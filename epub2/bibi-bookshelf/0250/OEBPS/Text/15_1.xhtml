<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">On Beşinci Bölüm</p>

  <p class="bolum_adi2">1</p>

  <p>Adam, satın aldığı toprağa keyifli bir kedi gibi kurulmuştu. Vadinin ağzındaki büyük meşenin altında, ırmağa kadar uzanan dönümlerce toprağı görebiliyordu. Öbür yandaki alüvyonlu düzlük de, batıdaki yamaçlara kadar görülebiliyordu. Güzel bir yerdi burası, yazın güneşin altında kavrulurken bile güzeldi. Irmağın kıyısında bir dizi salkım söğüt ve akçaağaç vardı, batıdaki tepeleri kaplayan otlar sarı-kahverengi bir renk almışlardı. Nedendir bilinmez, Salinas Vadisi’nin batı yamaçları, doğu yamaçlarından daha kalın bir toprak tabakasıyla kaplıdır. Bu yüzden, orada biten otlar daha gürdür.</p>

  <p>Eski Sanchez, yeni Trask çiftliğinin pek az bir bölümü ekiliydi. Ama Adam, baktığı zaman, tasarladığı boy atmış buğdayları, ırmak kıyısında uzanan yemyeşil yonca tarlalarını görür gibi oluyordu. Arkada uzaktan, Sanchezlerin eski evini onarsınlar diye Salinas’tan getirtilen dülgerlerin çekiç sesleri duyuluyordu. Adam, eski evde oturmaya karar vermişti. Soyunu burada kuracaktı. Eski döşemeler, tahtalar çıkarıldı, pencere çerçeveleri değiştirildi. Yepyeni keresteler, mis gibi reçine kokan çamlar, kadife gibi kızılağaçlar kullanıldı. Üstüne yeni bir çatı yapıldı. Kalın duvarlar, kat kat beyaz kireçle badana edildi. Evin yüzü güldü.</p>

  <p>Adam, buraya temelli bir biçimde yerleşmeyi tasarlıyordu. Bahçıvanlardan biri, eski gülleri budamış, sardunyalar dikmiş, bostan için yer açmıştı. Kaynaktan gelen su, küçük küçük arıklarla bahçenin her yanını dolanıyordu. Adam, ilerde hem kendisinin, hem de çocuklarının büyük bir bolluk içinde yaşayacağına inanıyordu. San Francisco’dan gelen ağır mobilyalar, üzerine branda bezi örtülmüş bir barakada, King City etiketli sandıklar içinde bekliyordu.</p>

  <p>Adam, iyi yaşamak istiyordu. Saçını uzatıp örerek arkasına sallandırmış olan Çinli ahçısı Lee, özel olarak Pajaro’ya gitmiş, tencere, cezve, tava, küp, kavanoz, sahan, bardak gibi birtakım mutfak eşyaları satın almıştı. Evden uzakta, rüzgâr almayan bir yerde, domuzlar için yeni bir ağıl, onun biraz ilerisinde de tavuklarla ördekler için ayrı yer hazırlanıyordu. Sansarları buraya yaklaştırmamak için beslenecek köpeklere de bir kulübe yapılacaktı. Adam’ın amacı, hemen öyle bir şeyler çırpıştırıvermek değildi. Getirdiği adamlar, düşüne taşına, acele etmeden çalışıyorlardı. Uzun bir işti bu. Adam da her şeyin iyi olmasını istiyordu. Tahta geçmeleri bir bir gözden geçiriyor, boya örneklerini taş üzerinde teker teker deniyordu. Odasının bir köşesinde yığınla katalog duruyordu - makine, mobilya, döşeme, çiçek ve tohum katalogları. Adam, şimdi babasının kendisini zengin bir evlat olarak bırakmasından sevinç duyuyordu. Belleğindeki Connecticut anılarının üzerine bir karanlık çöküyordu. Batı ellerinin o çetin ve yoğun aydınlığı, herhalde gözlerini kamaştırıyor ve doğduğu yerleri karanlıkta bırakıyordu. Babasının evini, çiftliği, kasabayı ve kardeşini düşünürken, hepsini puslu bir karanlık içinde görüyor, bu anıları kafasından uzak tutmaya çalışıyordu. Yeni evi bitip, çocuk da doğuncaya kadar, Cathy’yi geçici olarak, Bordonilerin beyaz boyalı, temiz evine yerleştirmişti. Ev bitmeden, çocuğun dokuz ay on günü tamamlayacağına kuşkusu yoktu, ama Adam yine de acele etmiyordu.</p>

  <p>“Ev sağlam olsun istiyorum,” diyordu. “Dayanıklı bir şey olsun bakır çivi ve sert ağaç. Ne paslansın, ne de çürüsün.”</p>

  <p>Gelecek düşünceleri içinde olan yalnız Adam değildi. Bütün vadi, hatta bütün Batı aynı düşünceler içindeydi. Öyle bir zamandı ki, geçmiş bütün tatlılık ve çekiciliğini yitirmişti. Geçmişteki güzel günleri özleyen ve onların geri gelmesini isteyen yaşlı bir adama rastlamak oldukça güçtü. İnsanlar şimdi her ne kadar yoruluyor ve bu yorgunluklarının karşılığını tam olarak alamıyorlarsa da rahattılar, az buçuk da yontulmuşlardı, ama harikulade bir geleceğin de eşiğindeydiler. İki-üç kişi bir barda karşılaşsalar ya da bir kampta geyik etinin başına çökseler, hemen vadinin geleceğinden söz etmeye koyulurlar, güzel günlerden öyle bir düş gibi değil, kesinlikle gerçekleşecek bir olay gibi söz ederlerdi.</p>

  <p>“O günler gelecek,” derlerdi, “kimbilir, belki biz bile görürüz.”</p>

  <p>İnsanlar, şimdi yoksun oldukları şeylere bakıp, mutluluğu gelecekten bekliyorlardı. Sözgelişi, ailesini yamaçlardaki bir çiftlikten arabayla -meşe dingillere oturtulmuş bir tahta sandıkla- aşağı indiren biri, arabaya serilmiş samanların üzerinde, karısıyla çocuklarını, taşlara çarpa çarpa giden arabanın sarsıntısından korumak için kucakladığında şöyle düşünürdü: “Yeni yollar yapınca, işimiz iş olacak. Güzel bir faytona kurulacak, üç saatte King City’ye varacağız. İnsan, dünyada daha ne isteyebilir ki?”</p>

  <p>Ya da diyelim ki, adamın biri meşe korusunu gözden geçiriyor. Meşeler, kömürden daha sıkı, daha çok ısı veren cinsten, dünyanın en iyi yakacak odunu. Adamın cebindeki gazetede de şöyle bir haber: “Meşe odununun çekisi, Los Angeles’ta on dolar getiriyor.” Demiryolları buraya bir hat döşesin, bak o zaman gör. Tam demiryolunun yanına, kesilmiş meşeleri dizersin, çekisi bir buçuk dolara. Southern Pasifik Demiryolları, taşıma için üç buçuk dolar aldı diyelim. Geriye, çeki başına beş dolar kalır. Ve yalnız bu küçük koruda üç bin meşe var. Yani on beş bin dolar eder.</p>

  <p>Bundan başka, ışıltılarını alınlarında duyarak gördükleri düşler de var. Sözgelişi, bütün vadiye su dağıtacak kanallar -kimbilir? Belki yaşarlarken de görürlerdi bunların hepsini. Ya buhar makinelerinin su çıkaracağı kuyular. Düşünebiliyor musunuz? Bu topraklar, bol su olunca neler verir! Her yer güllük gülistanlık olacak!</p>

  <p>Hele biri -mutlaka çılgındı- günün birinde, buz kullanarak ya da başka bir şeyle, şimdi elinde tuttuğu şeftalinin Philadelphia’ya, dalından kopmuşçasına ulaşacağını söylüyordu.</p>

  <p>Kasabalarda, kanalizasyondan, evlerin içindeki tuvaletlerden söz ediliyordu, bazı evlerde yapılmıştı bile. Sokak köşelerine ark lambaları -Salinas’a konmuştu bile- yerleştirilmiş, telefonlar alınmıştı. Geleceğe sınır, dur durak yoktu. Öyle bir duruma gelinecekti ki, mutluluğu sığdıracak yer bulunamayacaktı. Mutluluk, vadiden aşağı mart ayındaki Salinas Irmağı gibi, sel halinde akıp gidecekti.</p>

  <p>Dümdüz, çorak, tozlu vadiye, mantar gibi biten çirkin kasabalara bakıyor, bunlarda bir güzellik buluyorlardı. Kimbilir, belki de yaşar, görürüz. Bu yüzden, Samuel Hamilton’ın söylediklerine pek gülünemezdi. Onun düşünceleri, başkalarınınkinden daha coşkun bir havada dolaşıp duruyordu. Bu yüzden, San Jose’de yapılanlar, o kadar saçma gelmiyordu insana. Samuel’i düşündüren tek şey, bütün bunlar gerçekleştiği zaman, insanların mutlu olup olamayacaklarıydı.</p>

  <p>Mutluluk. Bunu düşünüyordu şimdi. Bütün bunları bir ele geçirelim, mutluluk nasıl olurmuş görün.</p>

  <p>Samuel, annesinin İrlanda’daki bir yeğenini hatırlatıyordu. Şövalyeydi, zengin ve yakışıklıydı. Ama bütün bunlara karşın, kendisini seven, o dünyanın en güzel kadınının yanında, oturduğu ipek kanepede kendisini vurmuştu.</p>

  <p>“İştahın bile bir sınırı vardır,” diyordu Samuel. “Bütün bir cennet ve yeryüzü pastası bile, bazen insanı doyuramaz.”</p>

  <p>Adam Trask, mutluluğunun bir parçasını gelecekte görüyordu, ama şimdi de içinde bir sevinç vardı. Cathy’yi, bir yandan yavrusu karnında büyürken, orada oturmuş sakin sakin güneşlenirken gördükçe yüreği yerinden oynuyor, sanki gelip boğazına takılıyordu. Güneşte, Cathy’nin cildine öyle bir saydamlık geliyordu ki, Adam’a kilise resimlerindeki melekleri hatırlatıyordu. Kimi zaman, pırıl pırıl parlayan saçları rüzgârda dalgalanır ya da Cathy başını kaldırıp ona bakardı. O zaman, Adam öylesine derin bir heyecanla kendinden geçerdi ki, içindeki bu heyecan ona garip bir acı verirdi.</p>

  <p>Adam, kendi toprağına tüylü ve besili bir kedi gibi kurulduysa, Cathy’nin de ondan farkı yoktu. Onda çoğu insanda bulunmayan, elde edemeyeceği bir şeyden caymak ve elde edebileceğini de sabırla beklemek gibi bir erdem vardı. Bu da işine oldukça yarıyordu. Gebe kalışı kazara olmuştu. Çocuğunu düşürmeye kalkmış, ama bu bir sonuç vermemişti, doktor da kendisini tehdit edince, bundan caymıştı. Ama bu, onun gebeliği seve seve kabul ettiği anlamına gelmiyordu. Bir hastalığa nasıl boyun eğerse, öylece kabullenmişti. Adam’la evlenmesi de böyle olmuştu. Olaylar onu sürüklemiş, çıkar yolu da bunda bulmuştu. Kaliforniya’ya gelmeyi de kendisi istememişti, ama o gün için, kendi tasarılarını gerçekleştirecek imkânı da bulamamıştı. Daha küçücük bir çocukken, karşısındakinin boşluklarından yararlanmasını öğrenmişti. Birine karşı koymaya gücü yetmeyince, onun etkinliğini başka yöne çevirmek daha kolay oluyordu. Cathy’nin, bulunduğu yere ve duruma istemeye istemeye geldiğini yeryüzünde pek az kişi bilebilirdi. Rahatça kendini bırakmış, günün birinde nasıl olsa gerçekleşecek bir değişikliği bekliyordu. Korkunç ve başarılı bir suçlu olabilmek için gerekli koşul onda vardı: Kimseye güvenmez, kimseye açılmazdı. Kendi başına bir adaydı o. Belki de bir kez olsun, Adam’ın yeni aldığı topraklarda yaptırmakta olduğu eve başını çevirip bakmamış, onun kafasında yığılı duran tasarılarını, gerçekleşse nasıl olur diye gözünün önüne getirmemişti hiç. Çünkü hastalığı sona erdikten, içine düştüğü bu kapan açıldıktan sonra buralarda kalmaya niyeti yoktu. Bununla birlikte, kocasının sorularına, nasıl gerekiyorsa öyle karşılık veriyordu. Başka türlü davransa, bir şey çıkmayacak, emekleri de boşa gidecekti. Boşa emek vermek de, iyi bir kedinin tanımadığı bir şeydi.</p>

  <p>“Görüyor musun sevgilim, ev nasıl? Pencereler bütün vadiye bakıyor.”</p>

  <p>“Çok güzel.”</p>

  <p>“Sana bir şey söyleyeyim mi? Belki saçma gelecek ama, bilmem neden, yüzyıl önce Sanchez nasıl düşündüyse ben de öyle yapmaya çalışıyorum. Herhalde inceden inceye hesabını kitabını yapmıştır. Biliyor musun, o zamanlar bile su borusu kullanmış. Kızılağaçtan borular yaptırmış, ortasından deldirmiş ya da yakarak delik açtırmış. Kaynaktan aldığı suları bunların içinden geçirerek getirmiş. Toprağı kazarken bunlardan birkaçını bulduk.”</p>

  <p>“Hayret,” dedi Cathy. “Herhalde çok akıllı bir adammış.”</p>

  <p>“Kendisi hakkında daha fazla bilgi edinmek isterdim. Evin yerine, biçimine, oranlarına ve dikmiş olduğu ağaçlara bakılırsa, sanatçı bir yönü varmış.”</p>

  <p>“İspanyolmuş, değil mi? İspanyollar sanatçı bir ulusmuş, duymuştum daha önce. Okuldayken hatırlıyorum, bir ressam a, hayır, o Yunanlıydı sahi.”</p>

  <p>“Sanchez hakkında daha fazla bilgiyi nerede bulabilirim acaba diye düşünüyorum.”</p>

  <p>“Bilen biri olmalı.”</p>

  <p>“Bu kadar düşünüp yapmış. Bordoni gelmiş, inekleri koymuş eve. En çok neyi merak ediyorum, biliyor musun?”</p>

  <p>“Neyi Adam?”</p>

  <p>“Onun da bir Cathy’si var mıydı acaba ve varsa kimdi?”</p>

  <p>Cathy gülümsedi, gözlerini indirdi ve uzaklara çevirdi. “Şu söylediklerine bak,” dedi.</p>

  <p>“Mutlaka vardı. Mutlaka vardı. Bende ne bir irade vardı, ne de bir amaç evet, öyle büyük bir yaşama isteği bile yoktu seni bulmadan önce.”</p>

  <p>“Adam, sıkma beni. Dikkat et. Sarsma öyle, acıyor.”</p>

  <p>“Özür dilerim. Çok sakarımdır zaten.”</p>

  <p>“Hayır, değilsin. Yalnız hiç düşünmüyorsun. Bir şey örsem ya da bir şeyler diksem mi acaba, ne dersin? Böyle otururken çok rahatım.”</p>

  <p>“Ne gerekirse alırız. Sen otur rahatına bak. Bana kalırsa, sen, buradaki herkesten daha çok çalışıyorsun. Ama bunun karşılığı, bunun karşılığı harikulade bir şey.”</p>

  <p>“Adam, bu alnındaki yara izi de geçmeyecek galiba.”</p>

  <p>“Doktor zamanla geçeceğini söylemişti.”</p>

  <p>“Öyle, bazen geçer gibi oluyor, sonra yeniden ortaya çıkıyor. Bugün daha koyu bir renk almış, değil mi?”</p>

  <p>“Yoo, bence değil.”</p>

  <p>Ama öyleydi. Alın çizgilerinin derinliğine kadar inen, iri bir parmak izine benziyordu. Adam parmağıyla kenarına dokundu, Cathy başını öbür yana çevirdi.</p>

  <p>“Yapma,” dedi. “Dokunmaya gelmiyor. Dokununca kızarıyor.”</p>

  <p>“Geçecek. Biraz zaman ister, hepsi bu.”</p>

  <p>Adam dönüp giderken, Cathy gülümsedi, ama o uzaklaşır uzaklaşmaz, gözlerine yine o dümdüz ve amaçsız bakış geldi. Rahatsızca kıpırdandı. Çocuk tekme atıyordu. Cathy, bütün kasları gevşemiş bir halde yeniden uzandı. Bekledi.</p>

  <p>Lee, bahçedeki en büyük meşe ağacının altında oturan Cathy’in sandalyesine yaklaştı. “Bayan, çay ister mi?”</p>

  <p>“Hayır, ya, evet içerim.”</p>

  <p>Cathy’nin gözleri, Lee’yi şöyle bir süzdü, ama onun koyu kahverengi gözlerinden içeriye sızamadı. Bu adam onu tedirgin ediyordu. Cathy, o zamana kadar istediği her erkeğin kafasını dilediğince karıştırmış, onların gizli duygularını ve içlerinde yatan istekleri keşfedebilmişti. Ama Lee’nin kafasında taşıdığı dünya, lastik gibi, bir kendini bırakıyor, bir geri tepiyordu. İnce ve hoş bir yüzü vardı, geniş alnından kararlı ve duygulu bir insan olduğu anlaşılıyordu, dudakları da hep gülümser gibi kıvrıktı. Parlak ve kapkara saçını uzun bir örgü yapıyor, ucuna kara bir kurdele bağlayıp omzundan öne alıyor, göğsünde sallandırıyordu. Zorlu bir iş görürken, bu örgüyü başının üzerinde topluyordu. Pamuklu kumaştan, dar bir pantolon giyerdi hep, ayaklarına da siyah, şıpıdık terlikler geçirirdi. Üzerine, kordonla iliklenen bir Çinli hırkası giyer, o zamanlar birçok Çinli’nin yaptığı gibi, ellerini çoğu zaman hırkanın yenleri içine sokardı, ellerinden korkardı sanki.</p>

  <p>“Ben küçük masayı getirmek,” dedi ve hafifçe eğilip selam vererek çekildi.</p>

  <p>Cathy onun arkasından baktı, kaşları çatıldı. Korkmasına, Lee’den korkmuyordu, ama onun yanında içi de rahat etmiyordu. Oysa gayet iyi ve saygılı bir uşaktı, uşakların en iyisiydi. Ayrıca, Cathy’ye ondan ne zarar gelebilirdi ki?</p>

  <p class="bolum_adi2">2</p>

  <p>Yaz yerleştikçe, Salinas Irmağı da yerin altına çekiliyor ya da yatağın derin olduğu yerlerde yeşil gölcükler halinde toplanıyordu. Sığırlar, sabahtan akşama kadar söğütlerin altında baygın yatıyor, yiyecek aramaya ancak gece çıkıyorlardı. Onlara ölü bir renk gelmişti. Öğleden sonra çıkan rüzgâr bütün vadiyi dolanıyor, yerden tozları kaldırıp bir sis bulutu halinde dağların tepesine kadar savuruyordu. Yabani yulaf kökleri, rüzgâr estikçe, zenci başları gibi havalanıyordu. Rüzgârın cilaladığı toprak üzerinde samanlar, dal parçaları, takılacak bir yer buluncaya kadar sürükleniyor, küçük taşlar rüzgâr önünde bir sağa bir sola yuvarlanıyordu.</p>

  <p>Sanchez’in, evini bu daracık kuytu yere neden yaptığı daha iyi anlaşılıyordu şimdi. Burası rüzgâr tutmuyor, tozdan topraktan da uzak kalıyordu. Ama Adam, tozla örtülmüş, kapkara, kurak topraklara baktıkça, Kaliforniya’ya Dogu’dan gelmiş bütün insanlar gibi, telaşlanıyordu. Connecticut’ta, yazın iki hafta yağmursuz geçti mi, mevsim kurak geçiyor sayılır, bu dört haftaya çıktı mı, kuraklık belirtisidir. Kırlar yeşil değilse, hayat kalmadı denir. Kaliforniya’da ise, mayıs ayının sonundan kasım ayının başına kadar hemen hemen hiç yağmur yağmaz. Doğu’dan gelen biri, kendisine bütün bunlar söylendiği halde, yağmursuz aylarda, toprağa, hastalanmış gözüyle bakar.</p>

  <p>Adam, Lee’nin eline bir pusula vererek, Hamiltonlara gönderdi, Samuel’in yeni topraklarda açılacak birkaç kuyu için, gelip kendisiyle konuşmasını istiyordu.</p>

  <p>Samuel, gölgeye oturmuştu. Lee Trask’lerin arabasıyla çıkageldiğinde, rakun yakalamak için görülmemiş bir kapan hazırlayan oğlu Tom’u seyrediyordu. Lee, kollarını hırkasının yenlerine sokarak bekledi. Samuel, pusulayı okudu. “Tom,” diye seslendi, “ben aşağı inip, susuz kalmış biriyle bir su meselesi konuşacağım. Ben gelinceye kadar sen bakabilir misin buradaki işlere?”</p>

  <p>“Neden ben de gelmeyeyim seninle birlikte? Hem belki yardıma ihtiyacın olur.”</p>

  <p>“Konuşmada mı? O işte yardım istemem. Kuyu açmaya öyle hemencecik başlanmaz, ben bilirim bu işleri. Önce, uzun uzun konuşulur. Bir kürek toprak için beş-altı yüz kelime edilir.”</p>

  <p>“Gitmek isterdim. Bay Trask’in işi, değil mi? Buraya gelmiş, ama ben yoktum o gün.”</p>

  <p>“Kuyuyu kazmaya başlayalım, o zaman gidersin. Ben senden yaşlıyım. Önce ben gideyim de konuşayım bakayım. Tom, biliyorsun, rakunlar o narin ellerini buraya uzatmaya başladılar. Ne kadar kurnaz olduklarını biliyorsun.”</p>

  <p>“Şu parçayı görüyor musun? Şuraya vidalanacak ve şöyle aşağı dönecek. Sen bile bunun içinden çıkamazsın.”</p>

  <p>“Ben rakun kadar akıllı değilim zaten. Yine de, bu işi çözümledin sanırım. Tom, oğlum, ben annene gideceğimi haber vereyim, sen de Hüdaverdi’yi eyerleyiver, olur mu?”</p>

  <p>“Ben araba getirdi,” dedi Lee.</p>

  <p>“Eh, ama sonra eve kadar gelmek zorundayım.”</p>

  <p>“Ben geri getirir.”</p>

  <p>“Saçma,” dedi Samuel. “Ben atımı yanıma alır, onunla dönerim.”</p>

  <p>Samuel, arabaya çıkıp, Lee’nin yanına oturdu. Kocaman nallarıyla, eyerlenmiş atı arkada duruyordu.</p>

  <p>“Senin adın ne?” diye keyifle sordu Samuel.</p>

  <p>“Lee. Daha var çok ad. Lee, baba aile adı. Lee deyin siz.”</p>

  <p>“Çin üzerine çok şey okudum. Çin’de mi doğdun sen?”</p>

  <p>“Hayır. Burada.”</p>

  <p>Araba yoldan tozlu vadiye inerken, Samuel oldukça uzun bir süre hiç sesini çıkarmadı. En sonunda, “Lee,” dedi, “saygısızlık olsun diye söylemiyorum ama bir türlü aklımın almadığı bir şey var. Şu İrlanda bataklıklarından gelme, kafası Kelt diliyle yıkanmış, cahil biri on yılda az buçuk İngilizce öğrenebilirken, nasıl oluyor da sizler hâlâ Çinli İngilizcesi konuşuyorsunuz?”</p>

  <p>Lee sırıttı. “Ben konuşur, Çinli konuşması,” dedi.</p>

  <p>“Öyle olsun bakalım. Herhalde kendine göre nedenlerin vardır. Beni ilgilendirmez. İnanmadımsa, kusuruma bakma Lee.”</p>

  <p>Lee ona baktı, yuvarlak, şiş gözkapaklarının altındaki kahverengi gözler açılıp, derinleşir gibi oldu. Yabancılıkları hemen hemen silinmişti. Anlayışla parlayan insan gözleri olmuştu Lee’nin gözleri. Kıkırdadı. “Bu, kendini korumadan da öte bir şey,” dedi. “Genellikle bunu kolay anlaşılmak için kullanırız.”</p>

  <p>Samuel, onun konuşmasındaki değişikliğin farkına vardığını belli etmedi. “İlkini anladım, ama ikinciyi kavrayamıyorum,” dedi.</p>

  <p>“Biliyorum,” dedi Lee. “İnanmak güç ama, bu benim ve arkadaşlarımın başına o kadar sık geldi ki, biz de bunu kabul etmek zorunda kaldık. Bir hanımefendiye ya da bir beyefendiye gidip, şimdi sizinle konuştuğum gibi konuşsam beni anlamazlar.”</p>

  <p>“Neden?”</p>

  <p>“Çinli İngilizcesi konuşmamı beklerler, onu dinlerler. Benden gelecek düzgün İngilizceyi dinlemez ve anlamazlar.”</p>

  <p>“Hiç olacak şey mi bu? Ben nasıl anlıyorum seni?”</p>

  <p>“Sizinle bu yüzden konuşuyorum. Gözlemle önyargıyı ayırmasını bilen, ender kişilerdensiniz siz. Siz bir şeyin ne olduğunu anlamak için bakarsınız, insanların çoğunluğu ise, kendilerini doğrulamak için bakarlar.”</p>

  <p>“Ben bu yanını düşünmemiştim. Sana da, hiç böyle birisin diye bakmamıştım oysa her sözünde bir yığın bilgelik var. Biliyor musun, seninle konuşmak çok hoşuma gitti. Sormak istediğim bir sürü soru var.”</p>

  <p>“Buyrun, sorun.”</p>

  <p>“Bir sürü soru. Sözgelişi, sen saçını örüp kuyruk yapıyorsun. Okuduğuma göre, bu bir kölelik belirtisiymiş. Mançular Çin’in güneyini ele geçirdikleri zaman herkesi buna zorlamışlar.”</p>

  <p>“Evet, doğru.”</p>

  <p>“Öyleyse, neden burada da böyle kuyruk yapıyorsun saçını Allah aşkına? Burada Mançular sana dokunamazlar ya?”</p>

  <p>“Konuşma, Çinli konuşması. Kuyruk Çin modası -siz anlıyo?”</p>

  <p>Samuel, yüksek sesle güldü. “Yine aynı kolaylığa sığınıyorsun,” dedi. “Benim de böyle saklanacak bir kovuğum olmasını isterdim doğrusu.”</p>

  <p>“Size açıklayabilir miyim acaba, bilmem,” dedi Lee. “Yaşantı benzerliği olmayınca, açıklamak çok güç. Anladığım kadarıyla siz de Amerika’da doğmadınız.”</p>

  <p>“Hayır, İrlandalıyım.”</p>

  <p>“Ve birkaç yıla kalmaz, Amerikan halkının içinde erirsiniz. Ama Grass Vadisi’nde doğan ben, burada okula giden, yıllarca Kaliforniya Üniversitesi’ne devam eden ben, hiçbir karışma şansına sahip değilim.”</p>

  <p>“Belki şu kuyruğunu kessen, öteki insanlar gibi giyinip konuşsan?”</p>

  <p>“Hayır, denedim bunu. O beyaz denen kişilere göre, ben yine Çinliyim, ama güvenilmez biri. Aynı zamanda Çinli dostlarım da benden yüz çevirdiler. Vazgeçmek zorunda kaldım.”</p>

  <p>Lee, bir ağacın altında durdu, inip atların gemini çözdü. “Yemek zamanı,” dedi. “Bir çıkın hazırlamıştım. Biraz yemek yemek ister misiniz?”</p>

  <p>“Elbette isterim. Hele şu gölgeye bir ineyim. Bazen yemek yemeyi unutuyorum, çok garip bu, çünkü her zaman açımdır ben. Söylediklerin ilgimi çekti, bilerek konuşuyorsun. Bana öyle geliyor ki, senin Çin’e dönmen gerekirdi.”</p>

  <p>Lee, alaylı alaylı gülümsedi. “Bir-iki dakikaya kalmaz, benim, hayatta her kapının ipini çektiğimi anlarsınız. Çin’e de döndüm. Babam, oldukça başarı kazanmış bir adamdı. Yürümedi ama işler. Yabancı bir şeytana benzediğimi söylediler. Yabancı bir şeytan gibi konuştuğumu söylediler. Töre ve davranış yanlışları yaptım, babam oradan ayrıldıktan sonra türemiş incelikleri de bilmiyordum. Beni almadılar. İster inanın, ister inanmayın, burada, Çin’deki kadar yabancılık çekmiyorum.”</p>

  <p>“İnanmam gerekiyor, çünkü akla yakın. Bana, şubatın yirmi yedisine kadar düşünebileceğim sorunlar açtın. Soru sormamda bir sakınca yok ya?”</p>

  <p>“Doğrusunu isterseniz, yok. Çinli İngilizcesi konuşmanın kötü yanı, insanın, giderek düşüncesinin de buna ayak uydurması. İngilizceyi unutmamak için, bir hayli yazıyorum. İşitmek ve okumak, konuşmak ve yazmakla bir olmuyor.”</p>

  <p>“Hiç yanlış yapmaz mısın? Yani, birden İngilizce konuşmaya başlamaz mısın?”</p>

  <p>“Hayır. Bu, galiba insandan ne umulduğuna bağlı. Bir adamın gözlerine baktım mı, nasıl konuşmamı umuyorsa, belli olur, öyle konuşurum.”</p>

  <p>“Doğru galiba,” dedi Samuel. “Ben de fıkralar anlatırım. Çünkü herkes benim yanıma gülmeye gelir. Üzüntülü olduğum zaman bile, neşeli olmaya çabalarım.”</p>

  <p>“Ama İrlandalıların, neşeli, şakayı seven insanlar olduklarını söylerler.”</p>

  <p>“İşte, senin Çinli İngilizcen ve kuyruğun gibi bu da. Öyle değildirler gerçekte. Karamsar insanlardır, hak ettiklerinden daha çok acı çekmek gibi bir Tanrı vergisine de sahiptirler. Derler ki, dünyayı ıslatıp yumuşatan viski de olmasa, İrlandalılar kendilerini öldürürlerdi. Ama fıkralar anlatırlar, çünkü kendilerinden beklenen budur.”</p>

  <p>Lee, küçük bir şişe çıkardı. “Bundan biraz içer miydiniz? Çin içkisi?”</p>

  <p>“Nedir?”</p>

  <p>“Çin brandisi. Sert bir içki, çok kuvvetlidir. Dünyayı yumuşatır.”</p>

  <p>Samuel, şişeden bir yudum aldı. “Çürük elma tadı var,” dedi.</p>

  <p>“Evet, ama güzel çürük elmalar. Dilinizden geriye doğru kaydırıp, yeniden tadını almayı deneyin.”</p>

  <p>Samuel, büyük bir yudum aldı, başını geriye doğru kaldırdı. “Ne demek istediğini anladım,” dedi. “Gerçekten iyiymiş.”</p>

  <p>“Burada biraz sandviç, turşu, peynir ve bir kutu da süt var.”</p>

  <p>“İyi yapmışsın.”</p>

  <p>“Evet.”</p>

  <p>Samuel, bir sandviç alıp ısırdı. “Kafamda bir sürü soru vardı,” dedi. “Söylediklerin, en ilginç olanını aklıma getirdi, kusura bakmazsın değil mi?”</p>

  <p>“Ne ilgisi var? Sizden isteyebileceğim tek şey, başkalarının yanında, benimle böyle konuşmamanızdır. Bu, onları yalnızca şaşırtır, zaten inanmazlar da.”</p>

  <p>“Dediğin gibi yapmaya çalışırım,” dedi Samuel. “Eğer ağzımdan kaçırırsam, benim, komik adamın biri olduğumu hatırla. Bir adamı, ortasından ikiye bölmek, sonra hep bir tek yarısı için uzanmak, oldukça güç.”</p>

  <p>“Galiba öteki sorunuzun ne olduğunu biliyorum.”</p>

  <p>“Ne?”</p>

  <p>“Neden uşaklık yaptığım.”</p>

  <p>“Nerden bildin Allah aşkına?”</p>

  <p>“Sırasıydı.”</p>

  <p>“Kızıyor musun bu soruya?”</p>

  <p>“Siz sorunca, hayır. Çirkin soru yoktur. Yukarıdan bakarak sorulanlar dışında elbet. Bilmem neden, uşaklık kötü bir ad kazanmış. Oysa bu meslek, bir filozofun sığınağı, tembel harcı, hatta iyi idare edilirse bir iktidar, hatta bir sevgi durumu olabilir. Bir sürü akıllı insan niye bu mesleği seçmez bilmem, iyice öğrenir, sonra da meyvelerini toplarsın. İyi bir uşak, tam bir güvenlik içindedir. Efendisinin iyiliği yüzünden değil, ama yalnızca alışkanlık ve aylaklık yüzünden böyledir. Bir adamın, baharatlarını değiştirmesi ya da kendi çoraplarını devşirmesi güçtür. Efendisi, bir değişiklik yapmaktansa, kötü de olsa, uşağını yerinde bırakmayı seçer. Ama iyi bir uşak -ki ben fevkalade bir uşağım- efendisini bütünüyle denetimi altına alabilir. Ne düşüneceğini, nasıl davranacağını, kiminle evleneceğini, ne zaman boşanacağını ona söyler. Disiplin altına alarak, ona dehşet ya da mutluluk aşılayabilir ve sonunda, vasiyetnamesinde yer almayı başarır. Eğer istesem, yanında çalıştığım herhangi birini soyar soğana çevirir, bir de bunun için teşekkür alırdım. Son bir şey daha var: Ben, bulunduğum koşullar içinde savunmadan yoksunum. Efendim beni savunacak, koruyacaktır. Siz, çalışmak ve tasalanmak zorundasınız. Bense, daha az çalışır, daha az tasalanırım. İyi bir uşağım. Kötü bir uşak hiç iş görmez, hiç tasalanmaz, ama yine de yedirilir, içirilir, giydirilir ve korunur. Başka hiçbir meslek bilmiyorum ki, bu kadar yeteneksizlerin elinde kalsın, ustaları bu kadar az olsun.”</p>

  <p>Samuel, ona doğru eğilmiş, ilgiyle dinliyordu.</p>

  <p>Lee, devam etti. “Bütün bu konuşmadan sonra, Çinli İngilizcesine dönmek, büyük rahatlık,” dedi.</p>

  <p>“Sanchez çiftliği burnumuzun dibinde. Neden bu kadar yakında durduk?”</p>

  <p>“Her zaman var konuşmak. Ben Çinli, bir numara çocuk. Siz gitmek şimdi?”</p>

  <p>“Ne? A, elbet. Ama pek yalnız bir yaşam olmalı.”</p>

  <p>“Tek kötü yanı da bu zaten,” dedi Lee. “San Fransisco’ya gidip, küçük bir işe atılmayı düşünüyorum.”</p>

  <p>“Çamaşırcılık ya da bakkallık gibi mi?”</p>

  <p>“Hayır. Çok çamaşırhane ve bakkal dükkânı var. Ben belki kitapçı dükkânı açarım. Hoşuma gider, üstelik fazla rekabet de olmaz. Belki de yapamam ama. Bir uşak, yönünü seçme yetisini yitirir.”</p>

  <p class="bolum_adi2">3</p>

  <p>Öğleden sonra, Samuel’le Adam birer ata binip toprakları dolaştılar. Her öğle sonu olduğu gibi, yine rüzgâr çıktı, sarı toz bulutları göklere kadar yükseldi.</p>

  <p>“Oo, çok güzel bir yer,” diye haykırdı Samuel. “Bulunmaz bir toprak parçası.”</p>

  <p>“Ama bana öyle geliyor ki, bu rüzgârla birlikte, bizim topraklar da uçup gidiyor,” dedi Adam.</p>

  <p>“Hayır, biraz yer değiştiriyor, o kadar. Sen biraz Jameslerin çiftliğine veriyorsun, Southeylerin çiftliğinden de biraz alıyorsun.”</p>

  <p>“Bilmem işte, rüzgârı sevmiyorum. Sinirlendiriyor beni.”</p>

  <p>“Uzun sürünce, rüzgârdan kimse hoşlanmaz. Hayvanları bile huzursuz ve sinirli yapar. Bilmem dikkat ettin mi, vadinin yukarısına, rüzgârı kesmek için kauçuk ağaçları dikiyorlar. Okaliptüs -Avustralya’dan geliyor. Dediklerine göre, yılda üç metre büyüyorlarmış. Neden sende birkaç sıra dikmiyorsun? Bakalım ne olacak? Zamanla, rüzgârı biraz keser sanırım. Toprağın üst tabakası da sürüklenmez. Hem, iyi yakacak odun da oluyormuş.”</p>

  <p>“İyi bir düşünce,” dedi Adam. “Ama benim asıl isteğim su. Bu rüzgâr, istediğin suyu yukarı pompalayabilir. Eğer birkaç kuyu açıp, kanallarla her yana dağıtırsam, toprak da uçmaz diye düşünüyorum. O zaman, biraz fasulye ekerdim.”</p>

  <p>Samuel, rüzgâra yan yan baktı. “İstiyorsan, sana su bulabilirim,” dedi. “Sonra, bir küçük tulumba yaptım, suyu daha çabuk çekiyor. Benim buluşum. Rüzgâr tulumbası, oldukça pahalıdır. Belki ben sana yapabilirim, fazla para harcamaktan kurtulursun.”</p>

  <p>“İyi,” dedi Adam. “Bana yararlı olursa, rüzgâra aldırmam artık. Su bulabilirsek, yonca da ekerim.”</p>

  <p>“Fazla para getirmez ama.”</p>

  <p>“Orasını düşündüğüm yok. Birkaç hafta önce, Greenfield ve Gonzales taraflarına gittim. Bazı İsviçreliler yerleşmişler oraya. Küçücük, güzel inek sürüleri var ve yılda dört sefer yonca biçiyorlar.”</p>

  <p>“Ben de duydum. İsviçre’den getirtmişler inekleri.”</p>

  <p>Adam’ın yüzü, kafasındaki tasarılardan ışıl ışıldı. “İşte, yapmak istediğim bu. Tereyağı, peynir satmak, domuzları sütle beslemek.”</p>

  <p>“Bu vadiye büyük canlılık getireceksin,” dedi Samuel. “Buraları ileride çok şenlendireceksin.”</p>

  <p>“Eğer su bulabilirsem.”</p>

  <p>“Su varsa, mutlaka bulacağım. Bulacağım. Sihirli değneğimi getirdim yanımda.” Eyerine bağlanmış çatallı değneği okşadı.</p>

  <p>Adam, sol yanı işaret etti, üzerinde bodur adaçayları bitmiş, düz ve geniş bir toprak parçasıydı burası.</p>

  <p>“İşte,” dedi, “yüz elli dönüm, tabak gibi dümdüz. Delgi ile baktım, üst toprak tabakası ortalama bir metre, üstte kum, sabanın inebileceği derinlikte de yağlı toprak. Burada su bulabilir misin?”</p>

  <p>“Bilmiyorum,” dedi Samuel. “Göreceğiz.”</p>

  <p>Atından indi, dizginleri Adam’a verdi. Çatallı değneğini çözdü, çatalların her birini bir eliyle tuttu. Kollarını öne doğru uzatmış, değneğin dibi yukarıda kalacak biçimde ağır ağır yürüdü. Adımları zikzaklar çiziyordu. Bir aralık kaşlarını çattı, geriye doğru bir-iki adım attı. Sonra başını salladı, yine yürümeye başladı. Adam arkasından ağır ağır geliyordu, öteki atı yularından tutmuş, yedeğe almıştı.</p>

  <p>Adam, gözünü değnekten ayırmıyordu. Değneğin hafifçe titrediğini, sonra görünmez bir balık oltaya takılmış gibi hop ettiğini gördü. Samuel’in yüzü dikkatle gerilmişti. Gitti gitti, sonunda değneğin ucu neredeyse ellerini zorlayarak aşağı dönüverdi. Ağır ağır bir çember çizdi, bir parça adaçayı koparıp yere attı. Çemberin epeyce dışına çıktı, değneğini yine kaldırdı, işaret koyduğu yere yürüdü. Yaklaşırken, sopanın ucu yine aşağı doğru dönüverdi. Samuel içini çekti, rahatlamıştı. Değneği yere bıraktı. “Buradan su çıkarabilirim,” dedi. “Hem de öyle derinde değil. Değnek çok şiddetle çekildi. Bir hayli su var.”</p>

  <p>“İyi,” dedi Adam. “Bir-iki yer daha göstermek istiyorum.”</p>

  <p>Samuel, kalın bir adaçayı dalı kopardı, toprağa dikti. Yeri yeniden bulabilmek için işaret bıraktı.</p>

  <p>Üç yüz yarda ilerde, ikinci bir denemede, değnek neredeyse elinden fırlayacaktı. “Burada dünya kadar su var,” dedi.</p>

  <p>Üçüncü deneme bu kadar verimli olmadı. Yarım saat uğraştıktan sonra, ancak küçük bir belirti bulabildi.</p>

  <p>İki adam, ağır ağır, Trask’lerin evine döndüler. Öğle sonu, altın rengini almıştı. Sarı toz bulutları ışığı yaldızlıyordu. Her zamanki gibi, gün sona ererken rüzgâr da durdu. Ama havada uçuşan tozların çökelmesi bazen gece yarısını bulurdu. “Bunu herkes anlayabilir. Ama bu kadar güzelini beklemiyordum doğrusu. Dağlardan gelen büyük bir su çanağı olmalı topraklarının altında. Toprak seçmeyi iyi biliyorsunuz Bay Trask.”</p>

  <p>Adam gülümsedi. “Connecticut’ta bir çiftliğimiz vardı,” dedi, “altı kuşak boyunca taşlarını ayıkladık. Hatırladığım şeylerin başında, duvarların dışına taş atışımız gelir. Bütün çiftlikler böyledir sanırdım. Burası bana garip ve biraz da günah doluymuş gibi geliyor. Bir taş arasan, epeyce yürüdükten sonra bulabiliyorsun.”</p>

  <p>“Günah çok garip bir şeydir,” dedi Samuel. “Bence bir adam, içinde dışında ne varsa, hepsini silkeleyip atsa, yine de bir yanında, kendini rahatsız edecek birkaç küçük günah saklamayı başarır. Günahlar, en son vazgeçebileceğimiz şeylerdir.”</p>

  <p>“Belki de bizi alçakgönüllü kılması güzel. İçimize Tanrı korkusu salar.”</p>

  <p>“Sanırım,” dedi Samuel. “Alçakgönüllülük iyi olmalı, çünkü her insanda az çok bir parça vardır.”</p>

  <p>“Bana şu değnekten söz etsene,” dedi Adam. “Nasıl buluyor suyu?”</p>

  <p>Samuel, eyerine bağlı duran çatallı değneği okşadı. “Benim pek buna ihtiyacım yok, ama pekâlâ çalışıyor.” Adam’a gülümsedi. “Belki şöyle açıklayabilirim. Belki de ben suyun nerede olduğunu içimde duyuyorum. Bazı insanlarda böyle yetenekler vardır. Şöyle düşün -buna alçakgönüllülük diyelim istersen ya da kendime karşı duyduğum derin güvensizlik, beni, bu sihirli değneği kullanarak, zaten bildiğim bir şeyin ortaya çıkmasını sağlıyor. Bunlar senin için bir anlam taşıyor mu?”</p>

  <p>“Düşünmem gerek,” dedi Adam.</p>

  <p>Atlar, yollarını kendileri buluyorlardı. Başları sarkmış, yularları gevşek bırakılmıştı.</p>

  <p>“Bu gece kalabilir misin?” dedi Adam.</p>

  <p>“Kalabilirim, ama kalmazsam iyi olur. Liza’ya, gece kalacağımı söylememiştim. Merak etmesini istemem.”</p>

  <p>“Ama burada olduğunu biliyor.”</p>

  <p>“Elbette biliyor. Ama bu gece eve döneceğim. Ne kadar geç olsa da, önemi yok. Eğer beni yemeğe davet ederseniz memnun olurum. Kuyuları açmaya ne zaman başlayalım dersiniz?”</p>

  <p>“Şimdi, elinden geldiği kadar çabuk.”</p>

  <p>“Biliyorsun, su çıkarmak pek ucuza mal olmaz. Otuz santim için elli sent ya da daha fazla isteyebilirim. Aşağıdan ne çıkacağına bağlı bu. Çok para gidebilir.”</p>

  <p>“Param var. Ben kuyuları istiyorum. Bakın Bay Hamilton...”</p>

  <p>“Samuel deyin, daha kolay olur.”</p>

  <p>“Bak Samuel, ben topraklarımı bir bahçeye çevirmek istiyorum. Unutma, benim adım Adam. Şimdiye kadar, cennetten kovulmak şöyle dursun, cennetin yüzünü bile görmedim.”</p>

  <p>“Bahçe yaratmak için, şimdiye kadar duyduğum en iyi neden buydu,” dedi Samuel. Kıkırdadı. “Meyve ağaçlarını nereye dikiyorsun?”</p>

  <p>“Elma dikmeyeceğim,” dedi Adam. “Bu dert aramak olur.”</p>

  <p>“Havva ne diyor bu işe? Onun da diyeceği vardır, unutma Havva elmayı sever.”</p>

  <p>“Bu Havva sevmez.” Adam’ın gözleri ışıldıyordu. “Havva’yı tanımıyorsun sen. Benim seçimime boyun eğer. Kimseler, onun ne kadar iyi bir kadın olduğunu tahmin edemez sanırım.”</p>

  <p>“Bulunmaz bir şeye sahipsin. Şu anda, bundan daha büyük bir nimet düşünemiyorum.”</p>

  <p>Sanchezlerin evinin bulunduğu küçük vadinin ağzına yaklaşmışlardı. Büyük meşelerin yuvarlak, yeşil tepelerini görebiliyorlardı buradan.</p>

  <p>Adam, alçak bir sesle, “Nimet mi?” dedi. “Bilinmez, kimse bilemez. Sıkıcı bir yaşantım vardı, Bay Hamilton -Samuel. Başkalarının yaşantısına oranla pek kötü değildi, ama bomboştu. Bilmem neden anlatıyorum bunları size?”</p>

  <p>“Ben dinlemekten hoşlandığım için.”</p>

  <p>“Annem ölmüş, ben çok küçükken. Üvey annem iyi bir kadındı, ama dertliydi, hastaydı. Babam ise sert ve iyi biriydi, belki de büyük bir adamdı.”</p>

  <p>“Ama onu sevemedin?”</p>

  <p>“Kilisede neler duyulursa, öyle bir duygu besliyordum ona karşı. Bu duyguda korku payı da az değildi.”</p>

  <p>Samuel başını salladı. “Biliyorum, bazı insanlar böyle ister.” Acı acı gülümsedi. “Ben hep bunun karşıtını istemişimdir. Liza, bunun, benim zayıf yanım olduğunu söylüyor.”</p>

  <p>“Babam, beni orduya yazdırdı. Batıda, Kızılderililere karşı savaştım.”</p>

  <p>“Bir asker gibi düşünmüyorsun.”</p>

  <p>“İyi bir asker değildim. Size her şeyi anlatıyorum.”</p>

  <p>“İstiyorsun da ondan. Her zaman bir neden bulunur.”</p>

  <p>“İnsanları öldürmek için yeterli nedenler bulamadım ya da açıklanan nedenleri anlamadım.”</p>

  <p>Bir süre sessizce atlarını sürdüler. Adam devam etti. “Ordudan, bataklıktaki çamurun içinden sıyrılır gibi çıktım, sürüklenerek. Eve dönmeden, uzun süre orada burada dolaştım. Çünkü ev, sevmediğim, yalnızca hatırladığım bir şeydi.”</p>

  <p>“Baban?”</p>

  <p>“Öldü. Ev, oturduğumuz, çalıştığımız, ama hep korkunç bir kır gezisi gibi ölümü beklediğimiz bir yerdi.”</p>

  <p>“Yalnız mıydın?”</p>

  <p>“Hayır, bir kardeşim var.”</p>

  <p>“Nerede? Kır gezintisini mi bekliyor?”</p>

  <p>“Evet, evet, tam böyle. Sonra Cathy geldi. Belki bir gün hepsini anlatabilirim, isterseniz elbette.”</p>

  <p>“Dinlemek isterim,” dedi Samuel. “Öyküleri, üzüm yer gibi dinlerim.”</p>

  <p>“Cathy’den bir çeşit ışık yayılıyordu. Her şeyin rengi değişti. Dünya önümde açılıverdi. Sabahları uyanıp yeni bir güne başlamak güzeldi. Artık hiçbir şeye sınır yoktu. Dünyadaki insanlar iyi ve güzeldi. Ve ben artık korkmuyordum.”</p>

  <p>“Tanıdım bu duyguyu,” dedi Samuel. “Eski dostumdur o benim. Hiç ölmez bazen uzaklaşır gibi olur, o veya sen. Evet, tanırım -gözler, burun, ağız, saçlar.”</p>

  <p>“Bütün bunlar, o küçük, yaralı kızın eseriydi.”</p>

  <p>“Senin değil yani?”</p>

  <p>“Ah, hayır. Öyle olsa, daha önce olurdu. Hayır, Cathy yarattı onu, onun çevresinde yaşıyor her şey. İşte, kuyuları neden istediğimi anlattım sana. Bana verilen değerli şeyin karşılığını, bir bakıma ödemek istiyorum. Öyle kusursuz, öyle güzel bir bahçe yaratacağım ki, tam Cathy’nin yaşayabileceği, ışığının parlayacağı bir yer olacak.”</p>

  <p>Samuel, birkaç sefer yutkundu. Sonra kurumuş gırtlağından gelen kısık bir sesle, “Görevimi anlıyorum,” dedi. “Eğer senin dostunsam, insansam, görevimin ne olduğu açıkça ortada.”</p>

  <p>“Ne demek istiyorsun?”</p>

  <p>Samuel, iğneli bir tavırla, “Senin değer verdiğin o şeyi alıp yüzüne çalmak, sonra çamurlara bulayıp tehlikeli ışığını yaymasına engel olmak benim görevim,” dedi. Sesi öfkeyle yükseliyordu. “Onu o çamurlara bulanmış haliyle kaldırıp sana göstermeliyim ki pisliğini, tehlikesini anlayasın. Ne kadar çirkin olduğunu görmen için seni zorlamalıyım. Sana, hiçbir şeyin sürekli olmadığını söylemeli, örnekler vermeliyim. Sana, Othello’nun mendilini vermeliyim. Ah, biliyorum, bu gerekli. Karmakarışık kafanı düzeltmeli, insanın içinden gelen itki, kurşun gibi karanlık, yağmurda kalmış inek leşi gibi kokuşmuştur. Eğer görevimi iyi yaparsam, sana, eski, kötü yaşantını geri veririm, ama bu sefer onu iyi bulursun, bizim topluluğa katılırsın.”</p>

  <p>“Alay mı ediyorsun? Keşke anlatmasaydım!”</p>

  <p>“Bir dostun görevidir bu. Vaktiyle, bir dost bana karşı bu görevini yapmıştı. Ama ben gerçek bir dost değilim. Dolayısıyla arkadaşlarımın yanında hiç itibarım kalmayacak. Ama güzel şeydir bu duygu, koru onu, sevindirsin seni. Ben de, dünyanın dibine inmem gerekse, kuyuları açacağım. Portakal sıkar gibi, su çıkaracağım bu topraktan.”</p>

  <p>Büyük meşelerin altından, eve doğru ilerlediler.</p>

  <p>“İşte, dışarıda oturuyor,” dedi Adam. Sonra seslendi. “Cathy, su olduğunu söylüyor, hem de pek çok.” Samuel’e döndü. “Bir bebek bekliyor, biliyor musun?” dedi.</p>

  <p>“Uzaktan bile güzel görünüyor,” dedi Samuel.</p>

  <p class="bolum_adi2">4</p>

  <p>O gün hava çok sıcak olduğundan, Lee masayı dışarıya, meşelerin birinin altına kurmuştu. Güneş batıdaki dağlara doğru alçalırken, Lee mutfağa gidip gelmeye başlamıştı. Soğuk etler, turşu, patates salatası, hindistan cevizli pasta, şeftalili turtadan meydana gelen akşam yemeğini getirdi. Masanın ortasına, içi süt dolu, dev gibi taş testiyi yerleştirdi.</p>

  <p>Adam’la Samuel, yıkama yerinden çıktılar, saçları, yüzleri parlıyordu sudan. Samuel’in sakalı sabunlanmaktan kabarmıştı. Masanın başında durup, Cathy’nin gelmesini beklediler.</p>

  <p>Cathy, ağır ağır geldi, düşmekten korkuyormuş gibi adımlarını kollayarak yürüyordu. Bol etekliği ve önlüğü, şiş karnını bir dereceye kadar gizliyordu. Yüzü sakin, çocuksu bir görünüşteydi. Ellerini önüne kavuşturmuştu. Masanın yanına kadar geldi, ancak ondan sonra başını kaldırıp Samuel’le Adam’a baktı.</p>

  <p>Adam, onun sandalyesini çekerken, “Sen Bay Hamilton’la tanışmadın daha canım,” dedi.</p>

  <p>Cathy elini uzattı. “Nasılsınız?” dedi.</p>

  <p>Samuel, onu inceliyordu. “Güzel bir yer,” dedi. “Tanıştığımıza memnun oldum. İyisiniz umarım.”</p>

  <p>“A, evet. Evet, iyiyim.”</p>

  <p>Erkekler de oturdular. Adam, “Elinde değildir, yemekte pek resmi davranır,” dedi. “Sanki her yemek, bir şölendir.”</p>

  <p>“A, öyle söyleme,” dedi Cathy. “Hiç de değil.”</p>

  <p>“Şölen sofrası gibi bulmuyor musun Samuel?”</p>

  <p>“Doğrusu öyle. Hem bir şey söyleyeyim mi, ben de şölene çok yakışırım ya. Hele çocuklarım -onlar daha da beterdir. Tom bugün buraya gelmek istedi. Kendini çiftlikten dışarı atmak için deli oluyor.”</p>

  <p>Samuel birden, kendisi konuşmasa, sofraya derin bir sessizliğin çökeceğini fark etti. Sustu, sessizlik çöktü. Cathy, kuzu kızartmasını yerken tabağına bakıyordu. Eti sivri dişlerine götürürken, başını kaldırıp baktı. İri iri açılmış gözleri, hiçbir şey iletmiyordu insana. Samuel ürperdi.</p>

  <p>“Soğuk değil ya?” dedi Adam.</p>

  <p>“Soğuk mu? Yok, şeytan okşadı galiba da ürperdim.”</p>

  <p>“A, evet, bilirim.”</p>

  <p>Yeniden sessizlik çöktü. Samuel, bir konu açılsın diye bekledi, ama açılmayacağını da biliyordu.</p>

  <p>“Vadimizi beğendiniz mi Bayan Trask?”</p>

  <p>“Efendim? A, evet.”</p>

  <p>“Altı haftaya kadar,” dedi Adam. “Karım yücelerden biridir. Pek konuşmaz.”</p>

  <p>“Sessizlik, bazen çok daha fazla şey anlatır,” dedi Samuel. Cathy’ nin gözlerini yeniden kaldırıp indirdiğini gördü. Samuel’e, alnındaki yara izi daha da koyulaşmış gibi geldi. Kamçıyla vurunca at nasıl ürperirse, Cathy de öyle ürpermişti. Samuel, onu böyle içten içe ürpertmek için ne söylemişti, hatırlamıyordu. Üzerine bir gerginlik geldiğini sezdi. Elindeki sihirli değnek çekildiği zamanki duygusuna benziyordu bu. Garip bir şeylerin olduğunu seziyordu. Adam’a baktı, onun, hayran hayran karısını seyrettiğini gördü. Garip olan neyse, Adam’a hiç de garip gelmiyordu. Yüzü mutluluk doluydu.</p>

  <p>Cathy bir et parçasını çiğniyordu. Ön dişleriyle çiğniyordu. Samuel, daha önce kimsenin böyle yemek yediğini görmemişti. Lokmasını yuttuktan sonra, küçük kırmızı dilini dudaklarının üzerinde dolaştırdı. Samuel, kendi kendine tekrarladı. “Bir şey, bir şey var, ama nedir anlamıyorum. Bir terslik var.” Sessizlik çökmüştü masaya.</p>

  <p>Arkasında bir ayak sürümesi duydu. Döndü, Lee masaya bir çaydanlık koydu. Ayaklarını sürüyerek uzaklaştı yine.</p>

  <p>Samuel, sessizliği gidermek için konuşmaya başladı. İrlanda’dan bu vadiye nasıl geldiğini anlattı. Ama birkaç sözcük söyledikten sonra, ne Adam’ın, ne de Cathy’nin kendisini dinlediğini fark etti. Çocuklarına uyguladığı bir oyuna başvurdu. Çocuklar, kendisine kitap okutur, sonra da dinlemezlerse, araya birkaç saçma cümle sıkıştırırdı. Yine öyle yaptı. Ne Adam, ne de Cathy bir tepki gösterdi. Samuel de anlatmaktan vazgeçti.</p>

  <p>Yemeğini aceleyle yedi, çayını kaynar kaynar içti ve peçetesini katlayarak, “Hanımefendi, izin verirseniz ben eve gideyim artık. Konukseverliğinize teşekkürler.”</p>

  <p>“İyi geceler,” dedi Cathy.</p>

  <p>Adam ayağa fırladı. Bir düşten uyanmış gibiydi. “Gitmeseydin daha,” dedi. “Bu gece, seni burada kalmaya kandırırım sanıyordum.”</p>

  <p>“Hayır, teşekkür ederim, kalamam. Yolum da epey uzun. Galiba, galiba değil kesin, mehtap da var bu gece.”</p>

  <p>“Kuyulara ne zaman başlayacaksın?”</p>

  <p>“Önce arabamı düzene sokayım. Birkaç güne kadar aletlerimi Tom’la gönderirim.”</p>

  <p>Adam, yeniden canlandı. “Çabuk ol,” dedi. “Hemen başlayasın istiyorum. Cathy, dünyanın en güzel yerini yaratacağız. Bir eşi daha bulunmayacak.”</p>

  <p>Samuel, bakışlarını Cathy’nin yüzüne çevirdi. Hiçbir değişme olmamıştı. Gözler anlamsızdı, dudaklarının uçları yukarı kıvrılmış küçük ağız, “İyi olur,” dedi.</p>

  <p>Samuel bir an, bir şey söyleyip, bir şey yapıp, onu bu uzak duruşundan sarsıp çıkarmak dileğine kapıldı. Yeniden ürperdi.</p>

  <p>“Yine mi şeytan okşadı?” dedi Adam.</p>

  <p>“Evet, yine şeytan.” Akşam karanlığı çöküyordu. Ağaçlar şimdiden kararmıştı. “İyi geceler öyleyse,” dedi.</p>

  <p>“Seninle aşağı kadar yürüyeyim.”</p>

  <p>“Yok, karınla kal. Yemeğini daha bitirmemişsin.”</p>

  <p>“Ama ben..</p>

  <p>“Otursana be adam. Ben atımı bulurum, bulamazsam, seninkilerden birini çalarım.” Samuel, onu yavaşça sandalyesine itti. “İyi geceler. İyi geceler hanımefendi.” Hızla ahıra doğru yürüdü.</p>

  <p>O hantal ayaklı Hüdaverdi, yemlikte, kepçe kulaklarıyla nazlı nazlı saman çiğniyordu. Zinciri tahtaya değdikçe şıkırdıyordu. Samuel, duvardaki büyük çiviye astığı eyeri çıkardı, hayvanın geniş sırtına koydu. Kolanı geçirirken, arkasında bir kıpırtı duydu. Döndü ve kapıdan gelen ışığın içinde Lee’yi gördü.</p>

  <p>“Ne zaman geleceksiniz?” diye sordu Çinli, alçak bir sesle.</p>

  <p>“Bilmiyorum. Birkaç gün sonra sanırım. Lee, ne var bu evde?”</p>

  <p>“Nasıl ne var?”</p>

  <p>“Aman Tanrım! Ürperip durdum. Burada bir gariplik yok mu?”</p>

  <p>“Ne demek istiyorsunuz?”</p>

  <p>“Ne demek istediğimi pekâlâ biliyorsun.”</p>

  <p>“Çinli çocuk çalışmak yalnız -ne işitmek, ne konuşmak.”</p>

  <p>“Evet, galiba haklısın. Elbette haklısın. Sorduğum için özür dilerim. Düşüncesizlik ettim.” Döndü, Hüdaverdi’nin ağzına gemi taktı, koca ayaklarını başlığa geçirdi. Zincirini çözdü, yemliğin içine bıraktı. “İyi geceler, Lee,” dedi.</p>

  <p>“Bay Hamilton.</p>

  <p>“Evet?”</p>

  <p>“Ahçıya ihtiyacınız var mı?”</p>

  <p>“Bizim çiftliğin ahçı tutacak parası yok.”</p>

  <p>“Ben ucuza çalışırdım.”</p>

  <p>“Liza seni öldürür. Niye, ayrılmak mı istiyorsun?”</p>

  <p>“Bir sorayım, dedim,” dedi Lee. “İyi geceler.”</p>

  <p class="bolum_adi2">5</p>

  <p>Adam’la Cathy, ağacın altında, alacakaranlıkta oturuyorlardı.</p>

  <p>“İyi bir adam o,” dedi Adam. “Hoşuma gidiyor. Onu, burayı işletmeye razı edebilmek isterdim, bir çeşit yönetici, kâhya olarak.”</p>

  <p>“Onun kendi yeri, kendi ailesi var,” dedi Cathy.</p>

  <p>“Evet, biliyorum. Ama gördüğüm en verimsiz toprakta yaşıyorlar. Benim yanımda çalışsa, daha çok kazanırdı. Bir kez soracağım bunu. Yeni bir ülkeye alışmak çok zaman alır. Yeniden doğmak, her şeyi yeniden öğrenmek gibi duygu. Yağmurun ne yönden geldiğini bilirdim, burası ise değişik. Rüzgâr çıkacak mı hava soğuyacak mı, ezbere bilirdim. Ama burada yeniden öğrenmem gerek. Yalnızca biraz zaman alır işte. Rahat mısın Cathy?”</p>

  <p>“Evet.”</p>

  <p>“Bir gün, pek kısa bir süre sonra, bütün bu vadiyi, yoncadan yemyeşil göreceksin. Buradan, biten evimizin güzel, geniş pencerelerinden seyredeceksin. Sıra sıra zamk ağaçları dikeceğim. Tohumlarla fidanlar getirteceğim. Bir çeşit deneme çiftliği yapacağım burasını. Çin’den gelen <i>lichee</i> ağaçlarını bile deneyebilirim. Acaba burada yetişirler mi? Neyse, deneriz. Belki Lee bana yolunu gösterebilir. Bebek bir doğsun, benimle birlikte, bütün toprakları dolaşırsın. Her yeri görmedin daha. Sana söyledim mi, Bay Hamilton yeldeğirmenleri yapacak. Buradan, onların dönüşlerini seyrederiz.” Bacaklarını rahatça masanın altına uzattı. “Lee’nin mumları getirmesi gerekti,” dedi. “Neden getirmedi acaba?”</p>

  <p>Cathy, büyük bir sükûnetle, “Adam, ben buraya gelmek istemedim. Burada kalmaya niyetim yok. Yolunu bulur bulmaz, buradan gideceğim,” dedi.</p>

  <p>“Aa, saçma,” dedi Adam. “Evinden ilk kez ayrı düşen küçük bir çocuğa benziyorsun. Çocuk bir doğsun, buraya alış hele bir, bak o zaman nasıl seveceksin. Biliyor musun, orduya ilk girdiğimde, sıla özleminden ölecekmişim gibi gelmişti bana. Ama sonra alıştım. Birlikte alışacağız buraya da. Onun için, saçma şeyler söyleme.”</p>

  <p>“Saçma değil.”</p>

  <p>“Bu konuyu kapat artık canım. Bebek doğduktan sonra, her şey değişecek. Göreceksin, göreceksin bak.” Adam, ellerini başının arkasına kenetledi ve dallar arasında görünen soluk yıldızlara baktı.</p>
</body>
</html>
