<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çelik Mağaralar</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="Section">
    <p class="MsoNormal"></p>

    <h1 class="MsoNormal"><b class="calibre1">ÜÇ</b></h1>

    <p class="MsoNormal">Mağazanın içi, dışarıdaki sokaktan daha tenhaydı. Müdür gerçekten akıllıca davranarak güç kapısını daha olayın başında çalıştırmış ve böylece sorun çıkarabilecek kimselerin içeri girmelerini engellemişti. Tabii tartışmaya neden olan müşteriler içeride kalmışlardı ama bu da önemli değildi. Baley polislere verilen nötrleştirme aygıtını kullanarak güç kapısından geçti. Ve birdenbire R. Daneel'in hâlâ peşinde olduğunu fark etti. Robot da kendi nötr aygıtını cebine sokuyordu. Bu aygıt standart polis modelinden daha küçük ve etkileyiciydi.</p>

    <p class="MsoNormal">Mağazanın müdürü hemen onlara doğru koştu. "Satıcılarımı bana kent verdi! Onlardan yararlanmak benim hakkım!"</p>

    <p class="MsoNormal">Üç robot mağazanın dibinde hareketsiz duruyorlardı. Altı insansa güç kapısının yakınında. Hepsi de kadındı bunların.</p>

    <p class="MsoNormal">Baley sert sert, "Pekâlâ." dedi. "Ne oluyor? Bu gürültünün sebebi nedir?"</p>

    <p class="MsoNormal">Kadınlardan biri cırlak bir sesle, "Ayakkabı almaya geldim." diye bağırdı. "Neden bana doğru dürüst bir satıcı hizmet etmiyor? Ben saygıdeğer bir kadın değil miyim?" Kılığı ve özellikle şapkası bunun biraz kuşku götürecek bir konu olduğunu açıklıyordu. Öfkesinden kızarmıştı ama bu da yüzünün haddinden fazla boyalı olduğu gerçeğini gizleyemiyordu.</p>

    <p class="MsoNormal">Müdür, "Gerekiyorsa ona ben hizmet ederim." dedi. "Ama hepsine birden yetişemem ki" memur bey. Adamlarımın nesi var? Onlar kayıtlı satıcılar. Nitelik belgeleri ve garanti..."</p>

    <p class="MsoNormal">Kadın haykırdı. "Nitelik belgeleri!" Diğerlerine dönerek tiz bir kahkaha attı. "Söylediklerini duyuyor musunuz? Onlardan 'adamlarım' diye söz ediyor! Nen var senin be adam? Onlar insan değil, robot!" Heceleri uzata uzata söylemişti bu kelimeyi. "Belki bilmiyorsun diye sana onların ne yaptıklarını söyleyeyim. İnsanların işlerini ellerinden alıyorlar. Bedava çalışıyorlar. İşte hükümet bu yüzden robotları her zaman koruyor. İşsiz kalan insanlar da kaba barakalarda yaşamak ve çiy maya peltesi yemek zorunda kalıyorlar. Namuslu, çalışkan aileler! Ben patron olsaydım, bütün robotları parçalardım. Anladın mı?"</p>

    <p class="MsoNormal">Diğerleri hep bir ağızdan konuşuyorlar, güç kapısının hemen dışında kalabalığın homurtusu da gitgide artıyordu.</p>

    <p class="MsoNormal">Baley, R. Daneel Olivaw'in hemen yanında durduğunun farkındaydı. Hem de acı duyarak. Satıcılara baktı. Arzda yapılmış şeylerdi bunlar. Ayrıca oldukça ucuz modellerdendiler. Basit birkaç şeyi bilecek biçimde yapılmış robotlar. Bütün çeşitleri, fiyatları, ayakkabı numaralarını biliyorlardı. Kendi başlarına zararsızdılar. Ama bir arada inanılmayacak kadar da tehlikeliydiler.</p>

    <p class="MsoNormal">Baley kadına için için hak verdi. Bir gün önce böyle bir şey olacağı aklına bile gelmezdi. Hayır, iki saat önce. R. Daneel'in ne kadar yakınında durduğunu hissederek, acaba o Beşinci Sınıftan bir sivil polisin yerini alabilir mi, diye düşündü. Aynı anda barakalar gözlerinin önünde belirdi. Maya peltesinin tadını duyar gibi oldu. Babasını unutmamıştı.</p>

    <p class="MsoNormal">Babası en yüksek sınıftan bir nükleer fizikçiydi. Güç reaktöründe bir patlama olmuş ve suç onun üzerine yıkılarak hemen derecesi sıfıra indirilmişti. Baley ayrıntıları bilmiyordu. Bu olay o bir yaşındayken olmuştu.</p>

    <p class="MsoNormal">Ama çocukluğunu geçirdiği barakaları çok iyi anımsıyordu. Zorlukla dayanılan toplumsal bir yaşamdı bu. Baley annesini hatırlamıyordu pek. Kadın bu hayata fazla dayanamamıştı. Babasını hiç unutmamıştı... Kederli, kendini bırakmış, bazen kesik kesik cümleler ve boğuk bir sesle geçmişten söz eden bir ayyaş. Babası Lije sekiz yaşındayken ölmüştü. Küçük Baley'le iki ablasını sektör yetimhanesine göndermişlerdi. Bundan "Çocuklar Katı" diye söz ediliyordu. Bori Dayısı çok fakir olduğu için bunu engelleyememişti. Böylece o çetin yaşam sürüp gitmişti. Okulda da sıkıntı çekmişti Baley. Çünkü her şeyi düzeltecek, bazı kolaylıklar sağlayabilecek bir babası yoktu.</p>

    <p class="MsoNormal">Ve Şimdi ayaklanmaya hazırlanan bir güruhun ortasında duruyor ve onları sindirmesi gerekiyordu. Oysa onlar da Baley gibi kendilerinin ve sevdiklerinin ellerinden derecelerinin alınmasından korkuyorlardı sadece.</p>

    <p class="MsoNormal">Baley konuşan kadına ifadesiz bir sesle,. "Mesele çıkarmayalım, bayan." dedi. "Satıcıların size bir zarar verdikleri yok."</p>

    <p class="MsoNormal">Kadın cırlak cırlak, "Tabii yok." diye karşılık verdi. "O soğuk, yağlı parmaklarıyla bana dokunmalarına izin verir miyim sanıyorsun? Ben buraya bana insanca davranılacağını sandığım için geldim. Ben bir vatandaşım. İnsanların bana hizmet etmesi benim hakkım. Dinle, evde iki çocuğum akşam yemeği için beni bekliyor. Yanlarında ben olmadan kesim mutfağına gidemezler. Sanki öksüzlermiş gibi! Artık gitmem gerekiyor."</p>

    <p class="MsoNormal">Baley öfkelendi. "Size hizmet etmelerine izin verseydiniz, Şimdiye kadar mağazadan çıkmış olurdunuz. Boş yere sorun çıkarıyorsunuz. Haydi, şu işi bitirelim."</p>

    <p class="MsoNormal">"Ya?" Kadın çok şaşırmış gibi bir tavır takındı. "Benimle sanki pek aşağılık bir yaratıkmışım gibi konuşabileceğini sanıyorsun galiba? Belki hükümetin artık Arzda sadece robotların bulunmadığını hatırlamasının zamanı geldi. Ben çalışan bir kadınım. Bazı haklarım da var." Durmadan konuşuyor, konuşuyordu.</p>

    <p class="MsoNormal">Baley sıkılmıştı. Kendisini tuzağa düşmüş gibi hissediyordu, iş çığrından çıkmıştı. Belki bu kadın robotların kendisine ayakkabı giydirmelerine razı olacaktı ama dışarıdaki kalabalıktan her şey beklenirdi. Artık vitrinin önüne yüz kişi birikmişti. Polisler mağazaya girdikten sonra birkaç dakika içinde kalabalık iki katına çıkmıştı.</p>

    <p class="MsoNormal">R. Daneel Olivaw birden, "Böyle durumlarda genellikle ne yapılır?" diye sordu.</p>

    <p class="MsoNormal">Baley neredeyse irkilecekti. "Bir kere bu olağanüstü bir olay..."</p>

    <p class="MsoNormal">"Yasalar bu konuda ne diyor?"</p>

    <p class="MsoNormal">"R.'ler buraya yasal bir biçimde verilmiş. Kayıtlı satıcı onlar. Bu yasalara aykırı bir şey değil."</p>

    <p class="MsoNormal">Fısıltıyla konuşuyorlardı. Baley tehdit dolu, resmi bir tavır takınmaya çalışıyordu. Olivaw'in yüzüyse her zamanki gibi ifadesizdi.</p>

    <p class="MsoNormal">R. Daneel, "O halde." dedi. "Kadına emret. Ya ayakkabı alsın ya da çıkıp gitsin."</p>

    <p class="MsoNormal">Baley dudaklarını hafifçe çarpıttı. "Başa çıkmamız gereken kadın değil şu güruh. Toplum polisini çağırmaktan başka çare yok."</p>

    <p class="MsoNormal">Daneel, "Vatandaşlara ne yapmaları gerektiğini söylemek için bir kanun adamı yeter." dedi. İri yüzünü mağazanın müdürüne doğru çevirdi. "Güç kapısını açın, efendim."</p>

    <p class="MsoNormal">Baley, R. Daneel'i omzundan yakalayarak kendisine doğru çevirmek için elini uzattı. Sonra da durakladı. O ara iki polis aralarında tartıştıkları takdirde olayın gürültüsüzce bastırılması da imkansızlaşacaktı. Müdür itiraz ederek Baley'e baktı. Detektif gözlerini adamdan kaçırdı.</p>

    <p class="MsoNormal">R. Daneel müdüre aldırmadı bile. "Yasaların bana verdiği yetkiyle size kapıyı açmanızı emrediyorum."</p>

    <p class="MsoNormal">Müdür meler gibi, "Eşyalara ya da mallara bir şey olursa, bundan kenti sorumlu tutacağımı bilin." diye inledi. "Kapıyı bana emredildiği için açacağım."</p>

    <p class="MsoNormal">Engel kayboldu. Kadınlar ve erkekler mağazaya doluştular. Sevinçle kükrüyor, zafere ulaşmak üzere olduklarını düşünüyorlardı.</p>

    <p class="MsoNormal">Baley böyle ayaklanmaları duymuş, bir olaya da kendisi tanık olmuştu. Düzinelerle elin robotları yakalayıp kaldırdığını, karşı koymayan ağır gövdeli yaratıkların kucaktan kucağa atıldığını görmüştü. İnsanlar madenden yapılmış taklitlerini çekiştirip çarpıtmışlar, çekiçler, güç bıçakları ve iğnetabancaları kullanmışlardı. Sonunda robotları parçalanmış bir maden ve tel yığını haline sokmayı başarmışlardı. İnsan kafasının yarattığı en karmaşık şey plan pozitronik beyinler top gibi elden ele dalaşmış ve kısa bir sürede parçalanarak işe yaramaz bir hale sokulmuştu.</p>

    <p class="MsoNormal">Sonra da yok etme güdüsü böyle başıboş bırakılan güruh diğer eşyaları parçalamaya girişmişti.</p>

    <p class="MsoNormal">Robot satıcıların bu olaylardan haberleri yoktu tabii. Ama kalabalık bir sel gibi içeri akarken robotlar sanki saklanmak için ilkel bir çaba gösteriyorlarmış gibi kollarını yüzlerine doğru kaldırdılar ve cırlak bir sesle bağırdılar. Olayı başlatan kadın her şeyin ummadığı bir biçimde çığrından çıktığını fark ederek inledi. "Bir dakika... Bir dakika..."</p>

    <p class="MsoNormal">Biri kafasını itti ve şapka kadının yüzüne geçti. Tiz sesi anlamsız bir feryat halini aldı.</p>

    <p class="MsoNormal">Müdür de haykırıyordu. "Onları durdurun memur bey! Onları durdurun!"</p>

    <p class="MsoNormal">R, Daneel konuşmaya başladı. Kendisini zorlamadan sesi biraz daha yükseldi. Bir insan sesinin bu kadar yüksek olmaması gerekirdi. Baley belki onuncu kez, Tabii, insan değil ki, diye düşündü.</p>

    <p class="MsoNormal">R. Daneel, "İlk hareket edeni vururum." diye açıkladı.</p>

    <p class="MsoNormal">Gerilerde biri bağırdı. "Onu gebertin!"</p>

    <p class="MsoNormal">Ama bir an kimse kımıldamadı.</p>

    <p class="MsoNormal">R. Daneel çevik bir hareketle bir iskemleye, oradan da bir transteks bir tezgâhın üzerine çıktı. İnce, polarize molekül tabakasındaki yarıklardan süzülen renkli floresan ışık, sakin ve düzgün yüzüne doğaüstü bir görünüm verdi.</p>

    <p class="MsoNormal">Baley doğaüstü dedi kendi kendine.</p>

    <p class="MsoNormal">R. Daneel ciddi ciddi, "Ne düşündüğünüzü biliyorum." diye başladı. "Bu adamın elinde bir nöronik kırbaç ya da gıdıklayıcı var, diyorsunuz. Hep birlikte saldırdığımız takdirde onu deviririz. O sırada içimizden bir, iki kişi yaralanır ama onlar da çok çabuk kendilerine gelirler. O arada biz de istediğimizi yaparız. Yasalar ve kurallar bize vız gelir... Öyle değil mi?" Sesi ne sert, ne de öfkeliydi. Otoriter bir tavırla konuşuyordu. "Ama yanılıyorsunuz. Elimdeki ne nöronik kamçı, ne de gıdıklayıcı. Atom tabancası bu. Ve çok da öldürücü bir şey. Bu silahı kullanacağım. Başınızın yukarısına doğru ateş edecek de değilim. Siz beni yakalayamadan çoğunuzu öldüreceğim. Belki de hepinizi. Çok ciddiyim. Bana bakın. Ciddi olduğum belli değil mi?"</p>

    <p class="MsoNormal">Dışarıda bir hareket oldu ama kalabalık artmadı. Belki yeni gelenler merakla durakladılar ama diğerleri hızla oradan uzaklaştılar. R. Daneel'e en yakın olanlar nefeslerini tutmuşlar, arkadan itenler yüzünden daha öne çıkmamaya çalışıyorlardı.</p>

    <p class="MsoNormal">Şapkalı kadın sessizliği bozdu. Birdenbire hıçkırmaya başlayarak, "Bizi öldürecek." diye bağırdı. "Ben bir şey yapmadım. Bırakın da gideyim." Döndü. Ama karşısında sıkışıp kalmış erkek ve kadınlardan oluşan, hiç kımıldamayan bir duvar vardı. Kadın dizüstü çöktü. Kalabalığın geriye doğru yaptığı hareket daha belirli bir hal aldı.</p>

    <p class="MsoNormal">R. Daneel tezgâhtan yere atladı. "Şimdi kapıya doğru gideceğim. Bana dokunacak kadınları da, erkekleri de vuracağım. Kapıya eriştiğim zaman çıkıp gitmeyen her erkek ve kadını vuracağım. Şuradaki kadın..."</p>

    <p class="MsoNormal">Şapkalı kadın, "Hayır, hayır!" diye haykırdı. "Söyledim ya! Ben bir şey yapmadım! Kötü bir niyetim yoktu! Ayakkabı da istemiyorum. Evime gideceğim."</p>

    <p class="MsoNormal">R. Daneel, "Şuradaki kadın mağazada kalacak." dedi. "Ona hizmet edilecek." Öne doğru bir adım attı.</p>

    <p class="MsoNormal">Kalabalık sessizce ona baktı. Baley gözlerini yumdu. Çaresizce, suç onda değil, diye düşündü. Cinayet olacak. Kıyamet kopacak. Ama bana iş arkadaşı olarak zorla bir robot verdiler. Benimle eşit duruma getirdiler onu... Fakat bu mazeret yeterli değildi. Bu sözlerine kendisi de inanmıyordu. R. Daneel'i daha başlangıçta durdurabilirdim. Hemen bir polis arabası çağırabilirdim. Ama onun yerine R. Daneel'in sorumluluğu yüklenmesine göz yumdum. Korkakça bir rahatlık duydum... Baley kendi kendine R. Daneel'in kişiliğiyle duruma hâkim olduğunu söylemeye çalışırken birden kendisinden tiksindi. Bir robot duruma hâkim olmuştu, öyle mi?..</p>

    <p class="MsoNormal">Olağanüstü bir gürültü kopmamıştı. Bağıran, küfreden, ağlayıp inleyen yoktu. Baley gözlerini açtı.</p>

    <p class="MsoNormal">Kalabalık dağılıyordu. ,</p>

    <p class="MsoNormal">Mağazanın müdürü sakinleşmeye başlamıştı. Çarpılmış olan ceketini, karışan saçlarını düzeltti. Ortadan kaybolan kalabalığın arkasından öfkeli tehditler savurup duruyordu.</p>

    <p class="MsoNormal">Bir polis arabasının düdüğü duyuldu. Araba mağazanın önünde dururken düdük sesi de kesildi. Baley, Tabii, dedi kendi kendine. Olay sona erdikten sonra çıkageldiler.</p>

    <p class="MsoNormal">Müdür onun kolunu çekiştirdi. "Yeniden mesele çıkmasın, memur bey."</p>

    <p class="MsoNormal">Baley, "Mesele çıkmayacak." dedi.</p>

    <p class="MsoNormal">Arabadaki polisleri kolaylıkla savdı. Memurlar sokakta bir kalabalığın toplandığını haber alarak gelmişlerdi. Olayın ayrıntılarını bilmiyorlardı, sokağın da tenha olduğunu görmüşlerdi. Baley olayı iki polise anlatırken R. Daneel bir kenara çekildi ve onlarla ilgilenmedi. Baley olayı iyice önemsizleştirdi ve R. Daneel'in oynadığı rolden de hiç söz etmedi.</p>

    <p class="MsoNormal">Daha sonra R. Daneel'i binanın çelik ve beton sütunlarından birinin yanına çekti. "Dinle... Seni gölgede bırakmaya çalıştığım yok."</p>

    <p class="MsoNormal">"Gölgede bırakmak mı? Bu arz deyimlerinden biri mi?"</p>

    <p class="MsoNormal">"Memurlara senin bu olayda oynadığın rolü anlatmadım."</p>

    <p class="MsoNormal">"Törelerinizin hepsini bilmiyorum. Kendi dünyamda genellikle tam bir rapor verilir. Ama belki bu gezegende öyle yapılmıyor. Her neyse, ayaklanma bastırıldı. Önemli olan da bu. Öyle değil mi?"</p>

    <p class="MsoNormal">"Öyle mi? Şimdi buraya bak!" Baley öfkeli bir fısıltıyla ama otoriter bir tavırla konuşmaya çalışıyordu. "Sakın bir daha böyle bir şeye kalkışayım deme."</p>

    <p class="MsoNormal">"Yani yasalara uyulması için ısrar etmeyeyim mi? Bunu yapamayacaksam neden varım?"</p>

    <p class="MsoNormal">"Bir daha insanları atom tabancasıyla tehdit etme."</p>

    <p class="MsoNormal">"Ne olursa olsun hiçbir zaman ateş edemezdim, Elijah. Bunu sen de çok iyi biliyorsun. Ben hiçbir insana zarar veremem. Ama gördüğün gibi, ateş etmeme de gerek kalmadı. Buna gerek kalmayacağını biliyordum zaten."</p>

    <p class="MsoNormal">"Ateş etmediysen bunu sadece şansa borçlusun. Bir daha böyle bir tehlikeyi göze alma. Böyle sahte nümayişler..."</p>

    <p class="MsoNormal">"Sahte nümayişler mi? O da ne demek?"</p>

    <p class="MsoNormal">"Neyse, neyse! Ne demek istediğimi anlamaya çalış. Ben de kalabalığa silah çekebilirdim. Yanımda silahım vardı. Ama böyle bir kumarı göze alamam. Sen de almamalısın. Tek başına kahramanlık yapmaktansa, polis arabası çağırmak daha iyidir."</p>

    <p class="MsoNormal">R. Daneel bir an düşündükten sonra başını salladı. "Bence yanılıyorsun, ortağım Elijah. Bana Arzda yaşayan insanların özellikleri de açıklandı. Onların Dış Dünyalıların tersine, daha küçükten otoriteye boyun eğecek şekilde eğitildikleri söylendi. Bu, yaşam tarzınızın bir sonucuymuş. Ben de yeteri kadar güçle otoriteyi temsil edebilen bir tek insanın yeterli olduğunu kanıtladım. Polis arabası çağırma isteğin de, sadece sorumluluğu senden alacak daha üstün birinin gelmesi arzusunun bir ifadesiydi aslında. Hemen hemen iç güdüsel bir şeydi bu. Kendi Dünyamda bu yaptığımı haklı gösteremezdim. Bunu da itiraf ediyorum."</p>

    <p class="MsoNormal">Baley'in uzun yüzü öfkesinden kızarmıştı. "Robot olduğunu fark etselerdi..."</p>

    <p class="MsoNormal">"Fark etmeyeceklerinden emindim."</p>

    <p class="MsoNormal">"Ne olursa olsun, sen bir robotsun, bunu unutma! Bir robottan başka bir şey değilsin. Sadece bir robotsun. Ayakkabıcıdaki satıcılar gibi."</p>

    <p class="MsoNormal">"Bu belli bir şey."</p>

    <p class="MsoNormal">"Ve sen insan değilsin!" Baley istememesine karşın zalimleşmeye başlıyordu.</p>

    <p class="MsoNormal">R. Daneel bir an bu sözleri düşündü. "İnsanla robot arasındaki fark, aklın varlığı ve yokluğu arasındaki fark kadar önemli değildir."</p>

    <p class="MsoNormal">Baley, "Belki senin Dünyanda öyle." dedi. "Ama Arzda değil." Saatine baktı. Bir saat çeyrek dakika geçmiş olduğunu görünce gözlerine inanamadı. R. Daneel'in birinci raundu kazandığını düşünürken boğazı kuruyarak sızlamaya başladı. Kendisi çaresizce beklerken R. Daneel başarılı olmuştu. R. Sammy'nin yerini aldığı o delikanlıyı, Vincent Barrett'i düşündü. Sonra da kendisi. R. Daneel de onun yerini alabilirdi. Yakub adına! Hiç olmazsa babamı bir kaza yüzünden kovdular. İnsanların ölümüne, zarara yol açan bir kaza yüzünden. Belki babam gerçekten suçluydu. Bunu bilmiyorum... Ama ya babam da yerine makineden bir fizikçi geçirmek için kovdularsa? Sırf bu yüzden attılarsa? Babamın bu konuda yapabileceği bir şey yoktu tabii...</p>

    <p class="MsoNormal">Baley sert sert, "Artık gidelim." dedi. "Seni eve götürmem gerekiyor."</p>

    <p class="MsoNormal">Daneel, "Anlayacağın." diye başladı. "Önemsiz konularda fark gözetmek..."</p>

    <p class="MsoNormal">Baley sesini yükseltti. "Pekala. Konuyu kapatalım. Jessie bizi bekliyor." En yakındaki telefona, daha doğrusu iletişim televizyonuna doğru gitti. "En iyisi ona yolda olduğumuzu haber vereyim."</p>

    <p class="MsoNormal">"Jessie?"</p>

    <p class="MsoNormal">"Karım." Baley birden, Yakub adına, diye düşündü. Tam da Jessie'yle konuşacak haldeyim ya...</p>

    <p class="MsoNormal"></p>
  </div>
</body>
</html>
