<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çelik Mağaralar</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="Section">
    <p class="MsoNormal"></p>

    <h1 class="MsoNormal"><b class="calibre1">İKİ</b></h1>

    <p class="MsoNormal">Ekspres yolda her zamanki gibi normal bir kalabalık vardı. Alt katta ayakta duranlar ve yukarıdaki yerlere oturma hakları olanlar. Devamlı bir insan seli ekspres yoldan akıyor ve ağırlaştırma şeritlerini aşıyordu. New York'lular ya her istasyonda duran ağır yollara ya da sabit şeritlere geçiyorlardı. Bu sabit yollar kemerlerin altından ya da köprülerin üzerinden geçerek karmaşık mahallelere doğru uzanıyorlardı. Yine birincisi gibi devamlı bir sel diğer taraftan içeriye doğru akıyor, hızlandırma şeritlerini geçerek ekspres yola erişiyordu. Sanki sonsuz ışık vardı burada. Aydınlık duvarlar ve tavanlardan soğuk, fosforlu bir ışık akıyordu. Yanıp sönen ilanlar dikkatleri çekmeye çalışıyorlardı. Yol gösteren "ışık tırtıllarının sert pırıltısı hiç kaybolmuyordu. "Jersey Kesimine bu taraftan gidiniz." "Doğu Nehri mekiği için okları izleyin. "Long Island'a gitmek için üst kata çıkınız."</p>

    <p class="MsoNormal">Etrafta yaşamdan ayrılması imkânsız olan gürüldü yankılanıyordu. Milyonlarca insan konuşuyor, gülüyor, öksürüyor, sesleniyor, şarkı mırıldanıyor ve soluk alıyordu.</p>

    <p class="MsoNormal">Baley, Uzay Kentine nereden gidileceği yazılı değil, diye düşündü. Alışkanlığın verdiği bir güvenle şeritten şeride geçti. Çocuklar yürümeye başlar başlamaz, şeritleri aşmayı da öğreniyorlardı. Baley her adımda hızı artarken, süratin neden olduğu o ani sarsıntıyı hissetmedi bile. Güce karşı öne doğru eğilmiş olduğunun da farkında değildi. Baley otuz saniye sonra saatte altmış mille ilerleyen son şeride erişti. Ekspres yol diye tanımlanan, hareket halindeki camlı ve parmaklıklı platforma çıktı.</p>

    <p class="MsoNormal">Uzay Kentine nereden gidileceği yazılı değil, diye aklından geçirdi yine. Aslında buna gerek yoktu. Uzak Kentinde işi olan oranın yolunu bilirdi. Kentin yolunu bilmeyenin de orada işi olamazdı.</p>

    <p class="MsoNormal">Uzay Kenti yirmi beş yıl kadar önce kurulduğu zaman herkes orasının gezip görülmeye değecek bir yer olduğunu düşünmüştü. New York'lular akın akın oraya doğru gitmişlerdi ama Uzaycılar bu durumu çok çabuk sona erdirmişlerdi. Nezaketle (Uzaycılar her zaman naziktiler) ama incelik göstermeden New York'la aralarına bir engel dikmişler, Göçmenlik Bürosuyla Gümrük Kontrol İstasyonu arası bir şey kurmuşlardı. Uzay Kentinde işi olan bir kimse kendisini tanıtacak, üzerini aramalarına izin verecek, muayene ve dezenfekte edilmeye razı olacaktı. Bu önlem hoşnutsuzluk uyandırmıştı. Gerektiğinden daha şiddetli bir hoşnutsuzluk. Modernleştirme programını ciddi bir biçimde engelleyecek derecede bir hoşnutsuzluk . Baley, Engel Ayaklanmalarını hatırlıyordu. Kalabalık gruplar iki gün Uzaycı Kenti engelinin dışında beklemiş, avaz avaz haykırmışlardı. Baley belleğini biraz zorladığı takdirde o zamanın şarkılarını hâlâ söyleyebilirdi.</p>

    <p class="MsoNormal"></p>

    <p class="MsoNormal"><i>İnsan Arz Anada doğdu, duyuyor musun?</i></p>

    <p class="MsoNormal"><i>Onu doğuran dünya Arzdı, duyuyor musun?</i></p>

    <p class="MsoNormal"><i>Uzaycı, Arz Ananın yüzeyinden uzaklaş.</i></p>

    <p class="MsoNormal"><i>Yine uzaya açıl.</i></p>

    <p class="MsoNormal"><i>Pis Uzaycı, duyuyor musun?"</i></p>

    <p class="MsoNormal"></p>

    <p class="MsoNormal">Yüzlerce dize vardı böyle. Birkaçı nükteli, çoğu aptalca ya da müstehcen şeyler. Ama hepsi de, "Pis Uzaycı duyuyor musun?" diye sona eriyordu. Pis! Pis! Arzlıların o pek ağırlarına giden hakareti Uzaycıların yüzlerine vurmalarının bir yararı yoktu. Onlar Arzlıların tiksinti verecek kadar hastalıklı olduklarına inanmakta ısrar ediyorlardı.</p>

    <p class="MsoNormal">Tabii Uzaycılar Arzı bırakıp gitmemişlerdi. Bunun için saldırı silahlarını kullanmalarına bile gerek kalmamıştı. Arzın modası geçmiş filosu herhangi bir Dış Dünya gemisinin yanına yaklaşılmasının bir intihar olacağını çoktan öğrenmişti. Uzay Kentinin ilk kurulduğu günlerde oraya yaklaşmak cesaretini gösteren Arz uçakları ortadan kayboluvermişlerdi. Ender olarak kırık bir kanat parçası Arza doğru yuvarlanmıştı. Hiçbir güruh bir yüzyıl önce Arzlılara karşı kullanılan esir-altı silahlarının etkisini unutacak kadar öfkeye kapılamazdı.</p>

    <p class="MsoNormal">İşte böylece Uzaycılar ileri bilimlerinin bir ürünü olan engelin arkasında oturup beklemişlerdi. Arzda bu engeli yok edebilecek hiçbir güç yoktu. Uzaycılar öfkeli kalabalıkları uyku buharı ve kusturma gazıyla sakinleştirinceye kadar olayları duygusuzca izlemişlerdi. Kargaşalık çıkaranlar, olaylara karışanlar yerin altındaki cezaevlerine kapatılmış ve bir süre sonra da salıverilmişlerdi.</p>

    <p class="MsoNormal">Uzaycılar uygun bir süre geçtikten sonra koyduktan katı kuralları biraz yumuşatmışlardı. Engel kaldırılmış, Uzay Kentinin korunması ve güvenliğinin sorumluluğu New York Polisine verilmişti. En önemlisi, artık Uzay Kentine giden Arzlıları etrafı fazla velveleye vermeden muayene ediyorlardı.</p>

    <p class="MsoNormal">Baley, şimdi durum tümüyle tersine dönebilir, diye düşündü. Uzaycılar bir Arzlının kente girip içlerinden birini öldürdüğüne gerçekten inanıyorlarsa, o zaman o engel tekrar dikilir. Bu da çok kötü olur.</p>

    <p class="MsoNormal">Ekspres yol platformuna çıkmış olan Baley ayakta duran yolcuların arasından geçti. Sıkı bir helezon çizen rampadan üst kata çıkarak bir koltuğa oturdu. Hudson kesiminin son mahallesini geçinceye kadar derecesini gösteren kartı şapkasının kurdelesine takmadı. Çünkü 5 S.'lerin Hudson'un doğu ve Long Island'ın batı tarafında bir yere oturmaya hakları yoktu. Boş yer boldu ama yine de nöbetçilerden biri onu hemen ekspres yoldan atabilirdi. Her koltuğun arkasındaki kıvrımlı koruma camlarına çarpan hava ıslığa benzer bir ses çıkarıyordu. Onun için ekspres yolda konuşmak çok zordu. Ama bu gürültü, buna alışık olanın istediği gibi düşünmesini engelleyemiyordu.</p>

    <p class="MsoNormal">Arzlıların çoğu şu ya da bu bakımdan ortaçağ meraklısıydı. O zamanları düşünmek kolaydı. Çünkü insan geçmişe, Arzın elli gezegenden biri değil, tek dünya olduğu zamana bakıyordu. Üstelik Arz o elli dünyadan en geri olanı ve zamana ayak uyduramayanı da değildi o sırada.</p>

    <p class="MsoNormal">Bir kadın çığlığı duyan Baley çabucak sağa döndü. Bir kadın çantasını düşürmüştü. Baley donuk gri şeridin üzerinde pembe bir leke gibi duran çantayı gördü bir an. Ekspres yoldan telaşla inen bir yolcu istemeden çantayı bir tekmede ağırlaşma şeridine doğru fırlatmıştı. Şimdi kadın çantasından hızla uzaklaşıyordu.</p>

    <p class="MsoNormal">Baley'in dudaklarının bir kenarı hafifçe yukarı kalktı. Kadın çantasına yetişebilirdi, Tabii daha ağır giden bir şeride geçecek kadar akıllılık ettiği ve başka biri de çantayı tekmeyle aksi yöne fırlatmadığı takdirde. Baley kadının bunu başarıp başarmadığını hiçbir zaman bilemeyecekti. Artık görünüm yedi yüz elli metre geride kalmıştı bile. Ama kadın herhalde çantasını yakalayamayacaktı. New York'ta ortalama üç dakikada bir şeritlere bir eşya düşürülüyor ve bir daha bulunmuyordu. Kayıp Eşyalar Bürosu pek büyük bir yerdi. İşte bu da modern hayatın doğurduğu karmaşalardan biriydi.</p>

    <p class="MsoNormal">Baley, bir zamanlar yaşamak daha kolaymış, dedi kendi kendine. Her şey basitmiş. İşte insanlar bu yüzden ortaçağlara merak duyuyorlar...</p>

    <p class="MsoNormal">Ortaçağ merakı başka başka biçimlerde kendisini gösteriyordu. Hayal gücü olmayan Julius Enderby için bu modası çoktan geçmiş olan eşyaları kullanma anlamına geliyordu. Gözlükler! Pencereler!</p>

    <p class="MsoNormal">Baley içinse bu tarihin incelenmesi demekti. Özellikle eski âdet ve törelerin incelenmesi.</p>

    <p class="MsoNormal">Örneğin, şu kent! Yaşadığı, var olduğu New York. Burası, Los Angeles dışında, dünyadaki her kentten daha büyüktü. Shanghai dışında her kentten daha kalabalıktı. Ve New York henüz üç yüz yaşındaydı. Tabii Baley bundan önce aynı noktada New York adını taşıyan bir yer bulunduğunu biliyordu, insan topluluklarından oluşan bu ilkel kent üç bin yıl yaşamıştı ama aslında bir kent değildi. Baley o çağlarda doğru dürüst bir kent olmadığını da biliyordu. O yıllarda dünyada gökyüzüne açık, küçüklü büyüklü yerleşim merkezleri vardı ancak. Bunlar biraz da Uzaycıların kubbelerine benziyorlardı. Ama tabii onlardan çok farklıydılar. Bu merkezlerin en büyüğünde ancak on milyon insan yaşıyordu. Diğerlerinin nüfusu bir milyonu bile bulmuyordu. Arzdaki bu tür binlerce yerleşim merkezlerinin hepsi de modern ölçülere göre ekonomik bakımdan yetersizdi.</p>

    <p class="MsoNormal">Nüfus artarken Arz da zorunlu olarak yeterli olmasını öğrenmişti. Dünya iki, üç, hatta beş milyar insanı yaşatabilirdi. Ama sürekli olarak yaşam standartlarının düşürülmesi koşuluyla. Sonuçta nüfus sekiz milyarı bulduğu zaman insanlar artık yarı tok, yarı aç gezmeye başlamışlardı. İnsan kültür ve yaşam biçiminde büyük bir yenilik yapılması gerekiyordu. Özellikle bin yıl önce Arzın sömürgeleri olan Dış Dünyaların göçmen sayısını kısıtlama konusunda çok ciddi oldukları anlaşıldığı zaman bu gerçek iyice kavranmıştı. Bu büyük yenilik bin yıllık bir sürede Arzda kentlerin ağır ağır kurulmalarıyla gerçekleşmişti. Yeterli olmak için büyük olmak zorunluydu. Belki insanlar bunu ortaçağda bile bilinçsizce sezmişlerdi. Ev endüstrisi yerini fabrikalara bırakmıştı. Fabrikalar da yerlerini kıta endüstrilerine. Yüz bin ünitelik bir sektör yanında, yüz bin aileyi barındıran yüz bin evin ne kadar yetersiz olduğu ilk bakışta anlaşılırdı. Her evde toplanan film-kitaplar, bir sektör kütüphanesi yanında sönük kalmaktaydı. Her ailenin sahip olduğu videolar da geniş bir sistemin yanında cüceleşiyordu.</p>

    <p class="MsoNormal">Aslında her evde mutfak ve banyo olması da saçmaydı. Sonsuz mutfak ve banyolar... Budalaca bir şeydi bu. Oysa kent kültür düzeninde son derecede yeterli lokantalar ve duşlar sağlanıyordu.</p>

    <p class="MsoNormal">Arzda gitgide daha fazla köy, kasaba ve "şehirler" ölmeye başlamış, büyük kentler bunların hepsini birden yutmuştu. Atom savaşı çıkması olasılığı bile bu akımı durdurmamış, sadece biraz yavaşlatmıştı. Koruyucu güç perdesinin icadıyla da bu gelişme çılgınca akan bir sel halini almıştı. Kent kültür düzeni yiyeceklerin en uygun biçimde dağılacağı, maya ve hidroponik ürünlerden gitgide daha fazla yararlanılacağı anlamına geliyordu. New York şimdi üç bin kilometrekarelik bir alana yayılıyordu. Son sayıma göre nüfusu yirmi milyondan fazlaydı. Dünyada ortalama onar milyon insanın yaşadığı sekiz yüz kadar kent vardı.</p>

    <p class="MsoNormal">Her kent ekonomi bakımından hemen hemen kendi kendisine yeten, yarı özerk bir birim halini almıştı. Bu birimlerin her biri başının üzerine bir dam çekecek, etrafını duvarlarla saracak, toprağın derinliklerine dalacak durumdaydı. Sonunda kentler birer çelik mağaraya dönüşmüşlerdi. Çelik ve betondan yapılmış, kendi kendisine yeten, dev bir mağara. Bir kent bilimsel bir biçimde yaratılıyor, merkezindeki pek büyük bir yapıda yönetim büroları bulunuyordu. Halkın oturduğu büyük yerleşim kesimleri bu yapıya göre uygun bir biçimde hazırlanmıştı. Bu sektörleri birbirlerine ekspres yollar ve daha ağır şeritler bağlıyorlardı. Dış çevrenin yakınında fabrikalar, hidroponik çiftlikler, maya-kültürü sarnıçları ve güç merkezleri vardı. Bütün bu karmaşanın arasında su boruları ve kanalizasyon künkleri, okullar, hapishaneler, dükkânlar, güç hatları ve iletişim ışınları da unutulmamıştı.</p>

    <p class="MsoNormal">Kent, insanın çevresine egemen oluşunun kesin bir sonucuydu. Kuşku götürmeyecek bir gerçekti bu. Arzdaki insanların hiçbiri kentlerin dışında yaşamıyordu. Dışarıda vahşi doğa ve ancak birkaç insanın bakabileceği gök vardı. Tabii böyle açıklık yerler bulunması gerekliydi. İnsanlara gereken su oralarda bulunuyordu. Plastik ve sonsuza dek yetiştirilecek mayanın ham maddesi olan tahta ve kömür de öyle. Petrol çoktan ortadan kalkmış, ama mayanın yağ bakımından zengin türleri bunun yerini başarıyla almıştı. Kentler arasındaki topraklarda hâlâ madenler vardı. Bu yerler ürün yetiştirme ve hayvan otlatma bakımından çoğu insanın sandığından daha çok kullanılıyordu. Tabii bu da yeterli değildi. Ama tahıl her zaman lüks piyasa bulabiliyor, ayrıca ihraç da ediliyordu. Madenlerin ve çiftliklerin işletilmesi, boruyla suyun verilmesi için sadece birkaç kişiye gerek vardı. Onlar da bu işleri uzaktan kontrol ediyorlardı.</p>

    <p class="MsoNormal">Robotlar insanlardan daha iyi çalışıyor, fazla bir şey de istemiyorlardı.</p>

    <p class="MsoNormal">Robotlar! İşte işin en gülünç yanı buydu. Pozitronik beyin Arzda keşfedilmiş, robotlar ilk kez bu gezegende yararlı bir biçimde çalıştırılmışlardı. Dış Dünyalarda değil! Ama tabii Dış Dünyalılar her zaman sanki robotlar onların kültürlerinin bir ürünüymüş gibi davranıyorlardı. Robot ekonomisi bir bakıma Dış Dünyalarda doruk noktasına erişmişti. Arzda robotlar her zaman sadece madenler ve çiftliklerde çalıştırılmışlardı. Ancak son yirmi beş yıllık sürede robotlar Uzaycıların ısrarları yüzünden ağır ağır kentlere sızmaya başlamışlardı.</p>

    <p class="MsoNormal">Kentler iyi yerlerdi. Ortaçağ hastaları dışında, herkes bunların yerini alabilecek başka bir şey olmadığını biliyordu. Ne var ki, kentlerin daima iyi halde kalmaları da olanaksızdı. Arzın nüfusu hâlâ artıyordu. Günün birinde, kentlerin gereken her şeyi yapmalarına karşın, insan başına düşen kalori temel yaşama düzeyinin altına inecekti.</p>

    <p class="MsoNormal">Durum Uzaycıların varlığı yüzünden daha da kötü bir hal alıyordu. Arzdan giden ilk göçmenlerin torunları olan uzaydaki bu yaratıklar robotlarla dolu insanı az gezegenlerde lüks içinde yaşıyorlardı. Dünyalarındaki tenhalığın sağladığı rahatı ellerinden kaçırmamaya kararlıydılar. Bu yüzden doğum oranını düşük tutuyor, kalabalık Arzdan göçmenlerin gelmelerini engelliyorlardı. Ve bu...</p>

    <p class="MsoNormal">Baley Uzay kentine yaklaşmaktaydı.</p>

    <p class="MsoNormal">Bilinçaltı detektife Newark kesimine yaklaştıklarını haber veriyordu. Orada oturmayı sürdürdüğü takdirde hızla güneye, Trenton kesimi kavşağına doğru gidecek, o sırada sıcak, küf kokulu maya bölgesinden de geçecekti.</p>

    <p class="MsoNormal">Her şey zamanlamaya bağlıydı. Rampadan inmek şu kadar, homurdanan, söylenen ayakta duran yolcuların arasından zorlukla geçmek şu kadar zaman alıyordu. Parmaklığın önünden kayarcasına ilerlemek, açıklık yerden fırlamak ve ağırlaştırıcı şeridi aşmak da şu kadar sürüyordu.</p>

    <p class="MsoNormal">Elijah Baley uygun biçimde hareket etti ve sonunda kendisini istediği sabit yolda buldu. Bu arada zamanı da bilinçli bir biçimde ölçmedi. Böyle yapmaya kalkışsaydı her halde istediği yere erişemeyecekti. Baley şeridin olağanüstü denilecek kadar boş olduğunu fark etti. Sabit yolda sadece bir polis vardı. Etrafa insanı rahatsız edecek bir sessizlik çökmüştü. Sadece ekspres yolun takırtısı duyuluyordu.</p>

    <p class="MsoNormal">Polis, Baley'e yaklaşırken detektif sabırsızca kimliğini gösterdi. Polis elini kaldırarak ona geçebileceğini işaret etti. Baley ilerledi. Geçit daraldı ve üç, dört kez keskin virajlar çizdi. Yolun mahsus böyle hazırlanmış olduğu belliydi. Arzlı güruhlar burada rahatlıkla toplanamazlardı. Doğrudan doğruya saldırıya geçmeleri de imkânsızdı. Baley birlikte çalışacağı robotla Uzay Kentinin bu tarafında buluşacağı için seviniyordu. Pek de terbiyelice yapıldığı söylenilen o muayene hiç de hoşuna gitmeyecekti.</p>

    <p class="MsoNormal">Açık havaya ve Uzay Kentinin kubbelerine giden kapıların önünde bir adam bekliyordu. Bir Uzaycı. Arzlı kılığındaydı yabancı. Beli dar, paçaları bol bir pantolon giymişti, iki yanında renkli birer şerit vardı. Textron gömleği sıradan bir şeydi. Açık yakalı, yanları fermuarlı, bilekleri kırmalı. Ama adamın Uzaycı olduğu belliydi. Duruşu, başını dimdik tutuşu, elmacık kemikleri çıkık geniş yüzündeki sakin ve duygusuz ifade, ayrılmadan arkaya sıkıca taranmış bronz rengi kısa saçları onun Arzın yerlisi olmadığını açıklıyordu.</p>

    <p class="MsoNormal">Baley yaklaşarak tekdüze bir sesle, "Ben Sivil Polis Memuru Elijah Baley'im." diye açıkladı. "New York Kenti Polis Bölümünden 5 S. dereceli bir memur." Belgelerini gösterdikten sonra sözlerini sürdürdü. "Bana Uzay Kenti Giriş Kapısında R. Daneel Olivaw'Ia buluşmam bildirildi." Saatine bir göz attı. "Biraz erken geldim. Burada olduğumun bildirilmesini rica edebilir miyim?"</p>

    <p class="MsoNormal">Eiljah Boley için için ürperiyordu. Bir bakıma Arz modeli robotlara alışıktı. Uzaycı robotlarının farklı olacağından emindi. O zamana kadar öyle bir model görmemişti. Ama Arzda her zaman, uzaklardaki ışıltılı Dış Dünyalarda insanüstü bir güçle çalışan dev gibi korkunç robotlar hakkında fısıltıyla tüyler ürpertici hikâyeler anlatılırdı. Baley dişlerini sıkmış olduğunu fark etti.</p>

    <p class="MsoNormal">Onu terbiyeli bir tavırla dinlemiş olan Uzaycı, "Buna gerek yok." diye cevap verdi. "Ben de sizi bekliyordum."</p>

    <p class="MsoNormal">Baley farkına varmadan elini kaldırdı. Sonra da indirdi. Ağzı bir karış açık kaldığı için çenesi büsbütün uzadı. Detektif bir şey söylemek istediyse de başaramadı. Kelimeler sanki boğazında dondular.</p>

    <p class="MsoNormal">Uzaycı, "Kendimi tanıtabilir miyim? diye sordu. "Ben R. Daneel Olivaw'ım."</p>

    <p class="MsoNormal">"Öyle mi? Ben bir hata mı yaptım? İlk harfin..."</p>

    <p class="MsoNormal">"Haklısınız. Ben bir robotum. Bunu size söylemediler mi?"</p>

    <p class="MsoNormal">"Söylediler." Baley hiç gerek olmadığı halde ıslak avucuyla saçlarını düzeltti. Sonra da elini uzattı. "Bağışlayın, Bay Olivaw. Bugün dalgınlığım üstümde. İyi günler. Ben iş arkadaşınız Elijah Baley'im."</p>

    <p class="MsoNormal">"İyi." Robot, Baley'nin elini dostça bir tavırla sıktı. "Ama bana yine de sarsılmışsınız gibi geliyor. Benimle açık açık konuşmanızı isteyebilir miyim? Bizimki gibi bir ilişkide gereken bütün gerçeklerin öğrenilmesi daha iyi olur. Sonra benim Dünyamda iş arkadaşları birbirlerini küçük adlarıyla çağırırlar. Bunun sizin törelerinize aykırı olmadığını umarım."</p>

    <p class="MsoNormal">Baley çaresizce, "Şey." diye mırıldandı "Siz robota benzemiyorsunuz da..."</p>

    <p class="MsoNormal">"Bu sizi rahatsız mı ediyor?"</p>

    <p class="MsoNormal">"Etmemesi gerekir sanırım, Da... Daniel Dünyanda bütün robotlar senin gibi mi?"</p>

    <p class="MsoNormal">"Kişisel farklar oluyor, Elijah. İnsanlarda olduğu gibi."</p>

    <p class="MsoNormal">"Bizim robotlarımız... şey... yani insan onların robot olduğunu hemen anlar da... Sen bir Uzaycıya benziyorsun."</p>

    <p class="MsoNormal">"Ah, anlıyorum. Kaba bir model bekliyordun, bu yüzden biraz şaşırdın. Ama bizimkilerin insanlara çok benzeyen bir robottan yararlanmaları mantıklı bir davranış sayılır. Bir sorun çıkmasını istemeyiz. Öyle değil mi?"</p>

    <p class="MsoNormal">Gerçekten de öyleydi. Robot olduğu hemen anlaşılan bir makine kentte dolaşmaya kalkıştığı takdirde başı çabucak belaya girerdi. Baley, "Evet." dedi.</p>

    <p class="MsoNormal">"O halde artık gidelim, Elijah."</p>

    <p class="MsoNormal">Ekspres yola gittiler. R. Daneel hızlanma şeritlerinin ne işe yaradığını hemen kavradı ve bunları ustalıkla aştı. Robot yüzünden biraz yavaşlamış olan Baley öfkelenerek büsbütün hızlandı. Ama robot ona ayak uydurmayı başardı. Zorluk çekiyormuş gibi de bir hali yoktu. Baley, acaba R. Daneel mahsus mu biraz yavaşladı, diye düşündü. Ekspres yolun sonu gelmeyen platformlarından birine âdeta pervasızca atladı. Robot da onu kolaylıkla izledi.</p>

    <p class="MsoNormal">Baley kıpkırmızı kesilmişti. Bir, iki kez yutkundu. "Ben burada, aşağıda seninle kalacağım."</p>

    <p class="MsoNormal">"Burada mı?" Robotun platformun yalpalamasına da, gürültüye de aldırdığı yoktu. "Bana yanlış bilgi mi verildi? Bana 5 S. derecesinden olan kimselerin bazı belirli durumlarda üst katta bir koltuğa oturabileceklerini söylediler."</p>

    <p class="MsoNormal">"Bu doğru. Ben yukarı çıkabilirim ama sen gelemezsin."</p>

    <p class="MsoNormal">"Neden?"</p>

    <p class="MsoNormal">"5 S. olman gerekir, Daneel."</p>

    <p class="MsoNormal">"Bunu biliyorum."</p>

    <p class="MsoNormal">"Sen 5 S. değilsin." İyice korunmayan alt katta hava akımının hışırtısı daha şiddetli olduğundan konuşmak zordu. Tabii Baley avaz avaz bağırarak konuşmak istemiyordu.</p>

    <p class="MsoNormal">"Neden 5 S. olmayayım? Ben senin iş arkadaşınım. Onun için de seninle aynı sınıftanım. Bana bunu verdiler." Gömleğinin iç ceplerinin birinden dikdörtgen biçimi bir kart çıkardı. Gerçek bir belgeydi bu. Daneel Olivaw'in Beşinci Sınıftan olduğunu açıklıyordu. Tabii adın başına o çok anlamlı R.harfi yazılmamıştı.</p>

    <p class="MsoNormal">Baley ifadesiz bir sesle, "Gel öyleyse." dedi.</p>

    <p class="MsoNormal">Detektif yukarıda bir koltuğa oturduktan sonra gözlerini ilerideki bir noktaya dikti. Yanına yerleşmiş olan robota bakmıyor, kendi kendisine kızıyordu. İki kez gafil avlanmıştı. Önce R. Daneel'in robot olduğunu fark etmemişti. Sonra da mantığın R. Daneel'e Beşinci Sınıftan olduğunu gösteren bir kart verilmesinin gerektirdiğini düşünememişti. Ama tabii Baley de o pek sevilen romanlardaki sivil detektiflerden değildi. Hiçbir şeye şaşmayan, nefsine hâkim, soğukkanlı, her duruma çabucak uyabilen, kafası yıldırım gibi çalışan bir insan sayılmazdı. Öyle biri olduğunu hiçbir zaman düşünmemiş, o zamana kadar bu nitelikleri olmadığı için de hiç hayıflanmamıştı. Şimdi üzülmesinin nedeni, R. Daneel Olivaw'in görünüşte o efsaneleşmiş detektiflerin canlı bir örneği olmasıydı. Ama bu gerekliydi. Çünkü bir robottu... Baley kendi kendisine bazı özürler bulmaya başladı. Ben bürodaki R. Sammy gibi robotlara alışığım. Derisi hemen hemen beyaza yakın, sert ve parlak plastikten bir yaratık bekliyordum. Yüzünde her zaman aptalca bir neşe ifadesi olacaktı. Onun biraz güvensizce, sarsakça hareket edeceğini sanıyordum. Ama R. Daneel hiç de öyle değil... Baley yan gözle robota baktı.</p>

    <p class="MsoNormal">R. Daneel de aynı anda döndü ve Baley'le göz göze gelince ciddi ciddi başını salladı. Konuşurken dudakları normal bir biçimde oynuyor, Arzdaki robotlarınki gibi aralık durmuyordu. R. Daneel'in kelimeleri söylemesini sağlayan bir dili de vardı.</p>

    <p class="MsoNormal">Arzlı detektif kendi kendine, neden böyle sakin sakin oturuyor, diye sordu. Bütün bunlar onun için yepyeni şeyler olmalı. Gürültü, ışıklar, kalabalık...</p>

    <p class="MsoNormal">Baley ayağa kalkarak robotun önünden geçti. "Haydi, gel." Ekspres yoldan inerek ağırlaştırıcı şeride geçtiler. Baley, Tanrım, diye düşündü. Jessie'ye ne söyleyeceğim? Robotla karşılaştığı zaman bu sorunu unutmuştu. Ama şimdi Aşağı Bronx kesimine giden banliyö yolundaydılar ve bu sorun onu gitgide daha çok endişelendirmeye başlıyordu.</p>

    <p class="MsoNormal">Baley, "Bu bir tek bina aslında, Daneel." diye açıkladı. "Gördüğün her şey. Bütün kent! Burada yirmi milyon insan yaşıyor. Ekspres yollar devamlı hareket ediyorlar. Gece gündüz. Saatte doksan kilometre hızla. Üç yüz yetmiş beş kilometre ekspres yol var. Diğer yollar da yüzlerce kilometre uzunluğunda." İçin için ekledi. Neredeyse New York'ta her gün kaç ton maya ürünü yendiğini, kaç metreküp su içildiğini, atom reaktörlerinin saatte kaç megavatlık güç ürettiğini de anlatacağım...</p>

    <p class="MsoNormal">Daneel, "Evet." dedi. "Brifingde bana bütün bunları ve diğer şeyleri açıkladılar."</p>

    <p class="MsoNormal">Baley, eh iyi, diye düşündü. Ona yiyecek, su ve güç konusunda da bilgi verilmiş olmalı. Bir robotu etkilemeye neden kalktım bilmem ki?</p>

    <p class="MsoNormal">Doğu Yakasındaki 182. Sokağa gelmişlerdi. İki yüz metre kadar ileride çelik ve betondan oluşan apartmanlara çıkan asansörler vardı. Baley'nin dairesi de oradaydı.</p>

    <p class="MsoNormal">Detektif tam, "Şuradan." diyeceği sırada kalabalığı fark etti. Kentliler kesimin zemin katlarına sıralanmış olan mağazalardan birinin parlak ışıklı güç kapısının önüne toplanmışlardı.</p>

    <p class="MsoNormal">Baley otoriter bir tavırla en yakındaki bir kentliye, "Ne oluyor?" diye sordu.</p>

    <p class="MsoNormal">Konuşmaya çalıştığı adam ayaklarının ucunda yükselmiş ileriye bakıyordu. "Bilmiyorum! Ben de şimdi geldim."</p>

    <p class="MsoNormal">Başka biri heyecanla, "içeride o iğrenç R.'lerden var." diye haykırdı. "Belki onları dışarıya, buraya fırlatırlar. Ah, onları parça parça etmek öyle hoşuma gidecek ki."</p>

    <p class="MsoNormal">Baley endişeyle Daneel'e bir göz attı. Ama robotun halinden bu sözlerin anlamını kavrayıp kavramadığı belli değildi. Hatta belki de bu lafları duymamıştı.</p>

    <p class="MsoNormal">Baley kalabalığa daldı. "Yol verin! yol verin! Ben polisim!"</p>

    <p class="MsoNormal">Kalabalık ona yol açarken Baley arkasından gelen homurtuları duydu. "Parça parça etmeli. Vida vida sökmeli! Ek yerlerinden ağır ağır ayırmalı..." Ve biri bir kahkaha attı.</p>

    <p class="MsoNormal">Baley sanki buz kesildi bir an. Kent randıman ve yeterliliğin doruğuna erişmişti ama sakinlerinden de bazı şeyler istiyordu. Sıkı bir programa göre yaşamalarını. Yaşamalarını kesin ve bilimsel bir kontrole göre ayarlamalarını. Bazen baskı altında tutulan duygu birikimleri patlamalara da yol açıyordu.</p>

    <p class="MsoNormal">Baley, Engel Ayaklanmalarını hatırladı Kentlilerin robotlar yüzünden galeyana gelmesinin ciddi nedenleri vardı. Yaşamlarının yarısı boyunca çalışıp çabalayan insanlar derecelerinin ellerinden alınması ve işten atılmaları olasılığıyla karşı karşıya geldikleri zaman, tek tek robotların bu durumdan sorumlu tutulamayacaklarını düşünemezlerdi. Ancak insan hiç olmazsa bu tek tek robotlara saldırabilirdi. Ama "hükümet siyaseti" diye tanımlanan bir şeye ya da "Robot İşçilerle Daha Fazla Üretim" gibi bir slogana saldırmak imkânsızdı. Hükümet bundan "gelişme sancıları" diye söz ediyor ve bir alışma süresinden sonra herkesin yeni ve daha iyi bir yaşam tarzına kavuşacağını kesinlikle açıklıyordu. Ama çalışanların dereceleri ellerinden alınırken ortaçağcılık akımı da yayılmaktaydı. İnsanlar umutsuzluğa kapılıyorlar ve o zaman acı bir düş kırıklığından çılgınca parçalama isteğine kolaylıkla geçiveriyorlardı. Belki şu anda da durum aynıydı. Kalabalığın baskı altında tutulan düşmanlığı belki de birkaç dakika sonra bir kan dökme ve parçalama eylemi halini alacaktı.</p>

    <p class="MsoNormal">Baley kalabalığın arasından çaresizce geçerek güç kapısına doğru gitmeye çalıştı.</p>
  </div>
</body>
</html>
