<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Hançer Yolu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="18. Özel Bir Çağrı">18<br />
    Özel Bir Çağrı</h1>

    <p>Egwene indikten sonra bir an kimse kıpırdamadı. Sonra Andorlular ve Murandyliler aynı anda Temsilcilere yöneldi. Görünüşe göre, önlerindeki yaşı belirsiz yüzler en azından gerçekten de Aes Sedailerle konuştuklarını söylerken bir kız Amyrlin –bir kukla, göstermelik biri!– hiç ilgilerini çekmiyordu. Her Temscilci’nin çevresine iki üç lord ve leydi toplanmış, bazıları çenelerini talepkâr jestlerle kaldırıyor, diğerleri çekingenlikle başlarını eğiyordu, ama her biri lafını dinletmeye kararlıydı. Keskin esinti nefeslerinin pusunu dağıtıyor, sorularını sormanın önemi içinde unutulmuş pelerinleri savuruyordu. Sheriam da, kırmızı suratlı Lord Donel tarafından yakalanmıştı, adam bir şişiniyor, bir silkinircesine eğiliyordu.</p>

    <p>Egwene Sheriam’ı kısık bakışlı adamdan uzaklaştırdı. “Andor’daki Aes Sedailer ve Kule Askerleri konusunda ne öğrenebiliyorsan gizlice öğren,” diye fısıldadı telaşla. Kadını bırakır bırakmaz, Donel yine el koydu ona. Sheriam kızgın görünüyordu, ama kaş çatışı hemen kayboldu. Sheriam <em>adamı</em> sorgulamaya başladığında Donel huzursuzca gözlerini kırpıştırdı.</p>

    <p>Romanda ve Lelaine kalabalığın içinden Egwene’e buzdan oyulmuş yüzlerle bakıyordu, ama ikisine de ikişer asil yapışmıştı ve asiller onlardan... bir şey istiyordu. Egwene’in sözlerinde gizli bir hile olmadığına dair teminat, belki. Bunu yapmaktan ne kadar da nefret edeceklerdi, ama ne kadar kaçınsalar da –kaçınacaklardı da!– Egwene’i oracıkta inkâr etmeden, o teminatları vermekten kaçınmanın yolu yoktu. O ikisi bile o kadar ileri gitmezdi. Burada, herkesin önünde değil.</p>

    <p>Siuan, yüz hatlarına uysallık yerleştirerek Egwene’e yanaştı. Yalnız, gözleri oraya buraya kayıp duruyordu. Belki Romanda ya da Lelaine’in, kanun, gelenek, görgü <em>ve</em> kimlerin izlediğine aldırmadan, gelip onları durdukları yerde yakalayacağından korkuyordu. “Shein Chunla,” diye fısıldadı.</p>

    <p>Egwene başını salladı, ama <em>onun</em> gözleri Talmanes’i arıyordu. Adamların çoğu ve kadınların bazıları onu gözlerden gizleyebilecek kadar uzun boyluydu. Herkes dolanıp dururken... Ayakuçlarında yükseldi. Adam nereye gitmişti?</p>

    <p>Segan yumruklarını kalçalarına dayayarak, Siuan’ı kuşkuyla süzerek Egwene’in önüne dikildi. Egwene hemen topuklarını yere bastı. Amyrlin bir baloda erkek arayan bir kız çocuğu gibi sıçrayıp duramazdı. Açılan bir gül goncası. Sükûnet. Dinginlik. Tüm erkeklere lanet olsun!</p>

    <p>Uzun, siyah saçlı, ince bir kadın olan Segan aksi doğmuş gibi görünüyordu, dolgun dudakları sabit bir surat asma ile uzamıştı. Elbisesi iyi mavi yündendi ve ısıtmak için dikilmişti, ama göğsündeki parlak yeşil işlemeler çok fazlaydı ve eldivenleri bir Tenekeci’ye yaraşacak kadar canlıydı. Yüzünde Siuan’a baktığındaki gibi bir inanmazlıkla, dudaklarını büzerek Egwene’i tepeden tırnağa süzdü. “Çömez defteri konusunda söylediğiniz,” dedi aniden. “Her yaştan kadın mı demek istediniz? Herkes Aes Sedai olabilir mi o zaman?”</p>

    <p>Egwene’i çok ilgilendiren bir soru ve vermeye can attığı bir yanıttı –kuşku ettiği için kulağına bir yumrukla birlikte– ama tam o sırada dolanan insanlar hafifçe aralandı ve Egwene Talmanes’in çardağın arka tarafında durduğunu gördü. Pelivar’la konuşuyordu! Adamlar, dişlerini göstermeye henüz hazır olmayan mastifler gibi gergin gergin duruyorlardı, ama kimsenin konuşmalarına kulak misafiri olacak kadar yaklaşmadığından emin olmak için çevrelerini de gözetliyorlardı. “Her yaştan her kadın, kızım,” diye onayladı dalgın dalgın. Pelivar’la mı?</p>

    <p>“Teşekkür ederim,” dedi Segan ve bir an sonra ekledi, “Anne.” Kısaca, azıcık diz kırdı ve seğirterek uzaklaştı. Egwene kadının peşinden bakakaldı. Eh, bir başlangıçtı yine de.</p>

    <p>Siuan hıhladı. “Gerekirse karanlıkta Ejderin Parmakları’nda yelken açmaya bir lafım yok,” diye mırıldandı yarı kendi kendine. “Bunu konuşmuştuk; tehlikeleri tartmıştık ve her durumda, bir martının karnını doyuracak kadar bile seçeneğimiz yok. Ağına aslanbalığı düşürmek sana yetmiyor. Bir de elbisenin içine dikensırt tıkman gerekiyor. Gümüşdiken sürüsünün içinde yüzmek seni tatmin etmiyor...”</p>

    <p>Egwene araya girdi. “Siuan, sanırım Lord Bryne’a ona sırılsıklam âşık olduğunu söylemeliyim. Bilmesi adil olur, sence de öyle değil mi?” Siuan’ın mavi gözleri kocaman kocaman açıldı, ağzı sessizce açılıp kapandı, ama bir gurultudan başka ses çıkmadı. Egwene onun omzunu okşadı. “Sen Aes Sedai’sin, Siuan. Vakarını birazcık korumaya çalış. Ve Andor’daki o Aes Sedailer hakkında biraz bilgi toplamaya çalış.” Kalabalık yine aralandı. Egwene Talmanes’i ayrı bir yerde gördü, ama hâlâ çardağın kenarındaydı. Ve şimdi yalnızdı.</p>

    <p>Acele etmemeye çalışarak, Siuan’ı guruldamak üzere yalnız bıraktı ve o yöne yürüdü. Bol, yün pantolonu düzgün baldırlarını tam olarak saklayamayan şirin, siyah saçlı bir hizmetkâr adam Siuan’a bir tepsiden dumanları tüten gümüş bir kadeh sundu. Başka hizmetkârlar tepsilerle çevrede dolanıyordu. Biraz geç olsa da, içecekler sunuluyordu. Barış öpücüğü için epey geç olmuştu. Egwene kadehi kaparken Siuan’ın ne dediğini duymadı, ama adamın irkilmesine ve çabuk çabuk eğilmeye başlamasına bakarak, en azından Siuan’ın keskin mizacından birkaç kırıntı işitmişti. Egwene içini çekti.</p>

    <p>Talmanes kollarını kavuşturarak durmuş, gözlerine ulaşmayan eğlenti dolu bir gülümseme ile olan bitenleri izliyordu. Bir anda harekete geçmeye hazır görünüyordu, ama gözleri yorgundu. Egwene yaklaştığında saygıyla eğildi, ama konuşurken sesinde alaylı bir tını vardı, “Bugün bir sınırı değiştirdiniz.” Buz gibi esintiye karşı pelerinini toparladı. “Andor ile Murandy sınırı, haritalar ne derse desin, her zaman... değişken olmuştur, ama Andor bugüne dek böyle bir kalabalıkla güneye asla gelmemiştir En azından Aiel Savaşı ve Beyazpelerin Savaşı dışında, ama o sırada yalnızca buradan geçiyorlardı. Onlar burada bir ay kaldıktan sonra, yeni haritalar yeni sınırlar gösterecek. Murandylilerin nasıl koşturduğuna, Pelivar ve arkadaşlarına en az Aes Sedailer kadar yaltaklanmalarına bakın. Yeni gün için yeni dostlar edinmeye çalışıyorlar.”</p>

    <p>Onu izliyor olabilecek kişiler olması olasılığına karşı, dikkatle incelediğini saklayan Egwene’e göre Murandyli ve Andorlu tüm asillerin dikkati Temsilcilerdeydi, onların çevresine toplanmışlardı. Her durumda, aklında sınırlardan biraz daha önemli meseleler vardı. Asiller için olmasa bile onun için önemli. Birkaç kısa an dışında, Temsilcilerin hiçbiri, başlarının tepeleri dışında görünmüyordu. Yalnızca Halima ve Siuan onu fark etmiş görünüyordu ve hava heyecanlı bir kaz sürüsünün gaklamalarına benzeyen bir gürültü ile doluydu. Sesini alçalttı ve sözcüklerini dikkatle seçti.</p>

    <p>“Dostlar her zaman önemlidir, Talmanes. Sen Mat’in iyi bir dostu oldun ve seni benim de dostum sayıyorum. Umarım bu değişmemiştir. Umarım kimseye söylememen gereken şeyler söylememişsindir.” Işık, <em>gerçekten</em> sinirleri ayaktaydı, yoksa bu kadar doğrudan konuşmazdı. Şimdi tutar, Talmanes’e Pelivar’la ne konuştuğunu sorardı!</p>

    <p>Neyse ki adam, kaba dilli köylü kadın gibi davrandığını düşünerek gülmedi ona. Ama aklından geçmiş olabilirdi. Konuşmadan önce Egwene’i ciddiyetle süzdü. Ve yumuşak sesle konuştu. O da ihtiyat gerektiğini biliyordu. “Bütün erkekler dedikodu yapmaz. Söylesenize bana, Mat’i güneye gönderdiğinizde, bugün burada ne yapacağınızı biliyor muydunuz?”</p>

    <p>“İki ay önce bunu nereden bilebilirim? Hayır, Aes Sedailer her şeyi bilmez, Talmanes.” Onu şimdi bulunduğu yere koyacak bir şeyler bulmayı ummuştu, bunun için plan yapmıştı, ama o sırada bilmiyordu. Aynı zamanda, adamın dedikodu yapmadığını umuyordu. Bazı erkekler yapmazdı.</p>

    <p>Romanda kararlı adımlar ve buz gibi bir yüzle ona doğru yürümeye başladı, ama Arathelle onun önüne geçti, Sarı Aes Sedai’nin kolunu yakaladı ve Romanda’nın şaşkınlığına rağmen bırakmayı reddetti.</p>

    <p>“Bana en azından Mat’in nerede olduğunu söylemeyecek misiniz?” diye sordu Talmanes. “Kız-Veliaht’la beraber Caemlyn yolunda mı? Neden bu kadar şaşırıyorsunuz? Aynı dereden su alırken bir hizmetkâr kadın bir askerle konuşur. Adam korkunç bir Ejderyeminli bile olsa,” diye ekledi kuru kuru.</p>

    <p>Işık! Erkekler gerçekten de zaman zaman... uygunsuz... oluyordu. En iyisi bile yanlış anda yanlış şeyi söylemenin, yanlış soruları sormanın yollarını buluyordu. Gevezeliklerine hizmetkâr kadınları karıştırmalarından bahsetmeye bile gerek yoktu. Yalnızca yalan söyleyebilse çok daha kolay olacaktı, adam ona Yeminlerin dahilinde epey boşluk tanımıştı. Gerçeğin yarısı, koşa koşa Ebou Dar’a gitmesini engellemek için yeterli olurdu. Belki yarıdan da azı.</p>

    <p>Çardağın uzak köşesinde, Siuan durmuş kızıl saçlı, kıvrık bıyıklı, onu Segan kadar kuşkuyla süzen uzun boylu, genç bir adamla konuşuyordu. Asiller genelde Aes Sedailerin görünüşünü bilirdi. Ama Siuan’ın dikkati yalnızca kısmen adamdaydı. Siuan’ın bakışları devamlı Egwene’e kayıyordu. O bakışlar bağırıyordu sanki. Daha kolay. Daha uygun. Aes Sedai olmanın anlamı. Bugüne dek hiç bilmemişti, yalnızca ummuştu! Egwene sinirle nefes verdi. Kavrulası kadın!</p>

    <p>“Son işittiğimde Ebou Dar’daydı,” diye mırıldandı. “Ama şimdi becerebildiğince hızla kuzeye gidiyor olmalı. Hâlâ beni kurtarması gerektiğini düşünüyor Talmanes ve Matrim Cauthon, sana demiştim diyebilmek için belli bir yerde bulunma fırsatını kaçıracak adam değildir.”</p>

    <p>Talmanes hiç de şaşırmış görünmüyordu. “Ben de öyle düşünmüştüm,” diye içini çekti. “Ben... bir şey... hissediyorum. Haftalardır. Birlik’teki diğerleri de öyle. Acil değil, ama hiç gitmiyor. Sanki Mat’in bana ihtiyacı varmış gibi. En azından, güneye bakmak gerekirmiş gibi. Bir <em>ta’veren</em>’in peşinden gitmek tuhaf olabiliyor.”</p>

    <p>“Öyledir herhalde,” diye onayladı Egwene, inanmazlığını belli etmediğini umarak. Hayta Mat’i, değil bir <em>ta’veren,</em> Kızıl El Birliği’nin önderi olarak düşünmek yeterince tuhaftı, ama bir etkisi olması için <em>ta’veren</em>’in orada ya da en azından yakında olması gerekirdi kuşkusuz.</p>

    <p>“Mat sizin kurtarılmaya ihtiyaç duyduğunuz konusunda yanılıyordu. Yardım istemek için bana gelmeyi hiç düşünmediniz, değil mi?”</p>

    <p>Adam hâlâ alçak sesle konuşuyordu, ama Egwene yine de telaşla çevresine bakındı. Siuan hâlâ onları izliyordu. Halima da öyle. Paitr kadına aşırı yakın duruyor, şişiniyor, üstünü başını düzeltiyor, bıyıklarını sıvazlıyordu –kadının elbisesinden içeri nasıl baktığına bakılırsa, Halima’yı Aes Sedai sanmamıştı, o kadarı kesindi!– ama kadın ona fazla dikkat etmiyor, adama sıcak sıcak gülümserken Egwene’e doğru yan yan bakıyordu. Başka herkes meşgul görünüyordu ve kimse işitecek kadar yakında durmuyordu.</p>

    <p>“Amyrlin Makamı koşa koşa gidip birilerine sığınamaz, değil mi? Ama sizin yakında olduğunuzu bilmenin içimi rahatlattığı anlar olmuştur,” diye itiraf etti. Gönülsüzce. Amyrlin Makamı’nın kaçacak deliğe ihtiyaç duymaması gerekiyordu, ama Temsilcilerin hiçbiri bilmediği sürece bir sakıncası yoktu. “Gerçekten dostum oldunuz, Talmanes. Umarım böyle devam eder. Gerçekten öyle umuyorum.”</p>

    <p>“Beklediğimden daha... açık... konuştunuz,” dedi adam yavaşça, “bu yüzden ben de size bir şey söyleyeceğim.” Yüzü değişmedi –izleyen biri için, önceki kadar kayıtsız görünüyor olmalıydı– ama sesini iyice alçaltıp fısıldadı. “Kral Roedran Birlik’le ilgili olarak bana başvurdu. Murandy’nin ilk gerçek kralı olmayı umuyor gibi. Bizi kiralamak istiyor. Normalde düşünmezdim, ama asla yeterli para olmuyor ve bu... Mat’in bize ihtiyaç olduğu <em>hissi</em> varken... Murandy’de kalmamız daha iyi olabilir. İyi cam kadar berrak, ki siz olmak istediğiniz yerdesiniz ve her şey avucunuzda.”</p>

    <p>Genç bir hizmetkâr kadın diz kırarak baharatlı şarap uzattığında sustu. İnce işlemeli yeşil yünlülere ve benekli tavşan kürklü pelerine bürünmüştü. Kamptan gelen hizmetkârlar da yardım ediyordu şimdi, kuşkusuz durup titremek yerine bir şeyler yapmak istemişlerdi. Genç kadının yuvarlak yüzü soğuktan büzülmüştü.</p>

    <p>Talmanes elini sallayarak reddetti ve yine pelerinine sarındı, ama Egwene bir an düşünme fırsatı yakalamak için gümüş kupalardan birini aldı. Gerçekten de artık Birlik’e fazla ihtiyacı yoktu. Onca homurdanmaya rağmen, Ejderyeminli ya da değil, Aes Sedailer onların varlığını doğal kabul etmeye başlamışlardı; artık saldırmalarından korkmuyorlardı ve Salidar’dan ayrıldıklarından beri onları dürtüp harekete geçirmek için Birlik’in varlığına gerçekten ihtiyaç duyulmamıştı. Artık <em>Shen an Calhar</em>’ın tek gerçek amacı Bryne’ın ordusuna asker bulmaktı, iki ordunun varlığının savaş anlamına geldiğini düşünen ve sayısı en fazla olan tarafa geçmek isteyen adamları çekmek. Egwene’in onlara ihtiyacı yoktu, ama Talmanes bir dost olarak hareket etmişti. Ve Egwene Amyrlin’di. Bazen dostluk ve sorumluluk insanı aynı yöne itiyordu.</p>

    <p>Hizmetkâr kadın uzaklaşırken Egwene elini Talmanes’in koluna koydu. “Bunu yapmamalısın. Birlik bile tek başına tüm Murandy’yi fethedemez ve herkes aleyhinize döner. Murandylileri bir araya getiren tek şeyin topraklarına giren yabancılar olduğunu çok iyi biliyorsun. Bizim arkamızdan Tar Valon’a gel, Talmanes. Mat oraya gelecektir; bundan kuşkum yok.” Mat Beyaz Kule’de etolü takarken görmediği sürece Egwene’in Amyrlin olduğuna inanmayacaktı.</p>

    <p>“Roedran aptal değil,” dedi adam sakin sakin. “Bizden yapmamızı istediği tek şey, yanında Aes Sedailer olmayan ve ne peşinde olduğunu kimsenin bilmediği yabancı bir ordu olarak oturup beklememiz. Bize karşı asilleri birleştirmekte güçlük çekmez. Sonra, onun dediğine göre, sessizce sınırı aşıp gidecekmişiz. Daha sonra asilleri bir arada tutabileceğini düşünüyor.”</p>

    <p>Egwene sesine biraz hararet eklenmesini engelleyemedi. “Peki adamın sana ihanet etmesini ne engelleyecek? Savaş çıkmadan tehdit kaybolursa, adamın birleşmiş bir Murandy hayali de kaybolacak.” Aptal adam <em>eğleniyor</em> gibiydi!</p>

    <p>“Ben de aptal değilim. Roedran bahardan önce hazır olamaz. Andorlular güneye gelmese bu insanlar malikânelerinden dışarı adımlarını atmazlardı ve karlar başlamadan önce yola çıkmışlardı. O zamandan önce Mat bizi bulur. Kuzeye geliyorsa, bizi duymuş olmalı. Roedran o zamana kadar ne yapmayı başardıysa onunla yetinmek zorunda kalacak. Yani, Mat Tar Valon’a gitmeyi düşünüyorsa, sizi orada görebilirim yine.”</p>

    <p>Egwene kızgın bir ses çıkardı. Olağanüstü bir plandı, Siuan’ın yapabileceği türden bir şey ve Roedran Almaric do Arreloa a’Naloy’un bozabileceği bir şeye benzemiyordu. Söylentilere göre adam öyle ahlaksızdı ki yanında Mat erdemli kalırdı. Ama diğer yandan, Roedran’ın düşünebileceği bir plan olduğuna inanmıyordu. Kesin olan tek şey, Talmanes’in kararını vermiş olduğuydu.</p>

    <p>“Söz vermeni istiyorum, Talmanes, Roedran’ın seni savaşa çekmesine izin vermeyeceksin.” Sorumluluk. Boynundaki dar etol pelerinden on kat ağır geliyordu. “Düşündüğünden daha erken harekete geçerse, Mat sana katılmış olsa da olmasa da Murandy’den ayrılacaksın.”</p>

    <p>“Keşke söz verebilseydim, ama mümkün değil,” diye itiraz etti adam. “Lord Bryne’ın ordusundan ayrıldıktan en fazla üç gün sonra erzak toplamak için çıkardığım adamlarıma saldırı bekliyorum. Gece birkaç at çalabileceğini, böylece bana zarar verebileceğini ve postu deldirmeden kaçabileceğini düşünen her küçük asil ve çiftçi saldıracak.”</p>

    <p>“Kendinizi savunmanızdan bahsetmiyorum ve sen bunu biliyorsun,” dedi Egwene sertçe. “Söz ver, Talmanes. Yoksa Roedran ile anlaşmana izin vermem.” Durdurmanın tek yolu planı ele vermekti, ama Egwene ayak izlerinde savaş bırakmayacaktı, Talmanes’i buraya getirerek bir savaş başlatmış olmayacaktı.</p>

    <p>Talmanes Egwene’e ilk kez görüyormuş gibi baktı ve sonunda başını eğdi. Tuhaf bir şekilde, önceki eğilmesinden daha resmi görünmüştü. “Siz nasıl dilerseniz öyle olacak, Anne. Söyleyin bana, sizin de <em>ta’veren</em> olmadığınızdan emin misiniz?”</p>

    <p>“Ben Amyrlin Makamı’yım,” diye yanıt verdi Egwene. “Bu herkes için oldukça yeterli.” Adamın koluna hafifçe dokundu. “Işık üzerinde parlasın, Talmanes.” Adamın gülümsemesi bu sefer gözlerine dokunur gibi oldu.</p>

    <p>Kaçınılmaz olarak, fısıldamalarına rağmen, konuştukları fark edildi. Belki fısıldadıkları için. Amyrlin olduğunu iddia eden, Beyaz Kule’ye isyan etmiş bir kız on bin Ejderyeminlinin önderi ile sohbet ediyor. Talmanes’in Roedran’la kurdukları planı zorlaştırmış mıydı, kolaylaştırmış mıydı? Siuan ve lanet Kastedilmemiş Sonuçlar Yasası! Onu izleyen elli bakış, Egwene parmaklarını kadehinde ısıtarak kalabalığın içinde yürümeye başladığında kaçıştı. Eh, çoğu kaçtı. Temsilcilerin yüzleri yaşı belirsiz Aes Sedai dinginliği timsaliydi, ama Lelaine sığlıkta debelenen bir balığı izleyen kahverengi gözlü bir kargadan farksızdı. Romanda’nın biraz daha irice, siyah gözleri ise demirde delik açabilirdi.</p>

    <p>Egwene dışarıdaki güneşe dikkat etmeye özen göstererek yavaşça çardağın içinde dolandı. Asiller hâlâ Temsilcilerle görüşüyordu, ama daha iyi yanıtlar ararmış gibi, birinden diğerine gidiyorlardı ve Egwene ufak tefek şeyler fark etmeye başladı. Donel Janya’dan Moria’ya giderken durdu ve Aemlyn’in önünde yerlere kadar eğildi, kadın zarif bir baş sallama ile karşılık verdi. Cian Takima’nın yanından ayrılırken Pelivar’a gösterişli bir reverans yaptı ve adam hafifçe eğilerek karşılık verdi. Başkaları da vardı, her seferinde Murandyliler Andorlulara saygı gösteriyor, Andorlular aynı resmiyetle yanıtlıyorlardı. Andorlular, kaşlarını çattıkları zamanlar dışında Bryne’ı görmezden gelmeye çalışıyorlardı, ama Murandyliler onu teker teker, herkesten uzakta buluyorlardı ve bakışlarının nereye yöneldiğine bakarak, Pelivar, Arathelle ya da Aemlyn hakkında konuştukları açıktı. Belki de Talmanes haklıydı.</p>

    <p>O da eğilmeler ve diz kırmalar ile selamlanıyordu, ama hiçbiri, Temsilciler için, Arathelle, Pelivar ve Aemlyn için yapılanlar kadar bile derin değildi. Yarım düzine kadın ona işlerin barış içinde çözülmesine ne kadar minnettar olduklarını söyledi, ama aslında, Egwene aynı duyguları dile getirdiğinde hemen hemen aynı sayıda kadın, işlerin <em>gerçekten</em> de barış içinde sona ereceğinden emin değillermiş gibi, yorumsuz sesler çıkardılar ya da huzursuzluk içinde omuzlarını silktiler. Egwene’in öyle olacağına dair verdiği teminatlar hararetli, “Işık izin verse de öyle olsa!” ya da teslimiyet dolu, “Işık dilerse,” sözleri ile karşılandı. Dört tanesi ona Anne dedi ve yalnızca bir tanesi bunu duraksamadan yaptı. Diğer üçü onun ne güzel olduğundan, güzel gözleri olduğundan, kendini zarifçe taşıdığından, o tür şeylerden bahsetti; Egwene’in yaşına göre uygun yorumlardı belki, ama konumuna göre değil.</p>

    <p>En azından keyif alacak tek bir şey buldu. Çömez defteri konusundaki bildirisi yalnızca Segan’ın ilgisini çekmemişti. Kadınların çoğunun onunla konuşmasının asıl sebebi buydu açık ki. Hem, diğer Aes Sedailer Kule’ye karşı isyan halinde olabilirdi, ama Amyrlin Makamı olduğunu iddia eden kişi kendisiydi. Bunu aşabildiğine göre duydukları ilgi güçlü olmalıydı, ama kimse belli etmemeye çalışıyordu. Arathelle soruyu, yanaklarını daha da kırıştıran bir kaş çatma ile sordu. Aemlyn yanıtı duyunca grileşmeye yüz tutmuş başını iki yana salladı. Tıknaz Cian, ardından Negara adlı keskin yüzlü bir Andor leydisi, sonra Jennet adlı şirin, iri gözlü bir Murandyli ve başkaları sordu. Hiçbiri kendisi için sormuyordu –çoğu bunu hemen açıkladı, özellikle de genç kadınlar– ama fazla zaman geçmeden, oradaki bütün asil kadınlar ve baharatlı şarap sunuyormuş gibi yaparak pek çok hizmetkâr kadın sormuştu. İçlerinden biri, Nildra adında sırım gibi bir kadın, Aes Sedai kampından gelmişti.</p>

    <p>Egwene burada ektiği tohumdan memnundu. Erkeklerden o kadar memnun değildi. Birkaçı onunla konuştu, ama ancak yüz yüze geldiklerinde ve başka seçenek kalmadığında. Hava hakkında, kuraklığın sona ermesini öven ya da aniden bastıran karlara yazıklanan, mırıldanarak söylenmiş bir söz, haydut sorununun yakında sona ereceği umutları hakkında, belki anlamlı anlamlı Talmanes’e bakılarak telaffuz edilmiş bir mırıltıdan sonra yağlanmış domuz gibi kaçıp gidiyorlardı. Macharan adlı, ayı gibi bir Andorlu adam Egwene’den kaçınmaya çalışırken kendi çizmelerine takılıp sendeledi. Bir açıdan, pek şaşırtıcı değildi. Kadınların, çömez defteri konusunda, yalnızca kendileri için olsa da, haklı sebebi vardı, ama erkekler yalnızca onunla konuşurken görülürlerse aynı fırça tarafından lekeleneceklerini düşünüyorlardı.</p>

    <p>Gerçekten de oldukça cesaret kırıcıydı. Egwene erkeklerin çömezler hakkında ne düşündüklerine aldırmıyordu, ama bu işin sonunda kavga ile biteceğinden kadınlar kadar korkup korkmadıklarını merak ediyordu. Bu tür korkular kolaylıkla kendi kendilerini gerçekleştirebilirdi. Sonunda, öğrenmenin tek bir yolu olduğuna karar verdi.</p>

    <p>Pelivar tepsiden yeni bir şarap kadehi aldı, döndü, irkildi ve Egwene’e çarpmamak için, boğuk bir küfürle, geri sıçradı; Egwene biraz daha yakında dursa, adamın çizmelerine basması gerekecekti. Adamın eldivenli eline sıcak şarap döküldü, kol yeninden sızdı ve o kadar da sessiz olmayan bir küfür çekti. Egwene’in tepesine dikilecek kadar uzun boylu olan adam, bunu başarıyla yaptı. Sinir bozucu bir genç kadını kendi yoluna göndermek isteyen bir adam gibi kaşlarını çattı. Ya da kırmızı engereğe basmasına ramak kalmış bir adam gibi. Egwene sırtını dik tuttu ve adamı işe yaramaz bir oğlan çocuğu olarak hayal etti; bu her zaman işe yarardı; çoğu erkek bunu hissediyor gibiydi. Adam bir şeyler mırıldandı –nazik bir selam da olabilirdi, bir başka küfür de– ve başını hafifçe eğdikten sonra Egwene’in çevresinden dolanmaya çalıştı. Egwene yana kayarak engelledi onu. Adam geriledi ve Egwene takip etti. Adam ürkmüş görünmeye başladı. Egwene önemli soruyu sormadan önce onu rahatlatmaya çalışmaya karar verdi. Yanıt istiyordu, yeni homurtular değil.</p>

    <p>“Kız-Veliaht’ın Caemlyn yolunda olduğunu işitmek seni memnun etmiştir, Lord Pelivar.” Pek çok Temsilci’nin bundan bahsettiğini duymuştu.</p>

    <p>Adamın yüzü bomboş oldu. “Elayne Trakand Aslan Tahtı üzerinde hak iddia edebilecek durumda,” diye yanıt verdi dümdüz bir sesle.</p>

    <p>Egwene’in gözleri irileşti ve adam kararsızca geriledi yine. Belki de unvanını kullanmadığı için Egwene’in kızdığını düşünmüştü, ama Egwene bunu fark etmemişti bile. Pelivar Elayne’in annesinin taht üzerindeki hak iddiasını desteklemişti ve Elayne adamın onu da destekleyeceğinden emindi. Pelivar’dan, en sevdiği amcasıymış gibi, sevgiyle söz ederdi.</p>

    <p>“Anne,” diye mırıldandı Siuan yanı başından, “kampa gün batımından önce varmak istiyorsanız yola çıkmalıyız.” Usulca söylediği o sözlere epey aciliyet eklemeyi başarmıştı. Güneş zirvesini aşmıştı.</p>

    <p>“Gece çöktükten sonra açıkta kalınacak hava değil,” dedi Pelivar telaşla. “Eğer bana izin verirseniz, yola çıkmak için hazırlık yapmalıyım.” Kupasını yanlarından geçen bir hizmetkârın tepsisine bıraktı, bir an duraksadıktan sonra bacağını öne atarak eğildi ve bir tuzaktan kurtulmayı başarmış bir adamın havasıyla çekip gitti.</p>

    <p>Egwene kızgınlıkla dişlerini gıcırdatmak istiyordu. Erkekler anlaşmaları hakkında ne düşünüyordu? Eğer öyle denebilirse, Egwene’in onlara dayatma tarzı hakkında? Arathelle ve Aemlyn çoğu erkekten daha fazla güç ve nüfuz sahibiydi, ama askerlerle at sürenler Pelivar, Culhan ve benzerleriydi; hâlâ, bu işin Egwene’in yüzünde bir fıçı dolusu lamba yağı gibi patlamasına sebep olabilirlerdi.</p>

    <p>“Sheriam’ı bul,” diye hırladı, “ve söyle ona, ne pahasına olursa olsun, herkesi <em>hemen</em> atına bindirsin!” Temsilcilere, bugün olanlar hakkında düşünmek, plan kurmak, entrika çevirmek için bir gece tanımayacaktı. Güneş batmadan <em>kesinlikle</em> kampa dönmüş olmalıydılar.</p>
  </div>
</body>
</html>
