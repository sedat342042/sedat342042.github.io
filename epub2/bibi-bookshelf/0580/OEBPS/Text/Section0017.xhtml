<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Hançer Yolu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="6. İplikler">6<br />
    İplikler</h1>

    <p>Elayne de eteklerini kaldırarak koştu elbette ve ezilmiş toprak patikada hemen öne geçti. Yalnızca Aviendha yakınında kalmıştı, ama bölünmüş etekli olsa da, bir elbise içinde nasıl koşulacağına dair en ufak fikri yok gibi görünüyordu; aksi halde, tüm yorgunluğuna rağmen Elayne’i geçerdi kuşkusuz. Başka herkes dar, dolambaçlı patikada arkalarına dizildi. Atha’an Miere’den hiç kimse Renaile’yi ittirip geçmezdi ve üzerindeki ipek pantolona rağmen, göğsüne bastırdığı Çanak yüzünden Renaile pek hızlı boşamıyordu. Nynaeve’in bu tür engelleri yoktu, insanları dirsekleyerek hızla koşuyor, ayağı takıldığı zaman önünde Rüzgârbulan da olsa, Kandaş ya da Aes Sedai de, yolundan çekilmeleri için bağırıyordu.</p>

    <p>Elayne yamaç aşağı koşarken, takılır ve sonra toparlanırken, durumun aciliyetine rağmen kahkahalar atmak istiyordu. Tehlikeye rağmen. On iki yaşından itibaren Lini ve annesi koşmasına, ağaçlara tırmanmasına şiddetle karşı çıkmıştı, ama karnındaki sevinç duygusunu kaynatan sırf yeniden koşabilmenin verdiği zevk değildi. Bir kraliçenin davranması gerektiği gibi davranmıştı ve <em>tam olarak</em> olması gerektiği gibi işe yaramıştı! İnsanları tehlikeden kurtarmak için kontrolü ele almıştı ve onlar da <em>takip etmişti!</em> Hayatı boyunca bunun eğitimini almıştı. Kahkaha atmak istemesine sebep olan tatmin duygusuydu, gururun kor kızıl ışıltısı derisini aşıp <em>saidar</em> gibi parlayacaktı neredeyse.</p>

    <p>Elayne son dönemeci dolandı ve yüksek, beyaz badanalı ahırlardan birinin arkasındaki son düzlüğü aştı. Ve ayağı toprağa yarı gömülmüş bir taşa takıldı. Kollarını sallayarak, tüm ağırlığı ile öne devrildi ve aniden tepetaklak uçmaya başladı. Bağırmaya bile zaman yoktu. Dişlerini takırdatan, ciğerlerindeki tüm havayı boşaltan bir gümleme ile patikanın sonuna indi ve Birgitte’in hemen önünde oturakaldı. Bir an düşünemedi bile ve sonuna düşünmeyi başardığında, biraz önce hissettiği tatminden eser kalmamıştı. Kraliçe vakarı buraya kadar. Yüzündeki saçları süpürerek ve nefeslenmeye çalışarak Birgitte’in keskin yorumunu bekledi. Kadının hınçlı ve bilge ablayı oynaması için bir fırsattı bu ve bu tür fırsatları nadiren boşa harcardı.</p>

    <p>Daha Aviendha yanlarına gelemeden Birgitte onu yerden kaldırarak Elayne’i şaşırttı, üstelik yüzünde Aviendha’nın yüzündeki hafif sırıtıştan eser yoktu. Elayne’in Muhafızından alabildiği tek his... odaklanmaydı; kirişe takılmış bir okun bu şekilde hissedeceğini düşündü. “Kaçıyor muyuz, savaşıyor muyuz?” diye sordu Birgitte. “O Seanchan yaratıklarını Falme’den hatırlıyorum ve doğruya doğru, ben kaçmayı öneriyorum. Yayım bugün sıradan cinsten.” Aviendha hafifçe kaşlarını çattı ve Elayne içini çekti; kimliğini saklamak istiyorsa Birgitte <em>gerçekten</em> dilini tutmayı öğrenmeliydi.</p>

    <p>“Elbette kaçıyoruz,” dedi Nynaeve nefes nefese, son düzlükte zahmetle koşarken. “Savaşmak ya da kaçmak! Budalaca bir soru! Sen bizim eksiksiz birer?.. Işık! Ne yapıyor bunlar?” Sesi yükselmeye başladı ve sonra yükselmeye devam etti. “Alise! Alise, neredesin? Alise! Alise!”</p>

    <p>Elayne irkilerek, çiftliğin Careane’in yüzünü ilk fark ettiklerinde olduğu gibi çalkalanmakta olduğunu fark etti. Belki daha kötü. O anda çiftlikte yüz kırk yedi Kandaş kadın yaşadığını raporlamıştı Alise ve bu sayıya günler önce gönderilmiş elli dört kırmızı kemerli Bilge Kadın ve şehirden geçen birkaç kişi daha dahildi; şimdi o kadınların her biri ayrı yere koşuyor gibi görünüyordu ve diğer kadınların çoğu da tabanları yağlamıştı. Yeşil beyaz üniformalı Tarasin Sarayı hizmetkârlarının çoğu bohçalar taşıyarak oraya buraya koşturuyordu. Ördekler ve tavuklar kargaşanın içinde, kanatlarını çırparak ve gaklayarak kaçışıyor, kargaşaya katkıda bulunuyordu. Elayne bir <em>Muhafız</em> bile gördü, Vandene’in kır kafalı Jaem’i sırım gibi kollarını kocaman, jüt bir çuvala dolamış, koşturuyordu.</p>

    <p>Alise hiç yoktan belirdi. Yüzündeki tere rağmen kendine hâkim ve sakindi. Saçının her teli yerli yerindeydi ve elbisesi, yalnızca gezintiye çıkmış birinin elbisesi gibi duruyordu. “Ciyaklamaya gerek yok,” dedi sakin sakin, ellerini kalçalarına dayayarak. “Birgitte o iri kuşların ne olduğunu söyledi ve ben erken yola çıkabileceğimizi düşündüm, özellikle de hepiniz birden tepeden aşağı, Karanlık Varlık peşinizdeymiş gibi koşmaya başladığınız zaman. Herkese adam başı bir temiz elbise, üç takım iç eteklik ve çorap, sabun, dikiş sepeti ve sahip oldukları bütün paraları toplamalarını söyledim. Bu kadar, daha fazlasını değil. İşini en son bitiren on kişi, gideceğimiz yere varana kadar herkesin çamaşırlarını yıkayacak; bu ayaklarını hızlandırır. O hizmetkârlara, ne olur ne olmaz diye, bulabildikleri tüm yiyecekleri toplamalarını söyledim. Ve Muhafızlarınıza. Hepsi aklı başında adamlar. Şaşırtıcı ölçüde aklı başında adamlar. Muhafız olmak onlara bir şey mi yapıyor?”</p>

    <p>Nynaeve ağzı bir karış açık, emir vermeye hazır ama verecek emir bulamayarak kalakalmıştı. Duygular yüzünden öyle hızlı akıp geçiyordu ki yakalamak imkânsızdı. “Çok güzel,” diye mırıldandı sonunda. Ekşi ekşi. Aniden canlandı. “Kandaş olmayan kadınlar. Evet! Onların da...”</p>

    <p>“Sakin ol,” diye sözünü kesti Alise, yatıştırma jestleri yaparak. “Onların çoğu çoktan gitti. Daha çok, endişelenecek kocaları ve aileleri olanlar. Onları istesem de burada tutamazdım. Ama en az otuz tanesi o kuşların gerçekten Gölgedölü olduğunu düşünüyor ve Aes Sedailere becerebildiklerince yakın kalmak istiyorlar.” Keskin burun çekmesi bu konuda ne düşündüğünü ifade ediyordu. “Şimdi, kendini topla. Biraz serin su iç; çok hızlı değil. Biraz da yüzüne serp. Benim işlere göz kulak olmam gerek.” Kargaşaya, koşturan insanlara bir bakış fırlattı ve başını iki yana salladı. “Tepeden aşağı Trolloclar koşuyor olsa bile, bazıları gevşerdi ve asil kadınların çoğu kurallarımıza tam olarak alışamıyor. Gitmeden önce iki üç tanesine hatırlatmada bulunmam gerekecek.” Bunun üzerine, sakin sakin avludaki kargaşaya daldı ve Nynaeve’i ağzı açık dururken bıraktı.</p>

    <p>“Eh,” dedi Elayne, eteğini silkeleyerek, “kadının çok becerikli olduğunu kendin söylemiştin.”</p>

    <p>“Bunu hiç söylemedim,” diye terslendi Nynaeve. “‘Çok’ demedim. Hıh! Şapkam nereye gitti? Her şeyi bildiğini sanıyor. İddiaya girerim <em>bunu</em> bilmiyordur!” Alise’in uzaklaştığı yönün aksine doğru hışımla yürüdü, gitti.</p>

    <p>Elayne onun arkasından bakakaldı. <em>Şapkası</em> mı? Elayne de kendi şapkasının nereye gittiğini bilmek isterdi –güzel bir şapkaydı– ama gerçekten! Belki o kadar çok Güç’le çalışan bir çembere dahil olmak, bunu yaparken bir <em>angreal</em> kullanmak Nynaeve’in kafasını geçici olarak karıştırmıştı. Kendisi de biraz tuhaf hissediyordu, çevresindeki havadan <em>saidar</em> parçacıkları toplayabilirmiş gibi. Her durumda, o anda endişelenecek başka şeyleri vardı. Seanchanlar tepelerine inmeden gitmeye hazırlanmak gibi. Falme’de gördüklerine bakarak, gerçekten de yüzden fazla <em>damane</em> getirebilirlerdi ve Egwene’in anlattığı pek az şeye dayanarak, o kadınların çoğu gerçekten de diğerlerine tasma takmalarına yardım etmeye can atardı. Egwene en çok midesini bulandıran şeyin, Seanchan’dan gelen <em>damane</em>’lerin <em>sul’dam</em>’lar ile birlikte gülmesini, onlarla oynamasını, onlara yaltaklanmasını görmek olmuştu, tıpkı iyi eğitimli köpeklerin sevgi dolu sahiplerinin yanında davrandıkları gibi davranıyorlardı. Egwene Falme’de tasma takılan kadınlardan bazılarının da aynı şekilde davrandığını söylemişti. Düşünce Elayne’in kanını donduruyordu. Ona tasma takmalarına izin vermektense ölürdü! Ve bulduğu şeyin Seanchanların eline geçmesine izin vermektense, Terkedilmişlere teslim ederdi. Yanında koşan, kendisi kadar nefes nefese kalmış Aviendha ile birlikte sarnıca koştu.</p>

    <p>Ama Alise her şeyi düşünmüş gibiydi. <em>Ter’angreal</em>’ler çoktan atlara yüklenmişti. Seçilmemiş sepetler hâlâ ıvır zıvır ve Işık bilir başka nelerle doluydu, ama Elayne ve Aviendha’nın boşalttıkları şimdi un ve tuz, mercimek ve fasulye dolu kaba çuvalların yanında, kendi sepetlerinin içinde bekliyordu. Bir avuç seyis, bir şeyler taşıyarak koşturmak yerine yük hayvanlarına göz kulak oluyordu. Alise’in emri üzerine, kuşkusuz. Kadının seslenmesi üzerine, Birgitte bile hüzünlü bir sırıtışla, koşarak uzaklaştı!</p>

    <p>Elayne, çadır bezinden örtüleri kaldırarak, sepetleri boşaltmadan inceleyebildiği kadar inceledi. Her şey yerinde görünüyordu, iki sepete doldurulurken biraz karman çorman olmuşlardı, ama hiçbir şey kırılmamıştı. <em>Ter’angreal</em>’ler iki sepeti doldurmuyordu. Gerçi, çoğu <em>ter’angreal</em>’i Tek Güç dışında hiçbir şey kıramazdı, yine de...</p>

    <p>Aviendha yere bağdaş kurup oturdu, yüzündeki teri, güzel, ipek binici elbisesinin yanında tuhaf kaçan geniş, sade bir keten mendil ile sildi. O bile bitkinlik işaretleri vermeye başlamıştı. “Ne mırıldanıyorsun, Elayne? Nynaeve gibisin. Bu Alise o şeyleri toplama zahmetinden kurtardı bizi.”</p>

    <p>Elayne hafifçe kızardı. Sesli konuşmak istememişti. “Yalnızca onları ne yaptığını bilmeyen birinin ellemesini istemiyorum, Aviendha.” Bazı <em>ter’angreal</em>’ler, yanlış şeyi yaparlarsa, yönlendiremeyen insanlar tarafından bile tetiklenebilirdi, ama gerçek şuydu ki, onları <em>kimsenin</em> ellemesini istemiyordu. Onlar onundu! Salon onları, sırf daha yaşlı ve daha <em>deneyimli</em> diye diğer Aes Sedailere <em>vermeyecekti</em> ya da sırf <em>ter’angreal</em> incelemek tehlikeli diye onları saklamayacaktı. İnceleyecek bunca örnek varken, belki sonunda, her seferinde çalışan <em>ter’angreal</em>’lerin nasıl yapıldığını çözebilirdi; çok fazla başarısızlık ve yarı başarı yaşamıştı. “Ne yaptığını bilen birine ihtiyaçları var,” dedi, katı kanvas örtüyü yerine bağlayarak.</p>

    <p>Kargaşanın içinde, Elayne’in beklediğinden daha çabuk düzen sağlandı, ama dilediği kadar hızlı değil. Elbette, diye itiraf etti gönülsüzlükle, her şey hemen olmadığı sürece, hiçbir şey dileklerine uyamazdı. Gözlerini gökyüzünden koparmayı başaramayan Elayne, Ebou Dar tarafını gözetlemesi için Careane’i koşar adım tepeye yolladı. Tıknaz Yeşil diz kırmadan önce bir süre kendi kendine homurdandı, hatta çevrede koşturan Kandaşlara, onlardan birinin gitmesini önerecekmiş gibi kaşlarını çattı, ama Elayne “Gölgedöllerinin” yaklaştığını görünce bayılmayacak birinin gitmesini istiyordu ve Careane Aes Sedailer arasında en aşağı düzeyde olanıydı. Adeleas ve Vandene Ispan’ı getirdiler. Kadına sağlam bir kalkan koymuşlar, deri çuvalı başına geçirmişlerdi. Kadın kolayca yürüyordu ve ona bir şeylerin yapıldığına işaret edecek, gözle görülür hiçbir şey yoktu, yalnız... Ispan ellerini bel hizasında kavuşturmuştu, çuvalı kaldırıp bir göz atmaya bile çalışmıyordu ve eyere kaldırıldığında, söylenmeden bileklerini eyer kaşına uzatıp bağlanmayı bekledi. Bu kadar uysal davranıyorsa, belki de ondan bir şeyler öğrenmişlerdi. Elayne yalnızca nasıl öğrendiklerini düşünmek istemiyordu.</p>

    <p>Onlara doğru geliyor olabilecek tehlikeye rağmen bazı... pürüzler vardı elbette, bir tür pürüz. Onlara doğru geldiği kesin olan tehlikeye rağmen. Nynaeve’in mavi tüylü şapkasını bulması gerçek bir pürüz sayılmazdı, ama pürüze dönüşmesine ramak kaldı; Alise <em>gerçekten</em> bulmuştu onu ve o pürüzsüz, güzel cildini korumak istiyorsa yüzünü güneşten koruması gerektiğini söyleyerek Nynaeve’e uzatmıştı. Ağzı açık kalan Nynaeve, saçları grileşmeye yüz tutmuş kadının sayısız küçük sorundan biri ile ilgilenmek üzere uzaklaşmasını izledi, sonra şapkayı göstere göstere heybe kayışlarından birinin altına tıktı.</p>

    <p>Nynaeve en baştan itibaren gerçek pürüzleri gidermeye girişti, ama hemen her seferinde oraya ilk ulaşan Alise oldu ve Alise’in bir pürüzle karşılaştığı yerde, pürüz kendi kendini gideriyordu. Pek çok asil kadın eşyalarını toplamak için yardım talep etti, ama son derece kararlı sözlerle, Alise ne dediyse ciddi olduğu ve hemen fırlamazsa içinde durduğu elbise ile yaşayabileceği yanıtını aldı. Fırladılar da. Gidilecek yerin Andor olduğunu öğrendiklerinde bazı kadınlar, hepsi asil değildi, gitmek konusunda fikirlerini değiştirdiler ve kelimenin tam anlamıyla kovalandılar. Yaya olarak. Ve güçleri kaldığı sürece koşmaları söylendi. Bütün atlara ihtiyaç vardı, ama Seanchanlar gelmeden epey uzaklaşabilirlerdi; çiftliğin yakınında buldukları herkesi, en azından sorgulamaları bekleniyordu. Beklenebileceği gibi, Nynaeve Çanak ve Talaan’ın kullandığı kaplumbağa uğruna Renaile ile bağrışmaya başladı. Renaile kaplumbağayı kuşağının altına tıkmıştı anlaşılan. Ama onlar kollarını sallama aşamasına gelemeden Alise yanlarında bitti ve kısa sürede Çanak Sareitha’nın, kaplumbağa Merilille’in sorumluluğu altına verildi. Ardından, Alise’in parmağını Atha’an Miere’in Gemiler Hanımı’nın Rüzgârbulanının şaşkın burnu altında sallamasını izledi Elayne. Kadının hırsızlık üzerine verdiği söylev Renaile’yi kızgınlıktan kekeler halde bıraktı. Boş ellerle ve uzun adımlarla uzaklaşırken Nynaeve’e de biraz kekelemek düştü, ama Elayne bu kadar üzgün görünen birini hiç görmediğini düşündü.</p>

    <p>Ama sonuçta, hiçbiri fazla uzun sürmedi. Çiftlikteki diğer kadınlar Örgü Heyeti’nin dikkatli bakışları altında toplanmışlardı –ve Alise’in elbette, Alise son gelen on kişiyi aklına yazdı. İki tanesi hariç hepsi, Elayne’inkilerden pek farklı olmayan güzel ipekliler içindeydi. Kesinlikle Kandaşlardan değil. Yine de, çamaşırları yıkayacaklarından oldukça emindi Elayne; Alise asil doğmak gibi önemsiz bir şeyin yoluna çıkmasına izin vermezdi. Rüzgârbulanlar atları ile sıralandılar, Renaile dışında hepsi şaşırtıcı ölçüde sessizdi. Renaile ne zaman Alise’i görse küfürler mırıldanmaya başlıyordu. Careane tepeden geri çağrıldı. Muhafızlar Aes Sedailere atlarını getirdiler. Hemen herkes gökyüzünü izliyordu ve yaşça büyük Aes Sedailerin ve Rüzgârbulanların çoğunun çevresinde haleleri vardı. Birkaç Kandaşın da.</p>

    <p>Nynaeve kısrağını sarnıcın yanına, alayın başına yürütürken, kapıyol açmaya hazırlanırmış gibi, hâlâ elinde olan <em>angreal</em>’i elliyordu, ama fikir saçmaydı. Her şeyden önce, yüzünü yıkamış –ve her şey düşünülünce tuhaf, ama şapkasını takmış– olmasına rağmen, ne zaman hâkimiyeti kaybolacak gibi olsa sallanıyordu. Lan Nynaeve’in yanından ayrılmıyordu. Her zamanki gibi taş suratlıydı, ama düştüğü zaman bir kadını yakalamaya daha hazır bir erkek bulunamazdı. Bilezik ve yüzüklere rağmen, Nynaeve bir kapıyol örmeye yetecek gücü toplayamayabilirdi. Daha da önemlisi, geldiklerinden beri çiftlikte bir oraya, bir buraya koşturup duruyordu; Elayne zamanının büyük kısmını durduğu yerde <em>saidar</em> tutarak geçirmişti. Mekânı biliyordu. Elayne Kaynak’a kucak açtığında Nynaeve surat asarak kaşlarını çattı, ama en azından bir şey söylemeyecek kadar aklı başındaydı.</p>

    <p>Elayne en baştan beri, kendi saçlarına sarınmış kadın biblosunu Aviendha’dan geri istediğini diliyordu; o da yorgundu ve çektiği onca <em>saidar</em> işe yarayacak bir örgü oluşturmaya anca yetiyordu. Örgüler, kurtulmaya çalışırmış gibi elinde dalgalanıyor, sonra öyle büyük hızla yerlerini alıyorlardı ki Elayne yerinde sıçrıyordu; yorgunken yönlendirmek diğer zamanlardaki gibi olmuyordu, ama bu en kötüsüydü. En azından o aşina, dikey gümüş çizgi gerektiği gibi belirdi ve sarnıcın hemen yanında genişleyerek bir açıklığa dönüştü. Aviendha’nın yaptığından daha büyük değildi, ama yine de, içinden bir atın geçmesine izin verecek kadar büyük olduğu için minnettardı Elayne. Sonuna kadar emin olamamıştı bundan. Sarnıcın iri cüssesi ile aralarında aniden çimenlik bir yamaç belirince Kandaşlardan inlemeler yükseldi.</p>

    <p>“Benim denememe izin vermeliydin,” dedi Nynaeve alçak sesle. Alçak, ama yine de keskin bir sesle. “Neredeyse eline yüzüne bulaştıracaktın.”</p>

    <p>Aviendha Nynaeve’e öyle ifadesiz bir bakış fırlattı ki Elayne neredeyse kolunu yakalayacaktı. Yakın-kardeşlikleri ne kadar uzarsa, Elayne’in şerefini koruması gerektiğini o kadar çok düşünür gibiydi; birincil-kardeş olurlarsa, Elayne onu Nynaeve ve Birgitte’ten tamamen uzak tutmak zorunda kalacaktı!</p>

    <p>“Oldu, Nynaeve,” dedi çabucak. “Önemli olan tek şey bu.” Nynaeve ona dümdüz baktı ve pek alıngan bir gün olduğu konusunda bir şeyler söyledi. Sanki terslenip duran Elayne’miş gibi.</p>

    <p>Kapıdan ilk geçen Birgitte oldu ve bunu atını çekerek, diğer elinde yayını hazır tutarak ve Lan’e küstah küstah sırıtarak yaptı. Elayne onun içindeki hevesi, tatmin kırıntısını hissedebiliyordu, belki de bu sefer Lan yerine o başı çektiği için –Muhafızlar arasında her zaman bir miktar rekabet olurdu– ve biraz da ihtiyat vardı. Çok küçük. Elayne o çimenliği iyi biliyordu; buradan çok uzak olmayan bir yerde, Gareth Bryne at binmeyi öğretmişti ona. O seyrek ağaçlıklı tepelerin sekiz kilometre arkasında annesinin mülklerinden birinin üzerindeki malikâne vardı. <em>Elayne’in</em> mülkleri; buna alışmaya başlasa iyi olacaktı. Eve ve araziye bakan yedi aile, her yönde, yarım günlük yolculuk mesafesi dahilindeki yegâne kişiler olacaktı.</p>

    <p>Elayne burayı seçmişti, çünkü buradan Caemlyn’e iki haftada ulaşabilirdi. Ve mülk çok ıssız bir yerde olduğundan, kimse onun Andor’da olduğunu anlamadan Caemlyn’e girebilirdi. Bu çok gerekli bir önlemdi; Andor tarihi boyunca, zaman zaman Gül Tacı’nı isteyen rakipler iddialarından vazgeçene kadar “misafir” edilmişti. Annesi tahta geçene kadar iki kişiye yapmıştı bunu. Şansı varsa, Egwene ve diğerleri gelene kadar sağlam bir üs kurabilirdi.</p>

    <p>Lan Mandarb’ı Birgitte’in kahverengi iğdiş atının hemen peşinden geçirdi ve Nynaeve siyah savaş atının peşinden koşacakmış gibi atıldı, sonra Elayne’e tek kelime etmesi için meydan okuyan dümdüz bir bakışla kendini topladı. Öfkeyle dizginleriyle oynayarak, Lan’in gittiği yer hariç herhangi bir yere bakmak için gözle görülür bir çaba gösterdi. Dudakları oynuyordu. Bir an sonra, Elayne onun <em>saymakta</em> olduğunu fark etti.</p>

    <p>“Nynaeve,” dedi sessizce, “gerçekten de bunun hiç zamanı...”</p>

    <p>“Yürüyün,” diye seslendi Alise arkadan, ellerini keskin bir sesle şaklatarak. “İttirip kaktırmaca yok, ama oyalanmak da yok! Yürüyün.”</p>

    <p>Nynaeve’in başı çılgınca döndü, yüzüne acı dolu bir kararsızlık yerleşmişti. Bir sebepten, birkaç tüyü kırılmış sarkan geniş şapkasına dokundu, sonra elini çekti. “Ah, o keçi öpen ihtiyar!..” diye hırladı, ama kısrağını kapıyola doğru sürüklerken geri kalanı duyulmadı. Elayne burnunu çekti. Nynaeve bir de kullandıkları dil için <em>başkalarını</em> paylamaya <em>cüret</em> ediyordu! Ama kalanı da işitebilmiş olmayı diliyordu; o ilk kısmı biliyordu zaten.</p>

    <p>Alise insanları teşvik etmeye devam ediyordu, ama ilkinden sonra pek gerek yoktu aslında. Rüzgârbulanlar bile, omuzlarının arkasından gökyüzüne endişeli bakışlar fırlatarak, aceleyle hareket ediyorlardı. Alise hakkında, Elayne’in kafasına yazdığı bir yorum mırıldanan Renaile bile. Ama birine “balık sever leş yiyicisi” demek oldukça ılımlı kaçıyordu. Deniz Halkı’nın devamlı balık yediğini düşünüyordu.</p>

    <p>Alise, yük atlarını bile kışkışlamak istemiş gibi, kalan Muhafızların önünde, kadınların arkasından geçti. Bir an durup Elayne’e yeşil tüylü şapkasını uzattı. “O güzel yüzü güneşten korumak istersin,” dedi gülümseyerek. “Ne güzel bir kız. Zamanından önce köseleye dönmenin âlemi yok.”</p>

    <p>Yakında, yerde oturmakta olan Aviendha arkaya devrilip ayaklarını sallayarak kahkahalar atmaya başladı.</p>

    <p>“Sanırım <em>senin</em> için bir şapka bulmasını isteyeceğim. Bir sürü tüyü ve kocaman kocaman kurdeleleri olan bir şapka,” dedi Elayne ezgili bir sesle. Kandaşların peşinden gitmeden önce. Bu Aviendha’nın kahkahalarını kesti.</p>

    <p>Hafifçe yükselip alçalan çimenlik genişti ve yaklaşık bir buçuk kilometre uzunluğundaydı, geride bıraktıkları tepelerden daha yüksek tepelerle ve Elayne’in tanıdığı ağaçlarla çevrilmişti. Meşe, çam, siyahağaç, ekşisakız, meşinyaprak ve köknar vardı, güneye, batıya ve doğuya doğru uzanan, iyi, uzun kereste verebilecek ağaçlar, ama bu sene ağaç kesilmeyecekti. Kuzeye, malikâneye doğru uzanan seyrek ağaçlıkların çoğu ateşlik odun yapmaya daha uygundu. Orada burada, gür, kahverengi otlar gri kayalarla beneklenmişti ve bir yabançiçeğinin öldüğünü haber veren tek bir kurumuş sap bile yoktu. Bu açıdan, güneyden o kadar da farklı değildi.</p>

    <p>Nynaeve bu sefer çevresine bakınarak Lan’i aramıyordu. O ve Birgitte fazla uzağa gitmiş olamazdı zaten, burada değil. Bunun yerine. Nynaeve atların arasında hızlı hızlı yürüyor, yüksek, buyurgan bir sesle insanlara at binmelerini emrediyor, yük hayvanları ile ilgilenen hizmetkârları paylıyor. Kandaşlardan atları olmayan bazılarına sertçe, her çocuğun sekiz kilometre yürüyebileceğini söylüyor, yanağında yara izi olan ve kendi boyunda bir bohça taşıyan Altaralı, ince bir kadına, bütün elbiselerini getirecek kadar budalaysa onları kendisinin taşıyabileceğini bağırıyordu. Alise, Atha’an Miere’i çevresine toplamış, nasıl at binileceğini anlatıyordu. Kadınlar gerçekten dikkatle dinliyor gibiydi. Nynaeve o tarafa baktı ve Alise’in tek bir noktada durduğunu görünce memnun olmuş göründü. Alise cesaret verircesine gülümseyene ve yaptığı işe devam etmesini işaret edene dek.</p>

    <p>Nynaeve bir an kadına bakarak yerinde kalakaldı. Sonra çimenlerin üzerinde uzun adımlarla yürüyerek Elayne’in yanına geldi. İki elini şapkasına uzattı, duraksadı, kirpiklerinin arasından dik dik baktı şapkasına, sonra düzeltti. “Bu sefer işleri onun idare etmesine izin vereceğim,” dedi kuşku uyandırıcı ölçüde sağduyulu bir sesle. “Bakalım o... Deniz Halkı karşısında nasıl yapıyor? Evet, bakalım.” Kesinlikle aşırı sağduyulu. Aniden, hâlâ açık duran kapıyola kaşlarını çattı. “Neden koruyorsun onu? Bırak.” Aviendha da kaşlarını çatmıştı.</p>

    <p>Elayne derin bir nefes aldı. Bunu daha önce düşünmüştü ve başka yolu yoktu, ama Nynaeve onu vazgeçirmeye çalışacaktı ve tartışmaya zaman yoktu. Kapının arkasında, avlu boş duruyordu. Tavuklar bile sonunda kargaşadan korkmuştu, ama tekrar dolana kadar ne kadar zaman geçecekti? Örgüsünü inceledi, akışlar öyle birbirine geçmişti ki yalnızca birkaç iplik ayırt edilebiliyordu. Her akışı görebiliyordu, elbette, ama o birkaç tanesi dışında ayrılmaz bir biçimde birleşmiş görünüyorlardı. “Herkesi malikâneye götür, Nynaeve,” dedi. Güneşin batmasına az kalmıştı; gün ışığı iki saat ancak dayanırdı. “Hornwell Efendi karanlıkta bu kadar çok misafir geldiğini görünce şaşıracak, ama ona söyle, kanadı kırık kızılkuş için ağlayan kız çocuğunun misafirlerisiniz; bunu hatırlar. Ben işim biter bitmez gelirim.”</p>

    <p>“Elayne,” diye başladı Aviendha, şaşırtıcı ölçüde endişeli bir sesle ve aynı anda Nynaeve keskin bir sesle, “Sen ne yaptığını sanıyorsun?..” dedi.</p>

    <p>Durdurmanın tek bir yolu vardı. Elayne örgüdeki görünür ipliklerden birini çekip kurtardı; iplik canlı bir duyarga gibi dalgalandı, savruldu; bulanıklaştı, titredi, minik <em>saidar</em> parçaları koptu ve soldu. Aviendha kendi örgüsünü çözerken fark etmemişti bunları Elayne, ama aslında yalnızca işlemin sonunu görmüştü. “Gidin,” dedi Nynaeve’e. “Kalanı için siz gözden kaybolana kadar beklerim.” Nynaeve ağzı açık bakakalmıştı. “Yapılmalı,” diye içini çekti Elayne. “Seanchanlar birkaç saat içinde çiftlikte olur. Yarına kadar bekleseler bile, ya <em>damane</em>’lerden biri kalıntıları okuma Yetisine sahipse? Nynaeve, Seanchanlara Yolculuk Yetisini vermeyeceğim. Vermeyeceğim!”</p>

    <p>Nynaeve alçak sesle Seanchanlar hakkında bir şeyler homurdandı. Ses tonuna bakılırsa, özellikle kuvvetli sözlerdi. “Eh, <em>ben</em> de kendini kavurmana izin vermeyeceğim!” dedi sesli olarak. “Şimdi, onu yerine koy! Bütün örgü Vandene’in söylediği gibi patlamadan. Hepimizi öldürebilirdin!”</p>

    <p>“Geri konamaz,” dedi Aviendha, elini Nynaeve’in koluna koyarak. “Başladı ve artık bitirmek zorunda. Onun dediğini yapmak zorundasın, Nynaeve.”</p>

    <p>Nynaeve’in kaşları çatıldı. “Zorunda” sözcüğü hiç hoşlanmadığı bir sözcüktü ve onun için geçerli olamazdı. Ama Nynaeve aptal değildi, bu yüzden biraz dik dik baktıktan sonra –Elayne’e, kapıyola, Aviendha’ya, genel olarak dünyaya– kollarını Elayne’e doladı ve kaburgalarını gıcırdatarak kucakladı.</p>

    <p>“Dikkatli ol, beni duydun mu,” diye fısıldadı. “Kendini öldürtürsen, yemin ederim canlı canlı derini yüzerim!” Elayne her şeye rağmen bir kahkaha patlattı. Nynaeve Elayne’i omuzlarından tutup bir kol boyu ittirerek hıhladı. “Ne demek istediğimi biliyorsun,” diye homurdandı. “Ve ciddi olmadığımı düşünme, çünkü ciddiyim! Ciddiyim,” diye ekledi daha yumuşak bir sesle. “Dikkat et.”</p>

    <p>Nynaeve’in kendini toplaması, gözlerini kırpıştırarak mavi binici eldivenlerini ellerine sıkı sıkı geçirmesi bir anını aldı. Gözleri nemlenmiş gibiydi, ama bu imkânsızdı; Nynaeve başkalarını ağlatırdı, kendisi ağlamazdı. “Tamam o zaman,” dedi yüksek sesle. “Alise, herkesi hâlâ hazırlamadıysan...” Döndü ve boğuk bir gaklama ile sustu.</p>

    <p>Atlı gidecekler atlarına binmişti, Atha’an Miere bile. Muhafızların hepsi diğer Aes Sedailerin çevresinde toplanmıştı; Lan ve Birgitte dönmüştü ve Birgitte endişe içinde Elayne’i izliyordu. Hizmetkârlar yük hayvanlarını sıraya dizmişlerdi ve Örgü Heyeti dışında çoğu yaya olan Kandaşlar sabırla bekliyordu. Binmek için kullanılabilecek atların bazılarına yiyecek çuvalları ve eşya bohçaları yüklenmişti. Alise’in izin verdiğinden daha fazla eşya getiren kadınlar –hiçbiri Kandaşlardan değildi– bohçalarını sırtlamışlardı. Yüzünde yara izi olan ince asil, kendi bohçasının altında rahatsız bir açı ile eğilmişti ve Alise dışında herkese dik dik bakıyordu. Yönlendirebilen kadınların tamamı kapıyola bakıyordu. Ve Vandene tehlikelerden bahsederken duyabilecek kadar yakında olan kadınların hepsi o savrulan Güç iplikçiğini, kırmızı engereğe bakar gibi izliyordu.</p>

    <p>Nynaeve’e atını bizzat Alise getirdi. Ve Nynaeve ayağını üzengiye geçirirken mavi tüylü şapkasını düzeltti. Nynaeve, son derece üzgün bir ifade ile, tombul kısrağını kuzeye çevirdi. Lan Mandarb’ı onun yanında sürüyordu. Alise’in haddini neden bildirmediğini anlayamıyordu Elayne. Nynaeve’in anlattıklarına bakılırsa, çocukluktan çıktığından beri kendisinden büyük kadınlara haddini bildirip duruyordu. Hem, o artık Aes Sedai’ydi; Kandaşlardan herhangi birinin karşısında dağlar kadar ağırlığı vardı bunun.</p>

    <p>Alay tepelere dolana dolana ilerlemeye başladığında Elayne Aviendha’ya ve Birgitte’e baktı. Aviendha kollarını göğsünde kavuşturmuş, duruyordu; kendi saçına sarınmış kadın <em>angreal</em>’ini sıkı sıkı kavramıştı. Birgitte Dişi Aslan’ın dizginlerini Elayne’den aldı, kendi atının ve Aviendha’nın atının dizginlerini tuttuğu eline aktardı, sonra yirmi adım ötedeki bir kayaya gidip oturdu.</p>

    <p>“Siz ikiniz gitmelisiniz,” diye başladı Elayne, sonra Aviendha’nın kaşları şaşkınlıkla kalkınca öksürdü. Aviendha’yı utandırmadan tehlikeden uzaklaştırmak imkânsızdı. “Diğerleri ile gitmenizi istiyorum,” dedi Birgitte’e. “Dişi Aslan’ı da al. Aviendha ve ben sırayla iğdiş ata binebiliriz. Yatmadan önce biraz yürümek istiyorum.”</p>

    <p>“Bir erkeğe o ata davrandığının yarısı kadar iyi davranırsan,” dedi Birgitte kuru kuru, “hayatının sonuna dek senin olur. Sanırım ben biraz oturacağım; bugün yeterince at sürdüm. Her zaman emrine amade değilim. Yüzünü kızartmamak için o oyunu Aes Sedailerin ve diğer Muhafızların önünde oynayabiliriz, ama sen ve ben işin doğrusunu biliyoruz.” Alaylı sözlere rağmen, Elayne’in ondan aldığı his sevgiydi. Hayır; sevgiden daha güçlü. Aniden kendi gözleri de yanmaya başladı. Ölümü Birgitte’i iliklerine dek incitirdi –Muhafız bağı bunu kesin kılıyordu– ama şimdi kalmasına sebep olan dostluktu.</p>

    <p>“Sizin gibi iki dostum olduğu için minnettarım,” dedi Elayne basitçe. Birgitte, aptalca bir şey söylemiş gibi sırıttı ona.</p>

    <p>Ama Aviendha şiddetle kızardı ve alev alev yanaklarının suçlusu Muhafız’ın varlığıymış gibi Birgitte’e iri iri gözlerle, allak bullak baktı. Bakışlarını telaşla sekiz yüz metre ilerideki, ilk tepeye yaklaşan insanlara çevirdi. “Onlar gözden kaybolana kadar beklemek en iyisi,” dedi, “ama çok fazla bekleyemezsin. Bir kez çözmeye başladığında, akışlar bir süre sonra... kayganlaşır. Örgüden çıkarmadan bir akışı salıvermek örgüyü salıvermekten farksızdır; o zaman ne dilerse o hale dönüşür. Ama acele de etmemelisin. Her iplik örgüden kurtarılabildiği kadar kurtarılmalıdır. Ne kadar çok iplik kurtarırsan, diğerlerini görmek o kadar kolay olur, ama her zaman görmesi en kolay ipliği çekmelisin.” Sıcak sıcak gülümseyerek parmaklarını kararlılıkla Elayne’in yanağına bastırdı, “Dikkatli olursan iyi iş çıkaracaksın.”</p>

    <p>O kadar zor gelmiyordu kulağa. Dikkatli olması yeterli olacaktı. Son kadının, kendi elbiselerinin ağırlığı altında iki büklüm olan ince asilin de tepenin arkasında gözden kaybolması epey zaman aldı sanki. Güneş hiç alçalmamış gibiydi, ama saatler geçmiş gibi gelmişti. Aviendha “kaygan” derken tam olarak neyi kastediyordu? Sözcüğün anlamı dışında hiçbir şey açıklama bulamıyordu; tutması zor olmuşlardı, o kadar.</p>

    <p>Elayne işe koyulduğu anda anladı. Yağ kaplı canlı bir yılanbalığı tutmak demekti “kaygan”. O ilk ipliği tutarken bile dişlerini sıkmaya başlamıştı ve daha çekmeye başlamamıştı bile. Hava ipliği sonunda kurtulup çırpınmaya başladığında rahat bir nefes almasını engelleyen, çözülmesi gereken başka iplikler olduğu gerçeği idi. Çok daha “kaygan” hale gelirlerse, başarabileceğinden emin değildi. Aviendha dikkatle izliyordu, ama tek kelime bile etmiyordu. Elayne’in ihtiyaç duyduğu anlarda cesaret verircesine gülümsüyordu ama. Elayne Birgitte’i göremiyordu –bakışlarını yaptığı işten çevirmeye cesaret edemiyordu– ama onu, kafasının içinde kaya kadar sağlam bir güven düğümü olarak, içini doldurmaya yetecek kadar güven dolu bir düğüm olarak hissediyordu.</p>

    <p>Yüzünden, sırtından ve karnından terler akıyordu, öyle ki sonunda kendisi “kaygan” hissetmeye başladı. Bu gece bir banyo <em>çok iyi</em> gelecekti. Hayır, bunu düşünemezdi. Bütün dikkatini örgülere vermeliydi. İdare edilmeleri gittikçe güçleşiyordu, bir tanesine dokunur dokunmaz elinde titremeye başlıyorlardı, ama yine de yerlerinden kurtuluyorlardı ve ne zaman bir iplik savrulmaya başlasa, yığından bir başkası fırlayıveriyor, önceden yalnızca kaskatı <em>saidar</em>’ın görülebildiği yerde açıkça görülür hale geliyorlardı. Elayne’in gözüne kapıyol bir göletin dibindeki devasa, çarpık, yüz kafalı, savrulan kollarla dolu bir şey gibi görünüyordu ve her kol Güç ipliklerinden oluşan tüylerle kaplıydı. Kıvranarak yok olan her kolun yerini bir yenisi alıyordu. Herkesin görebileceği açıklığın kenarları devamlı geriliyor, şekil değiştiriyor, hatta büyüklüğü değişiyordu. Elayne’in bacakları titremeye başlamıştı; zaten ter dolmuş olan gözleri zorlanmaktan yanmaya başlamıştı. Daha ne kadar sürdürebileceğini bilmiyordu. Dişlerini sıkarak mücadele etti. Her seferinde bir iplik. Her seferinde bir iplik.</p>

    <p>Bin beş yüz kilometre ötede, ürperen kapıyoldan bakıldığında yüz adımdan az bir mesafe uzakta, düzinelerce asker beyaz çiftlik binalarının çevresinde dolanıyordu, kahverengi göğüs zırhları ve dev böcek kafalarına benzeyen boyalı miğferlere kuşanmış, arbalet taşıyan kısa adamlar. Arkalarından, eteğinde kırmızı fon üzerinde gümüş bir şimşek bulunan bir kadın geliyordu. Kadının bileziği bir zincirle grili bir kadının boynundaki tasmaya bağlanmıştı. Sonra bir başka <em>sul’dam</em> ile <em>damane</em> geldi, sonra bir çift daha. <em>Sul’dam</em>’lardan biri kapıyola işaret etti ve aniden <em>damane saidar</em>’ın parıltısına sarındı.</p>

    <p>“Yere yatın!” diye haykırdı Elayne, avlunun görüş alanından uzağa, geriye devrilerek ve gümüş mavi bir şimşek kulaklarını sağır eden bir kükreme ile kapıyoldan fırladı, vahşice her yöne çatallandı. Elayne’in bütün saçları tel tel dikilmeye başladı, çatalların düştüğü yerlerde toprak gürleyerek patladı. Elayne’in üzerine toprak ve taş yağdı.</p>

    <p>Aniden işitme duyusu geri döndü ve bir erkek sesi açıklığın diğer yanından konuştu. Adamın peltek aksanı, sözlerin kendisi kadar ürpertti onu. “...canlı yakalayın dedim, sizi aptallar!”</p>

    <p>Aniden askerlerden biri hemen önündeki çimenliğe fırladı. Birgitte’in oku adamın deri göğüs zırhının üzerine işlenmiş yumruğu delip geçti. Birincisi düşerken ikinci bir Seanchan askeri ona takıldı ve adam kendine gelemeden Aviendha’nın kemer bıçağı gırtlağına saplandı, Birgitte’in okları yağmur gibi yağıyordu; bir çizmesiyle atların dizginlerinin üzerine basmış, ok atarken sırıtıyordu. Titreyen atlar başlarını sallıyorlar, kurtulup kaçacakmış gibi oynuyorlardı, ama Birgitte yerinde durmakla yetiniyor, becerebildiğince hızla çekip çekip atıyordu. Kapıyolun arkasından gelen bağırışlar, Birgitte Gümüşyay’ın salıverdiği her oku hedefine yolladığını anlatıyordu. Yanıt, kötü bir düşünce gibi hızla, kara arbalet okları olarak geldi. Öylesine hızlı, öylesine çabuk. Aviendha düştü, sağ kolunu kavrayan parmaklarının arasından kan akıyordu, ama o hemen yarasını bıraktı, kararlı bir ifade ile emekleyerek <em>angreal</em>’e ulaşmaya çalıştı. Birgitte haykırdı; yayını düşürdü, bir arbaletin okunun saplandığı yeri, bacağını kavradı. Elayne yırtıcı acıyı, kendisine aitmiş gibi keskin bir biçimde hissetti.</p>

    <p>Ümitsizce, sırtüstü yattığı yerden bir ipliği daha yakaladı. Ve dehşet içinde, bir kez çektikten sonra daha fazlasını yapamadığını gördü. İplik oynamış mıydı? Yerinden kurtulmuş muydu? Eğer öyleyse, onu bırakmaya cesaret edemezdi. İplik elinde yağlı yağlı titriyordu.</p>

    <p>“Canlı, dedim!” diye kükredi o Seanchan sesi. “Bir kadın öldüren kişi, fetih altınından pay alamaz!” Arbalet yağmuru kesildi.</p>

    <p>“Beni yakalamak mı istiyorsunuz?” diye bağırdı Aviendha. “O zaman gelin dans edin benimle!” Aniden <em>saidar</em>’ın parıltısına sarındı, <em>angreal</em>’e rağmen solgun bir parıltı ve kapıyolun önünde ateş topları belirdi, öte yana yağmaya başladı. Çok iri toplar değildiler, ama Altara tarafındaki patlamalar oldukça düzenli bir salvo gibiydi. Ama Aviendha gösterdiği çabayla nefes nefese kalmıştı; yüzü terle parlıyordu. Birgitte yayını almıştı; tıpkı efsanelerdeki kahraman gibi görünüyordu, bacağından kan akıyordu, zar zor ayakta duruyordu, ama kirişi yarı çekmiş, hedef arıyordu.</p>

    <p>Elayne nefeslerini kontrol altına almaya çalıştı. Yardım edecek bir şey olmadan Güç’ten bir kırıntı daha çekemiyordu. “Siz ikiniz yolumdan çekilmelisiniz,” dedi. Sesinin buz gibi sakin çıkmasına inanamıyordu; feryat ediyor olması gerektiğini biliyordu. Yüreği kaburgalarını kırıp geçmeye çalışıyordu sanki. “Bunu daha ne kadar tutabileceğimi bilmiyorum.” Bu, o tek iplik kadar tüm örgü için de geçerliydi. Kayıyor muydu? “Gidebildiğinizce hızla uzaklaşın. Tepelerin diğer yanı güvenli olmalı, ama aşabileceğiniz her boy mesafe avantaj demektir. Gidin!”</p>

    <p>Birgitte Kadim Lisan’da hırladı, ama Elayne’in bildiği bir şey değildi. Öğrenmekten hoşlanacağı sözlere benziyordu. Öğrenme şansı olursa. Birgitte Elayne’in anlayabildiği sözlerle devam etti. “Ben söylemeden o lanet şeyi bir bırak, derini yüzmesi için Nynaeve’i beklemen gerekmeyecek; kendim yapacağım. Sonra onun yapmasına izin vereceğim. Sesini kes ve dayan! Aviendha, buraya gel –o şeyin arkasına!– onu arkadan tutabilir misin? –buraya gel de şu lanet atlardan birine bin.”</p>

    <p>“Nereye öreceğimi görebildiğim sürece,” diye yanıt verdi Aviendha, sendeleyerek ayağa kalkarken. Yan yan sallandı, düşmeden önce kendini zorla toparladı. Kolundaki kötü bir yarıktan kan akıyordu. “Sanırım yapabilirim.” Kapıyolun arkasında kayboldu ve ateş topları devam etti. Kapıyolun diğer yanından da içini görebilirdiniz, ama havada asılı sıcak dalgaları gibi görünürdü. Ama o yandan içinden geçemezdiniz –çok acı verici bir teşebbüs olurdu– ve Aviendha yeniden belirdiğinde, epey uzağından dolanıyordu. Birgitte onun iğdiş ata binmesine yardım etti, ama <em>geri geri</em> bindirdi!</p>

    <p>Birgitte sertçe işaret ettiğinde, Elayne başını iki yana sallamaya zahmet etmedi. Her şeyden önce, başını sallarsa ne olacağından korkuyordu. “Binmeye çalışırsam tutabileceğimden emin değilim.” Aslında, ata <em>binebileceğinden</em> emin değildi; artık yorgun denemezdi onun için; kasları suya dönüşmüştü. “Gidebildiğinizce hızlı gidin. Ben becerebildiğimce uzun süre tutarım. Lütfen, gidin!”</p>

    <p>Birgitte Kadim Lisan’da küfürler mırıldanarak –Kadim Lisan olmalıydı; başka hiçbir dil o sesleri çıkaramazdı!– atların dizginlerini Aviendha’nın ellerine sıkıştırdı. İki kez düşecek gibi olduktan sonra, aksaya aksaya Elayne’in yanına vardı ve onu omuzlarına almak için eğildi. “Dayanabilirsin,” dedi, Elayne’in ondan aldığı güven hissi ile dolu bir sesle. “Senden önce Andor Kraliçesi görmedim, ama senin gibi kraliçeleri bilirim. Çelikten bir belkemiği ve bir aslan yüreği. Yapabilirsin!”</p>

    <p>Yanıt beklemeden, gergin bir yüzle, yavaşça Elayne’i kaldırdı. Bacağındaki yaranın her sancısı Elayne’in kafasında yankılanıyordu. Elayne örgüyü, o tek ipliği tutma çabası ile titriyordu; kendini dik bulunca şaşırdı. Ve canlı. Birgitte’in bacağı kafasının içinde deli gibi zonkluyordu. Birgitte’e yaslanmamaya çalıştı, ama kendi titreyen vücudu onu destekleyemiyordu. Birbirlerine yaslanarak atlara doğru atıldıklarında, omzunun üzerinden arkaya baktı, durdu. Örgüyü bakmadan da tutabilirdi –normalde yapabilirdi– ama o tek ipliği hâlâ tutabildiğinden, elinden kayıp gitmediğinden emin olmak istiyordu. Kapıyol şimdi, daha önce gördüğü hiçbir örgüye benzemiyordu, çılgınca çarpılıyor, tüylü kollarla kıvranıyordu.</p>

    <p>Birgitte inleyerek, ata binmesine yardım etmekten çok yükledi onu. Tıpkı Aviendha gibi geri geri! “Görmen gerek,” diye açıkladı, kendi iğdiş atına doğru aksayarak; üç atın dizginlerini tutarak, acıyla kendini yukarı çekti. Tek ses çıkarmamıştı, ama Elayne acısını hissediyordu. “Sen ne yapılması gerekiyorsa onu yap ve nereye gideceğimizi bana bırak.” Atlar, belki Birgitte’in kendi atının böğrüne indirdiği topuklar kadar uzaklaşma hevesi sayesinde, sıçrayarak yola koyuldular.</p>

    <p>Elayne eyerinin yüksek kaşını, örgüyü ve <em>saidar</em>’ın kendisini tuttuğu gibi sıkı sıkı tuttu. Dörtnala koşan at onu sarsıyordu ve eyerde kalmaktan daha fazlası gelmiyordu elinden. Aviendha dik durmak için kendi eyer kaşına yaslanmıştı; ağzı açıktı, derin derin nefes çekiyordu ve gözleri sabitlenmiş gibiydi. Ama parıltıya sarınmıştı ve ateş topları fırlamaya devam ediyordu. Önceki kadar hızlı değil, evet ve bazıları kapıyolu epey mesafe ile ıskalıyor, otların arasında alevden yollar açıyor ya da ötede, yerde patlıyordu, ama yine de beliriyor ve uçuyorlardı. Elayne güç topladı, kendini güç toplamaya zorladı; Aviendha yüzüstü düşmek üzereymiş gibi görünürken devam edebiliyorsa, kendisi de edebilirdi.</p>

    <p>Dörtnala uzaklaşırken kapıyol küçülmeye başlamıştı, açıklıkla aralarında kahverengi otlar uzanıyordu ve sonra arazi yükselmeye başladı. Tepeye tırmanıyorlardı! Birgitte yine yayına ok takmış, odaklanmıştı. Bacağındaki acı ile mücadele ediyor, atları daha hızlı gitmeye zorluyordu. Yapmaları gereken tek şey zirveye, diğer yana ulaşmaktı.</p>

    <p>Aviendha inleyerek dirsekleri üzerine çöktü, eyerinin üzerinde boş bir çuval gibi hoplamaya başladı; çevresindeki <em>saidar</em> ışığı titreşti ve söndü. “Yapamıyorum,” dedi nefes nefese. “Yapamıyorum.” Daha fazlasını söyleyemedi. Ateş yağmuru kesilir kesilmez Seanchan askerleri çimenliğe atlamaya başlamıştı.</p>

    <p>“Sorun değil,” demeyi başardı Elayne. Boğazı kum gibiydi; vücudundaki tüm nem şimdi derisini kaplamış, giysilerini ıslatmıştı. “<em>Angreal</em> kullanmak yorucu iştir. İyi iş başardın, artık bizi yakalayamazlar.”</p>

    <p>Onunla alay eder gibi, aşağıdaki çimenlikte bir <em>sul’dam</em> belirdi; sekiz yüz metre uzakta olmalarına rağmen iki kadını tanımamak imkânsızdı. Batıda alçalmış olan güneş hâlâ ikisini bağlayan <em>a’dam</em>’dan yansıyordu. Onlara bir başka ikili katıldı, sonra bir üçüncüsü, dördüncüsü. Beşincisi.</p>

    <p>“Zirve!” diye bağırdı Birgitte coşkuyla. “Başardık! Bu gece güzel şarap ve yapılı adamlar olacak!”</p>

    <p>Çimenlikte, <em>sul’dam</em> işaret etti ve Elayne için zaman ağırlaştı sanki. Kadının <em>damane</em>’sinin çevresinde Tek Güç parladı. Elayne örgünün oluştuğunu görebiliyordu. Ne olduğunu biliyordu. Ve onu durdurmanın yolu yoktu. “Daha hızlı!” diye bağırdı. Kalkan ona çarptı. Engelleyecek kadar güçlü olmalıydı –olmalıydı!– ama bu bitkinlikle, <em>saidar</em>’a zar zor tutunurken, kalkan onunla Kaynak arasına kaydı. Çimenlikte, biraz önce kapıyol olan örgü kendi üzerine çöktü. Perişan durumdaki, hareket edemeyecekmiş gibi görünen Aviendha kendini eyerinden Elayne’e doğru fırlattı ve ikisini birden yere devirdi. Elayne düşmeden önce tepenin uzak yanını görmek için ancak zaman bulabildi.</p>

    <p>Hava beyaza döndü, görüş alanını yok etti. Ses vardı –ses olduğunu biliyordu, büyük bir kükreme– ama işitme sınırının ötesindeydi. Bir şey, çatıdan, bir kulenin tepesinden sert taşların üzerine düşmüş gibi çarptı ona.</p>

    <p>Gözleri açıldı, gökyüzüne dikildi. Gökyüzü bir şekilde tuhaf görünüyordu, bulanık. Bir an kıpırdayamadı ve kıpırdamayı başardığında inledi. Her yanı acıyordu. Ah, Işık, canı yanıyordu! Yavaşça elini yüzüne kaldırdı; parmakları kırmızıya boyandı. Kan. Diğerleri. Diğerlerine yardım etmesi gerekiyordu. Birgitte’i hissedebiliyordu, onu saran acı kadar kötü bir acının pençesindeydi, ama en azından hayattaydı. Kararlı ve görünüşe göre öfkeli; o kadar kötü yaralanmış olamazdı. Aviendha.</p>

    <p>Elayne hıçkırarak döndü, sonra elleri ve dizleri üzerinde doğruldu. Başı dönüyordu, her yanı sancıyordu. Belli belirsiz, tek bir kırık kaburga ile hareket etmenin tehlikeli olabileceğini hatırladı, ama düşünce tepe kadar pusluydu. Düşünmek... zor geliyordu. Ama gözlerini kırpıştırmak işe yarıyor gibiydi. Biraz. Tepenin eteklerindeydi neredeyse! Yukarıda, ötedeki çimenlikten dumanlar yükseliyordu. Şimdi önemli değil. Hiç önemli değil.</p>

    <p>Yamacın otuz adım yukarısında, Aviendha da elleri ve dizleri üzerinde doğrulmuştu, yüzüne akan kanı silmek için elini kaldırdığında düşecek gibi oldu, ama endişe içinde aranıyordu. Bakışları Elayne’e takıldı ve yerinde kalakaldı. Elayne ne kadar kötü göründüğünü merak etti. Kuşkusuz Aviendha’nın kendisi kadar kötü değil; onun eteğinin yarısı gitmişti, korsesi neredeyse tamamen yırtılmıştı, derisinin göründüğü her yer kanlıydı.</p>

    <p>Elayne ona doğru emekledi. Baş dönmesi yüzünden, ayağa kalkıp yürümekten daha kolay gibiydi. Yaklaştığında, Aviendha rahat bir nefes aldı.</p>

    <p>“İyisin,” dedi, kanlı parmaklarını Elayne’in yanağına dokundurarak. “Öyle korktum ki.”</p>

    <p>Elayne şaşkın şaşkın gözlerini kırpıştırdı. Kendi üzerinde gördükleri Aviendha kadar kötüydü. Kendi eteği sağlamdı, ama korsesinin yarısı tamamen yırtılmıştı ve iki düzine yerden kanıyor gibiydi. Sonra anladı. Kavrulmamıştı. Düşünce üzerine ürperdi. “İkimiz de iyiyiz,” dedi yumuşak sesle.</p>

    <p>Yan tarafta, Birgitte kemer bıçağını Aviendha’nın iğdiş atının yelesine sildi ve kıpırtısız attan doğruldu. Sağ kolu sarkıyordu, ceketi ve bir çizmesi gitmişti ve giysilerinin geri kalanı yırtılmıştı; onun da derisi ve giysileri kanlıydı. Yaralarının en kötüsü bacağına saplanmış arbalet okunun açtığı idi, ama kalan yaraları da bir o kadar ederdi. “Beli kırıldı,” dedi, ayaklarının dibindeki ata işaret ederek. “Benimkinin de, sanırım, ama onu en son gördüğümde Megairil Çelengi’ni kazanacak gibi koşuyordu. Her zaman hızı sevdiğini düşünmüştüm. Dişi Aslan.” Omuzlarını silkti ve irkildi. “Elayne, Dişi Aslan onu bulduğumda ölmüştü. Üzgünüm.”</p>

    <p>“Biz hayattayız,” dedi Elayne kararlılıkla, “ve önemli olan da bu.” Dişi Aslan için daha sonra ağlardı. Tepenin çevresindeki duman yoğun değildi, ama geniş bir alana yayılıyordu. “Tam olarak ne yaptığımı görmek istiyorum.”</p>

    <p>Üçünün birden ayağa kalkabilmesi için birbirlerine tutunmaları gerekti ve yamaç yukarı tırmanırken Aviendha bile inlemek, nefeslenmek zorunda kaldı. Canları çıkmacasına dövülmüş gibi sesler çıkarıyorlardı –Elayne zaten öyle olduğunu düşünüyordu– ve mezbahada yuvarlanmışlar gibi görünüyorlardı. Aviendha <em>angreal</em>’i hâlâ elinde sıkı sıkı tutuyordu, ama o ya da Elayne birazcık daha fazla Şifa Yetisine sahip olsaydılar bile, değil yönlendirmek, ikisi de Kaynak’a kucak açamazdı. Zirveye geldiklerinde birbirlerine yaslanarak durdular ve yıkım sahnesine baktılar.</p>

    <p>Çimenlik bir yangınla çevrilmişti, ama ortası kararmış, tütüyordu ve kayalar bile yok olmuştu. Yamaçları saran ağaçların yarısı ya kırılmışlardı ya da çimenlikten uzağa doğru yatmışlardı. Şahinler belirmeye başladı, yangından yükselen sıcak hava dalgasının üzerinde süzüldüler; şahinler sık sık bu şekilde avlanır, alevlerin deliklerinden çıkardığı küçük hayvanları ararlardı. Seanchanlardan iz yoktu. Elayne ceset olmasını diledi, böylece öldüklerinden emin olabilecekti. Özellikle de bütün <em>sul’dam</em>’ların. Ama yanmış, dumanları tüten yere bakarken aniden kanıt kalmamış olmasına memnun oldu. Ölmek için korkunç bir yoldu. <em>Işık ruhlarına merhamet etsin,</em> diye düşündü. <em>Hepsinin ruhuna.</em></p>

    <p>“Eh,” dedi yüksek sesle, “senin kadar iyi iş çıkaramadım, Aviendha, ama sanırım her şey düşünülürse, en iyisi oldu. Bir dahaki sefere daha iyi iş çıkarmaya çalışırım.”</p>

    <p>Aviendha ona yan yan baktı. Yanağında bir yarık vardı, alnında bir başkası. Kafasındaki uzun yara açık duruyordu. “İlk denemede benim yaptığımdan çok daha iyi yaptın. İlk seferinde bana bir Rüzgâr akışından basit bir düğüm verilmişti. Onu çözmek için elli deneme yapmam gerekti ve sonunda bir gök gürültüsü yüzüme çarptı, kulaklarımı çınlattı.”</p>

    <p>“Sanırım daha basit bir şeyle başlamam gerekirdi,” dedi Elayne. “Balıklama dalmak gibi bir huyum vardır.” Balıklama dalmak? Daha önce, <em>su</em> olup olmadığını görür görmez dalardı! Gülmesini bastırdı, ama ancak yan tarafı sancıdıktan sonra. Bu yüzden, gülmek yerine dişlerinin arasından inledi. Dişlerinden bazılarının yerlerinden oynadığını düşündü. “En azından yeni bir silah bulduk. Belki bu konuda mutlu olmamalıyım, ama Seanchanlar döndüğünden, mutluyum.”</p>

    <p>“Anlamıyorsun, Elayne,” dedi Aviendha, çimenliğin ortasına, daha önce kapıyolun durduğu yere işaret ederek. “Bu bir ışık çakmasından ibaret olabilirdi, hatta daha azı. Olana kadar bilemiyorsun. Bir ışık çakması kendi kendini ve yüz adım dahilindeki bütün kadınları kavurma riskine değer mi?”</p>

    <p>Elayne ona bakakaldı. Bunu bilerek kalmıştı, öyle mi? İnsanın kendi hayatını riske atması bir şeydi, ama yönlendirme yeteneğini kaybetme riskine girmek... “Seninle birincil-kardeş olmak istiyorum, Aviendha. Bilgeleri bulur bulmaz.” Rand hakkında ne yapacaklarını hayal bile edemiyordu. Onunla <em>ikisinin</em> de evlenmesi fikri –Min’in de!– saçmadan da beterdi. Ama bundan emindi. “Seni daha iyi tanımaya ihtiyacım yok. Senin kız kardeşin olmak istiyorum.” Nazikçe Aviendha’nın kan lekeli yanağını öptü.</p>

    <p>Daha önce Aviendha’nın şiddetle kızardığını sanmıştı. Aiel âşıklar bile başkalarının önünde birbirlerini öpmezlerdi. Aviendha’nın yüzünün yanında alev alev gün batımları bile solgun kalırdı. “Ben de senin kız kardeşim olmanı istiyorum,” diye mırıldandı Aviendha. Sertçe yutkunarak –ve onları görmezden gelen Birgitte’i süzerek– eğildi ve çabucak dudaklarını Elayne’in yanağına bastırdı. Elayne başka her şey kadar bu jest için de seviyordu onu.</p>

    <p>Birgitte omzunun üzerinden arkalarına bakıyordu ve belki gözlerini kaçırması numara değildi, çünkü aniden, “Biri geliyor,” dedi. “Tahminimde yanılmıyorsam Lan ve Nynaeve.”</p>

    <p>Zar zor, aksayarak, sendeleyerek ve inleyerek döndüler. Çok saçma görünüyordu; hikâyelerdeki kahramanlar asla ayakta zor duracak kadar yaralanmıyorlardı. Kuzeyde, uzakta iki binici ağaçların arasında görünüp kayboldu. Kısa bir an görünmüşlerdi, ama dörtnala koşan yüksek bir atın üzerindeki uzun boylu bir adamı ve yanında, daha ufak tefek bir hayvanın üzerindeki kadını seçebilmişlerdi. Üçü dikkatle oturdu ve beklemeye başladı. Hikâyelerdeki kahramanların asla yapmadığı bir şey de bu, diye düşündü Elayne içini çekerek. Annesini gururlandıracak bir kraliçe olacağını umuyordu, ama asla kahraman olamayacağı açıktı.</p>

    <p class="paragraf">Chulein dizginleri hafifçe oynattı ve Segani rahatça kemikli kanadı üzerinde döndü. İyi eğitimli bir <em>raken</em> idi, hızlı ve çevik, en sevdiği hayvan, ama onu uçurma işini başkaları ile paylaşması gerekiyordu. Her zaman <em>raken</em> sayısından daha fazla <em>morat’raken</em> olurdu; hayatın bir gerçeği. Aşağıdaki çiftlikte yoktan ateş topları var oluyor, her yöne dağılıyorlardı. Chulein dikkat etmemeye çalıştı; onun işi çiftlik çevresinden yaklaşan sorun olup olmadığını izlemekti. En azından Tauan ve Macu’nun zeytinlikte öldüğü yerden artık duman yükselmiyordu.</p>

    <p>Yerden bin adım yüksekte, epey geniş bir görüş alanı vardı. Tüm diğer <em>raken</em>’ler kırlarda keşif yapıyordu; kaçan her kadın, bunca heyecanı yaratanlardan biri olup olmadığının kontrol edilmesi için işaretlenecekti, ama aslında, bu topraklarda havada <em>raken</em> gören herkes dönüp kaçardı muhtemelen. Chulein’in yapması gereken tek şey burada durup yaklaşan sorun olup olmadığına bakmaktı. Kürek kemikleri arasında bir kaşıntı hissetmeseydi keşke; her zaman <em>gerçekten</em> de yaklaşan bir sorun olduğunu anlatırdı. Segani’nin uçuşunun yarattığı rüzgâr bu hızda fena değildi, ama yine de mumlanmış keten başlığının iplerini çenesinin altına çekti, onu eyerde tutan deri güvenlik kayışlarını kontrol etti, kristal gözlüklerini ayarladı, eldivenlerini sıkılaştırdı.</p>

    <p>Yerde Semavi Yumruklardan yüz tanesi birikmişti bile ve daha da önemlisi, altı <em>sul’dam</em> ve <em>damane</em>’leri ve yedek <em>a’dam</em> dolu çantalar taşıyan bir düzine kişi vardı. Destek kuvvet getirecek ikinci filo güneydeki tepelerden havalanacaktı. İlk saldırıda daha fazla adam gelmiş olması daha iyi olurdu, Hailene’in yanında getirdiği <em>to’raken</em> sayısı azdı ve güçlü söylentiler onların çoğunun Yüksek Leydi Suroth ve maiyetini Amadicia’dan getirmekle görevlendirildiğini söylüyordu. Kan hakkında kötü düşünmek kötüydü, ama Chulein Ebou Dar’a daha fazla <em>to’raken</em> gönderildiğini diliyordu. Hiçbir <em>morat’raken</em> yalnızca yük taşımaya yarayan devasa, hantal <em>to’raken</em>’lerden fazla hoşlanmazdı, ama yere daha fazla Semavi Yumruk’u ve daha fazla <em>sul’dam</em>’ı, daha hızlı indirebilirlerdi.</p>

    <p>“Söylentilere göre aşağıda yüzlerce <em>marath’damane</em> varmış,” diye bağırdı Eliya arkasından. Gökyüzündeyken, rüzgârın sesi yüzünden bağırmanız gerekiyordu. “Altın paylaşımında kendi payımla ne yapacağım, biliyor musun? Bir han satın alacağım. Gördüğüm kadarıyla bu Ebou Dar’da olabilir. Belki bir koca bulurum. Çocuk yaparım. Sen buna ne diyorsun?”</p>

    <p>Chulein rüzgâr eşarbının arkasında sırıttı. Her uçucu bir han –ya da bir meyhane, bazen bir çiftlik– satın almaktan bahsederdi, ama gökleri kim bırakabilirdi ki? Segani’nin uzun, köselemsi boynunun dibini okşadı. Her kadın uçucu –dört uçucudan üçü kadındı– bir koca ve çocuklardan bahsederdi, ama çocuk yapmak uçmanın sonu demekti. Bir ay içinde, Semavi Yumruklardan ayrılan kadın sayısı, yarım senede gökleri bırakanların sayısından fazlaydı.</p>

    <p>“Gözlerini açık tut derim,” dedi. Ama biraz konuşmanın zararı yoktu. Aşağıdaki zeytinliklerde bir çocuk hareket etse bile görebilirdi, Semavi Yumrukları tehdit edebilecek hiçbir şey gözünden kaçmazdı. Askerler arasında en hafif zırhlı olan Semavi Yumruklar Ölümnöbeti Askerleri kadar zorluydu; bazılarına göre daha zorlu. “Ben kendime düşeni bir <em>damane</em> satın almak ve bir <em>sul’dam</em> tutmak için kullanacağım.” Orada söylentilerin iddia ettiğinin yarısı kadar <em>marath’damane</em> olsa, payıyla iki <em>damane</em> satın alabilirdi. Hatta üç! “Gökyüzü Işıkları yapmak üzere eğitilmiş bir <em>damane.</em> Gökyüzünü bıraktığım zaman Kan’dan biri kadar zengin olacağım.” Burada “havai fişek” dedikleri şeyler vardı –bazı adamların Tanchico’da Kan’dan olanların ilgisini çekmek için boşuna çabaladıklarını görmüştü– ama Gökyüzü Işıkları ile karşılaştırıldığında o zavallı şeyleri kim izlerdi ki? O adamlar toparlanmış, şehir dışında yola bırakılmışlardı.</p>

    <p>“Çiftlik!” diye bağırdı Eliya ve aniden bir şey Segani’ye hızla çarptı, Chulein’in hissettiği en kötü fırtına rüzgârından da kötü, onu tepetaklak yuvvarladı.</p>

    <p><em>Raken</em> bet sesiyle haykırarak düştü, öyle hızlı dönüyordu ki Chulein güvenlik kayışlarına sıkı sıkı yapıştı. Ellerini bacaklarında tuttu, dizginleri gerdi, ama kıpırdamadı. Segani bu durumdan kendi kendine kurtulmalıydı; dizginleri azıcık oynatması bile onu engellerdi. Tekerlek gibi yuvarlanarak düştüler. Sebep ne olursa olsun, <em>raken</em>’ler düşerse, <em>morat’raken</em>’lere yere bakmamaları öğretilmişti, ama kırbaç gibi dönerken ne zaman yer görüş alanına girse, yüksekliklerini tahmin etmekten alamıyordu kendini. Sekiz yüz adım. Altı yüz. Dört yüz. İki yüz. Işık ruhunu aydınlatsın, Yaratıcı’nın sonsuz merhameti onu korusun...</p>

    <p>Segani geniş kanatlarını Chulein’i yana doğru silkeleyen ve dişlerini takırdatan bir hamle ile çırparak doğruldu, aşağı doğru süzülürken kanatlarının ucu ağaç tepelerini süpürdü. Zorlu eğitimlerden kaynaklanan bir sakinlikle, Chulein herhangi bir zorlama olup olmadığını görmek için Segani’nin kanatlarını kontrol etti. Hiçbir şey yoktu, ama yine de bir <em>der’morat’raken</em>’e kontrol ettirecekti. Gözünden kaçan minik bir şey bir üstadın gözünden kaçmazdı.</p>

    <p>“Gölgelerin Hanımı’ndan bir kez daha kaçtık anlaşılan, Eliya.” Omzunun üzerinden arkaya döndü ve sustu. Kopmuş bir güvenlik kayışı arkasındaki boş koltuktan savruluyordu. Uzun bir düşüşün dibinde Hanım’ın beklediğini her uçucu bilirdi, ama bilmek kolaylaştırmıyordu.</p>

    <p>Çiftlik... gitmişti. Çiftlikte yükselen beyaz binaların temelleri tertemiz kalmıştı, yamaca inşa edilmiş dev yapılar moloz yığınlarına dönmüştü. Gitmişti. Her şey kararmış, yanmıştı. Yamaçlardaki çalıların arasında yangın ilerliyordu ve yüz adım genişliğinde, yelpazeler halinde zeytinliklere ve ormana ilerliyor, tepelerin arasındaki düzlüklerde uzanıyordu. Ötede, yüz adım daha öteye kadar kırık ağaçlar yatıyordu ve hepsi çiftlikten uzağa doğru yatmıştı. Chulein böyle şey görmemişti. Orada hiçbir şey canlı kalmış olamazdı. Her ne olduysa.</p>

    <p>Çabucak kendine geldi ve Segani’yi güneye çevirdi. Uzakta, her birinin sırtına bu kısa mesafe için birer düzine Semavi Yumruk sığışmış <em>to’raken</em>’ler görebiliyordu. Çok geç kalmışlardı. Kafasının içinde raporunu hazırlamaya başladı; rapor verecek başka kimse kalmamıştı kuşkusuz. Herkes bu toprakların tasmalanmayı bekleyen <em>marath’damane</em>’ler ile dolu olduğunu söylüyordu, ama bu yeni silahla, kendine Aes Sedai diyen bu kadınlar gerçekten tehlikeliydi. Onlar hakkında bir şey yapılmalıydı, kararlı bir şeyler. Belki, Yüksek Leydi Suroth Ebou Dar’a geliyorsa, ihtiyacı o da görürdü.</p>
  </div>
</body>
</html>
