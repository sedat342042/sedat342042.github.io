<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Hançer Yolu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="2. Örgünün Çözülmesi">2<br />
    Örgünün Çözülmesi</h1>

    <p>Elayne kapıyoldan geçer geçmez kenara çekildi, ama Nynaeve ölü otlara konmuş çekirgeleri zıplatarak, Muhafızlarına bakınarak açıklığı açtı. En azından Muhafızlardan birini. Parlak, kırmızı bir kuş açıklıkta çakarcasına uçtu ve kayboldu. Hareket eden, Aes Sedailer dışında hiçbir şey yoktu; hemen hemen yapraksız ağaçların içinde bir yerde bir sincap ciyakladı ve sonra sessizlik çöktü. O üçünün Nynaeve’in bıraktığı kadar geniş izler bırakmadan buradan geçmiş olmaları imkânsız geliyordu, ama orada bulunduklarına dair en ufak iz yoktu.</p>

    <p>Elayne Birgitte’in solunda bir yerde, kabaca güneybatıda olduğunu ve görünürde tehlike bulamadığından epey tatmin hissettiğini seziyordu. Sareitha ile Çanak’ın çevresinde toplanmış koruyucu halkanın parçası olan Careane dinliyormuş gibi başını eğdi. Görünüşe göre onun Muhafızı Cieryl güneydoğudaydı. Yani Lan kuzeyde olmalıydı. Tuhaftır, Nynaeve de kendi kendine homurdanarak durmuş, kuzeyi izliyordu. Belki evlenince Lan’in varlığını hissetmeye başlamıştı. Ya da belki Elayne’in gözünden kaçan bir iz görmüştü. Nynaeve ormanlarda, bitkiler konusunda olduğu kadar rahattı.</p>

    <p>Elayne’in ilk durduğu yerden, kapıyolun arkasındaki Aviendha açıkça görülebiliyordu. Aviendha durmuş, pusu beklermiş gibi çatıları inceliyordu. Elinde mızrak, binici elbisesi içinde nasıl durduğuna bakarak, savaşa atılmaya hazırdı. Kapıyol konusundaki sıkıntısını saklaması Elayne’i gülümsetti, Aviendha ondan çok daha cesurdu. Ama aynı zamanda endişelenmekten kendini alamıyordu. Aviendha <em>gerçekten</em> cesurdu, Elayne’in tanıdığı başka hiç kimse başını bu şekilde dik tutamazdı. Aynı zamanda, kaçmak dışında şansı olmadığı bir anda, <em>ji’e’toh</em>’un savaşmasını gerektirdiğine karar verebilirdi. Çevresindeki parıltı öyle yoğundu ki, daha fazla <em>saidar</em> çekemeyeceği açıktı. Terkedilmişlerden biri ortaya çıkacak olursa...</p>

    <p><em>Onun yanında kalmalıydım.</em> Elayne düşünceyi hemen reddetti. Ne bahanesi olursa olsun, Aviendha anlardı ve bazen bir erkek kadar alıngan olabiliyordu. Çoğu zaman. Özellikle de şerefi söz konusuyken. Elayne içini çekerek bu yana geçen Atha’an Miere’in onu kapıyoldan uzaklaştırmasına izin verdi. Ama diğer yandan gelebilecek bir bağırışı duyacak kadar yakında kaldı. Bir yürek atışı için gereken sürede Aviendha’nın imdadına koşabilecek kadar yakın. Bir sebebi daha vardı.</p>

    <p>Rüzgârbulanlar yüzlerini ifadesiz tutmaya çalışarak, rütbe sırasında geçtiler, ama çıplak ayakları yüksek, kahverengi otları ezmeye başladığında Renaile’nin gergin omuzları bile gevşedi. Bazıları hafifçe ürperdiler, hemen bastırdılar ya da arkalarına dönüp iri iri açılmış gözlerle havada asılı duran açıklığa baktılar. Yanından geçerlerken hepsi Elayne’e kuşkuyla baktı, iki üç tanesi, belki ne yaptığını sormak, belki kenara çekilmesini istemek –emretmek– için ağızlarını açtılar. Renaile’nin sert uyarılarına itaat ederek telaşla geçip gittiklerinde memnun oldu Elayne. Yakında Aes Sedailere ne yapacaklarını söyleme fırsatı bulacaklardı zaten; Elayne’den başlamaları gerekmiyordu.</p>

    <p>Bu düşünce midesinin burkulmasına sebep oldu, kalabalıklıkları da başını iki yana sallamasına. Çanak’ı doğru düzgün kullanmalarına yardım edecek hava durumu bilgisi onlardaydı, ama Çanak’a ne kadar çok Güç yönlendirirlerse hava durumunu düzeltme olasılıklarının o kadar çok olacağını Renaile bile kabul ediyordu. Ama tek bir kadının ya da bir çemberin yapabileceği bir kusursuzlukla yapılmalıydı. Nynaeve, Aviendha ve Elayne o, on üç kişinin arasında olacaktı kesinlikle, belki Kandaşlarda birkaç kişi de, ama Renaile anlaşmadaki, Aes Sedailerin becerilerini öğrenmelerine izin verilmesi kısmının üzerine açıkça atlamıştı. İlk öğrendiği kapıyol olmuştu, çember oluşturmak da ikincisi olacaktı. Limandaki bütün Rüzgârbulanları getirmemesine şaşmak gerekirdi. O kadınlardan üç yüz dört yüz tanesi ile başa çıkmaya çalıştığını hayal edemiyordu! Elayne, yalnızca yirmi kişi oldukları için küçük bir minnet duası etti.</p>

    <p>Ama onları saymak için durmuyordu orada. Her Rüzgârbulan bir adım öteden geçerken, kadının Güç’teki durumunu yokluyordu. Önceden, Renaile’yi gelmeye ikna etmeye çalışırken, ancak bazılarına yaklaşma fırsatı bulmuştu. Görünüşe göre Rüzgârbulanlar arasında rütbe kazanmanın yaşları ya da güçleri ile bir ilgisi yoktu; Renaile, kapıdan geçen ilk üç dört kadın arasında en kuvvetli olanı değildi, ama arka taraflarda kalan, yanakları yıpranmış, gür saçları kırlaşmış Senine’in kulaklarındaki işaretlere bakılırsa, eskiden altı küpeden fazlasını kazanmıştı, hem de şimdi taktıklarından daha kalın küpeler.</p>

    <p>Elayne gittikçe büyüyen bir hoşnutluk hissiyle yüzleri ve isimleri seçti, aklına yazdı. Rüzgârbulanlar bir şekilde üste çıkmışlardı ve pazarlığın koşulları öğrenildiğinde Elayne ve Nynaeve’in Egwene ve Kule Salonu karşısında başları epey derde girebilirdi, ama o kadınların hiçbiri Aes Sedailer arasında özellikle yüksekte duramazdı. Alçakta da değil, kesinlikle, ama yüksek değil. Kendi kendine, kendinden bu kadar memnun olmaması gerektiğini söyledi –anlaşmalarında hiçbir şeyi değiştirmiyordu– ama memnun olmamak çok zordu. Hem, bunlar Atha’an Miere arasından çıkan en güçlü kadınlardı. En azından burada, Ebou Dar’da. Ve Aes Sedai olsalardı, taş gibi kara bakışları olan Kurin’den Renaile’ye kadar her biri Elayne konuştuğunda dinler, o odaya girdiğinde ayağa kalkardı. Aes Sedai olsalardı ve gerektiği gibi davransalardı.</p>

    <p>Sonra sıranın sonu belirdi ve Elayne küçük gemilerden birinin genç Rüzgârbulanı yanından geçerken irkildi. Rainyn adlı, sade mavi ipekler içinde, burun zincirinden ancak yarım düzine süs sarkan tombul yanaklı bir kadındı. İki çömez, oğlan çocuğu gibi zayıf Talaan ile iri gözlü Metarra, Rainyn’in hemen arkasından, telaşlı ifadelerle koşturdular. Onlar değil zinciri, burun halkasını bile kazanmamışlardı ve sağ kulaklarındaki üç küpeye karşı sol kulaklarında yalnızca bir ince, altın küpe vardı. Elayne onlara bakakalacaktı neredeyse. Belki bakakalmıştı.</p>

    <p>Atha’an Miere yine Renaile’nin çevresinde toplandılar ve çoğu tıpkı Renaile gibi, Aes Sedailere ve Çanak’a aç gözlerle bakıyorlardı. Son geçen üç kadın, orada bulunmaya hakkı olup olmadığını merak eden çömezler gibi, arka tarafta duruyordu. Rainyn Renaile’yi taklit ederek kollarını kavuşturmuştu, ama diğer iki çömezden biraz daha az kararsız görünüyordu. Deniz Halkı gemilerinin en küçüklerinden birinin Rüzgârbulanı olduğundan, değil Gemiler Hanımı’nın Rüzgârbulanının, büyük olasılıkla kendini nadiren kendi klanının Dalgahanımı’nın Rüzgârbulanının huzurunda buluyordu. Rainyn Lelaine ya da Romanda kadar güçlüydü ve Metarra Elayne’e denkti, Talaan ise... kırmızı keten bluzu içinde bakışlarını yere dikmiş, uysal uysal duran Talaan Nynaeve’e çok yakındı. Çok çok yakın. Daha fazla, çünkü Elayne onun potansiyel gücüne tam olarak erişmediğini biliyordu, Nynaeve de erişmemişti. Metarra ile Talaan ne kadar yakındı? Elayne yalnızca Nynaeve ve Terkedilmişlerin kendisinden daha güçlü olduğunu bilmeye alışmıştı. Eh, Egwene de vardı, ama o zorlanmıştı ve Elayne’in ve Aviendha’nın potansiyelleri Egwene’e yakındı. <em>Kendinden memnunluk buraya kadarmış,</em> dedi kendi kendine hüzünle. Lini olsa, düşünmeden kabullendiği fikirler karşısında bunu hak ettiğini söylerdi.</p>

    <p>Elayne alçak sesle gülerek Aviendha’ya bakmak için döndü, ama Örgü Heyeti kapıyolun önüne dikilmiş, Careane ile Sareitha’nın soğuk bakışları önünde titriyorlardı. Sumeko dışında hepsi. Sumeko Aes Sedailerin bakışlarına karşılık veriyordu, ama o da yerinden ayrılmıyordu. Kirstian gözyaşlarına boğulmak üzere gibiydi.</p>

    <p>Elayne iç çekişini bastırarak Kandaşları atları çekerek gelen ahır uşaklarının yolundan çekti. Örgü Heyeti koyun gibi, gösterilen yere gittiler –Elayne çobandı, Merilille ile kalanlar kurt– ve Ispan olmasa daha hızlı hareket edeceklerdi.</p>

    <p>Örgü Heyeti’nde, saçlarında gri olmayan dört kişiden biri olan Famelle ve Aes Sedailere baktığı zamanlar dışında sert bakışlı bir kadın olan Eldase Ispan’ın kollarını tutmuşlardı. Onu dik tutacak kadar sıkı kavramak ile aşırı sıkmamak arasında kararsız kalmış gibiydiler ve sonuç olarak Kara Aes Sedai olta mantarı gibi hopluyordu, kavrayışlar gevşediğinde çökecek gibi oluyor, sonra düşmesine izin verilmeden ayağa çekiliyordu.</p>

    <p>“Affedersin, Aes Sedai,” diye mırıldanıp duruyordu Famelle Ispan’a, hafif bir Tarabon aksanı ile. “Ah, özür dilerim, Aes Sedai.” Ispan ne zaman sendelese Eldase irkiliyor, minik bir inleme çıkarıyordu. Ispan aralarından iki kişinin ve Işık bilir daha kaç insanın öldürülmesine yardım etmemiş gibi. Ölecek bir kadın için telaş ediyorlardı. Ispan’ın Beyaz Kule’de katıldığı cinayet komploları tek başına sonunu getirebilirdi zaten.</p>

    <p>“Onu şuraya bir yere götürün,” dedi Elayne onlara, kapıyoldan uzağa, açıklığa doğru elini sallayarak. İki kadın diz kırarak ve neredeyse Ispan’ı yere düşürerek, Elayne’e ve başına çuval geçirilmiş tutsağa özürler mırıldanarak itaat ettiler. Reanne ile diğerleri, Merilille’in çevresindeki Aes Sedaileri endişeyle süzerek seğirttiler.</p>

    <p>Bakışma savaşı hemen başladı yine. Aes Sedailer Kandaşlara, Örgü Heyeti Rüzgârbulanlara, Atha’an Miere bakışları kime yönelirse ona dik dik bakıyordu. Elayne çenesini sıktı. Onlara <em>bağırmayacaktı.</em> Zaten bağırınca Nynaeve daha iyi sonuç alıyordu. Ama akılları başlarına gelene kadar, dişleri takırdayana kadar sarsmak geliyordu içinden. Nynaeve’i de; onun ağaçları seyrediyor değil, herkesi organize ediyor olması gerekiyordu. Ama onu kurtarmanın bir yolunu bulamazsa ölecek olan Rand olsaydı kendisi ne yapardı?</p>

    <p>Aniden gözleri kavurucu yaşlarla doldu. Rand <em>ölecekti</em> ve bunu engellemek için yapabileceği hiçbir şey yoktu. <em>Elindeki elmayı soy, kızım, ağaçtakini değil,</em> diye fısıldadı Lini’nin ince sesi kulağına. <em>Gözyaşları daha sonrası içindir; önceden yaş dökmek zaman israfından başka bir şey değildir.</em></p>

    <p>“Teşekkür ederim, Lini,” diye mırıldandı Elayne. Yaşlı dadısı bazen sinir bozucu bir kadın oluyordu, baktığı çocukların büyüdüğünü asla kabul etmezdi, ama her zaman iyi tavsiyeler verirdi. Sırf Nynaeve görevlerini ihmal ediyor diye, Elayne’in de ihmal etmesi gerekmezdi.</p>

    <p>Örgü Heyeti’nin hemen ardından hizmetkârlar atları getirmeye başlamışlardı ve işe yük atları ile başlamışlardı. İlk geçen atların hiçbiri, kıyafetler gibi önemsiz şeyler taşımıyorlardı. Binek atlarının kapıyolun diğer yanında bırakılması gerekirse yürüyebilirlerdi ve kalan yük hayvanları kalırsa üstlerinde giysilerle idare edebilirlerdi, ama o ilk atların taşıdığı eşyalar Terkedilmişlere bırakılamazdı. Elayne ilk atı çeken kösele yanaklı kadına yana, diğerlerinin yolundan uzağa çekilmesini işaret etti.</p>

    <p>Büyük, hasır sepetlerden birini örten kalın kanvasın iplerini çözüp kenara ittiği zaman gelişigüzel yığılmış döküntülere benzeyen nesneler ortaya çıktı. Bazıları lime lime kumaşlara sarılmıştı. O eşyaların büyük kısmı döküntüydü gerçekten de. Elayne <em>saidar</em>’a kucak açarak seçmeye başladı. Paslı bir göğüs zırhı hemen yere atıldı, kırık bir masa bacağı, çatlak bir tabak, fena eğilmiş kalay bir sürahi, ellerinde neredeyse ufalanan, neden dokunduğu anlaşılmaz hale gelmiş, bir top kumaş da arkadan gitti.</p>

    <p>Rüzgârlar Çanağı’nı buldukları depo, çöpe gitmesi gerekirmiş gibi görünen eşyalarla tıka basa doluydu, ama aralarında Çanak’tan başka Güç nesneleri vardı, bazıları böcek yeniği sandıkların ya da fıçıların içindeydi, diğerleri gelişigüzel yığılmıştı. Kandaşlar yüzlerce sene boyunca, Güç’le bağlantılı olduğunu anladıkları her şeyi saklamışlardı. Onları kullanmaya ya da Aes Sedailere teslim etmeye korkmuşlardı. O sabaha kadar. Elayne nelerin saklanmaya değdiğine bakmaya ilk kez fırsat buluyordu. Işık izin verse de Karanlıkdostları önemli bir şey almamış olsa; bazılarını almışlardı, ama odanın dörtte birinden azını ve aldıklarının arasında döküntüler de vardı. Işık izin verse de işlerine yarayabilecek bir şey bulsa. Bu eşyaları Rahad’dan çıkarmak için insanlar ölmüştü.</p>

    <p>Yönlendirmedi, yalnızca her nesneyi eline alırken içinde tuttu. Çentik bir kil kupa, üç kırık tabak, güve yeniği bir çocuk elbisesi, yanı delinmiş eski bir bot yerdeki yığına gitti. Elinden biraz daha geniş, köklere benzer mavi, derin kıvrımları ile bir taş oyma –taş gibi <em>geliyordu</em>–, oyma <em>olabilirdi,</em> ama bir sebepten tam olarak oyma gibi durmuyordu. Dokununca hafifçe ısınmış gibi oldu; <em>saidar</em>’ı... yankılıyordu sanki. Tarif etmeye en çok yaklaşan sözcük buydu. Ne yapması için imal edildiğine dair en ufak fikri yoktu, ama bir <em>ter’angreal</em> olduğu kuşkusuzdu. Onu diğer yanına, çöp yığınından uzağa bıraktı.</p>

    <p>Çöp yığını büyümeye devam ediyordu, ama daha yavaşça olsa da, diğer yığın da. Hafifçe ısınmaları ve Güç’ü yankılarmış hissi vermeleri dışında hiçbir ortak noktaları yoktu. Ele fildişi gibi gelen, dalgalı kırmızı ve yeşil çizgilerle renklendirilmiş bir kutu; menteşeli kapağını açmadan dikkatle yere bıraktı onu. Bir <em>ter’angreal</em>’i neyin tetikleyeceğini asla bilemezdiniz. Serçe parmağından daha kalın olmayan, bir adım uzunluğunda, sert, ama aynı zamanda ikiye bükülebilecekmiş kadar esnek gelen bir çubuk. Kristal olabilecek, içinde koyu kırmızı bir sıvı bulunan, minik bir kapaklı şişe. Altmış santim uzunluğunda, eskilikten kararmış bronzdan yapılmışa benzeyen, kaldırmak için iki eliyle tutması gereken, neşeli bir gülümsemesi olan, elinde kitap tutan şişman, sakallı bir adam. Başka şeyler. Çoğu çöptü ama. Ve hiçbiri gerçekten istediği şey değildi. Şimdilik.</p>

    <p>“Bunu yapmanın zamanı mı?” diye sordu Nynaeve. Elayne yüzünü buruşturarak, elini eteğine silerek çabucak küçük <em>ter’angreal</em> kümesinden doğruldu. “O çubuk... acı hissi veriyor,” diye mırıldandı. Yük atını çeken sert yüzlü kadın çubuğa bakarak gözlerini kırpıştırdı ve kıyın kıyın uzaklaştı.</p>

    <p>Elayne çubuğu süzdü –Nynaeve’in dokunduğu nesneler konusunda zaman zaman edindiği izlenimler faydalı olabiliyordu– ama seçmeyi bırakmadı. Son zamanlarda yeterince acı görmüşlerdi, daha fazlasına ihtiyaçları yoktu. Nynaeve’in sezdiği şeyler her zaman açık olduğundan değil. Çubuk, epey acı çekildiği sırada var olmuş, ama kendisi acı vermiyor olabilirdi. Sepet hemen hemen boşalmıştı; ağırlığın dengelenmesi için atın diğer yanındaki eşyaların bir kısmının aktarılması gerekiyordu. “Burada, bir yerlerde bir <em>angreal</em> varsa, Nynaeve, Moghedien birimizin omzuna dokunmadan önce bulmak isterim.”</p>

    <p>Nynaeve ekşi ekşi homurdandı, ama o da hasır sepetin içine baktı.</p>

    <p>Elayne bir masa bacağını daha yere bıraktı –<em>üç</em> tane olmuşlardı ve hiçbiri diğerlerine uymuyordu– ve açıklığa bir bakış fırlattı. Yük atlarının hepsi geçmişti ve şimdi kapıyoldan binek atları geçiyor, ağaçların arasındaki açıklığı kargaşa ve telaşla dolduruyordu. Merilille ve diğer Aes Sedailer eyerlerine tırmanmışlardı bile, yola çıkmak için sabırsızlandıklarını zar zor saklayabiliyorlardı. Pol telaşla hanımının heybeleri ile ilgileniyordu, ama Rüzgârbulanlar...</p>

    <p>Ayakta ve gemilerinde zariftiler, ama atlara alışık değillerdi. Renaile yanlış taraftan binmeye çalışıyordu ve onun için seçilen iyi huylu kısrağın başındaki üniformalı seyis bir eliyle atın başlığını tutar diğeri ile saçını başını yolarken ve boş yere Rüzgârbulan’ın hatalarını düzeltmeye çalışırken, at yavaşça dans ederek çember çiziyordu. Ahırda çalışan kadınlardan iki tanesi, Somarin Klanı’nın Dalgahanımı’na hizmet eden Dorile’yi eyere kaldırmaya çalışıyorlardı. Bir üçüncüsü ise, gülmemeye çalışan birinin gergin yüzüyle, gri atın başını tutuyordu. Rainyn <em>uzun bacaklı,</em> kahverengi iğdiş atın sırtındaydı, ama bir şekilde iki ayağını üzengilere geçirmemiş, dizginleri ellerine almamıştı ve onları bulmakta güçlük çekmekteydi. Ve o üçü en becerikli olanlarıydı. Atlar kişniyor, dans ediyor, gözlerini yuvarlıyorlardı ve Rüzgârbulanlar bir fırtınanın üzerinde duyulabilecek seslerle küfürler ediyorlardı. İçlerinden biri yumruğuyla bir uşağı yere devirdi. Üç seyis ise ellerinden kurtulan atları yakalamak üzere koşturdu.</p>

    <p>Sonra Elayne, Nynaeve kişisel nöbetini tutuyor olmasa da görmeyi umduğu şeyi gördü. Lan siyah savaş atı Mandarb’ın üzerinde doğrulmuş, bakışlarını ağaç çizgisi, kapıyol ve Nynaeve arasında paylaştırıyordu. Birgitte başını iki yana sallayarak, uzun adımlarla ağaçlıktan çıktı. Bir an sonra Cieryl koşarak belirdi, ama herhangi bir aciliyet hissi yoktu. Orada, onları tehdit edebilecek ya da rahatsızlık yaratabilecek hiçbir şey yoktu.</p>

    <p>Nynaeve kaşlarını kaldırarak onu izliyordu.</p>

    <p>“Ben bir şey demedim,” dedi Elayne. Eline eskiden beyaz ya da kahverengi olabilecek, çürümüş bir kumaşa sarılı küçük bir şey geldi. İçinde ne olduğunu hemen anladı.</p>

    <p>“Senin için iyi bir şey,” diye homurdandı Nynaeve, pek de alçak olmayan bir sesle. “Başkalarının işine burnunu sokan kadınlara tahammül edemem.” Elayne şaşırmadı ve üzerinde durmadı; dilini ısırması gerekmediği için de gurur duydu.</p>

    <p>Çürük kumaşı açtığı zaman, ortaya kaplumbağa şeklinde, kehribardan yapılmış küçük bir broş çıktı. En azından kehribara benziyordu ve eskiden kehribar olabilirdi, ama onun aracılığı ile kendini Kaynak’a açtığı zaman, kendi başına idare edebileceği Güç miktarı ile karşılaştırıldığında sel gibi denebilecek kadar Güç aktı içine. Güçlü bir <em>angreal</em> değildi, ama hiç yoktan iyiydi. Onunla Nynaeve’in yapabileceğinin iki katı kadar Güç’ü idare edebilirdi, Nynaeve ise daha fazlasını. Fazladan <em>saidar</em> akışını salıverdi ve sevinçli bir gülümseme ile broşu kemer kesesine koyduktan sonra aramaya devam etti. Bir tane <em>angreal</em> olan yerde daha fazlası da olabilirdi. Ve elinde bir tane varken, nasıl <em>angreal yapıldığını</em> çözebilirdi belki. Bu eskiden beri dilediği bir şeydi. Broşu kesesinden çıkarıp o anda incelememek için kendini zor tutuyordu.</p>

    <p>Vandene bir süredir Nynaeve’i ve onu süzmekteydi. Kaburgaları çıkmış iğdiş atını onlara yaklaştırdı ve atından indi. Yük atının başını tutan seyis beceriksizce, Elayne ya da Nynaeve için yaptığından daha derin bir reveransla selam verdi. “Dikkatli davranıyorsun,” dedi Vandene Elayne’e, “ve bu çok iyi. Ama Beyaz Kule’ye gidene kadar bu eşyaları rahat bıraksan iyi olur.”</p>

    <p>Elayne’in ağzı gerildi. Kule mi? Bir başkası tarafından incelenene kadar, demek istiyordu. Daha yaşlı ve sözde daha deneyimli biri tarafından. “Ne yaptığımı <em>biliyorum,</em> Vandene. Ben <em>ter’angreal yaptım.</em> Başka hiç kimsenin yapamadığı bir şey <em>bu.</em>” Temel ilkeleri Aes Sedailere öğretmişti, ama o Ebou Dar’dan ayrılırken henüz hiçbiri becerememişti.</p>

    <p>Yeşil başını salladı ve dizginleri aylak aylak eldivenli avucuna vurmaya başladı. “Martine Janata da ne yaptığını biliyordu, anladığım kadarıyla,” dedi kayıtsızca. “<em>Ter’angreal</em>’leri incelemeyi iş edinen son Aes Sedai oydu. Şala terfi ettiği andan itibaren, kırk seneden fazla yaptı bunu. O da dikkatliydi, ben öyle duydum. Sonra bir gün, Martine’in hizmetçisi onu oturma odasında, yerde, baygın buldu. Kavrulmuştu.” Sohbet tonunda söylenmiş olmasına rağmen, o sözler tokat kadar keskindi. Ama Vandene’in sesi hiç değişmedi. “Muhafızı şoktan öldü. Bu tür vakalarda sıradışı değil. Martine üç gün sonra kendine geldiğinde, ne üzerinde çalıştığını hatırlayamıyordu. Bayılmasından önceki haftayı hiç hatırlamıyordu. Bunun üzerinden yirmi beş sene geçti ve o zamandan bu yana kimse onun dairesindeki <em>ter’angreal</em>’lere dokunmaya cesaret edemedi. Notları her birinden bahsediyordu ve keşfettiği her şey zararsız, masum, hatta önemsizdi, ama...” Vandene omuzlarını silkti. “Beklemediği bir şey buldu.”</p>

    <p>Elayne Birgitte’e baktı ve Birgitte’in ona bakmakta olduğunu gördü. Onun yüzündeki endişeli kaş çatışı görmesi gerekmiyordu; yansıması kendi zihninde, Birgitte <em>olan</em> küçük parçada ve geri kalanındaydı. Birgitte onun, o Birgitte’in endişesini hissediyordu, öyle ki zaman zaman hangisinin hangisi olduğunu anlamak zor oluyordu. Elayne kendisinden başkalarını da riske atıyordu. Ama ne yaptığını <em>biliyordu</em> gerçekten. En azından oradaki herkesten daha fazla. Terkedilmişlerden hiçbiri ortaya çıkmasa bile, Elayne’in bulabildiği bütün <em>angreal</em>’lere <em>ihtiyaçları</em> vardı.</p>

    <p>“Martine’e ne oldu?” diye sordu Nynaeve sessizce. “Daha sonra, demek istiyorum.” Ne zaman birinin incindiğini duysa, ona Şifa vermek istiyordu; o her şeye Şifa vermek istiyordu.</p>

    <p>Vandene yüzünü buruşturdu. Martine konusunu o açmış olabilirdi, ama Aes Sedailer kavrulan ya da yalıtılan kadınlardan bahsetmekten hoşlanmazdı. Onları hatırlamaktan hoşlanmazdı. “Kule’den ayrılabilecek kadar iyileştiğinde ortadan kayboldu,” dedi çabuk çabuk. “Hatırlanması gereken şey, onun ihtiyatlı davrandığı. Onunla hiç karşılaşmadım, ama her <em>ter’angreal</em>’e, şimdi ne yapacağını bilmiyormuş gibi yaklaştığını anlatıyorlar. Hatta Muhafızların pelerinleri için kumaş yapana bile, halbuki o <em>ter’angreal</em>’i başka bir şey yaptırmayı kimse başaramadı. Dikkatiydi, ama bir işine yaramadı.”</p>

    <p>Nynaeve kolunu boş sepetin üzerine uzattı. “Belki gerçekten de,” diye başladı.</p>

    <p><em>“Yooooo!”</em> diye haykırdı Merilille.</p>

    <p>Elayne, düşünmeden <em>angreal</em> aracılığıyla kendini <em>saidar</em>’a açarak hızla döndü. Nynaeve ile Vandene’in içini dolduran Güç’ün belli belirsiz farkındaydı. Güç parıltısı, Kaynak’a kucak açabilen her kadını sardı. Merilille iri iri açılmış gözlerle eyerinde öne eğilmiş, bir elini kapıyola uzatmıştı. Elayne kaşlarını çattı. Orada Aviendha ve sona kalan dört Muhafız dışında hiçbir şey yoktu. Muhafızlar yürürken şaşırmış, kılıçlarını yarı çekmiş, tehdit arıyorlardı. Sonra Elayne Aviendha’nın ne yaptığını fark etti ve şok içinde neredeyse <em>saidar</em>’ı yitirecekti.</p>

    <p>Aviendha yaptığı örgüyü dikkatle çözerken kapıyol titriyordu. Kapıyol ürperdi, gerildi, kenarları dalgalandı. Son akışlar da kurtuldu ve sönmek yerine açıklık ışıldadı, arkasındaki avlu manzarası soldu, güneşe tutulmuş pus gibi buharlaştı.</p>

    <p>“Bu imkânsız!” dedi Renaile inanmazlık dolu bir sesle. Rüzgârbulanlar arasında şaşkın bir mırıltı koptu. Kandaşlar sessizce ağızlarını oynatarak Aviendha’ya bakıyorlardı.</p>

    <p>Elayne elinde olmadan yavaşça başını salladı. Açık ki Aviendha’nın yaptığı şey mümkündü, ama çömezken öğretilen ilk şeylerden biri, ne koşul altında olursa olsun asla, ama asla Aviendha’nın şimdi yaptığı şeyi yapmaması gerektiğiydi. Dağılıp gitmesine izin vermek yerine bir örgüyü, herhangi bir örgüyü sökmek imkânsızdı, öyle denmişti ve yapılırsa kaçınılmaz felaketle sonuçlanırdı. Kaçınılmaz.</p>

    <p>“Seni aptal kız!” diye terslendi Vandene, fırtına gibi bir yüzle. İğdiş atını çekerek, uzun adımlarla Aviendha’nın yanına yürüdü. “Ne yaptığının farkında değil misin? Bir hata –tek bir hata!– yapsan, örgünün neye dönüşeceğini, ne yapabileceğini bilmek imkânsız! Yüz adım dahilindeki her şeyi tamamen yok edebilirdin! Beş yüz adım dahilinde! Her şeyi! Kendini kavurabilirdin ve...”</p>

    <p>“Gerekliydi,” diye araya girdi Aviendha. Onun ve Vandene’in çevresini alan atlı Aes Sedailerden bir mırıltı koptu, ama Aviendha onlara dik dik baktı ve sesini gürültünün üzerinden duyulacak şekilde yükseltti. “Tehlikeleri biliyorum, Vandene Namelle, ama gerekliydi. Aes Sedailerin yapamadığı şeylerden biri de bu mu? Bilgeler öğretilirse bütün kadınların az ya da çok öğrenebileceğini, ama dantel sökmeyi bilen her kadının yapabileceğini söylüyor.” Alayla konuştuğu söylenemezdi. Tam olarak değil.</p>

    <p>“Bu <em>dantel</em> değil, kızım!” Merilille’in sesi buzul gibiydi. “Halkının arasında ne tür bir sözde eğitim almış olursan ol, neyle <em>oynadığını</em> biliyor olman imkânsız! Bana söz ver –yemin et!– bir daha bunu asla yapmayacaksın!”</p>

    <p>“Adı çömez defterine kaydedilmeliydi,” dedi Sareitha sertçe, hâlâ sıkı sıkı göğsüne bastırmakta olduğu Çanak’ın üzerinden. “Çoktan söyledim. Deftere kaydedilmeliydi.” Careane başını salladı, sert bakışları çömez elbisesi için Aviendha’nın boyunun ölçüsünü almaya başladı.</p>

    <p>“Bu şimdilik gerekli olmayabilir,” dedi Adeleas Aviendha’ya, eyerinde öne eğilerek, “ama sana rehberlik etmemize izin vermelisin.” Kahverengi Aes Sedai’nin sesi diğerinden çok daha ılımlıydı, ama sözleri bir öneri değildi.</p>

    <p>Bir ay kadar daha öncesi olsa, onca Aes Sedai kınaması altında Aviendha solmaya başlamış olurdu, ama şimdi değil. Arkadaşı okşamakta olduğu hançeri çekmeye karar vermeden ya da daha kötüsünü yapmadan, Elayne çabucak atların arasından geçti. “Belki biri ona <em>neden</em> gerekli olduğunu sormalı,” dedi, kolunu Aviendha’nın omuzlarına dolayarak. Onu yatıştırmak kadar, kollarını yan taraflarında tutmak için de yapmıştı bunu.</p>

    <p>Aviendha diğer Aes Sedailere yönelttiği, çileden çıkmış bakışlarına onu dahil etmedi tam olarak. “Bu kalıntı bırakmıyor,” dedi sabırla. Aşırı bir sabırla. “Bu kadar büyük bir örgünün kalıntısı iki gün sonra bile okunabilir.”</p>

    <p>Merilille hıhladı, o kadar ince bir bedenden çıkmak için aşırı güçlü bir ses. “Bu nadir bir Yeti, kızım. Ne Teslyn ne de Joline sahip o Yeti’ye. Yoksa siz Aiel yabanileri bunu da mı öğreniyorsunuz?”</p>

    <p>“Pek az kişi yapabiliyor,” diye itiraf etti Aviendha sakin sakin. “Ama ben yapabiliyorum.” Bu farklı türden bakışlar çekti ve bu sefer Elayne’inkiler de dahildi onlara; gerçekten <em>çok</em> nadir bir Yeti’ydi. Aviendha fark etmiş görünmedi. “Gölgeruhluların hiçbirinin yapamayacağını mı iddia ediyorsunuz?” diye devam etti. Elayne’in altındaki omuzlarının gerginliği, göründüğü kadar serinkanlı olmadığını söylüyordu. “Düşmanınızın takip edebileceği izler bırakacak kadar aptal mısınız? Kalıntıları okumayı bilen herkes bu noktaya bir kapıyol açabilir.”</p>

    <p>Yetenek isterdi, çok büyük yetenek, ama bu olasılık Merilille’in gözlerini kırpıştırarak susmasına sebep oldu. Adeleas ağzını açtı, sonra konuşmadan kapattı. Vandene düşünceli düşünceli kaşlarını çattı. Sareitha yalnızca endişeli görünüyordu. Terkedilmişlerin ne Yetilere, ne yeteneklere sahip olduklarını kim bilebilirdi?</p>

    <p>Tuhaf bir şekilde, Aviendha’nın tüm sertliği kaybolmuş, omuzları gevşemişti. “Belki riske girmemeliydim,” diye mırıldandı. “O adam beni izlerken doğru düzgün düşünemedim ve gözden kaybolduğu zaman...” Biraz canlandı yine, ama fazla değil. “Bir erkeğin örgülerimi okuyabileceğini sanmıyorum,” dedi Elayne’e, “ama Gölgeruhlulardan biriyse, hatta <em>gholam</em>’sa... Gölgeruhlular hepimizden daha fazla bilgi sahibi. Yanılmışsan, büyük <em>toh</em>’um var demektir. Ama yanıldığımı sanmıyorum. Hiç sanmıyorum.”</p>

    <p>“Hangi adam?” diye sordu Nynaeve. Atları ittire kaktıra geçerken şapkası yamulmuştu, bu ve ayrım gözetmeden herkese gergin gergin bakması, dövüşmeye hazırmış gibi görünmesine sebep oluyordu. Belki hazırdı da. Careane’in iğdiş atı kazayla onun omzunu dürtükledi ve Nynaeve mavimsi boz donlu atın burnuna vurdu.</p>

    <p>“Bir hizmetkâr,” dedi Merilille önemsemezce. “Tylin her ne emir vermiş olursa olsun, Altaralı hizmetkârlar başlarına buyruk tiplerdir. Belki de oğludur; o oğlan fazla meraklı.”</p>

    <p>Çevresindeki Aes Sedailer başlarını salladılar ve Careane, “Terkedilmişlerden biri olsa durup izlemezdi. Sen kendin söyledin,” dedi. İğdiş atının boynunu okşadı ve Nynaeve’e suçlarcasına baktı –Careane, çoğu insanın bebeklerine gösterdiği türden bir sevgiyi atına gösteren insanlardandı–, kadın Nynaeve’e kaşlarını çatıyordu ve Nynaeve ona da hitaben konuştu.</p>

    <p>“Belki hizmetkârdı, belki de Beslan’dı. Belki.” Burun çekmesi, buna inanmadığını söylüyordu. Ya da inanmadığına inanmalarını istediğini; yüzünüze karşı kör bir aptal olduğunuzu söyleyebilirdi Nynaeve, ama bir başkası aynı şeyi söyleyecek olsa boğazı şişene kadar savunurdu sizi. Elbette, Aviendha’dan hoşlanmaya karar vermiş görünmüyordu, ama diğer Aes Sedai’den kesinlikle hoşlanmıyordu. Şapkasını çekiştirerek biraz düzeltti, kaşlarını çatarak hepsini süzdü, sonra baştan başladı. “Beslan da olsa Karanlık Varlık da, bütün gün burada dikilmek için yeterli sebep değil. Hazırlanıp çiftliğe doğru yola çıkmamız gerek. Ee? Yürüyün!” Ellerini keskin bir sesle çırptı ve Vandene bile hafifçe irkildi.</p>

    <p>Aes Sedailer atlarını uzaklaştırdıktan sonra yapacak pek az hazırlık vardı. Tehlike olmadığını fark ettikten sonra Lan ve diğer Muhafızlar boş durmamıştı. Aviendha yok etmeden önce hizmetkârların bazıları kapıyoldan geri dönmüşlerdi, ama kalanlar yaklaşık üç düzine yük atı ile birlikte duruyor, şimdi ne mucize yaratacaklarını merak ederek zaman zaman Aes Sedailere bakıyorlardı. Rüzgârbulanların hepsi, beceriksizce de olsa atlarına binmişlerdi ve dizginlerini, atların her an fırlayıp kaçabileceğini ya da belki kanat çıkarıp uçabileceğini düşünürmüş gibi tutuyorlardı. Örgü Heyeti de atlarının üzerindeydi, onlar bu işi daha büyük zarafetle yapıyorlardı, eteklerinin ve iç etekliklerinin dizlerinin üstüne kadar sıyrılmış olmasına aldırmıyorlardı. Ispan’ın başı hâlâ çuvalın içindeydi ve çuval gibi eyerin üzerine atılmış, bağlanmıştı. İstese de atın üzerinde dik oturamazdı, ama bakışları ona takıldığında Sumeko’nun gözleri bile irileşiyordu.</p>

    <p>Nynaeve dik dik çevresine bakınarak paylayacak, zaten yaptıkları işi yapmaya zorlanacak insan aradı, ama ancak Lan tombul, kahverengi kısrağının dizginlerini ona uzatana kadar. Nynaeve Tylin’in daha iyi bir at armağan etme önerisini inatla reddetmişti. Lan’inkine dokunduğunda eli birazcık titredi ve salıvermeye hazırlandığı öfkeyi yutarken kızardı. Lan ayağını dayaması için elini uzattığında, bir an onun ne yapmaya çalıştığını merak ediyormuş gibi bakakaldı, sonra Lan onu eyere kaldırırken yine kızardı. Elayne başını iki yana salladı. Kendisi evlendiğinde ahmağa dönmemeyi umuyordu. Evlenirse.</p>

    <p>Birgitte kendi gümüşsü gri kısrağını ve Aviendha’nın bindiği sarımsı boz donlu atı getirdi, ama Elayne’in Aviendha ile yalnız konuşmak istediğini anlamış gibiydi. Elayne konuşmuş gibi başını salladı, kendi fare tüyü rengi atına atladı ve diğer Muhafızların beklediği yere gitti. Onu başlarını sallayarak karşıladılar ve alçak seslerle bir şey konuşmaya başladılar. Aes Sedailere fırlattıkları bakışlara bakarak, söz konusu “bir şey” Aes Sedailere göz kulak olmak ile ilgiliydi, Aes Sedailer göz kulak olunmayı istese de istemese de. Ben de dahil, diye düşündü Elayne kendi kendine, sertçe. Ama şimdi bunun için zaman yoktu. Aviendha atının dizginleriyle oynayarak duruyor, hayvana yağlı tencerelerle dolu bir mutfağa bakan çömez gibi bakıyordu. Büyük olasılıkla Aviendha tencere ovmak ile ata binmek arasında büyük fark görmüyordu.</p>

    <p>Elayne yeşil binici eldivenlerini takarak kayıtsız bir tavırla Dişi Aslan’ı onları diğerlerinin gözlerinden gizleyecek şekilde kaydırdı, sonra Aviendha’nın koluna dokundu. “Adeleas ya da Vandene ile konuşmak işe yarayabilir,” dedi nazikçe. Aviendha’ya karşı çok dikkatli olması gerekiyordu, <em>ter’angreal</em>’lerle uğraşırken olduğu kadar dikkatli. “Tahmin edebileceğinden daha fazlasını bilecek kadar yaşlılar. Yolculuk konusunda sorun yaşamanın... bir sebebi olmalı.” Ilımlı bir şekilde ifade etmişti. Aviendha başta örgüyü hiç yapamıyordu neredeyse. Dikkatli. Aviendha hiçbir <em>ter’angreal</em>’in olamayacağı kadar önemliydi. “Onlar yardımcı olabilir.”</p>

    <p>“Nasıl olabilirler?” Aviendha gergin gergin iğdiş atının sırtındaki eyere bakıyordu. “Onlar Yolculuk yapamıyorlar. Nasıl yardım edeceklerini nereden bilebilirler?” Aniden omuzları çöktü ve Aviendha başını Elayne’e çevirdi. Elayne onun yeşil gözlerinin dökülmemiş yaşlarla parladığını görünce şok geçirdi. “Gerçek bu değil, Elayne. Tamamı değil. Onlar bana yardım edemezler, ama... Sen benim yakın-kardeşimsin; bilmeye hakkın var. Bir hizmetkârı görünce paniğe kapıldığımı düşünüyorlar. Yardımlarını istersem her şey ortaya çıkar. Bir kez bir erkekten kaçmak için Yolculuk yaptığım ortaya çıkar. Ruhumun içinde beni yakalayacağını umduğum bir erkekten kaçarken. Tavşan gibi kaçarken. Yakalanmak isteyerek kaçarken. Böyle bir utancı nasıl açıklayabilirim onlara? Gerçekten yardım edebilecek olsalar bile, nasıl açıklayabilirim?”</p>

    <p>Elayne bilmemeyi diledi. En azından yakalanma kısmını. Ve Rand’ın onu <em>yakaladığı</em> gerçeğini. Aniden içinde süzülmeye başlayan kıskançlık zerrelerini yakaladı, onları bir çuvala tıktı ve kafasının arkasına kaldırdı. Sonra, ne olur ne olmaz diye bir de üstlerinde hoplayıp zıpladı. <em>Bir kadın aptalı oynadığında, arkasında bir erkek ara.</em> Lini’nin en sevdiği deyimlerden biriydi bu. Bir başkası, <em>Kedi yavruları yumağını karman çorman eder, erkekler ise aklını ve her ikisi için de nefes almak kadar kolaydır bu.</em> Derin bir nefes aldı. “Kimse benden öğrenmeyecek, Aviendha. Elimden geldiğince yardım ederim sana. Nasıl edeceğimi bulabilirsem.” Ne yapabileceğini düşünemiyordu gerçi. Aviendha örgülerin nasıl oluştuğunu görmek konusunda hızlıydı, Elayne’den çok daha hızlı.</p>

    <p>Aviendha başını sallamakla yetindi ve Deniz Halkı’ndan biraz daha zarif davranmakla birlikte beceriksizce eyerine tırmandı. “İzleyen bir adam vardı Elayne ve hizmetkâr değildi.” Elayne’in gözlerinin içine bakarak ekledi, “Adam beni korkuttu.” Muhtemelen dünya üzerinde başka kimseye etmeyeceği bir itiraf.</p>

    <p>“Her kimdiyse, artık güvendeyiz,” dedi Elayne, Dişi Aslan’ı çevirip açıklıkta Nynaeve ile Lan’in peşinden giderek. Aslında, büyük olasılıkla hizmetkârdı adam, ama bunu asla kimseye söylemezdi, hele Aviendha’ya hiç. “Güvendeyiz ve birkaç saat içinde Kandaşların çiftliğine ulaşacağız, Çanak’ı kullanacağız ve hava durumu yoluna girecek.” Eh, biraz. Güneş ahır avlusundaki konumundan biraz daha alçaktı, ama bunun yalnızca kendi hayal gücü olduğunu biliyordu. Bu sefer, Gölge’yi atlatmışlardı.</p>

    <p class="paragraf">Beyaz demirden kafes işinin arkasından Moridin atların sonuncularının kapıyolda kaybolmasını izledi. Son olarak uzun boylu genç kadın ve dört Muhafız geçti. İşine yarayabilecek bir şeyler götürüyor olabilirlerdi –erkeklere ayarlı bir angreal belki– ama olasılık küçüktü. Kalanlara, <em>ter’angreal</em>’lere gelince, büyük olasılıkla onları nasıl kullanacaklarını çözmeye çalışırken kendilerini öldürürlerdi. Kim bilir nelerden oluşan bir koleksiyonu ele geçirmeye çalışmak için bu kadar çok şeyi riske attığına göre Sammael bir aptaldı. Ama diğer yandan, Sammael düşündüğünün yarısı kadar akıllı olamamıştı hiçbir zaman. Moridin olsa zayıf bir ihtimal için, ne uygarlık kırıntısı bulabileceğine bakmak için kendi planlarını bozmazdı. Onu buraya getiren yalnızca aylak bir meraktı. Diğerlerinin neyi önemli bulduğunu bilmek isterdi. Ama süprüntüydü yalnızca.</p>

    <p>Tam dönüp gidecekken kapıyolun dış hatları aniden esnemeye, titremeye başladı. Açıklık... eriyip gidene kadar durup büyülenmiş gibi izledi. Küfreden erkeklerden değildi, ama aklından bir sürüsü geçti. Kadın ne yapmıştı? Bu barbar hödükler çok fazla sürpriz yapıyorlardı. Kusursuz olmasa da, koparılmaya Şifa vermek. İşte bu imkânsızdı! Yalnız, yapmışlardı. Gönülsüz halkalar. O Muhafızlar ve Aes Sedailer ile paylaştıkları bağlar. Bunu uzun, çok uzun zamandır biliyordu, ama ne zaman boylarının ölçüsünü aldığını düşünse, o <em>ilkeller</em> yeni bir yeteneği ortaya seriyorlar, Moridin’in çağında kimsenin hayal edemediği bir şey yapıyorlardı. Uygarlığın zirvesinde bilinmeyen bir şey! Kız ne yapmıştı?</p>

    <p>“Büyük Efendi?”</p>

    <p>Moridin başını pencereden çevirecek gibi oldu. “Evet, Madic?” Ruhuna lanet olsun, kız ne yapmıştı?</p>

    <p>Yeşil beyaz üniforma içindeki, kelleşmeye yüz tutmuş adam yerlere kadar eğildikten sonra diz çöktü. Saraydaki üst düzey hizmetkârlardan biri olan Madic, uzun suratı ile, şimdi bile korumaya çalıştığı çalımlı bir vakara sahipti. Moridin ondan daha yüksekte duran kişilerin çok daha azını başardığını görmüştü. “Büyük Efendi, Aes Sedailerin bu sabah saraya ne getirdiklerini öğrendim. Kadim günlerden kalma büyük bir hazine buldukları söyleniyor, altınlar, mücevherler, yürektaşları. Shiota ve Eharon’dan, hatta Efsaneler Çağı’ndan eserler. Aralarında, Tek Güç kullanan nesneler olduğu söyleniyor. Bir tanesinin hava durumunu kontrol edebildiği söyleniyor. Nereye gittiklerini kimse bilmiyor, Büyük Efendi. Saray söylentilerle çalkalanıyor, ama on dil on ayrı hedef gösteriyor.”</p>

    <p>Madic konuşur konuşmaz Moridin dönüp avluyu incelemeye devam etmişti. Altın ve <em>cuendillar</em>’lara ilişkin saçma hikâyeler ilgisini çekmiyordu. Hiçbir şey bir kapıyolun o şekilde davranmasına sebep olamazdı. Yalnız... Kız ağı <em>çözmüş</em> olabilir miydi? Moridin ölümden korkmazdı. Soğukkanlılıkla, bir ağın çözülmesine tanıklık etmiş olması olasılığını değerlendirdi. Başarıyla çözülmüş bir ağ. Kayıtsızca ortaya serilen bir imkânsızlık daha, hem de bu...</p>

    <p>Madic’in söylediği bir şey dikkatini çekti. “Hava durumu mu, Madic?” Saray kulelerinin düşürdüğü gölgeler azıcık uzamıştı, ama güneşin pişirdiği şehri koruyacak tek bir bulut yoktu.</p>

    <p>“Evet, Büyük Efendi. Rüzgârlar Çanağı diyorlar.”</p>

    <p>İsim, Moridin için hiçbir şey ifade etmiyordu. Ama... hava durumunu kontrol edebilen bir <em>ter’angreal...</em> Kendi Çağında, hava durumu <em>ter’angreal</em>’leri kullanılarak dikkatle düzenlenirdi. Bu Çağ’ın sürprizlerinden biri –küçük sürprizlerden biri olduğu anlaşılmıştı– o <em>ter’angreal</em>’lerden biri olmadan yapılamaması gereken, hava durumu kontrol edebilme işini bir ölçüye dek başarabilen kişiler olmasıydı. Tek bir kıtanın büyük kısmını etkilemek için, o araçlardan bir tanesi yetmiyor olmalıydı. Ama bu kadınlar onunla ne yapabilirdi? Ne? Bir halka kullanırlarsa?</p>

    <p>Düşünmeden Gerçek Kaynak’ı kavradı, <em>saa</em> görüş alanına aktı. Parmakları penceredeki demir kafesin üzerinde gerildi; metal inledi, büküldü, ama onun kavrayışı yüzünden değil. Yüce Efendi’nin kendisinden çektiği Gerçek Güç iplikçikleri yüzünden. O öfkeyle parmaklarını gererken kafese dolanmış iplikler de geriliyordu. Yüce Efendi memnun olmayacaktı. Dünyaya mevsimleri ayarlayabilecek kadar dokunmak için zindanından zorla uzanmıştı. Dünyaya daha fazla dokunmak için, onu hapseden boşluğu parçalamak için sabırsızlanıyordu ve memnun olmayacaktı. Moridin öfkeyle sarıldı, kanı kulaklarında zonkladı. Bir dakika önce, o kadınların nereye gittiğine aldırmıyordu, ama şimdi... Buradan uzağa. Kaçan insanlar koşabildiklerince hızla, becerebildiklerinde uzağa giderlerdi. Güvende hissedecekleri bir yere. Soru sorması için Madic’i göndermenin bir faydası yoktu, buradaki herhangi birini sıkıştırmanın da öyle; gidecekleri yeri bilen birini hayatta bırakacak kadar aptal olamazlardı. Tar Valon’a değil. Al’Thor’a? O asi Aes Sedai çetesine? Moridin’in o üç yerde gözleri vardı, o gözlerden bazıları ona hizmet ettiklerini bile bilmiyordu. Sonunda herkes ona hizmet edecekti. Planlarını boşa çıkaracak tesadüfi hatalara izin vermeyecekti.</p>

    <p>Aniden, kendi öfkesinin gümbürtüsünden başka bir şey işitti. Bir gurultu. Merakla Madic’e baktı ve yere yayılan birikintinin önünde geriledi. Anlaşılan, öfkesi içinde, Gerçek Güç ile demir kafesten başka bir şeyi daha kavramıştı. Tek bir insan bedeninden ne kadar kan çıkarılabildiği olağanüstüydü.</p>

    <p>Üzüntü duymadan adamdan kalanları yere bıraktı; aslında, Madic bulunduğu zaman kuşkusuz Aes Sedailerin suçlanacağını düşündü. Dünyada gittikçe büyüyen kaosa küçük bir ek daha. Desen’in dokusunda bir delik yırtarak Gerçek Güç’le Yolculuk yaptı. Rüzgârlar Çanağı’nı kullanmadan bulması gerekiyordu o kadınları. Bunu başaramazsa... İnsanların dikkatle yaptığı planlara karışmasından hoşlanmıyordu. Bunu yapan ve hayatta kalanlar bedelini ödemeliydi.</p>

    <p class="paragraf"><em>Gholam</em> ihtiyatla odaya girdi, hâlâ sıcak olan kanın kokusu ile burun delikleri seğiriyordu. Yanağındaki kırmızı yanık, canlı kömür gibi yanıyordu. <em>Gholam</em> bu zamanın ortalamasından birazcık uzun, zayıf bir adam gibi görünüyordu, ama ona zarar verebilecek herhangi bir şeyle karşılaştığı hiç olmamıştı. Madalyonlu adama kadar. Gülümseme ya da hırlama olabilecek bir ifade ile dişlerini çıkardı. Merakla odaya bakındı, ama yerde yatan ezilmiş ceset dışında hiçbir şey yoktu. Ve bir... şey... hissi. Tek Güç değil, ama aynı şekilde olmasa da, bir şey <em>gholam</em>’ın kaşınmasına sebep oluyordu. Onu buraya getiren meraktı. Penceredeki kafesin bir kısmı parçalanmış, kafesin tamamı kenarlarından sökülmüştü. <em>Gholam</em> onu aynı şekilde kaşındıran bir şey hatırlar gibiydi, ama hatırladıklarının o kadar büyük kısmı puslu ve loştu ki. Göz açıp kapayana kadar dünya değişmiş gibi görünüyordu. Savaşla, kitlesel ölümle dolu bir dünya vardı; kilometrelerce, binlerce kilometre uzağa erişebilen silahlar ve sonra... bu. Ama <em>gholam</em> değişmemişti. O hâlâ var olan en tehlikeli silahtı.</p>

    <p>Yönlendirebilenlerin izini kokularından sürmezdi, ama yine de burun delikleri seğirdi. Aşağıda, kilometrelerce kuzeyde Tek Güç kullanılmıştı. Takip etmeli mi, etmemeli mi? Onu yaralayan adam yanlarında değildi; yüksekteki gözetleme yerinden ayrılmadan önce bundan emin olmuştu. Gholan’a emir veren kişi, onu yaralayan adamın ölmesini kadınların ölmesi kadar çok istiyordu, ama kadınlar kolay hedefti. Kadınların isimleri de verilmişti ve <em>gholam</em> şimdilik kısıtlanmıştı. Varlığı boyunca o ya da bu insana itaat etmek zorunda olmuştu, ama zihni kısıtlanmama fikrini barındırıyordu. Kadınları takip etmek zorundaydı. Bunu istiyordu. Ölüm anı, yönlendirme yeteneğinin yaşamla birlikte kaybolduğunu hissetmek esriklik veriyordu. Coşku veriyordu. Ama aynı zamanda açtı ve zamanı vardı. Onlar nereye kaçarlarsa kaçsınlar, <em>gholam</em> takip edebilirdi. Ezilmiş cesedin yanına çökerek beslenmeye başladı. Taze kan, sıcak kan bir gereklilikti, ama en tatlısı her zaman insan kanı olmuştu.</p>
  </div>
</body>
</html>
