<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Hançer Yolu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="23. Savaş Sisi, Savaş Fırtınası">23<br />
    Savaş Sisi, Savaş Fırtınası</h1>

    <p>Şimdilik yağmur yağmıyordu. Rand Tai’daishar’ı yamaçta yatan kökünden sökülmüş bir ağacın çevresinden dolaştırdı ve ağaç gövdesinin arkasında yere uzanmış ölü adama kaşlarını çattı. Adam kısa boylu ve tıknazdı, yüzü kırışıktı, zırhı mavi yeşil lakeli, üst üste binen plakalardan oluşmuştu, ama kör gözlerle tepedeki kara bulutlara bakarken, Eagan Padros’a çok benziyordu, hatta eksik bacağına kadar. Bir subay olduğu açıktı; açılmış kolunun yanında yatan kılıcının fildişi kabzası bir kadın şeklinde oyulmuştu ve dev bir böcek kafası olarak şekillendirilmiş lakeli miğferinde iki uzun, ince, mavi tüy vardı.</p>

    <p>Kökünden sökülmüş ağaçlar, parçalamış ağaçlar ve bir ucundan diğerine yanmakta olan ağaçlar beş yüz adım boyunca dağ yamacına saçılmıştı. Cesetler de, <em>saidin</em> dağ yamacını biçtiğinde parçalanmış, kırılmış adamlar. Çoğunun yüzünde çelikten peçeler vardı ve göğüs zırhlarına yatay çizgiler boyanmıştı. Işık’a şükür kadın yoktu aralarında. Yaralı atlar öldürülmüştü, şükredilecek bir şey daha. Atların ne kadar yüksek sesle çığlık atabildiği inanılmazdı.</p>

    <p><em>Ölülerin sessiz olduğunu sanıyorsun?</em> Lews Therin’in kahkahası hırıltılıydı. <em>Öyle mi?</em> Sesi acılı bir öfke takındı. <em>Ölüler bana uluyor!</em></p>

    <p>Bana da, diye düşündü Rand hüzünle. Dinlemeyi göze alamam, ama onları nasıl susturuyorsun? Lews Therin kaybettiği Ilyena’sı için ağlamaya başladı.</p>

    <p>“Büyük bir zafer,” dedi Weiramon etkileyici bir sesle, Rand’ın arkasından, sonra mırıldandı, “ama pek az şeref verdi. Eski yollar en iyisiydi.” Rand’ın ceketi çamur kaplanmıştı, ama şaşırtıcı şekilde, Weiramon Gümüş Yol’daki kadar temiz görünüyordu. Miğferi ve zırhlı parlıyordu. Adam bunu nasıl başarıyordu? Tarabonlular sonunda, Tek Güç’e karşı mızraklar ve cesaretle saldırıya geçmişlerdi ve Weiramon askerlerinin başında, saldırıya kırmak için atılmıştı. Emir almadan ve Savunucular dışındaki büyük Tearlılarla, hatta şaşırtıcı ama, yarı sarhoş Torean’la birlikte. Semaradrid ve Gregorin Panar da, Cairhienlilerin ve Illianlıların çoğu ile katılmışlardı. O anda kıpırdamadan durmak güçtü ve her adam kapışabileceği bir şeyle kapışmak istiyordu. Asha’man olsa daha hızlı hallederdi. Ama daha kanlı bir şekilde.</p>

    <p>Rand savaşa katılmamış, adamların onu görebileceği bir yerde eyerinde oturmakla yetinmişti. Güç’ü kavramaya korkmuştu. Görülebilecek bir zayıflık sergilemeye cüret edemezdi. En ufak zayıflık kırıntısı bile. Lews Therin fikir karşısında dehşetle gevezelik etmeye başlamıştı.</p>

    <p>Weiramon’un lekesiz ceketi kadar şaşırtıcı olan, Anaiyella’nın onunla at sürmesi ve bir kez bile aptal aptal sırıtmaması idi. Kadının yüzü büzülmüş, onaylamazlık doluydu. Tuhaf, ama kadının güzelliğini yağlı gülümsemeleri kadar bozmamıştı. Kadın saldırıya katılmamıştı, elbette, Ailil de öyle, ama Anaiyella’nın Süvariler Efendisi katılmıştı ve adam göğsüne bir Tarabonlu mızrağı almış, ölmüştü. Kadın bundan hiç hoşlanmamıştı. Ama neden Weiramon’a eşlik etmişti? Yalnızca Tearlıların birleşmesi miydi bu? Belki. Son gördüğünde kadın Sunamon’un yanındaydı.</p>

    <p>Bashere doru atını yamaç yukarı yürüttü, cesetlere yarılmış bir ağaç gövdesinden ya da yanmakta olan bir kütükten daha fazla dikkat etmezmiş gibi yaparak, cesetlerin arasından dolandı. Miğferini eyerine asmıştı ve eldivenlerini kılıç kemerinin arkasına tıkmıştı. Hem adamın, hem atın sağ yanı tamamen çamur kaplıydı.</p>

    <p>“Aracome gitti,” dedi. “Flinn ona Şifa vermeye çalıştı, ama Aracome’ın bu şekilde yaşamak istediğini sanmıyorum. Şimdiye dek elliye yakın ölü verdik, kalanlardan bir kısmı da yaşamayabilir.” Anaiyella soldu. Rand onu Aracome’ın yanında, midesini boşaltırken görmüştü. Sıradan insanların ölümü kadını bu kadar etkilemiyordu.</p>

    <p>Rand bir anlığına acıma hissetti. Kadına değil, Aracome’a da değil. Güven içinde Cairhien’e dönmüş olsa da, Min’e. Min görülerinden birinde Aracome’ın ölümünü kehanet etmişti. Gueyam ile Maraconn’un da. Her ne görmüşse, Rand gerçeğine yakın olmadığını umuyordu.</p>

    <p>Askerlerin çoğu yine keşfe çıkmıştı, ama geniş çimenlikte, Gedwyn’in Adanmışlarının ördüğü kapıyollar arabalar ve yedek atlar kusuyordu. Görecek kadar yaklaştıklarında, yanlarında gelen adamların ağızları açık kalıyordu. Çamurlu zemin dağ yamacı kadar altüst olmuş değildi, ama kahverengi otların arasında iki adım genişliğinde, elli adım uzunluğunda kararmış oyuklar uzanıyordu ve bir atın bile üzerinden atlayamayacağı kocaman delikler vardı. Şimdiye dek <em>damane</em>’yi bulamamışlardı. Rand yalnızca bir tane olduğunu düşünüyordu; daha fazla <em>damane,</em> bu koşullar altında çok daha fazla zarar verirdi.</p>

    <p>Adamlar üzerinde çay kaynatılan küçük ateşlerin çevresinde dolanıyordu. Bu sefer Tearlılar, Cairhienliler ve Illianlılar birbirlerine karışmışlardı. Yalnızca sıradan insanlar da değil. Semaradrid eyer matarasını Gueyam’la paylaşıyordu. Gueyam bitkin bitkin elini kel kafasından geçiriyordu. Maraconn ve Kiril Drapaneos, kare kesimli sakalı dar suratında tuhaf duran leylek gibi bir adam, ateşlerin birinin yanında topuklarının üzerine çökmüşlerdi. Görünüşe bakılırsa iskambil oynuyorlardı! Torean’ın çevresinde bir sürü küçük Cairhien lordu vardı ve hepsi gülüyordu. Ama adamın şakalarından çok, nasıl sallandığına ve patates burnunu nasıl ovaladığına gülüyor da olabilirlerdi. Alay askerleri ayrı duruyordu, ama onlar da Padros’un arkasından Işık Sancağı’na karılmış “gönüllüler”i aralarına almışlardı. O grup Padros’un nasıl öldüğünü öğrendiklerinden beri herkesten daha hevesli davranmışlardı. Mavi ceketli alay askerleri onlara, bir kaz <em>sürüsü</em> gibi dağılmadan nasıl yön değiştireceklerini gösteriyorlardı.</p>

    <p>Flinn Adley, Morr ve Hopwil ile birlikte yaralıların arasındaydı. Narishma önemsiz kesiklerden biraz fazlasına Şifa verebiliyordu, bu konuda Rand’dan daha yetenekli değildi ve Dashiva’nın yeteneği o kadar bile yoktu. Gedwyn ile Rochaid başka herkesten epey uzakta, vadinin ortasındaki tepenin zirvesinde durmuş, atlarının dizginlerini tutarak konuşuyorlardı. Tepeyi çevreleyen kapıyollardan fırlayarak Seanchanları o tepede hazırlıksız yakalamayı ummuşlardı. Elli kişi ölmüştü, daha fazlası ölecekti, ama Flinn ve diğerleri o ya da bu ölçüye dek Şifa verebiliyor olmasa bu sayı iki yüzü aşardı. Gedwyn ve Rochaid ellerini kirletmek istememişlerdi ve Rand onları zorladığı zaman yüzlerini buruşturmuşlardı. Ölülerden biri bir Asker’di, yuvarlak yüzlü bir Cairhienli olan bir başka Asker ateşin yanında sersem bir ifade ile çökmüştü. Rand o bakışın, ayaklarının dibindeki patlama ile havaya fırlamaktan kaynaklandığını umuyordu.</p>

    <p>Aşağıda, oyuk düzlüklerde, Ailil Mızrak-Kumandanı ile, Denharad adlı ufak tefek, solgun adamla konuşuyordu. Atları neredeyse birbirlerine dokunuyordu ve zaman zaman başlarını dağa doğru kaldırıp Rand’a bakıyorlardı. <em>Onlar</em> ne çeviriyordu acaba?</p>

    <p>“Bir dahaki sefere daha iyi çıkarırız,” diye mırıldandı Bashere. Bakışlarını vadide dolaştırdı, sonra başını iki yana salladı. “En kötü hata, aynı hatayı ikinci kez yapmaktır ve biz yapmayacağız.”</p>

    <p>Weiramon onu işitti ve aynı şeyi tekrarladı, ama sözcükleri yirmi kez kullandı ve baharda bir bahçeyi süslemeye yetecek kadar renkli sözler kullandı. Hata yapıldığını, özellikle de kendisinin hata yaptığını itiraf etmeden. Rand’ın hatalarından da aynı ölçüde hünerle kaçındı.</p>

    <p>Rand, gergin bir ifade ile başını salladı. Bir dahaki sefere daha iyi iş çıkaracaklardı. Adamlarının yarısını bu dağlarda gömülü bırakmayı istemiyorsa, iyi iş çıkarmak zorundaydılar. O anda, tutsakları ne yapacağını merak ediyordu.</p>

    <p>Yamaçta ölümden kaçabilenlerin çoğu sağlam kalan ağaçların arasına çekilmeyi başarmışlardı. Bashere’in dediğine göre, o şartlar altında şaşırtıcı bir düzen içinde; ama artık büyük tehdit oluşturamazlardı. <em>Damane</em> onların yanında değilse. Ama yaklaşık yüz adam, silahları ve zırhları alınmış şekilde, iki düzine atlı Yoldaş ve Savunucu’nun dikkatli bakışları altında, yerde büzülmüş, oturuyorlardı. Büyük kısmı Tarabonluydu, işgalciler tarafından zorlanan adamlar gibi savaşmamışlardı. Büyük kısmı başlarını dik tutuyor, nöbetçilerle alay ediyorlardı. Gedwyn onları önce sorgulamak, sonra öldürmek istiyordu. Weiramon tutsakların gırtlakları kesilse de aldırmazdı, ama işkence yapmayı zaman israfı olarak görüyordu. Hiçbirinin faydalı bir şey bilmiyor olacağını savunuyordu; aralarında asil doğumlu tek kişi bile yoktu.</p>

    <p>Rand Bashere’e baktı. Weiramon <em>hâlâ</em> gür bir sesle konuşup duruyordu. “...bu dağları sizin için temizleyeceğiz, Lord Ejder. Onları nallarımızın altında ezeceğiz be...” Anaiyella sert bir ifade ile başını sallayarak onaylıyordu.</p>

    <p>“Üç aşağı, beş yukarı,” dedi Bashere yumuşak sesle. Tırnağı ile gür bıyıklarından çamur sıyırdı. “Ya da bazı kiracılarımın dediği gibi, salıncakta kazandığını atlıkarıncada kaybedersin.” Işık aşkına, atlıkarınca da neydi? Ne faydası olmuştu ama!</p>

    <p>Sonra Bashere’in devriyelerinden biri işleri daha da kötüleştirdi.</p>

    <p>Altı adam yamaç boyunca, bir tutsağı mızraklarının sapı ile dürte düne yaklaştılar. Yırtık, kirli, koyu mavi elbise içinde siyah saçlı bir kadındı. Elbisesinin göğsünde ve eteğinde çatallı şimşek deseni taşıyordu. Kadının yüzü de kirliydi ve gözyaşlarından yol yol olmuştu. Kadın sendeledi, düşecek gibi oldu, ama dürtüklemeler gerçekten temas etmiyor, yalnızca temas edecekmiş gibi yapıyordu aslında. Kadın horgörüyle, dik dik onu tutsak edenlere baktı, hatta bir kez tükürdü. Rand’a da alayla baktı.</p>

    <p>“Onu incittiniz mi?” diye sordu Rand. Bu vadide olanlardan sonra tuhaf bir soru belki. Bir <em>sul’dam</em> hakkında. Ama ağzından çıkıvermişti.</p>

    <p>“Biz değil, Lord Ejder,” dedi küt yüzlü devriye önderi. “Onu bu şekilde bulduk.” Uzun, kara sakalının üzerinden çenesini kaşıyarak, destek istermiş gibi Bashere’e baktı. “Gille’sini öldürdüğümüzü iddia ediyor. Evcil köpeği, kedisi ya da öyle bir şeymiş gibi, söylenip duruyor. Adı Nerith’miş. Ağzından ancak bunu alabildik.” Kadın döndü ve adama hırladı.</p>

    <p>Rand içini çekti. Evcil köpek değil. Hayır! O isim listesine ait değildi! Ama kafasının içinde kendi kendine tekrarlanan isim listesini duyabiliyordu ve “<em>Damane</em> Gille” oradaydı. Lews Therin Ilyena’sı için sızlandı. O isim de listedeydi. Rand, o listede olmaya hakkı olduğunu düşünüyordu.</p>

    <p>“Bu bir Seanchan Aes Sedaisi mi?” diye sordu Anaiyella aniden, eyer kaşının üzerinden eğilip dik dik Nerith’e bakarak. Nerith, gözleri öfkeden iri iri olarak ona da tükürdü. Rand <em>sul’dam</em>’lar hakkında bildiği kıt bilgisiyle, tasma ve zincirden oluşan bir <em>ter’angreal</em> aracılığıyla yönlendirebilen kadınları <em>kontrol ettiklerini,</em> ama kendilerinin yönlendiremediğini anlattı. Titiz, yaltaklanan Yüksek Leydi soğuk bir selse, “Lord Ejder istemiyorsa, onun adına bu kadını ben asabilirim,” diyerek Rand’ı şaşırttı. Nerith kadına yine tükürdü! Bu sefer horgörüyle. Bu kadın cesaret eksikliği çekmiyordu.</p>

    <p>“Hayır!” diye hırladı Rand. Işık, onun beğenisini kazanmak için insanlar neler yapabiliyordu! Ya da belki Anaiyella Süvariler Efendisi’ne gerekenden daha yakındı. Adam tıknazdı ve kelleşmeye yüz tutmuştu –ve sıradan biriydi; Tearlılar arasında bu önemliydi– ama kadınların erkekler konusunda tuhaf zevkleri vardı. Rand bunu kesin olarak biliyordu.</p>

    <p>“Harekete geçmeye hazır olur olmaz,” dedi Rand Bashere’e, “oradaki adamları serbest bırak.” Bir sonraki saldırısına girişirken yanında tutsak taşımak söz konusu değildi ve yüz adamı –sayıları şimdi yüzdü; daha sonra çoğalacaklardı kuşkusuz– erzak arabaları ile birlikte takip etmek üzere burada bırakmak elli ayrı sorun anlamına gelebilirdi. Onları salıvermek sorun yaratmazdı. Atlarının sırtında kaçmayı başarmış olanlar bile haberi Rand’ın Yolculuk ettiği hızda taşıyamazlardı.</p>

    <p>Bashere omuzlarını hafifçe silkti; öyle olabileceğini düşünmüştü, ama diğer yandan, olasılığı en düşük olan da her zaman olabilirdi. Çevrede bir <em>ta’veren</em> yokken bile tuhaf şeyler olabiliyordu.</p>

    <p>Weiramon ve Anaiyella aynı anda ağızlarını açıp itiraz edecek oldular, ama Rand devam etti. “Ben konuştum ve bitti! Ama kadını alıkoyacağız. Yakalayacağımız başka her kadını da.”</p>

    <p>“Ruhum kavrulsun,” diye nida etti Weiramon. “Neden?” Adam sersemlemiş gibiydi, Bashere de başını şaşkın şaşkın salladı. Anaiyella’nın ağzı horgörüyle büküldü, sonra Lord Ejder’e yaltaklanan bir gülümsemeye dönüştürdü onu. Açık ki, kadın Rand’ın kadını diğerleri ile birlikte gönderemeyecek kadar yumuşak olduğunu düşünmüştü. Bu arazide yürümek güçtü, erzaklarının kıtlığından bahsetmeye bile gerek yoktu. Ve bir kadını kovacak hava değildi.</p>

    <p>“Bana karşı olan yeterince Aes Sedai var, bir de <em>sul’dam</em>’ları işlerinin başına yollamam gerekmiyor,” dedi onlara. Işık biliyordu ya, doğruydu bu! Başlarını salladılar, gerçi Weiramon biraz ağırdan almıştı; Bashere rahatlamış gibi görünüyordu, Anaiyella ise hayal kırıklığına uğramış gibi. Ama bu kadınla ve yakalayacakları diğerleri ile ne yapacaktı? Siyah Kule’yi bir hapishaneye dönüştürmeye niyeti yoktu. Aieller tutabilirdi onları. Yalnız, Rand sırtını döner dönmez Bilgeler gırtlaklarını kesebilirdi. Ya Mat’in Elayne’le birlikte Caemlyn’e götürdüğü Aes Sedailer? “Bu iş bittiği zaman, onu seçeceğim bazı Aes Sedailere teslim edeceğim.” Bunu bir iyi niyet jesti olarak görebilirlerdi, Rand’ın korumasını kabul etmek zorunda kalmalarını tatlandıracak biraz bal gibi.</p>

    <p>Sözler ağzından çıkar çıkmaz Nerith’in yüzü ölü gibi beyazladı ve ciğerlerini patlatırcasına çığlık attı. Durmaksızın uluyarak kendini yamaçtan aşağı attı, devrilmiş ağaçların üzerinden tırmandı, düştü, sonra kalkıp yine tırmandı.</p>

    <p>“Lanet!.. Yakalayın onu!” diye terslendi Rand ve Saldaea devriyesi kadının peşinden fırladı, atlarının bacaklarını ve boyunlarını kırma tehlikesine aldırmadan ağaç saçılmış yamaçta koşturdular. Kadın haykırmaya devam ederek, hiç aldırmadan atların arasından geçerek kaçtı.</p>

    <p>Doğu geçidinin ağzında bir kapıyol, gümüş bir ışık çakması ile açıldı. Siyah ceketli bir Asker atını geçirdi, kapıyol sönerken atına atladı ve dörtnala Gedwyn ile Rochaid’in beklediği tepeye sürdü. Rand kıpırdamadan bekledi. Kafasının içinde, Lews Therin öldürmek, çok geç olmadan tüm Asha’manları öldürmek hakkında hırlıyordu.</p>

    <p>Üçü Rand’a doğru yamaç yukarı ilerlemeye başladığında Saldaealılardan dördü Nerith’i yere mıhlamışlar, ellerini ve ayaklarını bağlıyorlardı. Kadın öyle fena kıvranıyor, ısırmaya çalışıyordu ki dört adam gerekmişti ve Bashere eğlenti içinde kadının dört adamı alt edeceği üzerine bahse giriyordu. Anaiyella kadının kafasını yarmak konusunda bir şeyler mırıldandı. Kafasını kırmaktan mı bahsediyordu? Rand ona kaşlarını çattı.</p>

    <p>Gedwyn ile Rochaid’in arasındaki Asker, yanlarından geçerken Nerith’e huzursuz huzursuz baktı. Rand, Siyah Kule’de, gümüş Kılıçları verirken ve Taim’i ilk Ejder iğnesini takarken adamı gördüğünü belli belirsiz hatırlıyordu. Genç bir adamdı, adı Varil Nensen’di ve hâlâ gür bıyıklarının üzerine saydam bir peçe takıyordu. Ama kendi vatandaşları ile karşılaştıklarında duraksamamıştı. Artık Siyah Kule’ye ve Yenidendoğan Ejder’e sadıktılar, Taim hep öyle derdi. Ama ikinci kısmını hep, sonradan aklına gelmiş gibi söylüyordu.</p>

    <p>“Raporunu Yenidendoğan Ejder’e verme şerefine sahip olabilirsin, Asker Nensen,” dedi Gedwyn. Alayla.</p>

    <p>Nensen eyerinde dimdik oturdu. “Lord Ejder!” diye havladı, yumruğunu göğsüne vurarak. “Elli kilometre batıda daha fazlası var, Lord Ejder.” Rand izcilere elli kilometre gidip geri dönmelerini söylemişti. Bir Asker Seanchanları bulduğunda diğerlerinin daha da batıya gitmesinin ne faydası vardı? “Buradakilerin yarısı kadar,” diye devam etti Nensen. “Ve...” Kara gözleri Nerith’e kaydı yine. Kadın şimdi bağlanmıştı ve Saldaealılar onu ata yüklemeye çalışıyorlardı. “Ve kadınlardan iz görmedim, Lord Ejder.”</p>

    <p>Bashere gökyüzüne işaret etti. Gökyüzü bir dağ zirvesinden diğerine, kara bulutlarla kaplıydı, ama güneş hâlâ yüksekte olmalıydı. “Kalanlar dönmeden adamları besleme zamanı,” dedi, tatmin içinde başını sallayarak. Nerith dişlerini bir Saldaealının bileğine geçirmeyi başarmıştı ve porsuk gibi bırakmamıştı.</p>

    <p>“Onları çabuk besle,” dedi Rand sinirle. Yakalanan her <em>sul’dam</em> bu kadar güçlük mü çıkaracaktı? Büyük olasılıkla. Işık, ya bir <em>damane</em> yakalarsa? “Bütün kışı bu dağlarda geçirmek istemiyorum.” <em>Damane</em> Gille. Bir kez listeye girince, hiçbir ismi silemiyordu.</p>

    <p><em>Ölüler asla susmaz,</em> diye fısıldadı Lews Therin. <em>Ölüler asla uyumaz.</em></p>

    <p>Rand atını ateşlere doğru sürdü. Canı yemek çekmiyordu.</p>

    <p class="paragraf">Çıkık bir kayalığın ucunda, Furyk Karede dikkatle çevresinde yükselen ormanlık dağları, siyah dişlere benzeyen keskin zirveleri inceledi. Uzun boylu, benekli bir iğdiş olan atı, onun kaçırdığı bir ses duymuş gibi kulaklarını kaldırdı, ama bunun dışında kıpırdamadı. Karede sık sık duruyor, dürbününün lensini siliyordu. Gri sabah göğünden hafif bir yağmur yağıyordu. Miğferindeki iki siyah tüy dik durmak yerine hafifçe eğilmişlerdi ve sırtından su akıyordu. En azından dünle karşılaştırılınca hafif bir yağmurdu, muhtemelen yarınla karşılaştırılınca da. Ya da belki bu öğleden sonra ile. Güneyde uğursuz bir gök gürültüsü duyuldu. Ama Karede hava durumu ile ilgilenmiyordu.</p>

    <p>Aşağıda, iki bin üç yüz askerinin sonuncuları dolambaçlı geçitlerde yılan gibi kıvrıla kıvrıla ilerliyordu, dört ileri karakoldan topladığı adamlar. İyi atlara binen, oldukça iyi beslenmiş adamlardı, ama yalnızca iki yüzü Seanchan’dı ve kendisinden başka yalnızca iki tanesi Nöbetçilerin kırmızı yeşillerini giyiyordu. Kalanların çoğu Tarabonluydu –Karede onların mizacını biliyordu– ama üçte biri Amadicialı ve Altaralıydı, yeminlerini çok yeni etmişlerdi, nasıl savaşacaklarından emin olamıyordu. Bazı Altaralılar ve Amadicialılar şimdiye dek iki üç kez taraf değiştirmişti bile. En azından değiştirmeye çalışmışlardı. Aryth Okyanusu’nun bu yanında insanlar utanmak nedir bilmiyorlardı. Bir düzine <em>sul’dam</em> alayın önünde at sürüyordu ve Karede on ikisinin de yanında yürüyen birer tasmalı <em>damane</em>’si olduğunu diliyordu, yalnızca iki tane değil.</p>

    <p>Elli adım ileride, mızrak başından on adam önlerinde yükselen yamaçları izliyordu, ama gerektiği kadar dikkatle değil. Mızrak başında at süren çok fazla adam tehlike bulmak için ileri keşifçilere güveniyordu. Karede onlarla şahsen konuşmayı aklına yazdı. Ondan sonra görevlerin doğru düzgün yaparlardı ya da onları angarya çalışmaya yollardı.</p>

    <p>İleride, doğuda bir <em>raken</em> belirdi, ağaç tepelerini süpürürcesine uçtu, bir kadının sırtında elini dolaştıran bir erkek gibi, arazinin iniş çıkışlarını izleyerek kıvrıldı, döndü. Tuhaf <em>morat’raken,</em> yani uçucular, gökyüzü şimşeklerle dolu olmadığı sürece yüksekten uçmayı severdi. Karede dürbününü indirip izledi.</p>

    <p>“Belki sonunda yeni bir keşif raporu alırız,” dedi Jadranka. Karede’nin arkasında bekleyen diğer subaylara, Karede’ye değil. On adamdan üçü Karede’nin rütbesine sahipti, ama Kan dışında pek az kişi Ölümnöbeti Askerleri’nin kan kırmızısı ve siyaha yakın yeşiline bürünmüş bir adamı rahatsız edebilirdi.</p>

    <p>Çocukken dinlediği hikâyelere bakılırsa, atalarından biri, bir asil, Artur Şahinkanadı’nın emri üzerine Luthair Paendrag’ı takip ederek Seanchan’a gelmişti, ama iki yüz yıl sonra, güvene alınması gereken yalnızca kuzey kalmışken, bir başka atası kendi ülkesini kurmaya çalışmıştı ve idam edilmek üzereyken satılmıştı. Belki gerçekten öyle olmuştu; pek çok <em>da’covale</em> asil atalara sahip olduğunu iddia ederdi. En azından kendi aralarında; Kan’dan pek az kişi bu tür gevezelikleri eğlenceli bulurdu. Her durumda, Seçiciler onu bulduğu zaman Karede şanslı hissetmişti, henüz görev verilemeyecek kadar küçük, gürbüz bir oğlandı. Omuzlarındaki kuzgun dövmeleri ile hâlâ gurur duyuyordu. Ölümnöbeti Askerleri’nin çoğu o kuzgunları sergilemek için, her fırsatta ceketsiz ya da gömleksiz dolaşırdı. En azından insanlar. Ogier Bahçıvanlar ne işaretlenmişti, ne de sahiplenilirdi, ama bu onlarla İmparatoriçe arasındaydı.</p>

    <p>Karede <em>da’covale</em> idi ve bununla gurur duyuyordu, tıpkı Nöbetçilerin arasındaki her adam gibi, ruhu ve bedeniyle Kristal Taht’ın malıydı. İmparatoriçe’nin işaret ettiği yerde savaşırdı ve onun öl dediği gün ölürdü. Nöbetçiler yalnızca İmparatoriçe’ye hesap verirdi ve onların göründüğü yerde İmparatoriçe’nin eli olarak görünürlerdi, onu hatırlatan görünmez bir işaret gibi. Kan’dan bazılarının bile bir Nöbetçi müfrezesinin geçişini izlerken huzursuz olmasına şaşmamak gerekirdi. Bir lordun ahırlarındaki gübreyi küreklemekten ya da bir leydiye <em>kaf</em> sunmaktan çok daha iyi bir hayat. Ama onu, karakolları denetlemek üzere bu dağlara gönderen talihine küfrediyordu.</p>

    <p><em>Raken,</em> sırtına büzülmüş iki uçucusu ile birlikte batıya fırladı. Keşif raporu yoktu, ona gönderilen mesaj yoktu. Furyk kendi hayal gücünün eseri olduğunu biliyordu, ama yaratığın öne uzattığı uzun boynu bir şekilde... endişeli görünüyordu. Başkası olsa, o da endişelenirdi. Üç gün önce, komutayı alıp doğuya hareket etme emrini aldığından beri pek az mesaj gelmişti. Her mesaj sisi dağıtmak yerine daha da yoğunlaştırmıştı.</p>

    <p>Yerel halk, bu Altaralılar büyük bir güç halinde dağlara gelmişti anlaşılan, ama nasıl? Bu bölgenin kuzey sınırındaki yollarda devriye geziliyordu veya Illian sınırına kadar uçucular, <em>morat’torm</em> ve atlı gruplar tarafından izleniyordu. Altaralıların bu kadar diş göstermesine sebep ne olabilirdi? Ya da bir araya gelmelerine? Bir bakış yüzünden insan kendini bir düellonun ortasında bulabiliyordu –gerçi bir Nöbetçi’ye meydan okumanın kendi gırtlaklarını kesmenin daha yavaş bir yolu olduğunu öğrenmeye başlamışlardı– ama Furyk bu söze ulusun asillerinin, kendi topraklarının ve belki komşularının topraklarının korunacağının ima edilmesi üzerine birbirlerini <em>ve</em> Kraliçelerini sattıklarını görmüştü.</p>

    <p>Aldatıcı ölçüde ılımlı bir yüze sahip iri yarı bir adam olan Nadoc eyerinde dönüp <em>raken</em>’i izledi. “Körlemesine yürümek hoşuma gitmiyor,” diye mırıldandı. “Altaralılar buraya kırk bin adam çıkarmışken değil. En az kırk bin.”</p>

    <p>Jadranka öyle kuvvetle hıhladı ki uzun boylu, beyaz iğdiş atı kıpırdandı. Jadranka Karede’nin arkasındaki üç kumandan arasında en kıdemli olanıydı. Karede kadar uzun bir hizmet süresi vardı. Belirgin bir burna sahip, kısa boylu, zayıf bir adamdı ve öyle havalar takınırdı ki Kan’dan olduğunu sanırdınız. O at bir buçuk kilometre öteden seçilebilirdi. “Kırk bin ya da yüz, Nadoc, buradan bu bölgenin sonuna dek dağılmışlar, birbirlerini destekleyemeyecek kadar uzaklar. Gözlerim hançerlensin, büyük olasılıkla yarısı çoktan ölmüştür. Her yerde karşılarına ileri karakollar çıkıyor olmalı. Bu yüzden rapor alamıyoruz. Bizim yalnızca kalıntıları süpürmemiz gerekiyor.”</p>

    <p>Karede içini çekecekken kendini engelledi. Jadranka’nın havalı olmaya ek olarak bir de aptal olmadığını ummuştu. Zaferlerin övgüsü, bir ordu da olsalar yarım Sancak da, hızla yayılırdı. Sessizliğe gömülen ve unutulanlar nadir yenilgilerdi. Bu kadar sessizlik... uğursuzdu.</p>

    <p>“O son rapor pek kalıntı gibi gelmedi bana,” diye ısrar etti Nadoc. <em>O adam</em> aptal değildi işte. “Seksen kilometre ileride beş bin adam var ve onları süpürgeyle alt edebileceğimizden kuşkuluyum.”</p>

    <p>Jadranka yine hıhladı. “Kılıçla ya da süpürgeyle, onları ezeceğiz. Işık gözlerimi yaksın, doğru düzgün bir çatışma için sabırsızlanıyorum. Keşif kollarına, onları bulana kadar devam etmelerini söyledim. Yanımızdan geçip gitmelerine izin vermeyeceğim.”</p>

    <p>“Ne yaptın?” dedi Karede yumuşak bir sesle.</p>

    <p>Yumuşak ya da değil, sözleri bütün gözlerin ona dönmesine sebep oldu. Ama Nadoc ile birkaç kişi daha, ağızları açık, Jadranka’ya bakakalmamak için çaba göstermek zorunda kalıyordu. Keşif kollarına devam etmeleri söylenmişti, keşif kollarına ne arayacakları söylenmişti. O emirlerde fark edilmeyen başka neler vardı?</p>

    <p>Daha kimse ağzını açamadan, geçitteki adamlardan bağırışlar, haykırmalar, atların çığlıkları yükseldi.</p>

    <p>Karede deri dürbünü gözüne götürdü. İleride, geçit boyunca, adamlar ve atlar, çelik plaka zırhları nasıl dövdüklerine, zincir zırhla korunan göğüslerden nasıl geçip gittiklerine bakarak, arbalet oku olması gereken şeylerden bir yağmur altında ölüyorlardı. Yüzlercesi yere serilmişti bile, daha yüzlercesi yaralanmış, eyerlerinden sarkıyor ya da yerde kıvranan atlardan kaçıyordu. Kaçan çok fazla insan vardı. Karede izlerken, hâlâ atlarının sırtında olan adamlar geçitten yukarı kaçmak için atlarını çevirdiler. Işık aşkına, <em>sul’dam</em>’lar neredeydi? Onları bulamıyordu. Karede <em>sul’dam</em>’ları ve <em>damane</em>’leri olan asilerle yüzleşmişti ve onları her zaman mümkün olduğunca hızlı öldürülmeleri gerekirdi. Belki yerliler bunu öğrenmişti.</p>

    <p>Aniden, şoke edici şekilde, aşağıda uzanan alayın ayaklarının altındaki yer patlamaya, toprak saçmaya başladı. Adamları ve atları taş ve toprak gibi, kolayca havaya fırlatan patlamalar. Gökyüzünde mavi beyaz şimşekler çakıyor, hem toprağı, hem insanları paramparça ediyordu. Başka adamlar durdukları yerde patlıyor, göremediği bir şey tarafından paramparça ediliyorlardı. Yerlilerin kendi <em>damane</em>’leri mi vardı? Hayır, şu Aes Sedailer olmalıydı.</p>

    <p>“Ne yapacağız?” dedi Nadoc. Sarsılmış gibiydi. Haklıydı da.</p>

    <p>“Adamlarını terk etmeyi mi düşünüyorsun?” diye hırladı Jadranka. “Onları toparlayacağız ve saldıracağız, seni!..” Karede’nin kılıcının ucu düzgünce gırtlağına saplanınca guruldayarak sustu.</p>

    <p>Aptallara tahammül edilebilen zamanlar vardı, edilemeyen zamanlar vardı. Adam eyerinden devrilirken Karede kılıcını beceriyle iğdiş atın beyaz yelesine sildi, sonra at kaçtı. Biraz gösteri yapmanın da zamanı vardı.</p>

    <p>“Toparlanabilecek kadarını toparlayalım, Nadoc,” dedi, Jadranka hiç konuşmamış gibi. Hiç var olmamış gibi. “Kurtarılabilecek kadarını kurtaralım ve geri çekilelim.”</p>

    <p>Dönüp atını geçide, şimşeklerin çaktığı ve gök gürültülerinin kükrediği yere sürdü ve hızlı bir atı olan, dingin bakışlı genç Anghar’a atını doğuya sürmesini ve burada olanları raporlamasını emretti. Belki bir uçucu görürdü, belki görmezdi, ama Karede şimdi onların neden alçaktan uçtuğunu bildiğini tahmin ediyordu. Yüksek Leydi Suroth’un ve Ebou Dar’daki generallerin burada olan biteni çoktan öğrenmiş olduğunu da tahmin ediyordu. İmparatoriçe için öleceği gün bugün müydü? Topuklarını atının böğrüne gömdü.</p>

    <p class="paragraf">Rand düz, seyrek ağaçlıklı sırtın üzerinden batıya, önündeki ormana baktı. İçindeki Güç’le –öylesine tatlı yaşam; öylesine iğrenç kirlilik– yaprakları bile seçebiliyordu, ama yeterli değildi. Tai’daishar toynağını yere vurdu. Arkadaki, iki yandaki ve çevredeki çentik çentik tepeler sırttan en az bir buçuk kilometre daha yüksektiler, ama sırt aşağıdaki ağaçlıklardan, uzunluğu ve genişliği yaklaşık bir fersah olan, yükselip alçalarak uzanan ormanlık vadiden epey yukarıda duruyordu. Aşağıda her şey sakindi. Rand’ın içinde yüzdüğü Boşluk kadar sessiz. En azından şimdilik sessiz. Orada burada, iki üç ağaçlık kümelerin meşale gibi yandığı yerden duman bulutları yükseliyordu. Yangının vadide yayılmasını engelleyen tek şey her şeyin ıslak olmasıydı.</p>

    <p>Rand’ın yanında yalnızca Flinn ve Dashiva kalmıştı. Tüm diğerleri vadideydi. İkili biraz ötede, ağaçlığın kıyısında duruyor, atlarını dizginlerinden tutmuş, aşağıdaki ormana bakıyorlardı. Eh, Flinn bakıyordu ve Rand kadar dikkatle izliyordu, Dashiva zaman zaman ağzını bükerek bir göz atıyordu, zaman zaman kendi kendine öyle şeyler mırıldanıyordu ki Flinn ayak değiştiriyor, onu yan yan süzüyordu. İki adam da taşmacasına Güç doluydular, ama bu sefer Lews Therin hiçbir şey söylemiyordu. Adam son birkaç gün içinde gittikçe daha sık saklanıyordu.</p>

    <p>Gökyüzünde gerçek güneş ışığı vardı ve dağınık bulutlar griydi. Rand küçük ordusunu Altara’ya getireli beş gün olmuştu, ilk Seanchan’ı ölü gördüğü günden bu yana beş gün. O zamandan bu yana epey Seanchan ölü gömmüştü. Düşünce Boşluk’un yüzeyinde kaydı. Ejder Asası’nı kavradığı avucunda, eldivenin üzerinden oraya damgalanmış balıkçılı hissedebiliyordu. Sessiz. O uçan yaratıklar görünürlerde yoktu. Üçü ölmüş, daha binicileri uzaklaşmayı akıl edemeden, şimşeklerle gökyüzünde biçilmişti. Yaratıklar Bashere’i büyülemişti. Sessiz.</p>

    <p>“Belki de bitmiştir, Lord Ejder.” Ailil’in sesi sakin ve serindi, ama kadın, kısrağın yatıştırılmaya ihtiyacı olmadığı halde, hayvanın boynunu okşuyordu. Ailil yan yan Flinn’i ve Dashiva’yı süzdü ve onların önünde huzursuzluğunu belli etmek istemeyerek sırtını dikleştirdi.</p>

    <p>Rand kendini bir ezgi mırıldanırken yakaladı ve sustu. Bu, güzel bir kadına bakarken Lews Therin’in yaptığı bir şeydi, kendisinin değil. Kendisinin değil! Işık, adam orada bile değilken adamın huylarını almaya başlamışsa!..</p>

    <p>Aniden vadide boş bir gümleme duyuldu. Üç kilometreden daha uzak ağaçlardan ateş fışkırdı, sonra bir daha, bir daha, bir daha. Alevlerin görüldüğü yerden biraz ötede şimşekler aktı, çentikli mavi beyaz mızraklar gibi, tek tek huzmeler. Şimşekler ve ateşler yağdı, sonra her şey yine sessizleşti. Bu sefer ağaçlar alev almamıştı.</p>

    <p>O şimşeklerin bazıları <em>saidin</em>’le yapılmıştı. Bazıları.</p>

    <p>Uzakta, vadinin bir başka kısmında belli belirsiz bağırışlar yükseldiğini düşündü. Kendi <em>saidin</em>’le keskinleşen kulaklarının bile çelik şakırtılarını seçemeyeceği kadar uzakta. Her şeye rağmen, savaşma işinin tamamı Asha’manlar, Adanmışlar ve Askerler tarafından yapılmıyordu.</p>

    <p>Anaiyella Güç çarpışmaları başladığından beri tutuyor olması muhtemel uzun bir nefes salıverdi. Çelikle savaşan insanlar onu rahatsız etmiyordu. Sonra <em>o</em> atının boynunu okşadı. İğdiş at kulağını bile oynatmamıştı. Rand kadınlar hakkında bunu fark etmişti. Genellikle, bir kadın heyecanlandığında, yatıştırılmaya ihtiyaçları olup olmadığına bakmadan, başkalarını yatıştırıyorlardı. Bir at iş görüyordu. Lews Therin neredeydi</p>

    <p>Rand sinirle öne eğilip ormanı inceledi yine. Ağaçların büyük kısmı yaprak dökmeyen cinstendi –meşe, çam, meşinyaprak– ve uzayan kuraklıklara rağmen, onun keskin gözleri için etkili bir perde oluşturuyorlardı. Aylak aylak hareket edermiş gibi, üzengi kayışının altındaki bohçayı elledi. Bir el verebilirdi. Ve körlemesine saldırırdı. Ormana inebilirdi. Ve en fazla on adım ötesini görebilirdi. Aşağıda, Askerlerden birinden fazla etkili olamazdı.</p>

    <p>Sırtın üzerinde, biraz ötede, ağaçların arasında bir kapıyol açıldı, gümüşsü ışık çizgisi genişleyerek, farklı türden ağaçlar ve kışın etkisiyle kahverengileşmiş çalılıklar sergileyen bir deliğe dönüştü. Üst dudağında ince bir bıyık, kulağında küçük bir inci taşıyan bakır tenli bir Asker yaya olarak geçti ve kapıyol kayboldu. Adam önünde, elleri bileklerinden bağlanmış bir <em>sul’dam</em> ittiriyordu. Kafasının yan tarafındaki morluğa rağmen düzgün hatlı bir kadındı. Ama morluk kadının kaş çatışına uyuyor gibiydi, kırışık, yaprak lekeli elbisesi de öyle. Kadın omzunun üzerinden, onu sırta, Rand’a doğru iteleyen Askere alayla baktı, sonra dönüp Rand’a alayla baktı.</p>

    <p>Asker gerildi, düzgünce selam verdi. “Asker Aden Nalaam, Lord Ejder,” diye havladı, doğrudan Rand’ın eyerine bakarak. “Lord Ejder yakalanan bütün kadınların ona getirilmesini emretmişti.”</p>

    <p>Rand başını salladı. Yalnızca bir şeyler yapıyormuş gibi görünmek için, her ahmağın görebileceği şeyden emin olmak üzere, tutsakları inceliyordu. “Onu arabaların yanına götür, Asker Nalaam, sonra savaşa dön.” Bunu söylerken dişlerini gıcırdatacaktı neredeyse. Savaşa dön. Rand al’Thor, Yenidendoğan Ejder, Illian Kralı atının üzerinde oturmuş, ağaç tepelerini seyrederken!</p>

    <p>Nalaam yine selam verdi, sonra kadını önünde ittirdi, ama yavaş davranmıyordu. Kadın omzunun üzerinden bakıyordu yine, ama bu sefer Asker’e değil. Rand’a. İri iri açılmış gözler ve ağızla, hayretle. Bir sebepten, Nalaam kapıyolu açtığı yere gelene kadar kadını çekip durdurmadı. Halbuki atları yaralamayacak kadar uzağa gitmesi yeterliydi.</p>

    <p>“Ne yapıyorsun?” diye sordu Rand, adamın içi <em>saidin</em>’le dolarken.</p>

    <p>Nalaam ona doğru döner gibi yaptı, kısaca duraksadı. “Önceden kapıyol ördüğüm bir yeri kullanırsam daha kolay oluyor gibi, Lord Ejder. <em>Saidin... Saidin...</em> burada bana tuhaf geliyor.” Tutsak dönüp ona kaş çattı.</p>

    <p>Rand bir an sonra işine bakmasını işaret etti. Flinn atının eyer kolanı ile ilgileniyormuş gibi yaptı, ama kelleşmeye başlamış yaşlı adam hafifçe gülümsedi. Kendini beğenmişçesine. Dashiva... kıkırdadı. Bu vadide <em>saidin</em>’in tuhaf bir his verdiğini ilk Flinn söylemişti. Elbette, Narishma ile Hopwil de duymuştu onu ve Morr Ebou Dar çevresinde bir “tuhaflık” olduğu hikâyesini eklemişti. Artık herkesin bir şey hissettiğini iddia etmesine şaşmamak gerekirdi, ama kimse neyin tuhaf olduğunu söyleyemiyordu. Yalnızca <em>saidin...</em> garip geliyordu. Işık, leke Kaynak’ın eril yarısını kaplamışken, başka nasıl bir his verecekti ki? Rand hepsinin yepyeni bir hastalığa yakalanmadığını umuyordu.</p>

    <p>Nalaam’ın kapıyolu açıldı ve adamla tutsağının arkasından kapandı. Rand <em>saidin</em>’i gerçekten hissetmeye verdi kendini. Yaşam ve kirlilik birbirine karışıyordu; kışın ortasının yanında sıcak kalacağı buz, bir demirhanenin alevlerinin yanında soğuk kalacağı ateş; onun ayağının kaymasını bekleyen ölüm. Ayağının kaymasını isteyen. Farklı bir his vermiyordu. Veriyor muydu? Nalaam’ın kaybolduğu yere kaşlarını çattı. Nalaam ve kadının.</p>

    <p>Bu akşam yakalanan dördüncü <em>sul’dam</em>’dı. Arabaların yanındakilerle birlikte, toplam yirmi üç <em>sul’dam</em> ediyordu. Ve gümüşsü tasması ve zinciri ile iki <em>damane</em> ayrı arabalarda taşınıyordu; o tasmaları takmışken, üç adım yürümeye kalksalar Rand Kaynak’ı kavrarkenki kadar mideleri bulanıyordu. Rand Mat’in yanındaki Aes Sedailerin bu kadınları teslim almaktan memnun kalacağından emin değildi. Sarı saçlı, kocaman mavi gözleri olan ince bir kadın ona göre Seanchanların tutsağıydı ve serbest bırakılması gerekiyordu. Öyle sanmıştı. Ama bir <em>sul’dam</em>’ı kadının boynundaki <em>a’dam</em> tasmasını çıkarmaya zorladığı zaman, kadın <em>sul’dam</em>’a ona yardım etmesi için haykırmış, Güç kullanarak oraya buraya saldırmaya başlamıştı. Hatta <em>sul’dam</em>’ın o şeyi yerine takması için boynunu uzatmıştı! Kadına kalkan konulmadan önce dokuz Savunucu ve bir Asker ölmüştü. Rand engellemese Gedwyn kadını oracıkta öldürürdü. Yönlendirebilen kadınların çevresinde, yönlendirebilen erkeklerin çevresinde olduğu kadar huzursuz olan Savunucular –onlar hâlâ kadının ölmesini istiyordu. Bu, son günlerde zayiat vermişlerdi, ama adamlarının bir tutsak tarafından öldürülmesi onları gücendirmiş gibiydi.</p>

    <p>Rand’ın beklediğinden daha fazla zayiat verilmişti. Otuz bir Savunucu ve kırk altı Yoldaş ölmüştü. Alay askerleri ve asillerin adamları arasında iki yüzden fazla kişi ölmüştü. Yedi Asker ve bir Adanmış, Illian’da çağrıda bulunana kadar Rand’ın hiç karşılaşmadığı adamlar ölmüştü. Şifa için zaman bulunana kadar bekleyemeyenler ve yaraları çok ağır olanlar dışında hepsine Şifa verildiği düşünülürse, sayıları çok fazlaydı. Ama Rand Seanchanları batıya sürüyordu. Kuvvetle sürüyordu.</p>

    <p>Vadiden, uzaktan daha fazla bağırışlar yükseldi. Batıda, dört buçuk kilometre ötede alevler fışkırdı, şimşekler yağarak ağaçları yere devirdi. Daha da ileride, bir dağ yamacından ağaçlar ve taşlar, yamaç boyunca yürüyen tuhaf patlamalar gibi, havaya fırladılar. Kükreyen gümbürtüler bağırışları yuttu. Seanchanlar geri çekiliyordu.</p>

    <p>“Aşağı inin,” dedi Rand Flinn ile Dashiva’ya. “İkiniz de. Gedwyn’i bulun ve kuvvetle ilerlemesini söylediğimi iletin! İlerlesin!”</p>

    <p>Dashiva aşağıdaki ormana bakarak yüzünü buruşturdu, sonra atını beceriksizce sırt boyunca çekiştirmeye başladı. Adam atları konusunda, hem binerken, hem de çekerken beceriksizdi. Neredeyse kendi kılıcına takılıp düşüyordu!</p>

    <p>Flinn endişe içinde Rand’a baktı. “Siz burada yalnız mı kalacaksınız, Lord Ejder?”</p>

    <p>“Pek yalnız sayılmam,” dedi Rand kuru kuru, Ailil ile Anaiyella’ya bir bakış fırlatarak. Silahlı adamlarının yanına dönmüşlerdi. Yaklaşık iki yüz mızraklı asker sırtın doğuya doğru kıvrılmaya başladığı yerde bekliyordu. Başlarında, Denharad miğferinin yüzünü koruyan çubukların arasından kaşlarını çatıyordu. Şimdi iki grup da onun komutası altındaydı ve adamın asıl endişesi Ailil ile Anaiyella da olsa, diğerleri yine de çoğu saldırganı uzak tutacak bir gösteri sergiliyordu. Dahası, Weiramon bu sırtın kuzey ucunu öyle güvende tutuyordu ki bir sinek bile geçemezdi, adam öyle iddia ediyordu, Bashere ise güney ucunu tutuyordu. Böbürlenmeden, Bashere söylenmeden, mızraklardan bir duvar dikmişti yalnızca. Ve Seanchanlar geri çekiliyordu. “Pek savunmasız da sayılmam, Flinn.”</p>

    <p>Flinn kuşkulu göründü, beyaz saçlarını kaşıdı, sonra selam verdi ve atını Dashiva’nın kapıyolunun söndüğü yere götürdü. Aksaya aksaya uzaklaşırken Flinn başını iki yana sallıyor, Dashiva’ya yakışacak bir şekilde mırıldanıyordu. Rand’ın içinden hırlamak geldi. O deliremezdi, bu adamlar da öyle.</p>

    <p>Flinn’in kapıyolu kayboldu ve Rand ağaç tepelerini inceleme işine geri döndü. Ortalık yine sessizleşmişti. Zaman bir kıpırtısızlık içinde uzanıyordu. Dağlardaki karakolları yok etme fikri kötü bir fikirdi; Rand artık bunu itiraf etmeye razıydı. Bu arazide, bir ordu sekiz yüz metre yakınınıza sokulabilirdi ve ruhunuz duymazdı. Aşağıdaki dolaşık ormanların içinde, üç metre uzağınızda olabilirlerdi ve ruhunuz duymazdı! Seanchanlarla daha iyi bir arazide yüzleşmesi gerekiyordu. Ona gereken...</p>

    <p>Aniden <em>saidin</em>’le savaşırken buldu kendini, kafatasını patlatmaya çalışan vahşi dalgalarla savaşıyordu. Boşluk kayboluyor, saldırı önünde eriyordu. Çılgınca, sersem halde, Kaynak onu öldüremeden o Kaynak’ı salıverdi. Mide bulantısı karnını düğüm düğüm ediyordu. Önünde bir çift Kılıçtan Taç gördü. Yüzünün önündeki ölü yaprak örtüsünün üzerinde yatıyordu! Yerdeydi! Doğru düzgün nefes alamıyordu, havayı ciğerlerine zorla çekiyordu. Kılıcın altın defne yapraklarından bir parça kırılmıştı ve minik, altın kılıç uçlarının çoğu kanla lekelenmişti. Yanındaki kor gibi acı, o asla iyileşmeyen yaraların açıldığını söylüyordu. Doğrulmaya çalıştı ve haykırdı. Sersem bir şaşkınlık içinde, sağ koluna saplanmış siyah ok tüyüne baktı. Bir inleme ile yıkıldı. Yüzünde bir şey aktı. Gözünün önüne bir şey damladı. Kan.</p>

    <p>Belli belirsiz, zılgıtlar duydu. Kuzeydeki ağaçların arasında atlılar belirdi, dörtnala sırt boyunca koşturdular, bazıları kısa yaylarını mümkün olduğunca hızlı çekti ve bıraktı. Üst üste binen plakalardan oluşan mavi sarı zırhlar ve dev böcek kafalarına benzeyen miğferler giymiş atlılar. Yüzlerce Seanchan. Kuzeyden. Weiramon’un sineği buraya kadar.</p>

    <p>Rand Kaynak’a uzanmaya çalıştı. Kusmak ya da yüzüstü düşmekten korkmak için çok geçti. Başka zaman olsa buna gülerdi. Mücadele etti... Karanlıkta, uyuşuk parmaklarla iğne aramaktan farksızdı.</p>

    <p><em>Ölme zamanı,</em> diye fısıldadı Lews Therin. Rand Lews Therin’in en sonda, yanında olacağını her zaman biliyordu.</p>

    <p>Elli adım ötede, Tearlılar ve Cairhienliler çığlıklar atarak Seanchanların arasına daldı.</p>

    <p>“Savaşın, sizi itler!” diye haykırdı Anaiyella, Rand’ın yanında eyerinden inerek. “Savaşın!” İpekler ve danteller içindeki söğüt gibi leydi, bir araba sürücüsünün dilini kurutacak küfürler yağdırdı.</p>

    <p>Anaiyella bir çalkalanan adam ve çelik yığınına, bir Rand’a dik dik bakarak, atının dizginlerini tutarak durdu. Rand’ı sırtüstü çeviren Ailil oldu. Orada diz çökerek, iri kara gözlerinde okunmaz bir ifade ile baktı ona. Rand hareket edemiyordu. Bütün gücü tükenmişti sanki. Gözlerini kırpabileceğinden bile emin değildi. Çığlıklar ve çelik şakırtıları kulaklarında çınlıyordu.</p>

    <p>“Bizim ellerimizde ölürse Bashere ikimizi de asar!” Anaiyella şimdi kesinlikle yaltaklanmıyordu. “O kara ceketli canavarlar bizi ellerine geçirirse!..” Ürperdi ve Rand’ın daha önce fark etmediği, elindeki kemer bıçağı ile bir jest yaparak Ailil’e yanaştı. Kabzada kan kırmızı bir yakut parlıyordu. “Senin Mızrak-Kumandanın bizi kaçıracak kadar adam ayırabilir. O bulunmadan, kilometrelerce uzaklaşmış oluruz ve mülklerimize döner...”</p>

    <p>“Bence bizi duyabiliyor,” diye sözünü kesti Ailil sakin sakin. Kırmızı eldivenli elleri belinde hareket etti. Kemer hançerini kınına mı sokuyordu? Yoksa çekiyor muydu? “Burada ölürse...” Diğer kadın gibi aniden sustu ve başını hızla çevirdi.</p>

    <p>Rand iki yanında toynaklar gürleyerek aktı. Kuzeye, Seanchanlara doğru dörtnala gidiyorlardı. Bashere elinde kılıç, dizginleri çeker çekmez aşağı atladı. Gregorin Panar daha yavaş indi atından, ama yanından geçen adamlara kılıcını salladı. “Kral ve Illian için saldırın!” diye bağırdı. “Saldırın! Sabahın Efendisi! Sabahın Efendisi!” Çelik şakırtıları yükseldi. Çığlıklar da.</p>

    <p>“Sonunda <em>olacağı</em> vardı,” diye hırladı Bashere, iki kadını şüpheyle süzerek. Ama yalnızca bir an duraksadı, sonra sesini savaşın şamatasının üzerinden yükseltti. “Morr! Asha’man postun kavrulsun! Hemen, buraya!” Işık’a şükür Lord Ejder’in vurulduğunu bağırmamıştı.</p>

    <p>Rand bir çabayla başını azıcık çevirdi. Illianlılarla Saldaealıların kuzeye at sürdüğünü görecek kadar. Seanchanların direnişi kırılmış olmalıydı.</p>

    <p>“Morr!” İsim Bashere’in bıyıklarının arasından bir kükreme gibi çıktı ve Morr dörtnala yaklaşan atının üzerinden neredeyse Anaiyella’nın tepesine indi. Adam Rand’ın yanında diz çöker, yüzüne düşen siyah saçları arkaya iterken kadın bir özür bile dilememesine bozulmuş göründü. Ama adamın yönlendirmeye niyetlendiğini fark edince çabucak geriye sıçradı. Ailil doğrulurken daha rahat hareket etti, ama uzaklaşmakta daha ağır davranmadı. Ve gümüş kabzalı kemer bıçağını belindeki kına soktu.</p>

    <p>Şifa görmek, tam olarak rahat olmasa da, basit bir işti. Okun sapı kırıldı ve ucu Rand’ın dudaklarından bir inleme çıkartan keskin bir hareketle yaranın içine iyice saplandı, ama bu yalnızca derinin üstündeki kısmı almak içindi. Deri kendi kendine birleşirken toprak ve yapışmış olan diğer parçalar düşüp gidecekti, ama yaraya iyice saplanmış şeyleri çıkarmak ancak Flinn ve pek az başkasının becerebildiği bir şeydi. Morr Rand’ın göğsüne iki parmağını yasladı, sabit bir ifade ile dilini dişlerinin arasına kıstırdı ve Şifa ördü. Morr her zaman bu şekilde yapardı; aksi halde işe yaramazdı. Flinn’in kullandığı karmaşık örgüler değildi. Onları pek az kişi yapabiliyordu ve şimdilik başka hiç kimse onun kadar iyi kullanamıyordu. Bu daha basitti. Daha kaba. Rand’ın içinden akan ısı dalgaları öyle kuvvetliydi ki Rand homurdandı ve bütün gözeneklerinden ter fışkırdı. Tepeden tırnağa, şiddetle titredi. Fırındaki kızartma böyle hissediyor olmalıydı.</p>

    <p>Ani sıcak dalgası yavaşladı ve Rand nefes nefese yattı, kaldı. Kafasının içinde, Lews Therin de nefes nefeseydi. <em>Öldür onu! Öldür onu!</em> Tekrar tekrar.</p>

    <p>Rand sesi hafif bir vızıltıya dönüştürerek Morr’a teşekkür etti –genç adam şaşırmış gibi gözlerini kırpıştırdı!– sonra yerdeki Ejder Asası’nı kavradı ve kendini ayağa kalkmaya zorladı. Doğrulduğunda hafifçe sallandı. Bashere kolunu uzatacak oldu ve Rand’ın bir jesti üzerine geriledi. Rand yardımsız ayakta durabiliyordu. Zar zor. Ama o anda yönlendirmek, kollarını çırparak uçmaktan farksız geliyordu. Yan tarafına dokunduğu zaman, gömleği kanlı derisi üzerinde kaydı, ama eski yuvarlak yarası ve üzerindeki yeni yarık şimdi yalnızca hassas deriden ibaretti. Yalnızca yarı iyileşmişti, ama o yaraları aldığından beri daha fazla iyileşmemişlerdi zaten.</p>

    <p>Bir an iki kadını inceledi. Anaiyella belirsiz bir tebrik mırıldandı ve öyle bir gülümseme sergiledi ki Rand kadının bileğini yalamayı mı düşündüğünü merak etti. Ailil hiçbir şey olmamış gibi dimdik, çok serin duruyordu. Onu ölmeye bırakmayı mı düşünmüşlerdi? Yoksa onu öldürmeyi mi? Ama eğer öyleyse, neden adamlarını saldırıya yollayıp, koşa koşa dönmüşler, durumunu kontrol etmişlerdi? Diğer yandan, Rand’ın ölmesinden bahsedilmeye başlayınca Ailil <em>gerçekten</em> bıçağını çekmişti.</p>

    <p>Saldaealıların ve Illianlıların büyük kısmı dörtnala kuzeye, sırttan aşağı gidiyorlar, son Seanchanları kovalıyorlardı. Ve sonra Weiramon kuzeyde belirdi. Uzun boylu, parlak siyah bir ata binmiş, ağır bir eşkinle yaklaşıyordu. Rand’ı görünce hızlandı. Adamları ikili sıralar halinde arkasından geliyordu.</p>

    <p>“Lord Ejder,” dedi Yüksek Lord etkili bir sesle, atından inerken. <em>Hâlâ</em> Illian’daki kadar temiz görünüyordu. Bashere’in üstü başı kırışmıştı, orada burada biraz kirli görünüyordu, ama Gregorin’in süslü giysileri kesinlikle lekelenmiş, bir kol yeni yırtılmıştı. Weiramon bir kralın maiyetini bile utandıracak, süslü bir reveransla eğildi. “Beni affedin, Lord Ejder. Seanchanların sırtın ön tarafından yaklaştığını sandım ve onları karşılamaya gittim. Bu, diğer grup hiç aklıma gelmedi. Yaralansanız ne kadar acı çekerdim, bilemezsiniz.”</p>

    <p>“Sanırım biliyorum,” dedi Rand kuru kuru ve Weiramon gözlerini kırpıştırdı. Seanchanlar yaklaşıyor muydu? Belki. Weiramon saldırarak ihtişam kazanmak için her fırsata atlardı. “Bashere, ‘sonunda’ derken ne demek istedin?”</p>

    <p>“Geri çekiliyorlar,” diye yanıt verdi Bashere. Vadide, bir an alevler ve şimşekler onu yalanlamak ister gibi patladı, ama vadinin uzak uçundaydılar.</p>

    <p>“Sizin... keşif kollarınız hepsinin çekilmeye başladığını söylüyor,” dedi Gregorin, sakalını sıvazlayarak ve Morr’a yan yan, huzursuzca baktı. Morr dişlerini çıkararak sırıttı ona. Rand Illianlıyı çatışmaların ortasında, adamlarının başında, cesaret sözleri bağırırken ve vahşice kılıç sallarken görmüştü, ama adam Morr’un sırıtışı karşısında irkildi.</p>

    <p>Gedwyn o sırada, küstahça, aldırışsızca atını çekerek yaklaştı. Bashere’e ve Gregorin’e neredeyse alayla güldü, Weiramon’a bakarken, adamın beceriksizliğini biliyormuş gibi kaşlarını çattı ve Ailil ile Anaiyella’yı, onları çimdikleyecekmiş gibi süzdü. İki kadın telaşla uzaklaştılar ondan, ama zaten Bashere dışındaki erkekler de aynısını yapmışlardı. Morr bile. Gedwyn yumruğunu kayıtsızca göğsüne götürerek Rand’a selam verdi. “Bu grubun işinin bittiğini görür görmez keşif kolları çıkardım. On beş kilometre dahilinde üç birlik daha var.”</p>

    <p>“Hepsi batıya gidiyor,” diye araya girdi Bashere sessizce, ama Gedwyn’e fırlattığı bakış öyle keskindi ki taşı bile doğrayabilirdi. “Başardın,” dedi Rand’a. “<em>Hepsi</em> geri çekiliyor. Ebou Dar’a varmadan duracaklarından kuşkuluyum. Seferler her zaman şehre muazzam bir geçit alayı ile girerek sona ermez ve bu sefer sona erdi.”</p>

    <p>Şaşırtıcı şekilde –belki değildi– Weiramon ilerlemek, kendi deyişiyle “Ebou Dar’ı Sabahın Efendisi’nin şanı için ele geçirmek” gerektiğini savunmaya başladı, ama Gedwyn’in, bu Seanchanlara birkaç yumruk daha sallamaya, Ebou Dar’ı görmeye bir şey demeyeceğini söylediğini işitmek gerçekten şoke ediciydi. Ailil ile Anaiyella bile, “Seanchanların işini bitirmek” konusunda kendi savlarını eklediler, ama Ailil işi bitirmek için geri dönmekten kaçınmayı tercih edeceğini de söyledi, Lord Ejder’in bu iş için onun arkadaşlığını isteyeceğinden emindi. Bunu Aiel Kıraçları’nda bir gece kadar soğuk ve kuru bir sesle söylemişti.</p>

    <p>Yalnızca Bashere ile Gregorin geri dönmeyi savunuyordu ve Rand sessiz kaldıkça seslerini yükseltiyorlardı. Rand sessizce batıya bakıyordu. Ebou Dar’a.</p>

    <p>“Yapmak için geldiğimiz işi bitirdik,” diye ısrar etti Gregorin. “Işık’ın merhameti, Ebou Dar’ı almayı mı düşünüyorsunuz?”</p>

    <p>Ebou Dar’ı almak, diye düşündü Rand. Neden olmasın? Kimse bunu beklemez. Hem Seanchanlar, hem de başka herkes için tam bir sürpriz olur.</p>

    <p>“Zamanı gelir, avantajı yakalar ve ilerlersin,” diye hırladı Bashere. “Zamanı gelir, kazandıklarını alır eve dönersin. Ben eve dönme zamanı derim.”</p>

    <p><em>Senin benim kafamda olmana bir şey demezdim,</em> dedi Lews Therin, neredeyse aklı başında biriymiş gibi, <em>deli olduğun bu kadar açık olmasaydı.</em></p>

    <p>Ebou Dar. Rand, Ejder Asası’nı sıkı sıkı kavradı ve Lews Therin bet bir sesle güldü.</p>
  </div>
</body>
</html>
