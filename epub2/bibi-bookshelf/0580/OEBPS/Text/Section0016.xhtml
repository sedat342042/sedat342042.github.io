<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Hançer Yolu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="5. Kopan Fırtına">5<br />
    Kopan Fırtına</h1>

    <p>Ahırların üzerindeki dik yamaçlı tepenin zirvesine tırmanan dolambaçlı, çok kullanıldığı açık olan patikayı çıkarlarken güneş ufka kalan yolunu yarılamak üzereydi. Renaile’nin seçtiği nokta buydu. Elayne’in hava durumunu işleme konusunda, bir Deniz Halkı Rüzgârbulanından öğrendiklerine bakarak mantıklı geliyordu. Hemen yakınınızda olmayan herhangi bir şeyi değiştirmek için uzun mesafelerde çalışmanız gerekiyordu, yani <em>uzakları</em> görebilmeliydiniz. Bunu okyanusta yapmak, karada yapmaktan çok daha kolaydı. Bir dağın ya da tepenin zirvesinde değilseniz. Aynı zamanda, sağanak yağmurlardan, hortumlardan ve Işık bilir başka nelerden kaçınmak istiyorsanız, beceri sahibi biri gerekiyordu. Ne yaparsanız yapın, etkileri bir göle atılan taşın başlattığı dalgalar gibi yayılıyordu. Elayne’in, Çanak’ı kullanacak çembere önderlik etmek gibi bir arzusu yoktu.</p>

    <p>Tepenin zirvesi engebesiz olmasa da, çalısız ve düzdü, elli adım uzunluğunda, elli adım genişliğinde, orada olması gereken herkesi, hatta orada olması gerekmeyenleri de alacak kadar geniş, kaba bir taşlık. Çiftliğin en az elli adım yükseğindeydiler. Çiftliklerden ve meralardan, ormanlardan ve zeytinliklerden oluşan muhteşem manzara kilometrelerce uzanıyordu. Yeşilin yüzlerce tonuna çok fazla kahverengi ve sarı karışmıştı ve yapmak için geldikleri şeye ne kadar ihtiyaç olduğunu haykırıyorlardı, ama yine de manzaranın güzelliği Elayne’i çok etkiledi. Havada hafif bir sis gibi asılı duran toza rağmen, çok <em>uzakları</em> görebiliyordu! Arazi, birkaç tepe dışında oldukça düzdü. Ebou Dar güneyde, görüş alanının hemen dışındaydı. Güç’e kucak açsa, birazcık zorlansa görebilecekmiş gibi hissediyordu. Birazcık çabayla Eldar Irmağı’nı görebilirdi kuşkusuz. Harika bir manzara. Ama herkes manzarayla ilgilenmiyordu.</p>

    <p>“Bir saat boşa gitti,” diye homurdandı Nynaeve, yan yan, dik dik Reanne’e bakarak. Ve başka hemen herkese. Lan orada olmadığından, öfkesini salıvermek için bu fırsatı kullanıyordu sanki. “Neredeyse bir saat. Belki daha fazla. Tamamen boşa gitti. Alise yeterince becerikli, sanırım, ama Reanne’in orada kimlerin olduğunu <em>bileceğini</em> sanırsın! Işık! O aptal kadın bir daha yanımda bayılırsa!..” Elayne biraz daha dayanacağını umdu. Bir kere kopmasına izin verirse, ciddi bir fırtına olacakmış gibiydi.</p>

    <p>Reanne neşeli, hevesli görünmeye çalışıyordu, ama elleri eteklerinin üzerinde asla kıpırdamadan duramıyor, durmadan kumaşı çekiştiriyor, düzeltiyordu. Kirstian kendi eteklerini kavramış terliyor, her an midesini boşaltabilirmiş gibi görünüyordu; herhangi biri ona baktığında ürperiyordu. Üçüncü Kandaş, Garenia, belirgin bir burnu ve geniş bir ağzı olan Saldaealı bir tüccardı. Kısa boylu, düz kalçalı bir kadındı ve diğer ikisinden daha güçlüydü. Nynaeve’den fazla büyük göstermiyordu. Solgun yüzü yağlı bir ıslaklıkla kaplıydı ve kara gözleri ne zaman bir Aes Sedai’ye takılsa irileşiyordu. Elayne yakında birinin gözlerinin <em>gerçekten</em> yuvalarından fırlayacağını düşündü. En azından Garenia inlemeyi bırakmıştı, tepeye tırmanana kadar inlemeyi hiç bırakmamıştı.</p>

    <p>Yeterince güçlü bir çift daha vardı aslında –muhtemelen; Kandaşlar buna fazla önem vermiyordu– ama sonuncusu üç gün önce kendi yoluna gitmişti. Çiftlikte başka kimse yeterince güçlü değildi. İşte bu yüzden kızgındı Nynaeve. Sebeplerden biri. Diğeri, Garenia’nın çiftlikte ilk bayılanlardan biri olmasıydı. Kadın ayıltıldığı ilk iki seferde, gözleri Aes Sedailere takılır takılmaz yine bayılmıştı. Elbette, Nynaeve Nynaeve olduğundan, Alise’e kimlerin hâlâ çiftlikte olduğunu sormak gibi basit bir şey yapabileceğini itiraf edecek değildi. Hatta, kadın sormadan önce Alise’e ne aradığını söylemek gibi. Nynaeve kimsenin aşağıyı yukarıdan ayıracak kadar aklı olduğunu düşünmezdi. Kendisi dışında.</p>

    <p>“Şimdiye dek işimiz bitmiş olurdu!” diye hırladı Nynaeve. “Bütün bunlardan!..” Taş düzlüğün doğu ucunda toplanmakta olan Deniz Halkı’na kaşlarını çatmamak için gösterdiği çabayla titriyordu neredeyse. Renaile hararetli jestler yaparak talimatlar veriyor gibiydi. Elayne o talimatları duymak için neler vermezdi.</p>

    <p>Nynaeve’in dik bakışları Merilille, Careane ve Sareitha’yı da dahil ediyordu kuşkusuz. Sareitha ipeklere sarılı Çanak’ı hâlâ sıkı sıkı göğsüne bastırıyordu. Adeleas ve Vandene aşağıda kalmış, Ispan ile birlikte içeri kapanmışlardı. Üç Aes Sedai, onlarla doğrudan konuşmadığı sürece Nynaeve’e dikkat etmeden kendi aralarında gevezelik ediyorlardı, ama zaman zaman Merilille’in bakışları Rüzgârbulanlara kayıyor, sonra kaçıyordu; dinginlik maskesi hafifçe bozuluyordu ve dilinin ucuyla dudaklarını yalıyordu.</p>

    <p>Aşağıda, onlara Şifa vererek bir hata mı yapmıştı acaba? Merilille uluslar arasında anlaşma pazarlıkları yapmış, anlaşmazlıklara aracılık etmişti; Beyaz Kule’de ondan daha iyi olan pek az kişi vardı. Ama Elayne bir zamanlar, Domanlı bir tüccar, bir Deniz Halkı Yükustası ve bir Aes Sedai hakkında bir hikâye duyduğunu hatırlıyordu, bir tür fıkra. Aes Sedailerle ilgili çok fıkra anlatılmazdı; anlatmak pek güvenli olmazdı. Tüccar ve Yükustası kıyıda sıradan bir taş bulmuşlar ve onu kendi aralarında alıp satıyor, bir şekilde her seferinde kâr yapıyorlarmış. Sonra bir Aes Sedai gelmiş. Domanlı Aes Sedai’yi sıradan taşı, en son ödediği bedelin iki katına satın almaya ikna etmiş. Sonra Atha’an Miere Aes Sedai’yi <em>aynı</em> taşı, Domanlının söylediği fiyatın iki katına ondan satın almaya ikna etmiş. Yalnızca bir fıkraydı, ama insanların nelere inandığını gösteriyordu. Belki de yaşça büyük Aes Sedailer Deniz Halkı ile pazarlık ederken daha iyi iş <em>çıkaramazlardı.</em></p>

    <p>Aviendha zirveye ulaşır ulaşmaz doğrudan yamacın kıyısına gitti ve heykel gibi kıpırtısızca durup kuzeye bakmaya başladı. Bir an sonra Elayne onun manzarayı seyretmediğini fark etti; Aviendha bakakalmıştı. Elinde üç <em>angreal</em> varken eteklerini biraz zahmetle toparladı ve arkadaşına katıldı.</p>

    <p>Yamaç on beş metrelik basamaklar halinde zeytinliklere doğru alçalıyordu. Gri kayalardan oluşan derin basamaklar, birkaç küçük, ölmek üzere çalı dışında boştu. İniş rahatsız edici değildi aslında, ama yere bir ağacın tepesinden bakmaya da benzemiyordu. Tuhaf bir şekilde, aşağı bakarken Elayne’in başı biraz döndü. Aviendha ayak parmaklarının hemen önünde bir yamaç olduğunun farkında değil gibiydi.</p>

    <p>“Seni rahatsız eden bir şey mi var?” diye sordu Elayne sessizce.</p>

    <p>Aviendha uzaklara bakmaya devam etti. “Seni hayal kırıklığına uğrattım,” dedi sonunda. Sesi ifadesiz ve boştu. “Kapıyolu doğru düzgün oluşturamıyorum ve herkesin önünde seni utandırdım. Hizmetkârlardan birini Gölgedölü sandım ve aptaldan da beter davrandım. Atha’an Miere beni görmezden geliyor ve ben onların emri üzerine havlayan bir Aes Sedai köpeğiymişim gibi dik dik Aes Sedailere bakıyor. Gölgedekoşan’ı senin için konuşturabilirmişim gibi yaptım, ama yirmi sene mızrakla evli olmayan hiçbir <em>Far Dareis Mai</em> tutsakları sorgulayamaz, hatta on sene geçmeden sorguyu izleyemez bile. Ben zayıf ve yumuşağım, Elayne. Seni daha fazla utandırmaya dayanamam. Seni bir daha hayal kırıklığına uğratırsam ölürüm.”</p>

    <p>Elayne’in ağzı kurudu. Aviendha söz veriyordu sanki. Aviendha’nın kolunu sıkı sıkı tutarak onu kenardan geriye çekti. Aieller Deniz Halkı’nın düşündüğü kadar tuhaf olabiliyorlardı. Aviendha’nın aşağı atlayacağını düşünmüyordu –gerçekten değil– ama riske girecek de değildi. En azından diğer kadın direnmeye çalışmadı.</p>

    <p>Başka herkes kendi işine ya da birbirlerine dalmış gibiydi. Nynaeve iki eliyle örgüsünü sıkı sıkı kavramış, bağırmamak için gösterdiği çabayla yüzü neredeyse onlarınki kadar kararmış, Atha’an Miere ile konuşuyordu. Onlar ise horgörülü bir kibirle dinliyorlardı. Merilille ve Sareitha hâlâ Çanak’ı korumakla meşguldüler, ama Careane Kandaşlarla konuşmaya çalışıyor, pek başarılı olamıyordu. Huzursuzca gözlerini kırpıştırıyor ve dudaklarını yalıyor olsa da Reanne yanıt veriyordu, ama Kirstian titreyerek, sessizce duruyordu ve Garenia gözlerini sıkı sıkı yummuştu. Elayne yine de sesini alçak tuttu; bu onları ilgilendirmezdi.</p>

    <p>“Kimseyi hayal kırıklığına uğratmadın, hele beni hiç, Aviendha. Yaptığın <em>hiçbir şey</em> beni utandırmadı ve hiçbir şey utandıramaz.” Aviendha kuşkuyla gözlerini kırpıştırarak baktı ona. “Ve sen ancak bir taş kadar zayıf ve yumuşaksın.” Bu, ettiği en tuhaf iltifat olmalıydı, ama Aviendha minnet duymuş gibi görünüyordu. “İddiaya girerim Deniz Halkı senden korkularından serseme dönmüşlerdir.” Bir tuhaf iltifat daha; Aviendha’yı hafifçe gülümsetti ama. Elayne bir nefes aldı. “Ispan’a gelince...” Bunu düşünmek bile hoşuna gitmiyordu. “Ben de gerekeni yapabileceğimi sandım, ama düşünmek bile ellerimin terlemesine, midemin çalkalanmasına sebep oluyor. Denesem kusardım. Yani bu duyguyu paylaşıyoruz.”</p>

    <p>Aviendha Kızların, “Beni şaşırtıyorsun,” anlamına gelen el işaretini yaptı; yasak olduğunu söylemesine rağmen bazılarını Elayne’e öğretiyordu. Görünüşe göre yakın-kardeş olan ve daha fazlası olmayı öğrenen kadınlar için kural değişiyordu. Yalnız, aslında değişmiyordu. Aviendha açıklamasının oldukça açık olduğunu düşünmüştü. “Yapamam demedim,” dedi yüksek sesle, “yalnız, nasıl yapılacağını bilmiyorum. Denerken onu öldürürdüm büyük olasılıkla.” Aniden öncekinden çok daha geniş, çok daha sıcak bir gülümseme ile gülümsedi ve hafifçe Elayne’in yanağına dokundu. “İkimizin içinde de zayıflık var,” diye fısıldadı, “ama yalnızca ikimiz bildiği sürece utanç getirmez.”</p>

    <p>“Evet,” dedi Elayne zayıfça. <em>Nasıl</em> yapılacağını bilmiyormuş yalnızca! “Elbette getirmez.” Bu kadında, bir âşığın sakladığından daha fazla sürpriz vardı. “Al,” dedi, saçlarına sarınmış kadın biblosunu Aviendha’nın eline sıkıştırarak. “Bunu çemberde kullan.” <em>Angreal</em>’i bırakmak kolay değildi. Onu kendisi kullanmayı düşünmüştü, ama gülümsese de gülümsemese de arkadaşının –yakın-kardeşinin– moralinin düzelmeye ihtiyacı vardı. Aviendha küçük, fildişi figürü elinde evirip çevirdi; Elayne onun bibloyu nasıl geri vereceğini düşündüğünü görebiliyordu. “Aviendha, mümkün olduğunca çok <em>saidar</em> çektiğinde nasıl bir his verdiğini biliyorsun, değil mi? Onun iki kat fazlasını tuttuğunu düşün. <em>Gerçekten</em> bir düşün. Bunu kullanmanı istiyorum. Lütfen?”</p>

    <p>Belki Aieller duygularını yüzlerine fazla yansıtmıyorlardı, ama Aviendha’nın yeşil gözleri irileşti. Arayışlarını planlarken <em>angreal</em>’leri konuşmuşlardı, ama Aviendha bir <em>angreal</em> kullanmayı şimdiye dek hiç düşünmemişti muhtemelen. “İki kat fazlası,” diye mırıldandı. “Onca Güç’ü tutmak. Hayal bile edemiyorum. Bu büyük bir armağan, Elayne.” Elayne’in yanağına yine dokundu, parmak uçlarını bastırdı; bu Aieller için bir öpücüğe ya da kucaklaşmaya denkti.</p>

    <p>Nynaeve Deniz Halkı’na her ne söylemişse, fazla uzun sürmemişti. Eteklerini öfkeyle savurarak, uzun adımlarla uzaklaştı onlardan. Elayne’e yaklaşarak Aviendha’ya ve uçurumun kenarına aynı şiddetle kaşlarını çattı. Normalde yüksekten hoşlanmadığını inkâr ederdi, ama diğer iki kadını uçurumla kendi arasında tuttu. “Seninle konuşmam gerek,” diye mırıldandı, Elayne’i tepede biraz öteye götürerek. Kenardan da öteye. Burada kimse kulak misafiri olamazdı. Birkaç derin nefes çektikten sonra alçak bir sesle, Elayne’e bakmaktan kaçınarak konuşmaya başladı.</p>

    <p>“Ben... ben aptal gibi davrandım. Hep o lanet adamın suçu! Gözümün önünde olmadığı zaman başka hiçbir şey düşünemiyorum. Gözümün önünde olduğunda hiç düşünemiyorum! Sen... aptal gibi davrandığımda sen bana söylemelisin. Sana güveniyorum, Elayne.” Sesi hâlâ alçaktı, ama sızlanma gibi çıkmaya başlamıştı. “Bir erkek için aklımı yitirmeyi göze alamam, şimdi olmaz.”</p>

    <p>Elayne öyle büyük bir şok geçirmişti ki bir dakika için konuşamadı. Nynaeve, aptal gibi davrandığını kabul ediyordu, ha? Güneşin yeşile mi döndüğüne bakacaktı neredeyse! “Lan’in suçu değil ve sen bunu biliyorsun, Nynaeve,” dedi sonunda. Rand hakkındaki kendi anılarını bastırdı. Aynı şey değildi. Ve bu fırsat Işık’ın armağanıydı. Yarın Nynaeve’e aptallık ettiğini söylemeye kalksa, Nynaeve muhtemelen kulaklarını yumruklardı. “Kendine hâkim ol, Nynaeve. Hoppa bir kız gibi davranmayı bırak.” Rand hakkındaki düşünceler kesinlikle farklıydı! <em>Elayne</em> onun için <em>bu</em> kadar sersem davranmıyordu! “Sen bir Aes Sedai’sin ve bize önderlik etmen gerekiyor. Önderlik et o zaman! Ve düşün!”</p>

    <p>Nynaeve ellerini bel hizasında kavuşturdu ve başını eğdi. “Denerim,” diye mırıldandı. “Gerçekten denerim. Ama nasıl olduğunu bilmiyorsun. Ben... özür dilerim.”</p>

    <p>Elayne neredeyse dilini yutacaktı. Her şeyin üzerine Nynaeve bir de <em>özür diliyordu!</em> Ve <em>utanıyordu!</em> Belki de hastaydı.</p>

    <p>Uzun sürmedi, elbette. Nynaeve aniden <em>angreal</em>’e bakarak kaşlarını çattı ve boğazını temizledi. “Aviendha’ya bir tane verdin, değil mi?” dedi sertçe. “Eh, sanırım onun alması sorun değil. Deniz Halkı’na bir tane vermek yazık olacak. İddiaya girerim geri vermemek için ellerinden geleni yaparlar! Eh, bir denesinler bakalım. Benimki hangisi?”</p>

    <p>Elayne içini çekerek bilezik ve yüzükleri verdi. Nynaeve takıyı sol eline takarak ve herkesin yerine geçmesini seslenerek uzun adımlarla uzaklaştı. Bazen Nynaeve’in önderlik etmesini Nynaeve’in zorbalık etmesinden ayırmak zor oluyordu. Ama <em>gerçekten</em> önderlik ettiği sürece sorun değildi.</p>

    <p>Rüzgârlar Çanağı düzlüğün ortasında, sarmalandığı kumaşın ortasında duruyordu. Altmış santim çapında, iç yüzeyine yoğun, dönen bulutlar işlenmiş, sığ, ağır bir disk. Süslü bir parçaydı, ama ne yapabildiğini düşünürseniz sade kaçıyordu. Ne yapabildiğine dair besledikleri umutları düşünürseniz. Nynaeve sonunda <em>angreal</em>’i bileğinde bir tıkırtı ile kapatarak, Çanak’ın yanında yerini aldı. Zincirlerin rahatsız etmemesine şaşmış görünerek elini oynattı; onun eli için yapılmış gibi uymuştu. Üç Kandaş yerlerini almıştı bile, Kirstian ve Garenia Reanne’in arkasında büzülmüşlerdi ve eskisinden de çok korkmuş gibi görünüyorlardı. Rüzgârbulanlar hâlâ yirmi adım uzakta, Renaile’nin arkasında dizilmiş, duruyorlardı.</p>

    <p>Elayne bölünmüş eteklerini kaldırarak Aviendha ile Çanak’ın yanında buluştu ve Deniz Halkı’nı kuşkuyla süzdü. Zorluk çıkarmayı mı düşünüyorlardı? Çiftlikte, zincire katılacak kadar güçlü olabilecek kadınlar bulunduğundan ilk bahsedildiği andan itibaren bundan korkuyordu, Atha’an Miere hiyerarşiye, Beyaz Kule’yi bile utandıracak kadar bağlıydılar ve Garenia’nın varlığı Renaile din Galon Mavi Yıldız’ın, Atha’an Miere’in Gemiler Hanımı’nın Rüzgârbulanının çembere katılmayacağı, katılmaması gerektiği anlamına geliyordu.</p>

    <p>Renaile Çanak’ın çevresindeki kadınlara ararcasına kaşlarını çattı. Onları tartıyor, yeteneklerini değerIendiriyor gibiydi. “Talaan din Gelyn,” diye bağırdı aniden, “yerini al!” Kırbaç şaklaması gibiydi! Nynaeve bile yerinde sıçradı.</p>

    <p>Talaan yüreğine dokunarak yerlere kadar eğildi, sonra Çanak’ın başına koştu. O harekete geçer geçmez Renaile yine bağırdı. “Metarra din Junalle, yerini al!” Tombul, ama sağlam yapılı Metarra Talaan’ın peşinden seğirtti. İki çömez de Deniz Halkı’nın “tuz ismi” dediği şeyi kazanacak kadar yaşlı değildi.</p>

    <p>Bir kez başladıktan sonra, Renaile isimleri çabuk çabuk söyledi, Rainyn ve diğer iki Rüzgârbulanı gönderdi. Hepsi hızlı hareket etti, ama çömezler kadar değil. Madalyonlarının sayısına bakılırsa, Naime ve Rysael Rainyn’den daha rütbeliydi, sessiz ve buyurgan havaları olan iki vakur kadın, ama dikkate değer ölçüde zayıf. Sonra Renaile bir yürek atımı kadar duraksadı, ama isimleri hızlı hızlı saydığı için yine de dikkat çekti. “Tebreille din Gelyn Güney Rüzgârı, yerini al! Caire din Gelyn Koşan Dalga, komutayı al!”</p>

    <p>Elayne bir anlığına, Renaile kendi ismini söylemediği için rahatladı, ama ancak Renaile’nin duraksaması kadar sürdü. Tebreille ve Caire bir kez bakıştılar, Tebreille sert, Caire kendinden memnun görünüyordu, sonra Çanak’ın başına gittiler. Sekiz küpe ve üst üste binmiş bir sürü madalyon, ikisinin de bir Klan Dalgahanımı’nın Rüzgârbulanı olduğunu gösteriyordu. Onlardan daha yüksekte yalnızca Renaile vardı; tepedeki Deniz Halkı arasında yalnızca Dorile onların dengiydi. Sarı ipek brokarlar içindeki Caire biraz daha uzun boyluydu, Yeşil brokarlar içindeki Tebreille’in yüzü biraz daha sertti, ikisi de oldukça düzgün hatlı kadınlardı ve kardeş olduklarını anlamak için isimlerini bilmek gerekmiyordu. İkisinde de aynı iri, hemen hemen siyah gözler, aynı düz burunlar, aynı güçlü çeneler vardı. Caire sessizce sağında bir noktaya işaret etti; Tebreille de konuşmadı, kardeşinin gösterdiği yerde durmakta tereddüt de etmedi, ama yüzü taştan oyulmuş gibiydi. Onunla birlikte, on üç kadın omuz omuza Çanak’ın çevresini almışlardı. Caire’nin gözleri çakmak çakmaktı. Tebreille’inkiler ise kurşundan. Elayne’in aklına Lini’nin deyişlerinden biri geldi. <em>Bir kız kardeşin nefretinden daha keskin hançer yoktur.</em></p>

    <p>Caire Çanak’ın çevresinde duran, henüz çember olmamış kadın çemberine, bütün yüzleri aklına kazımaya çalışıyormuş gibi, dik dik baktı. Ya da belki nasıl kaş çattığını onların akıllarına kazımak için. Elayne kendine gelerek son <em>angreal</em>’i, küçük, kehribar kaplumbağayı çabucak Talaan’a aktardı ve nasıl kullanıldığını açıklamaya başladı. Açıklama basitti, ama bilmeden deneyen herhangi biri saatlerce uğraşmak zorunda kalabilirdi. Beş kelime edemedi.</p>

    <p>“Sessizlik!” diye kükredi Caire. Dövmeli yumruklarını kalçalarına dayarken, çıplak ayaklarını açarak dururken, savaş giden bir gemiye ait görünüyordu. “İznim olmadan kimse yerinde konuşmayacak. Talaan, gemine döndüğünde hemen kendini raporla.” Caire’nin ses tonunda, kendi kızıyla konuştuğunu ifade eden hiçbir şey yoktu. Talaan yüreğine dokunarak yerlere kadar eğildi ve duyulmaz bir şey mırıldandı. Caire horgörüyle hıhladı –ve Elayne’e, ona da kendini birilerine raporlamasını emredebilmeyi dilermiş gibi, öfkeyle baktı–, sonra tepenin eteklerinden duyulabilecek bir sesle devam etti. “Bugün, atalarımızın çılgına dönmüş rüzgâr ve dalgayla savaştığı Dünyanın Kırılışı’ndan bu yana yapılmamış bir şey yapacağız. Rüzgârlar Çanağı ve Işık’ın merhameti sayesinde onlar hayatta kaldılar. Bugün, iki bin seneden fazla zaman önce kaybettiğimiz ve artık bize geri dönen Rüzgârlar Çanağı’nı kullanacağız. Kadim irfanı çalıştım, ataanalarımızın denizi ve Rüzgâr Örme’yi ilk öğrendiği, tuzun kanımıza girdiği günlerden kalan kayıtları inceledim. Rüzgârlar Çanağı hakkında bilinenleri herkesten iyi biliyorum.” Gözleri kız kardeşine döndü, Tebreille onun tatmin dolu bakışlarını görmezden geldi. Bu Caire’yi daha da fazla tatmin etmiş gibiydi. “Işık’ı memnun edecekse, Aes Sedailerin yapamadığını bugün ben yapacağım. Buradaki her kadının, son ana kadar yerinde kalmasını bekliyorum. Başarısızlığı kabul etmeyeceğim.”</p>

    <p>Atha’an Miere’in kalanı bu söylevi beklenen, gereken bir şeymiş gibi kabullenmişti, ama Kandaşlar Caire’ye hayretler içinde, ağızları bir karış açık, bakakaldılar. Elayne’e göre, söylevi tarif etmek için gösterişli sözcüğü yetmiyordu; açıktı ki Caire Işık’ın memnun <em>olacağını</em> düşünüyordu ve olmazsa <em>kendisi</em> memnun olmayacaktı! Nynaeve gözlerini yuvarladı ve ağzını açtı. Caire onu engelledi.</p>

    <p>“Nynaeve,” diye bildirdi Rüzgârbulan yüksek sesle, “zincir kurmadaki becerini göstereceksin. İşini yap kadın ve çabuk ol!”</p>

    <p>Karşılık olarak Nynaeve gözlerini sıkı sıkı yumdu. Dudakları... kıvranıyordu. Damarlarından birini çatlatacak gibi görünüyordu. “Konuşmama <em>izin</em> verildiğini varsayıyorum!” diye mırıldandı. Neyse ki çemberin uzak ucundaki Caire’nin duyamayacağı kadar alçak sesle konuşmuştu. Gözlerini açtı ve ifadesinin geri kalanına eklendiğinde oldukça korkunç kaçan bir gülümseme takındı. Ekşi bir mide ve pek çok başka şikâyetin bir araya getirilmiş hali gibi.</p>

    <p>“Yapılacak ilk şey Gerçek Kaynak’a kucak açmaktır, Caire.” Aniden <em>saidar</em>’ın parıltısı Nynaeve’in çevresini sardı; Elayne’in hissedebildiği kadarıyla, elindeki <em>angreal</em>’i kullanmaya başlamıştı bile. “Bunu yapmayı bildiğinizi varsayıyorum, elbette.” Caire’nin ağzının aniden gerilmesini görmezden gelerek devam etti. “Elayne <em>göstermeme</em> yardım edecek. <em>İzin</em> verirsen?”</p>

    <p>“Kendimi Kaynak’a açmaya hazırlanıyorum,” diye araya girdi Elayne, Caire patlamaya fırsat bulamadan, “ama kucaklamıyorum.” Kendini açtı ve henüz görecek bir şey olmasa da, Rüzgârbulanlar ona bakarak öne eğildiler. Kirstian ve Garenia bile korkularını unutup ilgi gösterdiler. “Ben bu noktadayken, gerisi Nynaeve’e kalmış.”</p>

    <p>“Şimdi ben ona uzanacağım...” Nynaeve Talaan’a bakarak duraksadı. Elayne Talaan’a bir şey anlatma fırsatı bulamamıştı. “<em>Angreal</em> kullanmaya çok benziyor,” dedi Nynaeve, ince çömeze hitaben. Caire hırladı ve Talaan Nynaeve’i başı eğik olarak izlemeye çalıştı. “Kendini Kaynak’a <em>angreal aracılığıyla</em> açıyorsun, ben de kendimi Kaynak’a Elayne aracılığıyla açacağım. Aynı anda hem <em>angreal</em>’i, hem Kaynak’ı kucaklamak istiyormuşsun gibi. Aslında zor değil. İzlersen göreceksin. Seni çembere dahil etme zamanı geldiğinde, kucak açmanın kıyısına bekle. Böylece, ben senin aracılığın ile kucakladığım zaman, <em>angreal</em> aracılığı ile de kucaklamış olurum.”</p>

    <p>Yoğunlaşmış olsa da olmasa da, Elayne’in alnı boncuk boncuk terlemeye başlamıştı. Ama sıcakla bir ilgisi yoktu. Gerçek Kaynak çağırıyordu, zonkluyordu ve Elayne de onunla zonkluyordu. Talep ediyordu. Güç’e dokunmaktan kıl payı uzakta bekledikçe, arzu, ihtiyaç daha da fena büyüyordu. Beklerken, hafifçe titremeye başladı. Vandene ne kadar uzun süre yönlendirirsen, beklentinin o kadar artacağını söylemişti.</p>

    <p>“Aviendha’yı izle,” dedi Nynaeve Talaan’a. “O biliyor...” Elayne’in yüzünü gördü ve telaşla bitirdi. “İzle!”</p>

    <p><em>Angreal</em> kullanmakla aynı şey değildi tam olarak, ama yakındı. Telaşla yapılacak şey de değildi; Nynaeve’in dokunuşu, en iyi zamanlarda bile yumuşak değildi. Elayne sarsılıyormuş gibi hissetti; fiziksel olarak hiçbir şey olmuyordu, ama kafasının içinde hoplayıp zıplıyor, tepeden aşağı yuvarlanıyordu sanki. Daha da kötüsü, <em>saidar</em>’a kucak açmaya, acı verici bir yavaşlıkla götürülüyordu. Bir yürek atımından kısa sürüyordu, ama saatler, günler alıyormuş gibi geliyordu. İçinden ulumak geçiyordu, ama nefes alamıyordu. Aniden, tıpkı patlayan bir baraj gibi, Tek Güç, bir coşku, mutluluk, yaşam seli halinde içinden aktı ve öyle ezici bir zevk ve rahatlama ile inledi ki bacakları titremeye başladı. Nefes nefese kalmaktan kendini zar zor alıkoyabiliyordu. Sallanarak, dik durmaya çalışarak, dik dik Nynaeve’e baktı ve Nynaeve özür dilercesine omuzlarını silkti. Bir günde iki kez! Güneş gerçekten <em>yeşeriyor</em> olmalıydı.</p>

    <p>“Şimdi kendi içimden geçene ek olarak onun içinden geçen <em>saidar</em>’ı da kontrol edebiliyorum,” diye devam etti Nynaeve, Elayne ile göz göze gelmemeye özen göstererek, “ve ben onu salıverene kadar böyle sürecek. Çemberi her kim idare ediyorsa,” Caire’ye bir bakış fırlattı ve burnunu çekti, “fazla çekmenize sebep olacağından korkmayın. Bu gerçekten de <em>angreal</em> kullanmaya benziyor. <em>Angreal</em> aşırı Güç çekmeye karşı koruyor sizi. Aynı şekilde, bir çembere dahilken de aşırı Güç çekemezsiniz. Aslında, çembere dahilken tek başına yapabileceğiniz kadar bile...”</p>

    <p>“Bu tehlikeli!” diye araya girdi Renaile, Caire ile Tebreille’i kabaca omuzlayarak. Kaşlarını çatarak Nynaeve’i, Elayne’i ve çembere katılmamış Aes Sedaileri süzdü. “Bir kadının diğerini ele geçirebileceğini, onu tutsak edebileceğini ve kullanabileceğini mi söylüyorsunuz? Siz Aes Sedailer bunu ne zamandan beri biliyorsunuz? Sizi uyarıyorum, eğer onu içimizden birine karşı kullanmaya...” Sözünün kesilme sırası ona gelmişti.</p>

    <p>“O şekilde işlemiyor, Renaile.” Sareitha Garenia’ya dokundu, o ve Kirstian yer açmak için çekildiler. Genç Kahverengi kararsızca Nynaeve’e baktı, sonra ellerini kavuşturdu ve bir sınıfa hitap edermiş gibi, ders verircesine konuşmaya başladı. Söylevle birlikte hâkimiyet de geldi; belki de o sırada Renaile’yi öğrenci olarak görüyordu. “Kule Trolloc Savaşları’ndan önce, uzun seneler boyunca inceledi bunu. O çalışmalardan kalan, Kule Kütüphanesi’ndeki her sayfayı okudum. Sonunda, bir kadının istemediği sürece zincire katılmaya zorlanamayacağı sonucuna varılmış. Yapılamıyor, o kadar; hiçbir şey olmuyor. Gönüllü teslimiyet şart, tıpkı <em>saidar</em>’a kucak açarken olduğu gibi.” Sesi oldukça emin çıkıyordu, ama yine de Renaile kaşlarını çattı; yalan söylemeye karşı ettikleri yeminden Aes Sedailerin nasıl kaçınabildiğini çok kişi biliyordu.</p>

    <p>“Peki neden incelemişler?” diye sordu Renaile. “Neden Beyaz Kule böyle bir şeyle ilgilenmiş? Belki siz Aes Sedailer hâlâ inceliyorsunuzdur, ha?”</p>

    <p>“Bu saçma.” Sareitha çileden çıkmış gibiydi. “Bilmen gerekiyorsa, onları bu konuya çeken erkeklerin yönlendirebiliyor olması sorunuymuş. O sırada Dünyanın Kırılışı bazıları için canlı bir anıymış. Çok Aes Sedai’nin hatırladığını sanmıyorum –Trolloc Savaşları’ndan bu yana gerekli derslerden değil– ama erkekler de çembere dahil edilebiliyor ve sen uyurken bile çember kırılmadığından... Eh, avantajları görüyorsundur. Ne yazık ki kesinlikle başarısız olmuş. Bizim için daha da önemlisi, bir kez daha söylüyorum, bir kadını çembere zorla dahil etmek imkânsız. Kuşku ediyorsan kendin dene. Göreceksin.”</p>

    <p>Renaile sonuncusunu kabul ederek başını salladı; bir Aes Sedai gerçeği basitçe ifade ettiği zaman, yapacak başka pek az şey kalırdı. Ama Elayne emin değildi, Bu zamana <em>kalmayan</em> sayfalarda ne vardı? Bir noktada Sareitha’nın ifadesinin hafifçe değiştiğini fark etmişti. Soracak soruları vardı. Daha sonra, işitecek daha az kulak varken.</p>

    <p>Renaile ve Sareitha çekildiği zaman Nynaeve bölünmüş eteklerini silkeleyerek düzeltti. Sözünün kesilmesine sinirlendiği açıktı. Sonra ağzını yine açtı.</p>

    <p>“Göstermeye devam et, Nynaeve,” diye emretti Caire sertçe. Esmer yüzü donmuş bir gölet kadar pürüzsüz olabilirdi, ama o da memnun değildi.</p>

    <p>Nynaeve ağzı bir an sessizce oynadı ve sonunda konuşmayı başardığında, bir başkasının araya girmesinden korkar gibi, hızla anlattı.</p>

    <p>Dersin bir sonraki kısmı çemberin kontrolünü aktarmakla ilgiliydi. Bunun da gönüllü yapılması gerekiyordu ve Nynaeve’e doğru uzanırken, Elayne içinden akan Güç’ün kontrolünün ona geçtiğini anlatan küçük değişimi hissedene kadar nefesini tuttu. Nynaeve’in içinden geçeni de, elbette. İşe yarayacağından emin olamamıştı. Nynaeve, incelikle olmasa bile, kolaylıkla çember kurabiliyordu, ama rehberliği aktarmak da bir tür teslimiyet gerektiriyordu; tıpkı <em>saidar</em>’a teslim olmak konusunda olduğu gibi, kontrolü teslim etmek ya da çembere dahil olmak konusunda da <em>epey</em> güçlük çekiyordu Nynaeve. İşte bu yüzden, o andan sonra rehberliği Elayne sürdürdü. Sonra Caire’ye aktarılması gerekecekti ve Nynaeve iki kez aktarmayı başaramayabilirdi. O özürler onun için daha kolay olmalıydı.</p>

    <p>Sonra Elayne Aviendha ile zincir kurdu, ki Talaan <em>angreal</em> kullanarak nasıl yapıldığını görebilsin ve mükemmel gitti; Aviendha zeki bir öğrenciydi, çabucak katılabiliyordu. Talaan’ın da zeki olduğu ortaya çıktı, <em>angreal</em> destekli akışını rahatça ekledi. Elayne teker teker herkesi dahil etti ve içinden geçen Güç ırmağı ile titreyecekti neredeyse. Henüz kimse kendi sınırını zorlayacak kadar çekmiyordu, ama <em>angreal</em>’ler de katıldığından, yine de derin bir akıntıydı. Katılan her <em>saidar</em> kolu ile, Elayne’in farkındalığı daha da artıyordu. Rüzgârbulanların boyunlarına astıkları dantelsi, altın kutulardaki ağır kokuları ayrı ayrı alabiliyordu. Herkesin kıyafetindeki kıvrımları ve kırışıkları, burnunu kumaşa bastırmış gibi, hatta daha açık seçik görebiliyordu. Havanın saçlarındaki, derisindeki her kıpırtısını, Güç olmadan asla fark etmeyeceği okşayışını hissedebiliyordu.</p>

    <p>Farkındalığı bundan ibaret değildi, elbette. Zincir, Muhafız bağına çok benziyordu, aynı ölçüde yoğun, bir şekilde daha mahremdi. Nynaeve’in sağ topuğunda, tepeye tırmanırken oluşan minik bir su kabarcığı bulunduğunu biliyordu; Nynaeve her zaman iyi, sağlam ayakkabılardan bahsederdi, ama bol işlemeli terliklere karşı zayıflığı vardı. Nynaeve kaşlarını çatmış, kollarını kavuşturmuş Caire’ye bakıyor, <em>angreal</em>’i taktığı parmakları sağ omzunun üzerinden öne çektiği örgüsünün üzerinde kıpırdıyordu. Yüzündeki her hat yerli yerindeydi, ama içten içe duyguları fırtına gibi çalkalanıyordu. Korku, endişe, beklenti, sinir, ihtiyat ve sabırsızlık birdirbir oynuyordu ve hepsinin içinden geçen, zaman zaman kalanları alt eden sıcaklık dalgaları vardı; alev almak üzere gibi duran sıcak dalgalar. Nynaeve o, sonuncuları, sıcak dalgaları çabucak bastırıyordu, ama her seferinde geri geliyorlardı. Elayne onları tanıyacakmış gibi hissediyordu, ama göz ucu ile gördüğünüz, başınızı çevirdiğinizde kaybolan şeyler gibiydi.</p>

    <p>Şaşırtıcı, ama Aviendha da korkuyordu, ama onun korkusu küçük ve sıkı sıkı kontrol altındaydı. Kararlılık duygusu onu tamamen bastırıyordu. Gözle görülür bir biçimde titreyen Garenia ve Kirstian saf dehşet doluydu, duyguları öyle güçlüydü ki Kaynak’a kucak açmaya başlamaları şaşırtıcıydı. Eteğini sıvazlayıp durmasına rağmen, Reanne taşarcasına hevesle doluydu. Atha’an Miere’e gelince... Tebreille bile ihtiyatlı bir tetiktelik yayıyordu ve odağın herkesi izleyen, sabırsız, buyurgan Caire olduğunu bilmek için Metarra’nın ve Rainyn’in oraya kayıp kaçan gözlerini görmeye gerek yoktu.</p>

    <p>Elayne Caire’yi en sona bıraktı ve kadını çembere dahil etmek için dört deneme –dört!– yapmak zorunda kalması sürpriz değildi aslında. Teslim olmak konusunda Caire Nynaeve’den daha iyi değildi. Elayne kadının rütbeye değil yeteneğine göre seçildiğini çılgınca ümit ediyordu.</p>

    <p>“Şimdi çemberi sana aktaracağım,” dedi Rüzgârbulan’a, sonunda işi bittiğinde. “Eğer hatırlıyorsan, Nynaeve...” Teslim olduğu zaman çemberin rehberliği ondan koparıldığında, sözler bir anlığına boğazında dondu. Ani bir rüzgâr tüm giysilerini parçalamış ya da kemiklerini vücudundan koparmış gibi bir histi. Öfkeyle nefes verdi ve tükürmeye çok yakın bir ses çıkmışsa da, eh, olsundu.</p>

    <p>“Güzel,” dedi Caire, ellerini birbirine sürterek. “Güzel.” Dikkatini Çanak’a odaklamıştı, başını bir o yana, bir bu yana eğerek inceliyordu onu. Eh, belki de dikkatinin tamamı değil. Reanne oturacak oldu ve Caire başını kaldırmadan terslendi, “Yerinde kal, kadın! Balık tutmuyoruz burada! Hareket etmen söylenene kadar yerinde kal!”</p>

    <p>Şaşıran Reanne kendi kendine mırıldanarak hemen ayağa fırladı, ama Caire’nin hiç umurunda olmadı. Rüzgârbulan’ın gözleri düz, kristal şekilde kaldı. Elayne içinde, bir dağı yerinden oynatmaya yetecek kadar büyük bir kararlılık hissetti. Ve bir şey daha, minik, hemen ezilen bir şey. Kararsızlık. Kararsızlık? Bütün bunlardan sonra, kadın ne yapacağını gerçekten bilmiyorsa...</p>

    <p>O anda Caire derin derin çekti. Tutabileceği kadar <em>saidar</em> Elayne’in içinden sel gibi aktı; eksiksiz bir ışık halkası belirdi, çemberdeki kadınları birleştirdi. <em>Angreal</em> kullananlarda daha parlaktı, ama hiçbir yerde solgun değildi. Caire yönlendirirken Elayne dikkatle izledi. Caire Beş Güç’le karmaşık bir örgü kurdu, oluşturduğu dört uçlu yıldızı, Elayne’in kusursuz olduğunu düşündüğü bir şekilde Çanak’ın üzerine serdi. Yıldız Çanak’a dokundu ve Elayne inledi. Bir seferinde, Çanak’a ince bir Güç ipliği akıtmıştı –<em>Tel’aran’rhiod</em>’da elbette ve Çanak’ın yansımasına, kendisine değil, ama yine de tehlikeli bir şeydi yaptığı– ve o berrak kristal açık maviye dönüşmüş, içindeki bulut oymaları hareket etmişti. Şimdi, Rüzgârlar Çanağı <em>gerçekten</em> maviydi, bir yaz göğünün parlak mavisinden ve üzerinde yumak yumak beyaz bulutlar kabarıyordu.</p>

    <p>Dört uçlu yıldız beş uçlu oldu, örgünün yapısı hafifçe değişti ve Çanak büyük dalgaların kabardığı yeşil bir denize dönüştü. Yıldızın beş ucu altı oldu ve farklı, daha koyu, belki kış mavisi bir gökyüzü oldu ve bu sefer yağmur ya da karla ağır mor bulutlar görüldü. Yedi uçlu yıldızda ve gri yeşil bir deniz fırtınada çalkalandı. Sekiz uçluda gök. Dokuzda deniz. Ve aniden Elayne Çanak’ın kendisinin <em>saidar</em> çektiğini hissetti, çemberin hep beraber başarabileceğinden çok daha büyük, çılgın bir sel akıyordu.</p>

    <p>Çanak’ın içindeki değişimler durmadan sürüyor, deniz gökyüzüne, dalgalar buluta dönüşüyordu, ama o düz, kristal diskten kıvranan, birbirine geçmiş Ateş, Hava, Su, Toprak ve Ruh’tan bir <em>saidar</em> sütunu fırladı, kalınlığı Çanak’ın genişliği kadar olan, girift dantel gibi bir sütun; sütun gökyüzüne yükseldi, yükseldi, ucu gözden kayboldu. Yüzünden terler akan Caire örgüsüne devam etti; yalnızca Çanak’taki imgeleri incelerken gözlerine dolan tuzlu damlaları gidermek için duruyor, sonra yeni bir örgüye başlıyordu. Kalın sütunu oluşturan örgünün deseni her seferinde değişiyor, Caire’nin ördüklerini incelikle yankılıyordu.</p>

    <p>Bu çemberin akışlarını odaklamayı istememesinin iyi bir şey olduğunu fark etti Elayne; kadının yaptığı şey için, kendisinin yaptığından çok daha uzun <em>seneler</em> çalışmak gerekiyordu. Çok çok uzun seneler. Aniden bir şey daha fark etti. O, her daim değişen <em>saidar</em> danteli bir başka şeyin çevresinde bükülmüştü, sütunu sağlamlaştıran, görünmez bir şeyin çevresinde. Elayne sertçe yutkundu. Çanak <em>saidar</em>’a ek olarak <em>saidin</em> de çekiyordu.</p>

    <p>Bunu başka kimsenin anlamamış olduğuna dair umudu, diğer kadınlara baktığı zaman silindi. Yarısı, Karanlık Varlık için sakladıkları tiksinti ile bakakalmıştı. Kafasının içinde paylaştığı duyguların içinde korku güçlendi. Bazıları Garenia ve Kirstian’ın hissettiklerine yaklaşıyordu ve o ikisinin bayılmamış olmasına şaşmamak gerekirdi. Aniden aşırı ifadesiz hale gelen yüzüne rağmen, Nynaeve kusmak üzereydi. Aviendha’nın yüzü de aynı ölçüde sakin görünüyordu, ama o minik korku titreşiyor, zonkluyor, büyümeye çalışıyordu.</p>

    <p>Caire’den yalnızca, yüzü kadar çeliksi, sert bir kararlılık geliyordu. Hiçbir şey Caire’nin yoluna çıkamazdı, örgüsüne karışan Gölge tarafından lekelenmiş <em>saidin</em>’in varlığı hiç. Onu hiçbir şey durduramazdı. O akışlarını işlemeye devam etli ve aniden sütunun görünmez olan tepesinden örümcek ağı gibi <em>saidar</em> çiçeklendi, tıpkı bir tekerleğin düzensiz çubukları gibi, güneye doğru uzanan elle tutulur bir yelpazeye benziyordu, kuzeye ve güneybatıya uzanan daha seyrek yelpazeler vardı, diğer yönlere birer dantelsi çubuk uzanmıştı. Büyüdükçe değiştiler, bir andan diğerine asla aynı kalmıyorlardı, gökyüzünde gittikçe uzağa yayıldılar, desenin kenarları görüş alanından çıktı. Orada yalnızca <em>saidar</em> yoktu, Elayne bundan emindi; bazı yerlerde o ağ takılıyor, onun göremediği bir şeyin çevresinden dolanıyordu. Caire örmeye devam etti ve <em>saidar</em> ile <em>saidin</em>’den sütun onun dileği üzerine dans etmeye başladı, örümcek ağı değişti, gökyüzünde dönen yamuk bir kaleydoskop gibi aktı, uzaklarda kayboldu ve döndü, döndü, döndü.</p>

    <p>Caire hiçbir uyarı vermeden sırtını dikleştirdi, yumruğunu beline bastırdı ve Kaynak’ı tamamen salıverdi. Sütun ve örümcek ağı buharlaştı ve Caire nefes nefese, oturmaktan çok çöküverdi. Çanak berraklaştı, ama kenarlarında minik <em>saidar</em> parçaları çakmaya, çıtırdamaya devam etti. “Bitti, Işık izin verirse,” dedi yorgun yorgun.</p>

    <p>Elayne zar zor duymuştu. Bir çember bu şekilde sona <em>erdirilmezdi.</em> Caire bu şekilde salıverdiğinde, Güç her kadında aynı anda kaybolmuştu. Elayne’in gözleri irileşmişti. Bir an dünyadaki en yüksek kulenin üzerinde duruyordu ve bir sonrakinde kule yerinde yoktu! Yalnızca bir an sürmüştü, ama hiç hoş olmamıştı. Aracılıktan başka bir şey yapmış olsa hissedeceği kadar olmasa da, yorgun hissediyordu, ama yine de en çok hissettiği, bir kayıp duygusuydu. <em>Saidar</em>’ı salıvermek yeterince kötüydü; onun kayboluvermesi düşünülmez bir şeydi.</p>

    <p>Diğerleri ondan çok daha kötü durumdaydı. Çemberi birbirine bağlayan parıltı söndüğünde, Nynaeve bacakları erimiş gibi durduğu yere çöküverdi, bileziği ve yüzükleri okşayarak, nefes nefese, onları izleyerek oturdu, kaldı. Yüzünden ter akıyordu. “İçindeki tüm unu akıtmış bir elek gibi hissediyorum,” diye mırıldandı. Hiçbir şey yapmasanız bile, bir <em>angreal</em> kullanmış olsanız bile, o kadar Güç taşımanın bedeli vardı.</p>

    <p>Talaan rüzgâra tutulmuş bir saz gibi sallanırken annesine gizli bakışlar fırlattı. Oturmaya korktuğu açıktı. Aviendha dimdik duruyordu. Yüzündeki sabit ifade, irade gücünün her şeyden önemli olduğunu söylüyordu. Ama hafifçe gülümsedi ve Kızların el konuşması ile bir jest yaptı –bedeline değdi– sonra hemen arkasından bir tane daha –fazla fazla. Bedeline fazla fazla değdi. <em>Angreal</em> kullananlar kadar olmasa da, herkes yorgun görünüyordu. Rüzgârlar Çanağı sonunda sakinleşmiş, berrak kristalden geniş bir çanağa dönüşmüştü, ama şimdi yüksek dalgalarla süslüydü. Ama içinde hâlâ <em>saidar</em> var gibiydi, kimsenin kullanmadığı, görünmez, ama örgünün sonunda Çanak’ın kenarında oynaşanlar gibi, belli belirsiz hissedilen <em>saidar</em> çakmaları.</p>

    <p>Nynaeve başını kaldırıp bulutsuz gökyüzüne öfkeyle baktı, sonra bakışlarını Caire’ye indirdi. “Bütün bunlar ne içindi? Bir şey yaptık mı, yapmadık mı?” Tepede bir nefes esinti vardı ve mutfak kadar sıcaktı.</p>

    <p>Rüzgârbulan zorla ayağa kalktı. “Rüzgâr Örme’nin bir kayığın dümen yekesini çevirmek gibi olduğunu mu sanıyorsun?” diye sordu horgörüyle. “Dünya kadar büyük bir direği olan kocaman bir geminin dümenini çevirdim biraz önce! Dönmesi için, dönmesi gerektiğini <em>anlaması</em> için zamana ihtiyaç var. Dönmek <em>zorunda</em> olduğunu anlaması için. Ama döndüğü zaman, Fırtınaların Babası bile yoluna çıkamayacak. Başardım Aes Sedai ve Rüzgârlar Çanağı bizimdir!”</p>

    <p>Renaile çembere girdi ve Çanak’ın yanında diz çöktü. Dikkatle onu beyaz ipek örtüsüne sarmaya başladı. “Bunu Gemiler Hanımı’na götüreceğim,” dedi Nynaeve’e. “Pazarlıkta üzerimize düşeni yaptık. Şimdi, siz Aes Sedailer kendi üzerinize düşeni yapmalısınız.” Merilille gırtlağından bir ses çıkardı, ama Elayne ona baktığında, Gri Aes Sedai bir kendine hâkimiyet timsali gibiydi.</p>

    <p>“Belki siz üzerinize düşeni yaptınız gerçekten,” dedi Nynaeve, sallanarak doğrulurken. “Belki. Bu sizin... <em>gemi...</em> döndüğü zaman göreceğiz. Eğer dönerse!” Renaile Çanak’ın üzerinden sert sert baktı ona, ama Nynaeve onu görmezden geldi. “Tuhaf,” diye mırıldandı, şakağını ovalayarak. Bilezik ve yüzükler saçına takıldı ve Nynaeve yüzünü buruşturdu. “<em>Saidar</em>’ın yankısını hissedebiliyorum sanki. Bu şey yüzünden olmalı.”</p>

    <p>“Hayır,” dedi Elayne yavaşça. “Ben de hissedebiliyorum.” Havadaki zar zor algılanabilen çıtırtılar değildi, tam olarak yankı değildi. Daha çok bir yankının gölgesi gibiydi, öyle hafifti ki birinin uzaktan <em>saidar</em> kullanarak... Döndü. Güney ufkunda şimşek çaktı, akşam göğünde düzinelerce parlak, gümüş mavi şimşek aktı. Ebou Dar’ın çok yakınında.</p>

    <p>“Yağmur fırtınası mı?” dedi Sareitha hevesle. “Hava kendini şimdiden düzeltmeye başlamış olmalı.” Ama şimşeğin çatallanıp düştüğü yerde bile, gökyüzünde bulut yoktu. Sareitha <em>saidar</em>’ın uzakta kullanıldığını hissedecek kadar güçlü değildi.</p>

    <p>Elayne ürperdi. <em>Kendisi</em> de yeterince güçlü değildi. Biri bu tepede kullandıkları miktarda <em>saidar</em> kullanmıyorsa. Aynı anda yönlendiren elli, hatta yüz Aes Sedai gibi. Ya da... “Terkedilmişlerden biri olmasın,” diye mırıldandı biri. Arkasında biri inledi.</p>

    <p>“Bir tanesi başaramaz bunu,” diye onayladı Nynaeve sessizce. “Belki bizim onları hissettiğimiz gibi onlar bizi hissedemedi. Belki, ama hepsi birden kör olmamışsa görmüş olmaları gerek. Işık şansımızı kavursun!” Sessiz ya da değil, heyecanlıydı; bu tür laflar kullandığı için Elayne’i sık sık paylamıştı. “Andor’a gidecek herkesi yanına al, Elayne. Ben... seninle orada buluşuruz. Mat şehirde. Onun yanına dönmem gerek. Kavrulası oğlan; o benim için gelmişti, benim de ona gitmem gerek.”</p>

    <p>Elayne kollarını kendine doladı ve derin bir nefes aldı. Kraliçe Tylin’i Işık’ın merhametine bırakmıştı; mümkünse Tylin hayatta kalırdı. Ama Mat Cauthon, Elayne’in çok tuhaf, çok öğretici kulu; onun en inanılmaz kurtarıcısı. Mat onun için de gelmişti ve daha fazlasını önermişti. Ve Thom Merrilin; bazen babası olduğu ortaya çıksın diye dua ettiği sevgili Thom ve bu annesini ne yapacaksa Işık kavursundu. Ve oğlan Olver ve Chel Vanin ve... Bir kraliçe gibi düşünebilmesi gerekiyordu. <em>Gül Tacı bir dağdan ağırdır,</em> demişti annesi ona, <em>ve görev seni ağlatır, ama ne yapılması gerekiyorsa tahammül etmeli ve yapmalısın.</em></p>

    <p>“Hayır,” dedi, sonra daha büyük kararlılıkla, “hayır. Kendine bir bak, Nynaeve; ayakta zor duruyorsun. Hepimiz gitsek bile ne yapabiliriz ki? Orada kaç Terkedilmiş var? Ölürüz, hatta daha kötüsü olur ve hiçbir faydası olmaz. Terkedilmişlerin Mat ya da diğerlerine bakmak için sebebi yok. Onlar bizim peşimizde.”</p>

    <p>Nynaeve ağzı açık bakakaldı ona, yüzünden ter akan, bacakları titreyen inatçı Nynaeve. Harika, cesur, aptal Nynaeve. “Onu bırakmamı mı söylüyorsun, Elayne? Aviendha, konuş onunla. Ona her zaman dırdırlanıp durduğun şerefi anlat!”</p>

    <p>Aviendha duraksadı, sonra başını iki yana salladı. Nynaeve kadar terlemişti ve hareketlerine bakarak, onun kadar yorgundu. “Umutsuz savaşılacak zamanlar vardır, Nynaeve, ama Elayne haklı. Gölgeruhlular Mat Cauthon’u aramıyor; onlar bizim ve Çanak’ın peşinde. Mat Cauthon çoktan şehirden ayrılmış olabilir. Gidersek, onlara başardığımız şeyi yok edecek şeyi teslim etme riskine girmiş oluruz. Çanak’ı nereye gönderirsek gönderelim, onu kiminle, nereye gönderdiğimizi söylettirebilirler bize.”</p>

    <p>Nynaeve’in yüzü acıyla buruştu. Elayne uzanıp kolunu ona doladı.</p>

    <p>“Gölgedölü!” diye çığlık attı biri ve aniden tepedeki bütün kadınlar <em>saidar</em>’a sarındı. Merilille’in, Careane’in ve Sareitha’nın ellerinden, becerebildiklerince hızla, ateş topları fırladı. Alevlerle sarılmış dev, kanatlı bir şekil yağlı, siyah bir duman saçarak gökyüzünden yuvarlandı ve yamacın hemen ötesine düştü.</p>

    <p>“Bir tane daha!” diye bağırdı Kirstian işaret ederek. İkinci bir kanatlı yaratık dalarak tepeden uzaklaşıyordu. Vücudu at kadar iriydi ve kemikli kanatları otuz adımdan genişti. Uzun boynunu önünde uzatmış, daha da uzun kuyruğu arkada savruluyordu. Sırtında iki şekil büzülmüştü. Yaratığın peşinden bir ateş fırtınası fırladı, en hızlıları, örgülerine fırlatma jestleri eklemeyen Aviendha’dan ve Deniz Halkı’ndan geliyordu. Ateş yağmuru öyle yoğundu ki Ateş havadan çıkıyor gibi görünüyordu. Yaratık tepenin ötesinde, çiftliğin diğer yanına daldı ve gözden kayboldu.</p>

    <p>“Onu öldürdük mü?” diye sordu Sareitha. Gözleri parıl parıldı ve heyecandan nefes nefese kalmıştı.</p>

    <p>“Onu vurabildik mi ki?” diye hırladı Atha’an Miere’den biri tiksintiyle.</p>

    <p>“Gölgedölü,” diye mırıldandı Merilille hayretle. “Burada! En azından Ebou Dar’da Terkedilmişler olduğunu kanıtlıyor.”</p>

    <p>“Gölgedölü değil,” dedi Elayne boş bir sesle. Nynaeve’in yüzü bir ıstırap maskesi gibiydi; o da anlamıştı. “Ona <em>raken</em> diyorlar. Seanchanlar. Gitmeliyiz Nynaeve ve çiftlikteki bütün kadınları yanımıza almalıyız. O şeyi öldürsek de öldürmesek de, daha fazlası gelecek. Arkada bıraktığımız herkese yarın sabaha kadar <em>damane</em> tasması takılmış olur.” Nynaeve yavaşça, acıyla başını salladı; Elayne onun, “Ah, Mat,” diye mırıldandığını sandı.</p>

    <p>Renaile kucağındaki, beyaz örtüsüne sardığı Çanak’la yaklaştı. “Gemilerimizden bazıları bu Seanchanlarla karşılaştı. Eğer Ebou Dar’daysalar, o zaman gemiler denize açılmıştır. Gemim hayatı için savaşıyor ve ben güvertesinde değilim! Hemen gidiyoruz!” Ve oracıkta kapıyol örgüsü yaptı.</p>

    <p>Örgü faydasızca dolandı, bir an parladı, sonra yok oldu, elbette, ama Elayne elinde olmadan ciyakladı. Tam orada, aralarında yapmıştı kadın. “Bu tepeyi öğrenecek kadar kalmayı düşünmüyorsan, buradan hiçbir yere gitmiyorsun!” diye terslendi. Çembere dahil olan kadınların hiçbirinin örgüyü denememesini diliyordu; bir mekânı öğrenmenin en iyi yolu <em>saidar</em> tutmaktı. Elayne yapabilirdi ve büyük olasılıkla onlar da yapabilirdi. “<em>Herhangi bir yerden</em> hareket halindeki bir gemiye gidemezdin; bunun <em>mümkün</em> olduğunu bile sanmıyorum!” Merilille başını salladı, ama bunun pek anlamı yoktu; Aes Sedailer çok şeyin doğru olduğuna inanırdı ve bazıları doğruydu da. Deniz Halkı’nın bunun kanıtlanmış bir gerçek olduğuna inanması daha iyiydi. Perişan haldeki, dalgın dalgın bakan Nynaeve o anda önderlik yapacak durumda değildi, bu yüzden Elayne sözlerine devam etti. Annesinin anısını gururlandırmayı başardığını umuyordu. “Ama en önemlisi, bizim gitmediğimiz hiçbir yere gitmiyorsunuz, çünkü pazarlığımız tamamlanmadı; hava durumu düzelene kadar Rüzgârlar Çanağı sizin sayılmaz.” Pazarlığın sözlerini birazcık çarpıtmadığınız sürece tam olarak doğru değildi bu ve Renaile ağzını açtı, ama Elayne dinlemeden devam etti. “<em>Ve</em> kulum Matrim Cauthon’la da bir pazarlık yaptınız. Ya benim gitmenizi istediğim yere gidersiniz ya da bir eyere yüklenip öyle gidersiniz. Kabul ettiğiniz koşullar bunlardı. Bu yüzden, hemen bu tepeden in, Renaile din Galon Mavi Yıldız, yoksa Seanchanlar bir ordu ve yönlendirebilen, onlarla birlikte tasma takmamızı her şeyden çok isteyen birkaç yüz kadın ile tepemize binecek. Hemen! Koş!”</p>

    <p>Hayretle, koşmaya başladıklarını gördü.</p>
  </div>
</body>
</html>
