<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Hançer Yolu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="11. Sorular ve Bir Yemin">11<br />
    Sorular ve Bir Yemin</h1>

    <p>Dev ahırdaki hava eski saman ve at pisliği kokuyordu. Ve kan ve yanık et. Tüm kapılar kapalı olduğundan hava boğucuydu. İki lamba pek az ışık veriyordu ve içerisi daha çok gölgelerle doluydu. Sıra sıra bölmelerde atlar sinirli sinirli kişniyordu. Bileklerinden bir çatı kirişine asılmış adam uzun uzun inledi, sonra zorlukla öksürdü. Başı göğsüne düştü. Perişan durumda olsa da, uzun boylu, kaslı bir adamdı.</p>

    <p>Sevanna aniden adamın göğsünün artık hareket etmediğini fark etti. Rhiale’ye işaret ederken mücevherlerle dolu parmakları kırmızı yeşil ışıldadı.</p>

    <p>Alev saçlı kadın adamın başını kaldırdı, göz kapaklarından birini açtı, sonra adamın üzerine saçılmış, hâlâ için için yanan kıymıklara aldırmadan kulağını göğsüne bastırdı. Tiksinti dolu bir sesle doğruldu. “Öldü. Bu işi Kızlara bırakmalıydık Sevanna ya da Kara Gözlere. Onu cehaletimizle öldürdüğümüzden eminim.”</p>

    <p>Sevanna’nın ağzı gerildi ve bileziklerini şıngırdatarak şalını düzeltti. Bilezikler neredeyse dirseklerine dek uzanıyordu; altın, fildişi ve başka mücevherlerden dikkate değer bir ağırlık, ama elinden gelse sahip olduğu bütün mücevherleri takardı. Diğer kadınların hiçbiri konuşmadı. Tutsakları sorgulamak Bilgelerin işi <em>değildi,</em> ama Rhiale neden kendileri yapmaları gerektiğini biliyordu. Yirmi Kız’ı alt edebileceklerini düşünen on atlı arasında canlı kalan tek kişi olan bu adam, aynı zamanda bu topraklara geldiklerinden beri geçen on gün içinde yakalanan ilk Seanchan’dı.</p>

    <p>“Acıyla o kadar mücadele etmese yaşardı, Rhiale,” dedi Someryn sonunda, başını iki yana sallayarak. “Bir ıslaktopraklı için güçlü bir adam, ama acıyı kabullenemedi. Yine de, bize çok şey anlattı.”</p>

    <p>Sevanna yan yan süzdü onu, sesinde istihza olup olmadığını görmeye çalıştı. Çoğu erkek kadar uzun boylu olan Someryn oradaki, Sevanna hariç bütün kadınlardan daha fazla bilezik ve kolye takmıştı. Kat kat ateş damlaları, zümrütler, yakutlar ve safirler, kadının neredeyse eteğine dek açtığı bluzunun teşhir ettiği aşırı dolgun göğüsleri hemen hemen saklıyordu. Beline bağladığı şalı hiçbir şey saklamıyordu. Zaman zaman Someryn onu taklit mi ediyor, yoksa onunla mücadele mi ediyor, anlamakta güçlük çekiyordu Sevanna.</p>

    <p>“Çok şey!” diye nida etti Meira. Elinde tuttuğu lambanın ışığında, ne kadar mümkün görünmese de, uzun yüzü her zamankinden de sertti. Meira öğle güneşinde bile karanlık bir taraf bulabilirdi. “Halkının Amador denen şehrin iki gün batısında olduğu mu? Bunu biliyorduk. Bize tek anlattığı çılgınca hikâyeler oldu. Artur Şahinakanadı! Bah! Onu Kızlar alıkoymalıydı ve ne gerekiyorsa yapmalıydı.”</p>

    <p>“Siz... sizler herkesin çok şeyi çok erken öğrenmesi riskini göze alabilir miydiniz?” Sevanna kızgınlıkla dudağını ısırdı. Neredeyse “siz aptallar” diyecekti. Zaten çok kişi, çok şey öğrenmişti ona göre ve aralarında Bilgeler de vardı, ama bu kadınları gücendirmeyi göze alamazdı. Bu bilgi nasıl da canını sıkıyordu! “İnsanlar korkuyor.” En azından bu konudaki küçümsemesini saklamasına gerek yoktu. Onu şoke eden, öfkelendiren korkmaları değildi, bu gerçeği saklamak için ne kadar azının herhangi çaba gösterdiği idi. “Kara Gözler, Taş Köpekler, hatta Kızlar adamın söylediklerini başkalarına anlatırdı. Anlatacaklarını biliyorsunuz! Adamın yalanları daha da fazla korku yaratırdı.” Yalan olmalıydılar. Sevanna’nın zihninde, bir deniz ıslaktopraklarda gördüğü göller gibiydi, yalnız uzak kıyıları görünmüyordu. Öylesine büyük bir su kütlesinin diğer yanından da olsa, adamın halkından yüz binlerce insan geliyorsa sorguladığı diğer tutsaklar biliyor olmalıydı. Ve Sevanna tanık olmadan hiçbir tutsak sorgulanmamıştı.</p>

    <p>Tion ikinci lambasını kaldırdı ve gri gözlerini kırpmadan baktı ona. Someryn’den yaklaşık bir baş kısa olan Tion yine de Sevanna’dan uzundu. Ve iki kat geniş. Yuvarlak yüzü genellikle dingin görünürdü, ama onu dingin sanmak hata olurdu. “Korkmakta haklılar,” dedi taş gibi bir sesle. “<em>Ben</em> korkuyorum ve bundan utanmıyorum. Seanchanlar Amador’u ele geçirenlerden daha kalabalık olmasalar bile, yine de sayıları büyük ve bizim sayımız küçük. Senin boyun çevrende, Sevanna, ama <em>benim</em> boyum nerede? Senin ıslaktopraklı dostun Caddar ve evcil Aes Sedaisi havadaki o deliklerden ölmemiz için geçirdi bizi. Shaidoların kalanı nerede?”</p>

    <p>Rhiale gidip meydan okurcasına Tion’un yanında durdu, dikkat çekmek için saçlarıyla oynamakta olan Alarys de çabucak aralarına katıldı. Ya da belki Sevanna ile göz göze gelmekten kaçınmak için. Bir an sonra Meira kaşlarını çatarak yanlarına gitti, sonra da Modarra. Modarra, Someryn’den daha uzun boylu olmasa bile zayıf sayılacak bir kadındı ve onun hakkında, zayıftan başka söylenecek iyi bir laf bulmak zordu. Sevanna Modarra’nın, tıpkı parmaklarındaki yüzükler gibi, elinde olduğunu düşünmüştü her zaman. Tıpkı... Someryn ona baktı, içini çekti, diğerlerine baktı. Yavaşça gidip onların yanında durdu.</p>

    <p>Sevanna lamba ışığının kıyısında tek başına kalmıştı. Desaine’in öldürülmesi ile ona bağlanmış kadınların arasında en çok bunlara güvenmişti. Kimseye fazla güvendiğinden değil, elbette. Ama Someryn ve Modarra’nın, onun gösterdiği yere gitmeye su yemini etmişçesine ona bağlı olduğundan emindi. Ve şimdi suçlar gözlerle ona bakmaya cüret ediyorlardı. Alarys bile saçlarıyla oynamayı bırakıp başını kaldırmıştı.</p>

    <p>Sevanna kadınların bakışlarına alaylı olmaktan kıl payı kurtulan serin bir gülümseme ile karşılık verdi. Şu an, diye karar verdi, onlara yazgılarını birbirine bağlayan suçu hatırlatmanın zamanı değil. Bu sefer sopa değildi uygun olan. “Caddar’ın bize ihanet edebileceği aklıma gelmişti,” dedi bunun yerine. Bu itiraf üzerine Rhiale’nin mavi gözleri irileşti ve Tion ağzını açtı. Sevanna, onlara konuşma fırsatı vermeden devam etti. “Kardeşkatili’nin Hançeri’nde kalıp yok edilmeyi tercih mi ederdiniz? Bilgeleri yolculuk kutuları olmadan havada delik açmayı bilen dört klan tarafından hayvan gibi avlanmayı? Bunun yerine, zengin, yumuşak toprakların göbeğindeyiz. Ağaçkatillerinin topraklarından bile zengin. Yalnızca on gün içinde neler ele geçirdiğimize bakın. Bir ıslaktopraklı şehrinde ne kadar fazlasını ele geçirebiliriz? Kalabalık oldukları için Seanchanlardan korkuyorsunuz, öyle mi? Yönlendirebilen bütün Shaido Bilgelerini yanımda getirdiğimi hatırlayın.” Artık kendisinin yönlendiremediği nadiren aklına geliyordu. Kısa süre sonra bu da telafi edilecekti. “O ıslaktopraklıların bize karşı gönderebileceği herhangi bir güçten daha kuvvetliyiz. Uçan kertenkeleleri olsa bile!” Onlar hakkında ne düşündüğünü anlatmak için kuvvetle burnunu çekti! Aralarında hiç kimse, keşfe çıkanların hiçbiri onları görmemişti, ama hemen hemen her tutsak bu tür saçma hikâyeler anlatmıştı. “Diğer boyları bulduktan sonra bu toprakları bizim kılacağız. <em>Hepsini!</em> Aes Sedailerden on kat ödeme alacağız. Ve Caddar’ı bulup, merhamet çığlıkları atarak ölmesini seyredeceğiz.”</p>

    <p>Bu onları heyecanlandırmalı, daha önce olduğu gibi cesaretlendirmeliydi. Kadınların hiçbirinin yüzü değişmedi. Tekinin bile.</p>

    <p>“Bir de <em>Car’a’carn</em> var,” dedi Tion sakin sakin. “Onunla evlenme planından vazgeçmediysen.”</p>

    <p>“Hiçbir şeyden vazgeçmedim,” diye yanıt verdi Sevanna sinirle. Adam –daha da önemlisi onunla gelen güç– bir gün onun olacaktı. Bir şekilde. Ne pahasına olursa olsun. Sesinin tınısını düzelterek devam etti. “Şu anda Rand al’Thor o kadar önemli değil.” En azından bu kör aptallar için önemli değildi. Rand al’Thor ellerindeyken, onun için her şey mümkün olurdu. “Bütün gün burada durup gelin çelengimi tartışmayacağım. İlgilenmem gereken <em>önemli</em> işler var.”</p>

    <p>Loş ahırda uzun adımlarla kapılara doğru uzaklaşırken, aniden aklına hiç de hoş olmayan bir düşünce geldi. Bu kadınlarla yalnızdı. Artık onlara ne kadar güvenebilirdi? Desaine’in ölümü herkesin hafızasında canlıydı; Bilge Tek Güç kullanılarak... katledilmişti. Diğerlerinin yanı sıra arkasındaki kadınlar tarafından. Düşünce midesini düğüm düğüm etti. Onu takip eden birini haber verecek hafif saman hışırtısını dinledi ve hiçbir şey işitmedi. Durup izliyorlar mıydı yalnızca? Omzunun üzerinden arkaya bakmayı reddetti. Aynı ağır tempoyu korumak biraz çaba gerektiriyordu –<em>o</em> korku ve utanç sergilemeyecekti– ama yüksek kapılardan birinin iyi yağlanmış menteşeleri üzerinde açtığı ve parlak öğlen aydınlığına adım attığında, rahatlayarak derin bir nefes çekmekten kendini alamadı.</p>

    <p>Dışarıda, Efalin <em>shoufa</em>’sını boynuna dolamış, yayı sırtındaki çantasında, mızrakları ve kalkanı elinde, ileri geri adımlıyordu. Gri saçlı kadın aniden döndü, Sevanna’yı gördüğünde yüzündeki endişe yalnızca birazcık soldu. Tüm Shaido Kızlarının önderi olan kadın huzursuzluğunu belli ediyordu! Kadın Jumailerden değildi, ama Shaidolara bir şef seçilene kadar Sevanna’nın şef yerine konuşmasını mazeret göstererek gelmişti. Sevanna, Efalin’in asla bir şef seçilmeyeceğini tahmin ettiğinden kuşkulanıyordu. Efalin gücün kimde olduğunu biliyordu. Ne zaman çenesini kapatması gerektiğini de.</p>

    <p>“Onu derine gömün ve mezarı saklayın,” dedi Sevanna.</p>

    <p>Efalin başını salladı, ahırı çevirmiş Kızlara ayağa kalkmalarını işaret etti ve Efalin başlarında, içeri girdiler. Sevanna sivri, kırmızı çatılı, mavi duvarlı binayı inceledi, sonra ahırın önündeki alana döndü. Ahırın hemen önündeki, tek bir açıklığı olan alçak, taş duvarla çevrili alan yaklaşık yüz adım genişliğindeydi ve ezilmiş toprakla kaplıydı. Islaktopraklılar onu atları eğitmek için kullanıyordu. Neden başka her şeyden çok uzak olduğunu, neden Sevanna’nın zaman zaman bakakalmasına sebep olacak kadar yüksek ağaçlarla çevrili olduğunu buranın eski sahiplerine sormak aklına gelmemişti, ama yalıtılmışlık işine geliyordu. Efalin’in yanındaki Kızlar, Seanchan’ı yakalayanlardı. Burada olmayan hiç kimse adamın var olduğunu bilmiyordu. Bilmeyecekti de. Diğer Bilgeler orada, içeride konuşuyorlar mıydı? Onun hakkında mı konuşuyorlardı? Kızların önünde mi? Ne diyorlardı? Ne onları, ne de başka birini bekleyecekti!</p>

    <p>Someryn ve diğerleri tam Sevanna ormana doğru yola koyulduğunda ahırdan çıktılar ve Seanchanlar, Caddar ve Shaidoların kalanının nereye gönderildiği hakkında aralarında tartışarak Sevanna’nın peşinden ağaçların arasına yöneldiler. Sevanna hakkında değil, ama diğer yandan, onun duyabileceği bir yerde yapmazlardı bunu. İşittikleri Sevanna’nın yüzünü buruşturmasına sebep oldu. Jumailerin yanında üç yüzden fazla Bilge vardı ve üçü dördü bir araya gelip konuşmaya başladıklarında hep aynı konular açılıyordu. Boyların kalanı nerede, Caddar Rand al’Thor’a fırlatılan bir mızrak mı, kaç Seanchan var, gerçekten kertenkelelere biniyorlar mı? Kertenkele! Bu kadınlar en başından beri Sevanna’nın yanındaydı. Adım adım yol göstermişti onlara, ama her hamleyi kendilerinin planladığına, hedefi bildiklerine inanıyorlardı. Onları şimdi kaybederse...</p>

    <p>Orman, ahırın önündeki açıklığın elli katı görünen, dev bir açıklığa çıktı ve Sevanna durup baktığında can sıkıntısının solduğunu hissetti. Kuzeyde alçak tepeler yükseliyordu ve onların birkaç fersah arkasındaki dağların zirveleri bulutlarla kaplıydı, koyu gri çizgili dev, beyaz kütleler. Hayatı boyunca bu kadar bulut görmemişti. Daha yakında, binlerce Jumai gündelik işlerine bakıyorlardı. Demirci örslerinden çekiç çınlamaları yükseliyor, akşam yemeği için keçiler ve koyunlar kesiliyor, melemeleri koşarak oynayan çocukların kahkahasına karışıyordu. Kardeşkatili’nin Hançeri’nden kaçışlarını diğer boylardan daha erken haber almış olan Jumailer Cairhien’de toparladıkları sürüleri getirmiş, buradakilere eklemişti.</p>

    <p>Pek çok kişi çadırlarını kurmuştu, ama gerek yoktu aslında. Rengârenk binalarla dolu açıklık büyük bir ıslaktopraklı köyüne benziyordu, hepsi kırmızıya ve maviye boyanmış yüksek ahırlar ve samanlıklar, büyük bir demirhane, hizmetkârları barındıran alçak çatılar, en büyük çatıyı çevreliyordu. Malikâne deniyordu ona, koyu yeşil kiremitli bir çatısı vardı ve on adım yüksekliğinde, insan yapımı, geniş, taştan bir tepenin üzerinde, sarı kenarlı açık yeşil duvarlar halinde üç kat yükseliyordu. Jumailer ve <em>gai’shain</em>’ler büyük binanın kapısına giden uzun rampaya tırmanıyor, binayı çevreleyen süslü, oymalı balkonlarda dolanıyordu.</p>

    <p>Sevanna’nın Cairhien’de gördüğü taş duvarlar ve saraylar onu bunun yarısı kadar etkilememişti. Bu bina Kaybolmuşların arabaları gibi boyanmıştı, ama yine de harikaydı. Çevrede bunca ağaç varken, insanların tahta kullanarak <em>her şeyi</em> yapabileceklerini fark etmiş olmalıydı. Bu toprakların ne kadar şişman olduğunu ondan başka kimse göremiyor muydu? Daha önce, yirmi boyun toplamının sahip olduğundan daha fazla beyazlara bürünmüş <em>gai’shain</em> işleri peşinde koşturuyorlardı. Sayıları Jumailerin yarısına varıyordu neredeyse! Artık kimse ıslaktopraklıları <em>gai’shain</em> almak konusunda şikâyet etmiyordu. Öyle uysaldılar ki! Kaba dikilmiş beyaz cüppe içinde, gözleri iri iri açılmış genç bir adam bir sepete sarılarak yanından seğirtti. Çevresindeki insanlara alık alık bakarken kendi cüppesinin kenarına basıp sendeledi. Sevanna gülümsedi. Bu delikanlının babası bu mekânın lordu diyordu kendine ve Sevanna’nın ve halkının bu rezalet yüzünden avlanacağını söyleyerek böbürlenmişti –hem de çocuklar tarafından!– ama şimdi o da beyazlar giyiyordu ve oğlu kadar sıkı çalışıyordu. Karısı, kızları ve diğer oğlu da öyle. Kadınların bir sürü güzel mücevheri ve ipekliler vardı ve Sevanna yalnızca ilk seçimi kendine ayırmıştı. Şişman topraklar, öyle yumuşak ki zengin yağlar saçıyor.</p>

    <p>Arkasındaki kadınlar ormanın kıyısında durmuş, kendi aralarında konuşuyorlardı. Sevanna söylediklerinden bir parçayı yakaladı ve bu canını yine sıktı.</p>

    <p>“...bu Seanchanlar için kaç Aes Sedai savaşıyor,” diyordu Tion. “Bunu öğrenmeliyiz.” Someryn ile Modarra mırıldanarak onayladı.</p>

    <p>“Fark edeceğini sanmıyorum,” diye araya girdi Rhiale. En azından onun karşıtlığı diğerlerine de uzanıyordu. “Biz onlara saldırmadığımız sürece savaşacaklarını sanmıyorum. Unutmayın, biz onlara karşı harekete geçene kadar, kendilerini savunmak için bile, hiçbir şey yapmadılar.”</p>

    <p>“Ve yaptıklarında,” dedi Meira ekşi ekşi, “aramızdan yirmi üç kişi öldü. Ve on binden fazla <em>algai’d’siswai</em> geri dönmedi. Burada, Kardeşsizler dahil, o sayının üçte birinden daha azı var.” Kardeşsiz sözünü horgörüyle söylemişti.</p>

    <p>“O Rand al’Thor’un işiydi!” dedi Sevanna keskin bir sesle. “Onun bize karşı ne yaptığını düşünmek yerine, o bizimken neler yapabileceğimizi düşünün!” <em>O benimken,</em> diye düşündü. Aes Sedailer onu yakalayıp tutsak edebilmişlerdi ve Sevanna’da Aes Sedailerde olmayan bir şey vardı, olsa onlar da kullanırlardı onu. “Bunun yerine, o onların tarafını tutmaya başlayana dek bizim Aes Sedaileri dövdüğümüzü hatırlayın. Aes Sedailer önemsiz!”</p>

    <p>Bir kez daha kadınların yüreğini sağlamlaştırma çabası gözle görülür bir etki yaratmadı. Tek hatırlayabildikleri Rand al’Thor’u yakalamaya çalışırken mızrakların kırıldığı idi. Ve onlar da birlikte. Modarra boyunun mezarına bakıyordu sanki. Ve Tion, kuşkusuz kendisinin de korkmuş bir keçi gibi kaçtığını hatırlayarak, huzursuz huzursuz kaşlarını çatıyordu.</p>

    <p>“Bilgeler,” dedi bir erkek sesi Sevanna’nın arkasından, “hüküm talep etmek üzere gönderildim.”</p>

    <p>Bütün kadınların yüzleri hemen ılımlı ifadelere büründü. Sevanna’nın yapamadığını, adam sırf varlığı ile başarmıştı. Bilgeler huzursuzluklarını bir başka Bilgeden başka kimsenin görmesine izin vermezlerdi. Alarys omzunun üzerinden öne aldığı saçlarını okşamayı bıraktı. Adamı hiçbirinin tanımadığı açıktı. Sevanna tanıdığını sanıyordu.</p>

    <p>Adam, pürüzsüz yüzünden çok daha yaşlı, yeşil gözlerle, ciddiyetle bakıyordu onlara. Dolgun dudakları vardı, ama ağzında, gülümsemeyi unutmuş gibi bir ifade vardı. “Adım Kinhuin, <em>Mera’din</em>’lerdenim, Bilgeler. Jumailer, onlardan olmadığımız için buradan payımızın tamamını alamayacağımızı söylüyor, ama aslında bunun sebebi her Jumai <em>algai’d’siswai</em>’e karşılık bizden iki kişi olduğu için onlara daha az pay düşeceği. Kardeşsizler hükmünüzü talep ediyor, Bilgeler.”</p>

    <p>Kim olduğunu anladıktan sonra, aralarında bazıları, bir ıslaktopraklı olan ve gerçek <em>Car’a’carn</em> olmadığını düşündükleri Rand al’Thor’u takip etmektense klanını ve boyunu terk edip Shaidolara gelen bu adamdan hoşlanmadıklarını saklayamaz olmuşlardı. Tion’un yüzü yalnızca ifadesizleşti, ama Rhiale’nin gözleri çakmak çakmak oldu ve Meira kaş çatmanın eşiğindeydi. Yalnızca Modarra endişe göstermişti, ama diğer yandan, o ağaçkatilleri arasındaki anlaşmazlıkları bile çözmeye çalışırdı.</p>

    <p>“Bu altı Bilge her iki yanı dinledikten sonra hüküm verecek,” dedi Sevanna Kinhuin’e, adamınkine denk bir ciddiyetle.</p>

    <p>Diğer kadınlar, onun kenara çekilmeye niyetlenmesine şaştıklarını saklayamadan ona baktılar. Jumailerin yanında diğer boylara göre on kat fazla <em>Mera’din</em> alınması konusunda ısrar eden oydu. Yaptığı şeyi tahmin edememiş olsa da, gerçekten Caddar’dan şüphelenmişti ve çevresinde olabildiğince çok mızrak istemişti. Dahası, her zaman Jumailerin yerine onlar ölebilirdi.</p>

    <p>Diğerlerinin şaşkınlığına şaşmış gibi yaptı. “Kendi boyum söz konusu olduğu için benim taraf tutmam adil olmaz,” dedi onlara, sonra yeşil gözlü adama döndü. “Adil hüküm vereceklerdir, Kinhuin. Ve <em>Mera’din</em>’ler lehine konuşacaklarından eminim.”</p>

    <p>Diğer kadınlar sert sert baktılar ona, sonra Tion aniden Kinhuin’e başı çekmesini işaret etti. Adamın itaat etmek için bakışlarını Sevanna’dan koparması gerekti. Sevanna hafif bir gülümseme ile –adam ona bakıyordu, Someryn’e değil– malikâne arazisinde dolanan kalabalığa karışmalarını izledi. Kardeşsizlerden hiç hoşlanmasalar da –kararları hakkında tahminde bulunması da hiç hoşlarına gitmemişti– büyük olasılıkla <em>gerçekten</em> bu yönde karar vereceklerdi. Her durumda, Kinhuin hatırlayacak, sözde topluluğunun diğer üyelerine anlatacaktı. Jumailer zaten çantada keklikti, ama <em>Mera’din</em>’leri ona bağlayan her şey olumlu olurdu.</p>

    <p>Sevanna dönerek ağaçlara doğru yürüdü, ama ahıra değil. Yalnız kaldığına göre, Kardeşsizlerden çok daha önemli bir şeyle ilgilenebilirdi. Eteğinin beline, arkasına tıktığı ve şalının gizlediği şeyi kontrol etti. Kıl payı kaysa hissederdi, ama parmakları ile onun pürüzsüz yüzeyine dokunmak istemişti. Belki bugün, onu kullandıktan sonra, hiçbir Bilge onu küçük göremeyecekti. Ve bir gün, ona Rand al’Thor’u verecekti. Hem, Caddar bir konuda yalan söylemişse, başka konularda da söylemiş olabilirdi.</p>

    <p class="paragraf">Galina Casban gözyaşları içinde, ona kalkan koyan Bilgelere baktı. İnce kadına kalkan koymanın gereği varmış gibi. O anda Kaynak’a kucak bile açamazdı. Yere çökmüş iki Kız arasında bağdaş kurmuş oturan Belinde şalını düzeltti ve Galina’nın düşüncelerini okumuş gibi, ince bir gülümseme bahşetti. Yüzü dar ve tilkimsiydi, saçları ve kaşları güneşten neredeyse beyazlamıştı. Galina ona tokat atmak yerine kafasını kırmış olmayı diliyordu.</p>

    <p>Kaçma teşebbüsü değildi, yalnızca dayanabileceğinden daha büyük hayal kırıklığı içinde olması yüzündendi. Günleri bitkin başlıyor, bitkin sona eriyordu ve her gün bir öncekinden daha bitkin geçiyordu. Onu o kaba, siyah yünlülerin içine tıktıklarından beri ne kadar zaman geçtiğini bilmiyordu; günler sonsuz bir ırmak gibi birbirine karışmıştı. Bir hafta mı? Bir ay mı? Belki o kadar uzun değildi. Kesinlikle daha uzun olamazdı. Belinde’ye hiç dokunmamış olmayı diliyordu. Kadın hıçkırıklarını susturmak için ağzına bir paçavra tıkmış olmasaydı, yine taş taşımasına ya da bir çakıl yığınını teker teker bir yerden ötekine aktarmasına ya da saatlerini dolduran işkenceler çekmesine izin verilmesi için yalvarırdı. Bundan başka her şeye razıydı.</p>

    <p>Bir meşe ağacının sağlam dalından sarkan deri çuvaldan yalnızca Galina’nın başı çıkıyordu. Çuvalın hemen altında, bronz bir mangalda kömürler parlayarak ağır ağır yanıyor, çuvalın içini ısıtıyordu. O kavurucu sıcakta Galina, ellerinin başparmakları ayak parmaklarına bağlanmış halde iki büklüm duruyor, çıplak bedeninden ter damlaları kayıyordu. Islak saçları yüzüne yapışmıştı ve burun delikleri açıla açıla, derin derin nefes alıyordu. Hıçkırmadığı zaman. Buna rağmen, bir şey olmasa bu işkence, maruz bırakıldığı sonsuz, anlamsız, bel büken işlerden daha iyi olurdu. Çuvalın ağzını ensesinde sıkmadan önce, Belinde Galina’nın üzerine bir kese dolusu ince toz dökmüştü ve Galina terlemeye başladığında toz gözlerine doldurulmuş acı biber gibi yakmaya başlamıştı. Omuzlarından aşağısını kaplamış gibiydi ve ah. Işık, yakıyordu!</p>

    <p>Işık’a yakarması ümitsizliğinin ölçüsünü gösteriyordu ve onca uğraşmalarına rağmen onu kıramamışlardı. <em>Kurtulacaktı</em> –mutlaka!– ve kurtulduğu zaman bu vahşilere yaptıklarının bedelini kanla ödetecekti! Kandan ırmaklarla! Okyanuslarla! Hepsinin derisini canlı canlı yüzdürecekti! Sonra!.. Başını arkaya atarak uludu; ağzındaki paçavra sesini boğuyordu ve öfke çığlığı mı, yoksa merhamet yakarısı mı olduğundan emin değildi.</p>

    <p>Ulumaları kesildiği, Galina’nın başı öne düştüğü zaman Belinde ve Kızlar ayağa kalkmışlardı ve Sevanna yanlarındaydı Galina altın saçlı kadının önünde hıçkırıklarını boğmaya çalıştı, ama parmakları ile güneşi gökyüzünden alabilirdi, ama susamazdı.</p>

    <p>“Nasıl ağlayıp sızlandığına bak,” diye alay etti Sevanna, yaklaşıp ona bakarak. Galina kendi bakışlarına onunkine denk bir horgörü katmaya çalıştı. Sevanna on kadına yetecek kadar mücevher takmıştı! Bluzunun bağcıklarını öyle açmıştı ki, uyumsuz onca kolyesi olmasa göğüsleri görünecekti ve ne zaman bir erkek ona baksa derin derin nefes alıyordu! Galina uğraştı, ama yanaklarında tere ek olarak gözyaşları yuvarlanırken birini hor görmek zordu. Ağlarken sarsılıyor, çuvalın sallanmasına sebep oluyordu.</p>

    <p>“Bu <em>da’tsang</em> yaşlı bir koyun kadar sert,” diye güldü Belinde, “ama en sert yaşlı koyunun bile ağır ateş üzerinde, doğru bitkilerle pişirilince yumuşadığını öğrendim. Ben Kız’ken, yeterince pişirince Taş Köpekleri bile yumuşatırdım.” Galina gözlerini kapattı. <em>Okyanuslar</em> dolusu kanla ödeyeceklerdi!..</p>

    <p>Çuval sarsıldı ve durmaya başladığında Galina’nın gözleri iri iri açıldı. Kızlar dala bağladıkları ipi çözmüşlerdi ve iki tanesi onu yavaş yavaş indiriyordu. Galina çılgınca kıvrandı, aşağıya bakmaya çalıştı ve mangalın kenara çekildiğini gördüğünde hissettiği rahatlamayla yine hıçkırmaya başlayacaktı neredeyse. Belinde pişirmekten bahsedince... Bunun Belinde’nin kaderi olacağına karar verdi Galina. Bir şişe bağlanacaktı ve sıvıları damlamaya başlayana kadar ateşin üzerinde çevrile çevrile pişirilecekti! Başlangıç olarak!</p>

    <p>Deri çuval yere çarpıp yuvarlandığında çıkan gümleme ile homurdandı Galina. Bir patates çuvalıyla uğraşırcasına aldırışsız davranan Kızlar onu kahverengi otların üzerine fırlattı, başparmaklarını ayak parmaklarına bağlayan ipleri kesti ve dişlerinin arasındaki paçavrayı çekti. Galina’yı kaplayan tere ölü yapraklar ve toprak yapıştı.</p>

    <p>Ayağa kalkmayı, bu kadınların gözlerinin içine dik dik bakmayı çok isterdi. Bunun yerine, ancak elleri ve dizleri üzerinde doğrulabildi, sonra parmaklarını orman zeminindeki humusa gömdü, ayaklarını dayadı. Biraz daha fazlasını yapsa, ellerinin kıpkırmızı kesilmiş, alev alev yanan derisini ovalamaya fırlamasını engelleyemezdi. Teri buz biberlerinin suyu gibi geliyordu. Tek yapabildiği orada büzülmek, titremek, ağzını ıslatmaya çalışmak ve bu vahşilere neler yapacağı hakkında gündüz düşleri kurmaktı.</p>

    <p>“Bundan daha güçlü olduğunu sanıyordum,” dedi tepesine dikilen Sevanna, düşünceli bir sesle, “ama belki de Belinde haklıdır. Belki artık yeterince yumuşaksındır. Bana itaat etmeye yemin edersen, <em>da’tsang</em> olmayı bırakabilirsin. Belki <em>gai’shain</em> olman bile gerekmez. Her durumda bana itaat edeceğine yemin eder misin?”</p>

    <p>“Evet!” Boğuk sözcükler Galina’nın dilinden duraksamadan fırladı, ama daha fazlasını söylemeden önce yutkunması gerekti. “Sana itaat edeceğim! Yemin ederim!” Edecekti de. Ta ki bu kadınlar ihtiyacı olan açığı verene kadar. Gereken tek şey bu muydu? Daha ilk gün sorsalar edeceği bir yemin? Sevanna kor haldeki kömürlerin üzerinde asılı durmanın ne demek olduğunu öğrenecekti. Ah, evet, o...</p>

    <p>“O zaman yeminini bu çubuğu tutarak etmeye itirazın olmaz,” dedi Sevanna, Galina’nın önüne bir şey fırlatarak.</p>

    <p>Çubuğa bakarken Galina’nın kafa derisi karıncalandı. Cilalanmış fildişine benzeyen, otuz santim uzunluğunda, bileğinden kalın olmayan, beyaz bir çubuk. Sonra ona bakan uca oyulmuş akıcı harfleri gördü. Efsaneler Çağı’nda kullanılan rakamlar. Yüz on bir. Bunun Yemin Çubuğu olduğunu, bir şekilde Beyaz Kule’den çalındığını sanmıştı. O çubuk da numaralandırılmıştı, ama onun numarası üçtü, bazıları bunun Üç Yemin’i temsil ettiğini düşünmüştü. Belki bu, göründüğü gibi bir çubuk değildi. Belki. Ama Boğulmuş Topraklardaki hiçbir başlıklı engerek Galina’nın bu şekilde donmasına sebep olamazdı.</p>

    <p>“Güzel bir yemin, Sevanna. Bizlere ne zaman söylemeyi düşünüyordun?”</p>

    <p>Sesi duyunca Galina’nın başı hızla kalktı. Önünde bir başlıklı engerek olsa, bakışlarını da ondan koparabilirdi.</p>

    <p>Ağaçların arasında, bir düzine soğuk suratlı Bilge’nin başını çeken Therava yaklaşıyordu. Sevanna’nın karşısında, onun arkasında durduklarında, Kızlar dışında, Galina siyah cüppe giymeye mahkûm edildiğinde orada olan bütün kadınlar bir araya gelmiş oluyordu. Therava’nın bir lafı, Sevanna’nın kısaca baş sallaması üzerine Kızlar çabucak açıldılar. Galina’nın her yerinden ter akıyordu, ama hava aniden soğumuştu sanki.</p>

    <p>Sevanna Belinde’ye baktı. Belinde onunla göz göze gelmekten kaçındı. Sevanna’nın dudakları yarı alay, yarı hırlama ile büküldü ve yumruklarını kalçalarına dayadı. Hiç yönlendiremeyen bir kadının bu cesareti nereden bulduğunu anlayamıyordu Galina. Bu kadınların bazıları epey güçlüydü. Hayır, kaçacak ve intikamını alacaksa onları yalnızca yabaniler olarak düşünmeyi göze alamazdı. Therava ve Someryn Kule’deki bütün kadınlardan daha güçlüydü ve her biri kolaylıkla Aes Sedai olabilirdi.</p>

    <p>Ama Sevanna meydan okurcasına yüzleşti onlarla. “Hükmünüzü çabuk verdiniz gibi,” dedi toz kadar kuru bir sesle.</p>

    <p>“Konu basitti,” diye yanıt verdi Tion sakin sakin. “<em>Mera’din</em> hak ettiği adaleti buldu.”</p>

    <p>“Ve onu, bizi etkileme teşebbüsüne <em>rağmen</em> buldukları söylendi onlara,” diye ekledi Rhiale hararetle. Bunun üzerine Sevanna <em>gerçekten</em> hırlayacak oldu.</p>

    <p>Ama Therava’nın asıl konudan sapmaya niyeti yoktu. Tek bir hızlı adımla Galina’ya ulaştı, saçlarını kavradı ve çekerek onu dizleri üzerinde doğrulmaya, başını arkaya yatırmaya zorladı. Therava en uzun boylu kadından bir baş kısaydı, ama birinin tepesine dikilmeyi çoğu erkekten daha iyi yapıyordu, şahin gözleriyle bakıyordu ve her tür intikam ve meydan okuma düşüncesini kaçırtıyordu. Koyu kızıl saçlarındaki beyaz tutamlar yüzünü daha da buyurgan kılıyordu. Galina’nın elleri kalçalarında yumruk oldu, tırnakları avucuna gömüldü. O bakışlar altında derisinin yanması bile soluyordu. Bu kadınların her birini kırmayı, ölmek için yalvarmalarını sağlamayı, onlara ölümü reddederken kahkahalar atmayı hayal etmişti. Therava dışında her biri için. Geceleri, Therava düşlerini dolduruyordu ve Galina’nın tek yapabildiği kaçmaya çalışmak oluyordu; tek kaçış çığlıklar atarak uyanmaktı. Galina güçlü erkekler, güçlü kadınları kırmıştı, ama şimdi Therava’ya iri iri açılmış gözlerle bakıyor, inliyordu.</p>

    <p>“Bunun utandıracak şerefi yok,” diye tükürdü Therava. “Onu kırmak istiyorsan, Sevanna, bana ver. Benim işim bittiğinde, dostun Caddar’ın oyuncağına gerek kalmadan itaat edecektir.”</p>

    <p>Sevanna hararetle sesini yükseltti, her kimse, Caddar’la arkadaş olduğunu inkâr etti ve Rhiale onu diğerlerine Sevanna’nın getirdiğini bağırdı ve diğerleri “bağlayıcı”nın “yolculuk kutusu”ndan daha fazla işe yarayıp yaramayacağı konusunda tartışmaya başladılar.</p>

    <p>Galina’nın zihninin küçük bir kısmı yolculuk kutusu fikrine tutundu, Ondan bahsedildiğini daha önce de duymuştu, onu bir anlığına ele geçirmeyi dilemişti. Kusursuzca işlememesine rağmen Yolculuk yapmasına izin veren bir <em>ter’angreal</em>’i olsa, o zaman... Diğerleri kadının talebini kabul ederse Therava’nın ona neler yapacağı fikri karşısında kaçma umudu bile direnemiyordu. Şahin bakışlı Bilge saçlarını açıp tartışmaya katıldığında, Galina kendini çubuğun üzerine fırlattı ve karın üstü üzerine düştü. Therava’ya teslim edilmektense her şey, hatta Sevanna’ya itaat etmek zorunda kalmak bile yeğdi. Kalkan konulmuş olmasa, çubuğu çalıştırmak için kendisi yönlendirirdi.</p>

    <p>Parmakları pürüzsüz çubuğun üzerine kapanır kapanmaz Therava’nın ayağı hızla üzerine indi, Galina’nın elini acı verecek şekilde yere mıhladı. Bilgelerin hiçbiri onun kıvranarak, boş yere elini kurtarmaya çalışarak yattığı yere bakmadı. Sertçe çekemiyordu elini; belli belirsiz, hükümdarların korkudan solmasını sağladığı zamanları hatırladı, ama bu kadının ayağını yerinden oynatmaya cesaret edemiyordu.</p>

    <p>“Yemin edecekse,” dedi Therava, sert sert Sevanna’ya bakarak. “burada bulunan hepimize hizmet etmeye yemin etmeli.” Diğerleri başlarını salladılar, bazıları sözlü olarak onayladı. Belinde dışında hepsi, o düşünceli düşünceli dudaklarını büzmüştü.</p>

    <p>Sevanna aynı ölçüde sert bakışlarla bakıyordu. “Pekâlâ,” diye kabullendi sonunda. “Ama aramızda öncelikle bana. Ben yalnızca Bilge değilim; klan şefi olarak da konuşuyorum.”</p>

    <p>Therava gergin gergin gülümsedi. “Öyle. Aramızda öncelikle iki kişiye, Sevanna. Sana ve bana.” Sevanna’nın yüzündeki meydan okuma hiç solmadı, ama başını salladı. İstemeye istemeye. Therava ancak o zaman ayağını çekti. <em>Saidar</em>’ın parıltısına büründü ve bir Ruh akışı Galina’nın ellerindeki çubuğun ucundaki rakamlara dokundu. Tıpkı Yemin Çubuğu ile yapıldığı gibi.</p>

    <p>Galina bir an ezilen parmaklarını gererek duraksadı. Ele Yemin Çubuğu gibi geliyordu; tam olarak fildişi değil, tam olarak cam da değil ve avuçlarında fark edilir ölçüde serin. Eğer bu bir başka Yemin Çubuğu ise, şimdi edeceği herhangi bir yemini geçersiz kılmak için de kullanılabilirdi. Fırsat bulabilirse. Riske girmek istemiyordu, her durumda Therava’ya yemin etmek istemiyordu. Hayatı boyunca, o ana kadar her zaman o emir vermişti; yakalandığından beri hayatı sefildi, ama Therava onu kucak köpeği yapacaktı! Ama yemin etmezse, Therava’nın onu kırmasına izin verirler miydi? Kadının tam olarak bunu yapacağından en ufak kuşku duymuyordu.</p>

    <p>“Işık altında, kurtuluşum ve yeniden doğum umudum adına” –artık Işık’a ya da kurtuluş umuduna inanmıyordu ve basit bir sözden daha fazlasını telaffuz etmesine gerek yoktu, ama bu kadınlar güçlü bir yemin bekliyorlardı– “her konuda buradaki bütün Bilgelere ve öncelikle Therava ile Sevanna’ya itaat etmeye yemin ediyorum.” Bu “bağlayıcının” başka bir şey olması umudu, Galina yeminin içine yerleştiğini hissettiğinde kayboldu. Sanki aniden üzerine, onu kafasının tepesinden ayaklarının tabanına dek kaplayan, sımsıkı bir giysi geçirilmiş gibiydi. Başını arkaya attı ve feryat etti. Kısmen, aniden alev alev yanan derisi etine gömülmüş gibi hissettiğinden, ama daha çok saf ümitsizlikten.</p>

    <p>“Sessiz ol!” dedi Therava keskin bir sesle. “Senin sızlanmalarını dinlemek istemiyorum!” Galina’nın dişleri tıkırdayarak kapandı ve neredeyse dilini ısıracaktı. Hıçkırıklarını bastırmaya çalıştı. Artık yalnızca itaat mümkündü. Therava ona kaşlarını çattı. “Bakalım bu gerçekten işe yarıyor mu,” diye mırıldandı, daha yakına eğilerek. “Buradaki Bilgelere şiddet uygulamayı planladın mı? Dürüstçe yanıt ver ve planlamışsan ceza talep et. Bir Bilge’ye şiddet uygulamanın cezası,” diye ekledi, aklına sonradan gelmiş gibi, “bir hayvan gibi öldürülmek olabilir.” Parmağını anlamlı anlamlı Galina’nın gırtlağında gezdirdi, sonra aynı elle kemer bıçağının kabzasını kavradı.</p>

    <p>Galina dehşet ve panik içinde yutkunarak kadından uzaklaşmaya çalıştı. Ama bakışlarını Therava’dan koparamıyordu ve dişleri takırdayarak telaffuz ettiği sözcükleri engelleyemiyordu. “H-h-hepinize k-k-karşı planladım! L-l-lütfen b-b-beni c-cezalandırın!” Şimdi onu öldürecekler miydi? Bütün bunlardan sonra, burada ölecek miydi?</p>

    <p>“Bu bağlayıcı arkadaşının dediğini yapıyor gibi, Sevanna.” Therava çubuğu Therava’nın gevşek ellerinden aldı ve doğrulurken kemerinin arkasına tıktı. “Aynı zamanda, beyaz giyecekmişsin gibi görünüyor, Galina Casban.” Bir sebepten, bunun üzerine memnun memnun gülümsedi. Ama başka emirler de verdi. “Bir <em>gai’shain</em>’in yapması gerektiği gibi uysal davranacaksın. Bir çocuk <em>sana</em> sıçramanı söylese, içimizden biri aksini söyleyene kadar sıçrayacaksın. Ve içimizden biri emredene dek <em>saidar</em>’a dokunmayacak, yönlendirmeyeceksin. Kadının kalkanını salıver, Belinde.”</p>

    <p>Kalkan kayboldu ve Galina orada, dizlerinin üzerinde durup boş boş baktı. Kaynak görüş alanının hemen dışında, baştan çıkarıcı şekilde parlıyordu. Ve kanat çıkarmak ona uzanmaktan daha kolaydı.</p>

    <p>Sevanna öfkeyle şalını düzeltirken bilezikleri şıkırdadı. “Çok şeyi sahipleniyorsun, Therava. O benim; bana ver!” Elini uzattı, ama Therava kollarını göğsünde kavuşturmakla yetindi.</p>

    <p>“Bilgeler arasında toplantılar yapıldı,” dedi sert bakışlı kadın Sevanna’ya. “Bazı kararlar aldık.” Onunla gelen kadınlar arkasında toplandılar, hepsi Sevanna’ya bakıyordu. Belinde telaşla aralarına katıldı.</p>

    <p>“Bensiz mi?” diye terslendi Sevanna. “Bensiz karar almaya cüret edeniniz mi var?” Sesi her zamanki kadar güçlüydü, ama bakışları Therava’nın kemerindeki çubuğa kaydı ve Galina orada bir parça huzursuzluk olduğunu düşündü. Başka zaman olsa, onu gördüğüne sevinirdi.</p>

    <p>“Sen olmadan bir karara varmak gerekiyordu,” dedi Tion ifadesiz bir sesle.</p>

    <p>“Senin de sık sık işaret ettiğin gibi, klan şefi adına konuşuyorsun,” diye ekledi Emerys, iri gözlerinde alaylı bir ışıltı ile. “Bazen, Bilgeler bir klan şefi dinlemeden konuşmalıdır. Ya da şef adına konuşan birini dinlemeden.”</p>

    <p>“Karar verdik ki,” dedi Therava, “nasıl bir klan şefinin ona tavsiye verecek bir Bilgesi olmalıysa, senin de tavsiye verecek bir Bilgen olmalı. Sana ben tavsiye vereceğim.”</p>

    <p>Sevanna şalını toparlayarak önündeki kadınları inceledi. Yüzünde okunmaz bir ifade vardı. Bunu nasıl yapıyordu? Onu çekicin altındaki yumurta gibi ezerlerdi. “Peki bana ne <em>tavsiye</em> ediyorsun, Therava?” dedi sonunda, buz gibi bir sesle.</p>

    <p>“Gecikmeden harekete geçmemizi kuvvetle tavsiye ediyorum,” diye yanıt verdi Therava, Sevanna kadar serin bir sesle. “Bu Seanchanlar fazla yakın ve fazla kalabalık. Bu, Puslu Dağlar’a hareket etmeli ve orada tutunmalıyız. Orada, diğer boyları bulacak gruplar gönderebiliriz. Shaidoları yeniden birleştirmek uzun sürebilir, Sevanna. Senin ıslaktopraklı arkadaşın bizi dünyanın dokuz ayrı köşesine dağıtmış olabilir. Bunu yapana dek zayıfız.”</p>

    <p>“Yarın harekete geçeceğiz.” Galina Sevanna’nın içini dışını bildiğinden emin olmasa, kadının öfkeli olduğu kadar hırçın bir tavırla da konuştuğunu düşünürdü. O yeşil gözler çakmak çakmak olmuştu. “Ama doğuya doğru. O yana gidersek de Seanchanlardan uzaklaşmış oluruz ve doğudaki topraklar kargaşa içinde, koparılmaya hazır bir meyve gibi olgun.”</p>

    <p>Uzun bir sessizlik oldu, sonra Therava başını salladı. “Doğuya.” Sözcüğü yumuşakça söylemişti, çeliğe örtülen ipek gibi yumuşak. “Ama unutma ki bir Bilge’nin tavsiyesini çok sık reddeden klan şefleri bundan pişman olmuştur. Sen de olabilirsin.” Yüzündeki tehdit, sözlerindeki kadar açıktı, ama Sevanna kahkaha attı!</p>

    <p>“<em>Sen</em> hatırla, Therava! Hepiniz hatırlayın! Ben akbabalara bırakılırsam, siz de bırakılırsınız! Bundan emin olabilirsiniz.”</p>

    <p>Therava dışındaki tüm kadınlar endişe içinde bakıştılar, Modarra ile Norlea kaşlarını çattı.</p>

    <p>Dizleri üzerinde çökmüş, inliyor ve boş yere elleriyle derisini yatıştırmaya çalışıyor olmasına rağmen Galina kendini o tehditlerin anlamını merak ederken buldu. Küçük bir düşünceydi, kızgınlık ve kendi kendine acıma hisleri arasında kendine yol açıyordu. Bu kadınlara karşı kullanabileceği her şeye açıktı. Kullanmaya cesaret edebilirse. Acı bir düşünce.</p>

    <p>Aniden gökyüzünün kararmakta olduğunu fark etti. Kuzeyden dalga dalga bulutlar geliyor, gri siyah akıyor, güneşi örtüyordu. Ve bulutların altında, havada kar serpiliyordu. Hiçbiri yere ulaşamıyor, ancak ağaç tepelerine kadar düşebiliyorlardı –ama Galina’nın ağzı açık kaldı. Kar! Yüce Efendi bir sebepten dünya üzerindeki kavrayışını mı gevşemişti?</p>

    <p>Bilgeler de, daha önce değil kar, bulut bile görmemişler gibi, ağızları bir karış açık, bakakalmışlardı.</p>

    <p>“Bu nedir, Galina Casban?” diye sordu Therava. “Biliyorsan konuş!” Galina bunun kar olduğunu söyleyene dek bakışlarını gökyüzünden ayırmadı ve sonra tek yaptığı kahkaha atmak oldu. “Laman Ağaçkatili’ni öldüren adamın kar hakkında yalan söylediğini düşünmüştüm zaten. Bu bir fareyi bile engelleyemez!”</p>

    <p>Galina kar yağışını açıklamamak için dişlerini sıktı. Kadınların beğenisini kazanma güdüsü onu hayretler içinde bırakmıştı. Bilgiyi kendine saklamanın verdiği küçük keyif sancısına da şaşmıştı. <em>Ben Kızıl Ajah’ın En Yükseğiyim!</em> diye hatırlattı kendi kendine. <em>Kara Ajah’ın Yüksek Konseyi’nin üyesiyim!</em> Kulağa yalan gibi geliyordu. Bu adil değildi!</p>

    <p>“Burada işimiz bittiyse,” dedi Sevanna, “ben <em>gai’shain</em>’i alıp büyük çatıya götüreceğim ve beyazlar giydirilmesini sağlayacağım. Siz diliyorsanız kalın ve karı seyredin.” Sesi fazla pürüzsüzdü, tıpkı tavadaki tereyağı gibi. Öyle ki kimse kadının biraz önce hançer ucunda olduğunu anlamazdı. Şalını dirseklerine indirdi ve kolyelerinin bazılarını düzeltti; dünyadaki hiçbir şey onu daha fazla endişelendiremezdi.</p>

    <p>“<em>Gai’shain</em>’le biz ilgileniriz,” dedi Therava ona, aynı ölçüde pürüzsüz bir sesle, “Madem sen şef yerine konuşuyorsun, yarın harekete geçeceksek önünde uzun bir gün ve gece var.” Bir an Sevanna’nın gözleri yine çakmak çakmak oldu, ama Therava parmaklarını şıklatıp, Galina’ya keskin bir jest yapıp, gitmek üzere dönmekle yetindi. “Benimle gel,” dedi. “Ve surat asmayı bırak.”</p>

    <p>Galina başını eğerek ayağa fırladı ve Therava ile yönlendirebilen diğer kadınların peşinden seğirtti. Surat asmak mı? Galina kaşlarını çatardı belki, ama asla surat aşmazdı! Düşünceleri bir kafese doldurulmuş sıçanlar gibi koşturuyor, ama kaçış umudu bulamıyordu. Bir yol olmalıydı! Olmak zorundaydı. O kargaşanın ortasında yüzeye çıkan bir düşünce ile yine ağlamaya başlayacaktı neredeyse. <em>Gai’shain</em> cüppesi şimdiye dek giymeye zorlandığı kaba, siyah yünlülerden daha yumuşak mıydı acaba? Bir çıkış yolu olmak zorundaydı! Ağaçların arasına çabucak bir bakış fırlattığında, Sevanna hâlâ orada durmuş, dik dik peşlerinden bakıyordu. Tepelerinde, bulutlar dönüyor, yağan kar Galina’nın umutları gibi eriyip gidiyordu.</p>
  </div>
</body>
</html>
