<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Hançer Yolu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="27. Pazarlık">27<br />
    Pazarlık</h1>

    <p>Min bol yaldızlı, yüksek sırtlı sandalyeye bağdaş kurup oturmuş, Herid Fel’in <em>Mantık ve Mantıksızlık</em> kitabının, dizlerinde açık duran deri ciltli bir kopyasına dalmaya çalışıyordu. Ah, kitabın kendisi büyüleyiciydi; Fel Efendi’nin yazıları her zaman onu, ahırlarda çalışırken hayal bile edemediği bir düşünceler dünyasına götürüyordu. O tatlı, yaşlı adamın ölümü onu çok üzüyordu. Kitaplarında, neden öldürüldüğüne dair bir ipucu bulmayı umuyordu. Siyah buklelerini savurarak başını iki yana salladı ve kendini kitaba vermeye çalıştı.</p>

    <p>Kitap büyüleyiciydi, ama oda insanın içini sıkıyordu. Rand’ın Güneş Sarayı’ndaki küçük taht odası, geniş kornişlerden, Rand’ın kırdığı aynaların yerine konan, duvarlardaki yüksek aynalara, kendisinin oturduğuna benzer, kürsüye bakacak şekilde iki sıra halinde dizilmiş sandalyelere, kürsünün üzerindeki Ejder Tahtı’na kadar, altın varaklarla kaplıydı. O taht tam bir iğrençlikti. Bir Cairhienli zanaatkârın, Tear tarzı olduğuna inandığı bir tarzda yapılmıştı ve ayak yerine iki Ejder, kolçak olarak iki Ejder daha vardı, sırtına daha fazla Ejderler tırmanıyordu. Ejderlerin gözleri iri güneş taşlarından yapılmıştı, tamamı yaldız ve kırmızı minelerle ışıl ışıldı. Cilalı taş zemine kakılmış altından, devasa, dalgalı ışınlar saçan bir Yükselen Güneş odadaki ağır havayı daha da vurguluyordu. En azından, Min’in başını eğmeden içine girebileceği kadar yüksek olan iki büyük şöminede yanan ateşler, özellikle dışarıda kar yağarken, hoş bir sıcaklık veriyordu. Ve burası Rand’ın dairesiydi, sırf bunun verdiği rahatlık her tür sıkıntıyı telafi ediyordu. Sinir bozucu bir düşünce. Burası Rand’ın odasıydı. Eğer geri dönmeye tenezzül ederse. Bir erkeğe açık olmak, insanın kendi kendine yaptığı bir sürü sinir bozucu itiraftan ibaret gibiydi!</p>

    <p>Sert sandalyede rahat etmek için boş yere kıpırdanarak okumaya çalıştı, ama gözleri, yaldızlı Yükselen Güneşlerle çevrilmiş yüksek kapılara kayıp duruyordu. Rand’ın içeriye girdiğini görmeyi umuyordu; Sorilea’yı ya da Cadsuane’i görmekten korkuyordu. Farkında olmadan açık mavi ceketini düzeltti, klapalarına işlenmiş minik kar çiçeklerini elledi. Daha fazla çiçek işlemesi kollarına ve içine zar zor sığacağı şekilde, daracık dikilmiş pantolonunun bacaklarına dolanıyordu. Her zaman giydiği giysilerden çok farklı olduğundan değil. Pek değil. Şimdiye dek, ne kadar işleme kullanmış olursa olsun, elbise giymekten kaçmıştı, ama Sorilea’nın, üzerindeki giysileri kendi elleriyle çıkarması gerekse bile, onu bir elbisenin içine tıkmaya kararlı olduğundan korkuyordu.</p>

    <p>Kadın Min ve Rand meselesi hakkında her şeyi biliyordu. <em>Her şeyi.</em> Min yanaklarının kızardığını hissetti. Sorilea, Min Farshaw’ın Rand al’Thor için uygun bir... sevgili... olup olmadığına karar vermeye çalışıyor gibiydi. Bu sözcük Min’in aptalca bir heyecan hissetmesine sebep oluyordu; o tüy beyinli bir kız değildi ki! O sözcük, onu yetiştiren teyzelerinin orada olup olmadığını görmek için vicdan azabı içinde omzunun üzerinden arkaya bakmak istemesine sebep oluyordu. <em>Hayır,</em> diye düşündü alayla, <em>sen tüy beyinli değilsin. Tüyün senden fazla beyni vardır!</em></p>

    <p>Ya da belki, Sorilea Rand’ın Min’e uygun olup olmadığını bilmek istiyordu; bazen öyle geliyordu. Bilgeler Min’i içlerinden biri gibi kabul ediyorlardı ya da hemen hemen içlerinden biri gibi, ama bu, son haftalar içinde, Sorilea Min’i çamaşırcı merdanesi gibi sıkmıştı. Kösele yüzlü, beyaz saçlı Bilge Min hakkında her kırıntıyı, Rand hakkında her zerre bilgiyi bilmek istiyordu. Ceplerinin dibindeki toza kadar! Min iki kez, bitmek tükenmek bilmez sorgulamadan kaçınmaya çalışmıştı ve Sorilea iki kez sopa çıkarmıştı! O korkunç yaşlı kadın Min’i en yakın masanın üzerine yatırmıştı ve sonra belki <em>bunun</em> hafızasından bir şey daha silkeleyebileceğini söylemişti. Diğer Bilgelerin hiçbiri duygudaşlık göstermemişti de! Işık, bir erkek için insan nelere katlanıyordu! Üstelik ona tek başına sahip olamayacakken!</p>

    <p>Cadsuane’in girişimi tamamen farklıydı. Muazzam ölçüde vakur bir kadın olan Aes Sedai, Sorilea ne kadar beyaz saçlıysa o kadar gri saçlıydı ve ne Min, ne de Rand umurunda bile değildi, ama zamanının büyük kısmını Güneş Sarayı’nda geçiriyordu. Kadından tamamen kaçınmak imkânsızdı; nereye dilerse oraya girebiliyor gibiydi. Ve kısaca da olsa, ne zaman Cadsuane Min’e baksa, Min boğalara dans etmeyi, ayılara şarkı söylemeyi öğretebilecek bir kadın görmekten alamıyordu kendini. Kadının parmağını uzatmasını ve Min Farshaw’ın burnunda bir topla dans etmeyi öğrenmesinin zamanının geldiğini bildirmesini bekleyip duruyordu. Eninde sonunda Rand Cadsuane ile yine yüzleşmek zorundaydı ve düşünce Min’in midesini düğüm düğüm ediyordu.</p>

    <p>Kendini kitabının üzerine eğilmeye zorladı. Kapılardan biri ardına dek açıldı ve Rand kolunda Ejder Asası ile birlikte içeri girdi. Altın bir taç takmıştı, defne yapraklarından oluşan geniş bir halka –herkesin bahsettiği Kılıçtan Taç olmalıydı bu–; üzerinde bacaklarını hoş gösteren dar bir pantolon ve pek güzel oturan, altın işlemeli yeşil ipek ceket vardı. <em>Gerçekten</em> yakışıklıydı.</p>

    <p>Min kaldığı yeri, Fel Efendi’nin onun “aşırı güzel” olduğunu söylediği bir notla işaretleyerek, dikkatle kitabı kapattı ve dikkatle sandalyenin yanına, yere bıraktı. Sonra kollarını kavuşturup bekledi. Ayakta olsa, ayağını yere vuruyor olurdu, ama sırf <em>sonunda</em> geldiği için ayağa fırladığını düşündürmeyecekti o adama.</p>

    <p>Rand bir an durup ona gülümsedi ve bir sebepten kulak memesini çekiştirdi –bir ezgi mırıldanıyor gibiydi!– sonra aniden dönüp kapılara kaşlarını çattı. “Dışarıdaki Kızlar bana senin burada olduğunu söylemediler. Aslında, tek kelime bile etmediler. Işık, beni gördüklerinde peçelerini takacaklarını sandım.”</p>

    <p>“Belki kızgındırlar,” dedi Min sakin sakin. “Belki nerede olduğunu merak etmişlerdir. Tıpkı benim gibi. Belki <em>onlar</em> incindin mi, hastalandın mı, üşüdün mü, diye merak etmişlerdir.” <em>Tıpkı benim gibi,</em> diye düşündü acı acı. Adamın kafası karışmış gibiydi!</p>

    <p>“Sana yazdım,” dedi yavaşça ve Min burnunu çekti.</p>

    <p>“İki kez! Mektuplarını Asha’manlar getirdi ve iki kez yazdın, Rand al’Thor. Buna yazmak diyorsan!”</p>

    <p>Rand, Min ona tokat atmış gibi sendeledi –hayır, karnına tekme atmış gibi!– ve gözlerini kırpıştırdı. Min kendine hâkim oldu ve arkasına yaslandı. Adama yanlış anda duygudaşlık gösterirsen, kaybettiğin avantajı bir daha asla kazanamazsın. İçinde bir parça kollarını onun boynuna dolamak, onu teselli etmek, tüm acılarını almak, tüm incinmişliklerini gidermek istiyordu. O kadar çok vardı ki onlardan ve Rand kimseye itiraf etmiyordu. Ama ayağa fırlamayacak, ona koşmayacak, sorunun ne olduğunu sormayacaktı... Işık, iyi olmak zorundaydı.</p>

    <p>Bir şey Min’i nazikçe dirseklerinin altında tuttu ve sandalyeden kaldırdı. Min mavi çizmeleri havada sallanarak havada ona doğru süzüldü. Ejder Asası Rand’dan yüzerek uzaklaştı. Eh, demek gülümseyebildiğini sanıyordu, öyle mi? Şirin bir gülümsemenin Min’i sakinleştirebileceğini sanıyordu, öyle mi? Min ona haddini bildirmek için ağzını açtı. Hem de keskin sözlerle bildirmek için! Rand kollarını ona doladı ve öptü.</p>

    <p>Tekrar nefes almayı başardığında, Min kirpiklerinin arasından ona baktı. “İlk seferinde...” Sesindeki pürüzü gidermek için yutkundu. “İlk seferinde, Jahar Narishma bakışları ile herkesin kafatasında delik açmaya çalışarak içeri girdi ve bana bir parça parşömen verip çıktı. Bakalım. Şöyle diyordu, ‘Illian tacını aldım. Ben dönene kadar kimseye güvenme. Rand.’ Doğru düzgün bir aşk mektubundan birazcık eksik, derim ben.”</p>

    <p>Rand onu yine öptü.</p>

    <p>Bu sefer nefeslenmek daha uzun sürdü. Bu iş hiç de beklediği gibi gitmiyordu. Diğer yandan, hiç fena da gitmiyordu. “İkinci seferinde Jonan Adley bir parça kâğıt getirdi. Şöyle diyordu, ‘Burada işim bittiğinde döneceğim. Kimseye güvenme. Rand.’ Adley ben banyo yaparken girdi içeri,” diye ekledi, “ve hiç utanmadan gözlerine ziyafet çekti.” Rand her zaman kıskanmıyormuş gibi yapardı –dünyada kıskanmayan adam varmış gibi– ama Min ona bakan adamlara nasıl kaş çattığını görmüştü. Hem, sonradan zaten oldukça hevesli olan halleri daha da hararetli oluyordu. Bu seferki öpücüğün neye benzeyeceğini merak etti. Belki de yatak odasına çekilmelerini önermeliydi? Hayır, ne olursa olsun o kadar atılgan olmayacaktı...</p>

    <p>Rand onu yere bıraktı, yüzü aniden kasvetlenmişti. “Adley öldü,” dedi. Aniden taç kafasından fırladı ve döne döne oda boyunca uçtu. Tam Min onun Ejder Tahtı’nın sırtına çarpacağını, belki delip geçeceğini düşündüğünde, geniş altın halka durdu ve yavaşça tahtın oturağına kondu.</p>

    <p>Rand’a bakarken Min’in nefesi kesildi. Sol kulağının üzerindeki koyu kırmızı buklelerin içinde kan pırıldıyordu. Min kol yeninden dantel kenarlı bir mendil çekti ve onun alnına uzandı, ama Rand Min’in bileğini yakaladı.</p>

    <p>“Onu ben öldürdüm,” dedi Rand sessizce.</p>

    <p>Sesini duyunca ürperdi Min. Sessizdi, tıpkı mezar sessizliği gibi. Belki de yatak odası iyi bir fikirdi. Ne kadar atılgan olursa olsun. Kendini gülümsemeye zorlayarak –ve o dev yatağı düşünürken gülümsemenin ne kolay geldiğini fark ettiğinde kızararak– Rand’ın gömleğinin önünü yakaladı ve hem gömleği, hem ceketi oracıkta, o anda yırtmaya hazırlandı.</p>

    <p>Biri kapıyı çaldı.</p>

    <p>Min elini çabucak Rand’ın gömleğinden çekti. Geriye sıçradı. Kim olabilir, diye düşündü sinirle. Rand oradayken Kızlar ya ziyaretçisi olduğunu bildirirdi ya da onları içeri gönderirdi.</p>

    <p>“Gel,” dedi Rand yüksek sesle, Min’e hüzünle gülümseyerek. Min buna da kızardı.</p>

    <p>Dobraine başını içeri uzattı, sonra ikisinin birlikte durduğunu görünce girdi ve kapıyı arkasından kapattı. Cairhienli lord ufak tefek bir adamdı, Min’den biraz daha uzun. Başının ön tarafı tıraşlanmıştı ve kalan, grileşmeye yüz tutmuş saçları omuzlarına dökülüyordu. Hemen hemen siyah ceketinin önü, belinin altına kadar mavi beyaz çizgilerle süslenmişti. Rand’ın gözüne girmeden önce bile, ülkesinde güçlü bir adamdı. Şimdi burada o hüküm sürüyordu, en azından Elayne Güneş Tahtı’na oturana kadar. “Lord Ejder,” diye mırıldandı, eğilerek. “Leydi <em>Ta’veren.</em>”</p>

    <p>“Bir şaka,” diye mırıldandı Min, Rand kaşını kaldırarak ona bakınca.</p>

    <p>“Belki,” dedi Dobraine, hafifçe omuzlarını silkerek, “ama şehirdeki asil kadınları yarısı artık Leydi Min’i taklit ederek parlak renklere bürünüyorlar. Bacaklarını teşhir eden pantolonlar ve çoğu şeylerini bile örtmeyen ceketler...” Adam, Min’in ceketinin de kalçalarını tamamen örtmediğini fark edince öksürdü.</p>

    <p>Min adama, epey boğum boğum olsalar da, <em>kendisinin</em> de pek hoş bacakları olduğunu söylemeyi düşündü, ama hemen vazgeçti. Yalnız kaldıklarında Rand’ın kıskançlığı harika bir alev olabiliyordu, ama onun Dobraine’e saldırmasını istemiyordu. Bunu yapabileceğinden korkuyordu. Dahası, Dobraine’in dilinin sürçtüğünü düşünüyordu; Lord Dobraine Taborwin az da olsa, kaba şakalar yapacak adam değildi.</p>

    <p>“Demek sen de dünyayı değiştiriyorsun, Min.” Rand sırıtarak parmağının ucu ile Min’in burnunu ucuna dokundu. Burnunun ucuna! Onu eğlendiren bir çocukmuş gibi! Daha da kötüsü, Min ona aptal aptal sırıttığını hissetti. “Öyle görünüyor ki, benden daha iyi bir şekilde,” diye devam etti ve o anlık çocuksu sırıtış sis gibi kayboldu.</p>

    <p>“Tear ve Illian’da her şey yolunda mı, Lord Ejder?” diye sordu Dobraine.</p>

    <p>“Tear ve Illian’da her şey yolunda,” diye yanıt verdi Rand sertçe. “Bana anlatacak nelerin var, Dobraine? Otur, adam. Otur.” Sandalye sırasına doğru işaret etti ve kendisi de oturdu</p>

    <p>“Mektuplarınızda istediklerinizin hepsini yerine getirdim,” dedi Dobraine, Rand’ın karşısına oturarak, “ama raporlayacak iyi şeyler pek az, korkarım.”</p>

    <p>“Ben bize içki getireyim,” dedi Min gergin bir sesle. Mektuplar? Topuklu botlar giyerken öfkeyle yürümek kolay değildi –Min onlara alışmıştı, ama ne yaparsanız yapın o şeyler yüzünden salınarak yürüyordunuz– ama yeterli öfke ile her şey mümkündü. Öfkeyle yürüyerek dev aynalardan birinin dibindeki küçük yaldızlı masaya, üzerinde duran gümüş sürahi ile kadehlere yöneldi. Kendini, baharatlı şarap doldurarak ve öfkesi içinde döküp saçarak meşgul etti. Konukları olması olasılığına karşılık, hizmetkârlar yedek kadeh getirmişlerdi, ama Sorilea ve bir sürü aptal asil kadın dışında hiç konuğu olmuyordu. Şarap ılımıştı, ama o ikiliye yetecek kadar sıcaktı yine de. Min iki mektup almıştı, ama Dobraine’in on tane aldığına iddiaya girebilirdi! Yirmi tane! Sürahiyi ve kadehleri çarpa çarpa işe görürken dikkatle dinledi. O bir düzine mektupla, Min’in arkasından ne işler çevirmişlerdi acaba?</p>

    <p>“Toram Riatin ortadan kaybolmuş gibi,” dedi Dobraine, “ama en azından söylentiler onun hâlâ hayatta olduğunu söylüyor. Kötü şans. Söylentiler aynı zamanda, Daved Hanlon ve Jeraal Mordeth’in –sizin Padan Fain dediğiniz adamın– onu terk ettiğini söylüyor. Bu arada, Toram’ın kız kardeşi Leydi Ailil’i cömert bir daireye yerleştirdim ve yanına... güvenilir... hizmetkârlar verdim.” Ses tonuna bakarak, kendisine karşı güvenilir hizmetkârlar kastettiği açıktı. Onun haberi olmadan kadın elbisesini bile değiştiremeyecekti. “Onu buraya getirmenizi anlıyorum, Lord Bertome ve diğerlerini de, ama Yüksek Lord Weiramon’u ve Yüksek Leydi Anaiyella’yı neden getirdiniz? Onların yanına verilen hizmetkârların da güvenilir olduğundan bahsetmeme bile gerek yok, elbette.”</p>

    <p>“Bir kadının seni öldürmek istediğini nereden anlarsın?” dedi Rand düşünceli düşünceli.</p>

    <p>“İsminizi bilirken mi?” Dobraine şaka yapıyor gibi değildi. Rand düşünceli düşünceli başını yana eğdi, sonra başını salladı. Başını salladı! Min, onun hâlâ kafasının içinde sesler duymadığını umdu.</p>

    <p>Rand onu öldürmek isteyen kadını kenara süpürürmüş gibi bir jest yaptı. Kadının buralarda olması tehlikeli bir şeydi. Min onu öldürmek istemiyordu kesinlikle ama Sorilea’nın sopasının onun üzerinde kullandığını görmeye de bir şey demezdi! Pantolonlar insanı pek korumuyordu.</p>

    <p>“Weiramon çok fazla hata yapan bir aptal,” dedi Rand Dobraine’e ve adam ciddiyetle onayladı. “Onu kullanabileceğimi düşünmek benim hatam. Her durumda, Yenidendoğan Ejder’in yakınında kalmak yeterince mutlu ediyor onu. Başka ne var?” Min ona bir kadeh uzattı ve Rand bileğine dökülen şaraba rağmen gülümsedi ona. Belki de kaza sanmıştı.</p>

    <p>“Pek az ve çok fazla,” diye başladı Dobraine, sonra Min ikinci kadehi ona doğru ittirirken şarap dökülmesin diye sandalyesinde geri sıçradı. Min meyhane hizmetçisi olarak bu kısa rolünü hiç sevmemişti. “Teşekkür ederim, Leydi Min,” diye mırıldandı adam zarafetle, ama kadehi alırken yan yan baktı ona, Min sakin sakin kendi kadehini almaya gitti. Sakin sakin.</p>

    <p>“Korkarım Leydi Caraline ve Yüksek Lord Darlin burada, Şehir’de, Leydi Arilyn’in sarayındalar,” diye devam etti Cairhienli lord, “Cadsuane Sedai’nin koruması altındalar. Belki koruma doğru sözcük değil. Onları görmeye gittim, ama içeri sokmadılar beni. Şehir’den ayrılmaya çalıştıklarını ve çuval gibi geri getirildiklerini duydum. Bir hikâye, çuval <em>içinde</em> diyor. Cadsuane ile tanıştığımdan, inanırım da.”</p>

    <p>“Cadsuane,” diye mırıldandı Rand ve Min ürperdi. Tam olarak korkmuş gibi konuşmamıştı, ama huzursuzluktan fazlası vardı. “Caraline ve Darlin hakkında ne yapmalıyım sence, Min?”</p>

    <p>Ondan iki sandalye uzağa yerleşmekte olan Min, aniden konuşmaya dahil edilince irkildi. Hüzünle, en iyi bej rengi ipek bluzuna ve pantolonuna dökülen şaraba baktı. “Caraline Elayne’in Güneş Tahtı’na çıkmasını destekleyecek,” dedi surat asarak. Sıcak şarap için, oldukça soğuk bir his veriyordu ve lekeyi bluzdan çıkarabileceğini sanmıyordu. “Bir görü değil, ama ona inanıyorum.” Dobraine’e bakmadı, ama adam bilgece başını salladı. Artık görüleri herkes biliyordu. Bunun tek sonucu, geleceklerini bilmek isteyen asil kadın akını olmuştu ve Min bilemeyeceğini söylediğinde surat asıyorlardı. Çoğu, Min’in gördüğü pek az şeyden memnun kalmazdı; kötü şeyler yoktu, ama panayırlardaki falcıların anlattığı parlak harikalar da yoktu. “Darlin’e gelince, kadın onu sıkıp kuruması için astıktan sonra Caraline ile evleneceği gerçeğine ek olarak, tek söyleyebileceğim adamın bir gün kral olacağı. Başında tacı gördüm, üzerinde tek bir kılıç vardı, ama hangi ülkeye ait olduğunu bilmiyorum. Ve ah, evet. Yatakta ölecek ve karısı ondan uzun yaşayacak.”</p>

    <p>Dobraine’in şarabı boğazına takıldı, adam dudaklarından şarap saçtı ve ağzını sade, keten bir mendille sildi. <em>Bilenlerin</em> çoğu <em>inanmıyordu.</em> Min kendinden pek hoşnut bir biçimde, kadehinde kalan pek az şarabı yudumladı. Ve sonra o boğulur gibi oldu, kesik kesik nefes alarak kol yeninden mendilini çıkardı ve ağzını sildi. Işık, tortuları kendi kadehine doldurmak zorundaydı, değil mi!</p>

    <p>Rand kadehinin içine bakarak başını salladı. “Demek yaşayacaklar ve başıma bela olacaklar,” diye mırıldandı. Taş gibi sert sözcükler için çok yumuşak bir ses. Min’in koyun çobanı kılıç kadar sert bir adam olup çıkmıştı. “Peki bu konuda ne yapacağım...”</p>

    <p>Aniden sandalyesinde kapılara doğru döndü. Bir kanat açılıyordu. Rand’ın çok keskin kulakları vardı. Min hiçbir şey duymamıştı.</p>

    <p>İçeri giren iki Aes Sedai de Cadsuane değildi ve Min mendilini kol yenine tıkarken omuzlarının gevşediğini hissetti. Rafela kapıyı kapatırken Merana Rand’a doğru reverans yaptı, ama Gri Aes Sedai’nin kahverengi gözleri Min’i ve Dobraine’i de süzdü ve aklının bir köşesine yazdı. Sonra yuvarlak yüzlü Rafela da koyu mavi eteklerini açarak eğildi. Rand işaret edene dek ikisi de doğrulmadı. Serin bir dinginlik içinde ona doğru süzüldüler. Yalnız, Mavi Aes Sedai, kendi kendine orada olduğunu hatırlatmak ister gibi, kısaca şalını elledi. Min bu jesti daha önce, Rand’a sadakat yemini eden diğer Aes Sedailerde görmüştü. Onlar için kolay olmasa gerekti. Aes Sedailere yalnızca Beyaz Kule hükmederdi, ama Rand parmağını büktüğünde geliyorlar, parmağını uzattığında gidiyorlardı. Aes Sedailer krallar ve kraliçeler ile denkleri olarak konuşurlardı, belki biraz daha üstün olarak, ama Bilgeler onlara çömez diyordu ve Rand’a ettiklerinden iki kat hızlı itaat etmelerini bekliyorlardı.</p>

    <p>Bunların hiçbiri Merana’nın pürüzsüz yüzünden anlaşılmıyordu. “Lord Ejder,” dedi saygıyla. “Döndüğünüzü yeni öğrendik ve Atha’an Miere ile işlerin nasıl gittiğini bilmek istersiniz diye düşündük.” Dobraine’e bir bakış fırlatmakla yetindi, ama adam hemen ayağa kalktı. Cairhienli yalnız görüşmek isteyen insanlara alışıktı.</p>

    <p>“Dobraine kalabilir,” dedi Rand sertçe. Duraksamış mıydı? Ayağa kalkmadı. Mavi buz parçaları gibi gözlerle, Yenidendoğan Ejder rolünü olabildiğince dolduruyordu. Min ona bu kadınların gerçekten onun olduğunu, yanında Deniz Halkı gemisine gidenlerin tamamen ona ait olduklarını, yeminlerine son derece sadık ve dolayısıyla onun iradesine tabi olduklarını söylemişti, ama herhangi bir Aes Sedai’ye güvenmeyi güç buluyor gibiydi. Min anlıyordu, ama nasıl güvenileceğini öğrenmek zorundaydı.</p>

    <p>“Nasıl dilerseniz,” diye yanıt verdi Merana, başını kısaca eğerek. “Rafela ve ben Deniz Halkı ile bir anlaşmaya vardık. Pazarlık diyorlar ona.” Fark kolaylıkla anlaşılıyordu. Ellerini gri çizgili yeşil eteğinden kaldırmadan derin bir nefes aldı. Buna ihtiyacı vardı. “Shodein Klanı’nın Dalgahanımı Harine din Togara İki Rüzgâr, Atha’an Miere’in Gemiler Hanımı olan Nesta din Reas İki Ay adına konuştu, dolayısıyla sözü tüm Atha’an Miereleri bağlıyordu. Yenidendoğan Ejder’in ihtiyaç duyacağı gemilerin, onun dilediği amacı yerine getirmek üzere, onun ihtiyaç duyacağı zamanda, ihtiyaç duyacağı yere yelken açacağına söz verdi.” Merana çevrede hiç Bilge yokken biraz kurumlu bir tavır takınıyordu. Bilgeler buna izin vermiyordu. “Karşılığında, Rafela ve ben, sizin adınıza konuşarak, Yenidendoğan Ejder’in Atha’an Miere’in hiçbir yasasını değiştirmeyeceğini söz verdik. Tıpkı şeylerin arasında...” Bir an duraksadı. “Beni affedin. Anlaşmaları tıpkı yapıldığı gibi aktarmaya alışığım. Onların kullandığı sözcük ‘kıyıbağlı’ idi, ama kastettikleri, Tear ve Cairhien’de yaptığınız gibi.” Gözlerinde bir soru belirdi ve kayboldu. Belki de Illian’da da aynısını yapıp yapmadığını merak ediyordu. Rand onun geldiği yer olan Andor’da hiçbir şeyi değiştirmediği için rahatladığını ifade etmişti.</p>

    <p>“Sanırım bunu kabul edebilirim,” diye mırıldandı Rand.</p>

    <p>“İkinci olarak,” diye sözü aldı Rafela, tombul ellerini bel hizasında kavuşturarak, “kontrolünüz altında olan ve olacak, gemilerin girebileceği bir su kütlesinin <em>kıyısında</em> bulunan her şehirde, Atha’an Miere’e, bir buçuk kilometreye bir buçuk kilometre, kare şeklinde bir toprak parçası vermelisiniz.” Merana’dan biraz daha az kurumlu konuşuyordu, ama ancak kıl payı fark vardı. Söylediği sözlerden de memnun değildi. Kadın Tearlıydı ve pek az liman şehrinin ticaret üzerinde Tear kadar sıkı kontrolü vardı. “Bu bölgeler içinde, Atha’an Miere’in yasaları tüm diğer yasalardan üstün sayılacak. Bu anlaşma, o limanların hükümdarları ile de yapılacak, böylece...” Duraksama sırası ona gelmişti. Kadının esmer yanakları biraz grileşti.</p>

    <p>“Böylece anlaşma ben öldükten sonra da geçerli olacak, öyle mi?” dedi Rand kuru kuru. Havlarcasına kahkaha attı. “Bunu da kabul edebilirim.”</p>

    <p>“Su kıyısındaki her şehir mi?” diye nida etti Dobraine. “Burasını da mı kastediyorsunuz?” Ayağa fırladı ve ileri geri adımlamaya başladı. Şarabı Min’in yaptığından daha fazla saçıyordu, ama farkında değil gibiydi. “Bir buçuk kilometreye bir buçuk kilometre, ha? Işık bilir ne tuhaf yasalar altında? Bir Deniz Halkı gemisinde yolculuk ettim ve o tuhaftı! Çıplak bacakları saymıyorum! Ya gümrük vergileri, liman ücretleri ve...” Aniden hızla Rand’a döndü. Aes Sedailere kaşlarını çattı, kadınlar ona aldırmadılar, ama Dobraine, kabalığa varan bir sesle, Rand’a hitaben konuştu. “Bir sene içinde Cairhien’i mahvederler, Lord Ejder. Bunu yapmalarına izin verdiğiniz her limanı mahvederler.”</p>

    <p>Min sessizce onayladı, ama Rand elini sallamakla yetindi ve yine güldü. “Öyle sanabilirler, ama bu konuda ben de bir şey biliyorum, Dobraine. Toprak parçasını kimin seçeceğini söylememişler, bu yüzden suyun kıyısında olmak zorunda değil. Yiyeceklerini sizden satın almak zorunda olacaklar ve o toprak parçasından ayrıldıkları zaman sizin yasalarınızla yaşamak zorunda kalacaklar, bu yüzden fazla küstah davranamayacaklar. En kötü durumda, mallar onların... sığınağından... çıkarken vergilerinizi tahsil edebilirsiniz. Kalanlar konusunda... Ben kabul edebiliyorsam siz de edebilirsiniz.” Şimdi sesinde kahkaha yoktu ve Dobraine başını eğdi.</p>

    <p>Min, Rand’ın bütün bunları nereden öğrendiğini merak etti. Bir kral gibi, ne yaptığını bilen bir kral gibi konuşmuştu. Belki de Elayne öğretmişti ona.</p>

    <p>“‘İkinci olarak’ kısmı daha fazlasını ima ediyor,” dedi Rand iki Aes Sedai’ye.</p>

    <p>Merana ve Rafela, farkında olmadan eteklerine ve şallarına dokunarak bakıştılar ve sonra Merana hiç de kurumlu olmayan bir sesle konuştu. Aslında, aşırı hafif bir sesle. “Üçüncü olarak, Yenidendoğan Ejder Atha’an Miere’in seçtiği bir büyükelçiyi her zaman yanında bulundurmayı kabul edecek. Harine din Togara kendi adını verdi. Rüzgârbulanı, Kılıçefendisi ve maiyeti de onunla gelecek.”</p>

    <p>“Ne?” diye kükredi Rand, sandalyeden fırlayarak.</p>

    <p>Rafela, onun sözünü kesmesinden korkarmış gibi, hızla devam etti. “Ve dördüncü olarak, Yenidendoğan Ejder Gemiler Hanımı çağırınca hemen gitmeyi kabul edecek, ama üç ardışık sene içinde ikiden fazla kez değil.” Sonuncusunu hafifletici bir şartmış gibi telaffuz etmeye çalışarak, nefes nefese bitirdi.</p>

    <p>Ejder Asası Rand’ın arkasından, yerden havalandı ve Rand bakmadan havada kaplı onu. Gözleri artık buz gibi değildi. Mavi ateştiler. “Ensemden ayrılmayacak bir Deniz Halkı büyükelçisi, öyle mi?” diye bağırdı. “Çağrıya itaat etmek mi?” Oymalı mızrak başını, yeşil beyaz püskülleri savurarak onlara doğru salladı. “Orada, bütün topraklarımızı işgal etmek isteyen bir halk var ve bunu yapabilirler de! Orada Terkedilmişler var! Karanlık Varlık bekliyor! Hazır başlamışken gemilerine kalafat çekeceğimi de kabul etseydiniz bari!”</p>

    <p>Normalde Rand’ın öfkesi kabardığında Min onu sakinleştirmeye çalışırdı, ama bu sefer öne eğildi ve Aes Sedailere dik dik baktı. Rand ile tamamen hemfikirdi. Bir at satmak için koca ahırı vermişlerdi!</p>

    <p>Rafela Rand’ın patlamasının önünde sallandı, ama Merana sırtını dikleştirdi, onun gözleri de altın benekli kahverengi alevler gibiydi. “Sen <em>bizi</em> mi azarlıyorsun?” diye terslendi, gözleri ne kadar hararetliyse o kadar soğuk bir sesle. Min’in çocukken gördüğü şekliyle Aes Sedai’ydi, kraliçelerden de azametli, kudretlilerden de kudretli. “Başlangıçta sen oradaydın <em>ta’veren</em> ve onları dilediğin gibi büktün. Hepsinin sana diz çökmesini sağlayabilirdin! Ama ayrıldın! Bir <em>ta’veren</em> için dans ettiklerini anlamak onları hiç memnun etmedi. Bir yerden kalkan örmeyi öğrenmişler ve daha sen gemiden ayrılmadan Rafela ve bana kalkan koydular. Güç’le üstünlük sağlamamamız için, dediler. Birden fazla kez Harine, aklımız başımıza gelene dek ayak parmaklarımızdan halatlara asmakla tehdit etti bizi ve yapardı da bence! İstediğin gemileri aldığın için şanslısın, Rand al’Thor. Harine’e kalsa bir avuçla yetinirdin! Kadın senin yeni çizmelerini ve şu korkunç tahtı da istemediği için şanslısın! Ah, bu arada, resmi olarak senin Coramoor olduğunu kabullendi, seni karnına sancı giresi adam!”</p>

    <p>Min kadına bakakaldı. Rand ve Dobraine kadına bakakaldılar ve Cairhienlinin ağzı açık kaldı. Rafela, ağzını sessizce oynatarak bakakaldı. Aynı şekilde, Merana’nın gözlerindeki alevler soldu, kadın neler söylediğini anladıkça o gözler gittikçe irileşti, irileşti.</p>

    <p>Ejder Asası Rand’ın yumruğunda titriyordu. Min bundan çok daha azı için Rand’ın öfkesinin patladığını görmüştü. Patlamadan kaçınmanın bir yolunu bulmak için dua ediyordu, ama bir yol göremiyordu.</p>

    <p>“Öyle görünüyor ki,” dedi Rand sonunda, “bir <em>ta’veren</em>’in insanların ağzından aldığı sözler her zaman işitmek istediği sözler olmuyor.” Sesi... sakin gibiydi; Min aklının da başında olduğunu düşünmüyordu. “İyi iş çıkardın, Merana. Ben sana köpek maması bıraktım, ama sen ve Rafela iyi iş çıkardınız.”</p>

    <p>İki Aes Sedai durdukları yerde sallandılar ve bir an Min hissettikleri rahatlama ile yere yığılıvereceklerini sandı.</p>

    <p>“En azından detayları Cadsuane’den saklamayı başardık,” dedi Rafela, titrek ellerle eteklerini düzelterek. “<em>Bir tür</em> anlaşma yaptığımızı herkesin öğrenmesini engellemenin yolu yoktu, ama bu kadarını ondan sakladık.”</p>

    <p>“Evet,” dedi Merana nefes nefese. “Hatta buraya gelirken bize pusu kurdu. Ondan herhangi bir şeyi saklamak zordur, ama biz başardık. Onun bilmesini istemeyeceğini...” Rand’ın yüzündeki taş gibi ifadeye bakarak sesi soldu gitti.</p>

    <p>“Yine Cadsuane,” dedi Rand dümdüz bir sesle. Elindeki oymalı mızrak sapına baktı, sonra elinde bir mızrak tutarken kendine güvenmiyormuş gibi, onu bir sandalyeye fırlattı. “Cadsuane Güneş Sarayı’nda, değil mi? Min, dışarıdaki Kızlara söyle, Cadsuane’e bir mesaj götürsünler. Bir an önce Yenidendoğan Ejder’in huzuruna gelecek.”</p>

    <p>“Rand, bence bunu yapmamalısın,” diye başladı Min huzursuzlukla, ama Rand sözünü kesti. Sertçe değil, ama büyük kararlılıkla.</p>

    <p>“Lütfen dediğimi yap, Min. Bu kadın ağılı gözleyen kurt gibi. Ne istediğini öğrenmeye kararlıyım.”</p>

    <p>Min hiç acele etmeden ayağa kalktı, kapılara ayak sürüyerek yürüdü. Bunun kötü bir fikir olduğunu düşünen tek kişi o değildi. En azından, Yenidendoğan Ejder, Cadsuane Melaidhrin ile yüzleşirken başka yerde olmak isteyen tek kişi de değildi. Dobraine onun yanından geçti, bir an duraksayıp eğildi ve odadan çıktı. Merana ve Rafela bile ondan önce çıktılar, ama onlar acele etmiyormuş gibi yaptılar. En azından odanın içindeyken. Min başını koridora uzattığında, iki Aes Sedai’nin Dobraine’e yetiştiğini, koşar adım uzaklaştıklarını gördü.</p>

    <p>Tuhaf bir şekilde, Min içeri girerken orada olan yarım düzine Kız’ın sayısı artmıştı, koridorun iki yanında, uzun boylu, sert yüzlü, <em>cadin’sor</em> grilerine ve kahverengilerine bürünmüş, başlarına <em>shoufa</em> dolamış, uzun peçelerini göğüslerine sarkıtmış kadınlardan, göz görebildiğince uzanan birer sıra oluşturmuşlardı. Çoğunun elinde, savaş çıkmasını bekliyorlarmış gibi, mızraklar ve boğa derisinden kalkanlar vardı. Bazıları “bıçak, kâğıt, taş” denen bir parmak oyunu oynuyor, geri kalanlar ilgiyle onları izliyordu.</p>

    <p>Ama Min’i görmeyecek kadar ilgiyle değil. Min Rand’ın mesajını ilettiğinde, sıralar boyunca el konuşmaları çaktı, sonra iki uzun, sıska Kız koşarak uzaklaştı. Diğerleri hemen oyun oynamaya ve izlemeye döndüler.</p>

    <p>Min şaşkın şaşkın başını kaşıyarak odaya döndü. Kızlar genelde sinirlerini bozuyordu, ama her zaman ona edecek bir çift lafları oluyordu ve bazen saygıyla yapıyorlardı bunu, tıpkı bir Bilge karşısında olduğu gibi ve bazen şakalar yapıyorlardı, ama mizah anlayışları, en iyi haliyle, tuhaftı. Onu bu şekilde görmezden geldikleri hiç olmamıştı.</p>

    <p>Rand yatak odasındaydı. Bu basit gerçek Min’in nabzını hızlandırmaya yetti. Rand ceketini çıkarmış, kar beyazı gömleğinin yakasındaki ve kol yenlerindeki bağcıkları çözmüş, eteklerini pantolonundan çıkarmıştı. Min yatağın ayakucuna oturarak bağdaş kurdu. Bir süredir Rand’ı soyunurken izleme fırsatı bulamamıştı ve keyfini çıkarmayı düşünüyordu.</p>

    <p>Ama Rand soyunmaya devam etmek yerine orada durup ona baktı. “Cadsuane bana ne öğretebilir ki?” diye sordu aniden.</p>

    <p>“Sana ve tüm Asha’manlara,” diye yanıt verdi Min. Görüsü öyle diyordu. “Ne olduğunu bilmiyorum, Rand. Yalnızca, öğrenmek zorunda olduğunu biliyorum. Hepinizin.” Rand gömleğinin eteklerini çıkarmaktan ileri gitmeyi düşünmüyormuş gibiydi. Min içini çekerek devam etti. “Ona ihtiyacın var, Rand. Onu kızdırmayı göze alamazsın. Onu uzaklara kovalamayı göze alamazsın.” Aslında, elli Myrddraal ve bin Trolloc’un bile Cadsuane’i herhangi bir yere <em>kovalayabileceğinden</em> kuşkuluydu, ama yine de gerçek buydu.</p>

    <p>Rand’ın gözlerine uzak bir bakış yerleşti ve bir an sonra başını iki yana salladı. “Neden deli bir adamı dinleyeyim?” diye mırıldandı, neredeyse kendi kendine. Işık, gerçekten de Lews Therin Telamon’un kafasının içinde konuştuğunu mu düşünüyordu? “Birine ona ihtiyacın olduğunu belli edersen, Min, avuçlarına düşersin. Seni dilediği yere çekmesi için eline bir tasma vermiş olursun. Hiçbir Aes Sedai için boynuma yular takmayacağım. Hiç kimse için!” Yavaşça yumruklarını açtı. “Benim sana ihtiyacım var, Min,” dedi basitçe. “Görülerin için değil. Yalnızca sana ihtiyacım var.”</p>

    <p>Min kavrulsundu, ama adam birkaç sözcükle nasıl da ayaklarını yerden kesiyordu!</p>

    <p>Rand, Min’inki kadar hevesli bir gülümseme ile gömleğinin eteklerini iki eliyle tuttu ve başının üzerine çekmeye başladı. Min parmaklarını karnının üzerinde kenetledi ve izlemek üzere yerleşti.</p>

    <p>Odaya dalan üç Kız’ın başlarında, koridorda kısa saçlarını gizleyen <em>shoufa</em>’lar yoktu. Elleri boştu ve o ağır bıçakları da taşımıyorlardı. Min’in ancak bu kadarını fark edecek zamanı oldu.</p>

    <p>Rand’ın başı ve kolları gömleğin içindeydi hâlâ ve sarı saçlı, bir Aiel kadını için bile uzun boylu biri olan Somara beyaz keteni yakaladı, doladı ve Rand’ı kendi gömleğine kıstırdı. Aynı hareketin devamı olarak bacaklarının arasını tekmeledi. Rand boğuk bir inleme ile, sendeleyerek iki büklüm oldu.</p>

    <p>Güneşten kararmış yanaklarında beyaz yara izleri olmasına rağmen güzel bir kadın olan alev saçlı Nesair, Rand’ın sağ yanına öyle sağlam bir yumruk indirdi ki Rand yan yan sendeledi.</p>

    <p>Min bir feryat kopararak yataktan fırladı. Burada ne delilik olduğunu bilmiyordu, tahmin bile edemiyordu. İki kol yeninden rahatça iki hançer çıkardı ve, “İmdat! Ah, Rand! Biri yardım etsin!” diye haykırarak kendini Kızların üzerine attı. En azından bu şekilde bağırmaya çalıştı.</p>

    <p>Üçüncü Kız, Nandera, yılan gibi döndü ve Min karnında bir tekme buldu. Tüm nefesi bir hırıltıyla boşaldı. Hançerler uyuşuk parmaklardan fırladı ve saçları grileşmeye yüz tutmuş Kız’ın ayağının üzerinden takla atarak düştü, kalan nefesini de boşaltan bir kuvvetle, sırtüstü düştü. Hareket etmeye, nefes almaya çalıştı –anlamaya çalıştı!– ama tek yapabildiği orada yatıp izlemekti.</p>

    <p>Üç kadının işi bitmemişti. Somara iki büklüm olmuş Rand’ı kendi gömleğinin içinde tutsak tutarken Nesair ve Nandera onu yumrukladılar. Özenli yumruklarını tekrar tekrar Rand’ın sert karnına, sağ yanına indirdiler. Min, nefes alabiliyor olsa, çılgınca kahkaha atardı. Onu ölümüne dövüyorlardı ve sol yanındaki hassas, yuvarlak yaraya ve üzerinde uzanan yarı iyileşmiş yarığa vurmaktan özenle kaçınıyorlardı.</p>

    <p>Rand’ın vücudunun ne kadar sert, ne kadar güçlü olduğunu çok iyi biliyordu, ama kimse böyle bir dayağa dayanamazdı. Yavaşça Rand’ın dizleri büküldü ve dizleri yere çarptığında Nandera ile Nesair gerilediler. İki kadın başlarını salladılar ve Somara Rand’ın gömleğini bıraktı. Rand yüzüstü yere düştü. Min onun inlediğini, tüm çabasına rağmen ağzından çıkan inlemelerle mücadele ettiğini duyabiliyordu. Somara diz çökerek, onun gömleğini neredeyse şefkatle indirdi. Rand yanağını yere dayamış, iri iri gözlerle, nefes almaya çalışarak yatıyordu.</p>

    <p>Nesair onun saçlarını kavradı ve başını kaldırdı. “Bunu yapmayı hak ettik,” diye hırladı, “ama bütün Kızlar seni ellerine geçirmeyi istiyordu. Senin için klanımı terk ettim, Rand al’Thor. Üzerime tükürmene izin vermeyeceğim!”</p>

    <p>Somara, Rand’ın saçlarını arkaya sıvazlayacakmış gibi uzandı, ama elini çekti. “Bize şerefsizlik getiren birincil erkek kardeşe bunu yaparız, Rand al’Thor,” dedi kararlılıkla. “İlk seferinde. İkincisinde, kayış kullanırız.”</p>

    <p>Nandera yumruklarını kalçalarına dayayarak Rand’ın tepesine dikildi. Yüzü taştan yontulmuş gibiydi. “Sen <em>Far Dareis Mai</em>’in şerefini taşıyorsun, Mızrağın Kızı’nın oğlu,” dedi sertçe. “Senin için mızrak dansı yapmaya çağırmaya söz verdin ve sonra savaşa koşarken bizi geride bıraktın. Bunu bir daha yapmayacaksın.”</p>

    <p>Rand’ın üzerinden aşıp, uzun adımlarla dışarı çıktı ve diğer ikisi de takip etti. Yalnızca Somara arkasına baktı ve mavi gözlerinde bir parça duygudaşlık vardıysa da, sesinde hiç yoktu, “Bir daha böyle bir şeyi gerekli kılma, Mızrağın Kızı’nın oğlu.”</p>

    <p>Min ona doğru emeklemeyi başardığında Rand elleri ve dizleri üzerinde doğrulmayı başarmıştı. “Delirmiş olmalılar,” diye gakladı Min. Işık, karnı nasıl da acıyordu! “Rhuarc onları!..” Rhuarc’ın ne yapacağını bilmiyordu. Her ne yapabilirse, yeterli olmazdı. “Sorilea.” Sorilea onları kazığa çakar, güneşe bırakırdı! Başlangıç olarak! “Ona söylediğimizde...”</p>

    <p>“Kimseye söylemeyeceğiz,” dedi Rand. Nefeslenmeyi başarmış gibi konuşuyordu, ama gözleri hâlâ iri iri bakıyordu. Bunu nasıl yapabiliyordu? “Hakları var. Bu hakkı gerçekten <em>kazandılar.</em>”</p>

    <p>Min o sesi de çok iyi tanıyordu. Bir erkek inatçı olmaya karar verdiğinde, çırılçıplak ısırganların arasına oturur, gözlerinize bakarak poposunun acıdığını inkâr ederdi! Min Rand’ın ayağa kalkmasına yardım ederken, onun inlemelerini duyduğunda memnun olacaktı neredeyse. Eh, birbirlerine yardım ederlerken. Rand tam bir yün kafalı ahmak olacaksa, birkaç bereyi hak ediyordu!</p>

    <p>Rand yatağa tırmandı, yastık yığınlarının üzerine uzandı ve Min onun yanına sokuldu. Umduğu bu değildi, ama bu kadarla yetinmesi gerekecekti, bundan emindi.</p>

    <p>“Bu yatağı başka bir şey için kullanmayı ummuştum,” diye mırıldandı Rand. Min duyması için söylendiğini sanmıyordu.</p>

    <p>Kahkaha attı. “Bana sarılman da... diğeri kadar hoşuma gidiyor.” Tuhaf bir şekilde, Rand onun yalan söylediğini biliyormuş gibi gülümsedi. Miren Teyze, bir erkeğin bir kadının ağzından duyduğunda her zaman inanacağı üç yalandan biri olduğunu iddia etmişti.</p>

    <p>“Rahatsız ediyorsam,” dedi serin bir kadın sesi kapıdan, “sanırım daha uygun bir zamanda gelebilirim.”</p>

    <p>Min yanmış gibi Rand’dan uzaklaştı, ama Rand onu yine yakınına çekince, ona yaslandı. Kapıda duran Aes Sedai’yi tanımıştı. Dolgun göğüslerinin üzerinde dört ince renkli şerit olan, koyu renk eteğinde beyaz çizgiler bulunan tombul, ufak tefek bir Cairhienli. Daigian Moseneillin Cadsuane ile gelen Aes Sedailerden biriydi. Ve Min’e göre Cadsuane’in kendisi kadar zorbaydı.</p>

    <p>“Kendi ülkende kimdin sen?” dedi Rand tembel tembel. “Her kimdiysen, kimse sana kapı çalmayı öğretmedi mi?” Ama Min ona sarılan koldaki her kasın taş kadar sert olduğunu fark etti.</p>

    <p>Daigian’ın alnındaki ince, gümüş zincire asılmış aytaşı, kadın başını yavaşça iki yana sallarken savruldu. Belli ki memnun olmamıştı. “Cadsuane Sedai çağrınızı aldı,” dedi, öncekinden de serin bir sesle, “ve üzüntülerini iletmemi istedi. Üzerinde çalıştığı iğne işini bitirmeyi çok istiyor. Belki bir başka gün görebilir sizi. Zaman bulabilirse.”</p>

    <p>“Böyle mi dedi?” diye sordu Rand, tehlikeli bir sesle.</p>

    <p>Daigian horgörüyle burnunu çekti. “Ben sizi bırakayım da kaldığınız yerden devam edin... her ne yapıyorduysanız.” Min, bir Aes Sedai’ye tokat atsa bedelini ödemeden kurtulup kurtulamayacağını merak etti. Daigian onun düşüncelerini okumuş gibi buz gibi gözlerle baktı, sonra dönüp süzülürcesine çıktı.</p>

    <p>Rand boğuk bir küfür sallayarak doğrulup oturdu. “Cadsuane’e söyle, Kıyamet Çukuru’nun dibine gidebilir!” diye bağırdı uzaklaşan Aes Sedai’nin arkasından. “Ona söyle, çürüyüp gidebilir!”</p>

    <p>“Bu işe yaramaz, Rand,” diye içini çekti Min. Bu düşündüğünden de zor olacaktı. “Cadsuane’e ihtiyacın var. Onun sana ihtiyacı yok.”</p>

    <p>“Yok mu?” dedi Rand yumuşacık bir sesle ve Min ürperdi. Bir de sesinin önceden tehlikeli olduğunu düşünmüştü.</p>

    <p class="paragraf">Rand dikkatle hazırlandı, yeşil ceketi tekrar giydi ve Kızlara bazı mesajlar iletmesini söylemesi için Min’i gönderdi. En azından bunu hâlâ yapıyorlardı. Sağ yanındaki kaburgaları, sol yanındaki yaralar kadar sancıyordu ve karnı tahtalarla dövülmüş gibi geliyordu. Onlara söz vermişti. Yatak odasında yalnızken <em>saidin</em>’i kavradı. Sendelediğini Min’in görmesine bir daha izin vermeyecekti. En azından, bir şekilde onu güvende tutabilirdi, ama onu yere devrilirken görürse Min nasıl güvende hissederdi? Onun hatırı için güçlü olmalıydı. Dünya için güçlü olmalıydı. Kafasının arkasındaki, Alanna’nın kendisi olan o duygu yumağı dikkatsiz olmanın bedelini hatırlatıyordu ona. O anda Alanna surat asıyordu. Bir Bilge’nin sabrını zorlamış olmalıydı, çünkü oturuyorsa bile tereddütle oturuyordu.</p>

    <p>“Ben hâlâ bunun delilik olduğunu düşünüyorum, Rand al’Thor,” dedi Min, Rand Kılıçtan Taç’ı dikkatle kafasına oturturken. O minik kılıçların yine kan çıkarmasını istemiyordu. “Beni dinliyor musun? Eh, bu işi yapmak istiyorsan, ben de yanında olacağım. Bana ihtiyacın olduğunu itiraf ettin ve bundan sonra bana daha da fazla ihtiyacın olacak!” Fena sinirliydi, yumruklarını kalçalarına dayamış, çakmak çakmak gözlerle ayağını yere vuruyordu.</p>

    <p>“Sen burada kalacaksın,” dedi Rand kararlılıkla. Ne yapmayı düşündüğünden hâlâ o kadar emin değildi ve tereddüde düştüğünü Min’in görmesini istemiyordu. Tereddüde düşeceğinden çok korkuyordu. Ama itiraz bekliyordu.</p>

    <p>Min ona bakarak kaşlarını çattı ve ayağı durdu. Gözlerindeki öfkeli ışık endişeye dönüştü ve o da bir an sonra kayboldu. “Eh, sanırım ben elini tutmadan ahır avlusunu geçecek kadar büyüdün, koyun çobanı. Dahası, gerçekten de kitaplarımda geride kaldım.”</p>

    <p>Yüksek, yaldızlı sandalyelerden birine çöktü, bacaklarını altına aldı ve Rand içeri girdiğinde okumakta olduğu kitabı kaldırdı. Birkaç saniye sonra, önündeki sayfaya tamamen dalmış gibi görünüyordu.</p>

    <p>Rand başını salladı. İslediği buydu işte; Min’in burada, güvende kalması. Yine de, onu tamamen unutması gerekmiyordu.</p>

    <p>Kapının dışında, koridorda çökmüş bekleyen altı Kız vardı. Ona dümdüz gözlerle baktılar ve konuşmadılar. En ifadesiz bakışlara sahip olan Nandera idi. Ama Somara ile Nesair de ona yaklaşıyorlardı. Rand Nesair’in Shaido olduğunu sanıyordu; ona dikkat etmesi gerekecekti.</p>

    <p>Asha’manlar da bekliyordu –Rand’ın kafasının içinde, Lews Therin karanlık karanlık öldürmekten bahsetti–; Narishma dışında hepsinin yakalarında Kılıç’a ek olarak Ejder de vardı. Rand sertçe Narishma’ya kapıda nöbet beklemesini emretti ve adam keskin bir selam verdi. O aşırı iri, kara gözler çok şeyi görüyordu ve hafifçe suçlar bir ifade taşıyorlardı. Rand Kızların hoşnutsuzluklarını Min’den çıkaracaklarını sanmıyordu, ama riske girecek de değildi. Işık, Narishma’yı <em>Callandor</em>’u almaya gönderirken, Taş’a ördüğü bütün tuzakları anlatmıştı ona. Adam hayal görmeye başlamıştı. Kavrulası, ama delice bir riske girmişti.</p>

    <p><em>Sadece deliler</em> asla <em>güvenmez.</em> Lews Therin eğleniyor gibiydi. Ve oldukça deli gibi. Rand’ın yan tarafındaki yaralar zonkluyordu; uzak bir acı halinde birbirlerini yankılar gibiydiler.</p>

    <p>“Bana Cadsuane’i nerede bulacağımı göster,” diye emretti. Nandera rahatça ayağa kalktı ve arkasına bile bakmadan yola koyuldu. Rand takip etti ve diğerleri Dashiva, Flinn, Morr ve Hopwil peşine düştüler. Yürürlerken telaşla talimatlar verdi onlara. Onca insan arasında Flinn itiraz etmeye çalıştı, ama Rand adamın itirazlarını bastırdı; sinme zamanı değildi. Saçları kırlaşmış eski Kraliçenin Askeri, Rand’ın itiraz edeceğini düşündüğü son kişiydi. Morr’un ya da Hopwil’in itiraz etmesini beklerdi. Eskisi kadar gözü yaşlı olmasalar da, çoğu gün usturalarını kuru bırakacak kadar gençtiler hâlâ. Ama Flinn değil. Nandera’nın yumuşak çizmeleri ses çıkarmıyordu; diğerlerinin adımları yüksek, kare tonozlu tavanda yankılanıyor, herkesin bir korku sebebinin gölgesi ile kaçışmasına sebep oluyordu. Rand’ın yaraları zonkluyordu.</p>

    <p>Güneş Sarayı’ndaki herkes artık Yenidendoğan Ejder’in yüzünü tanıyordu, siyah ceketli adamların kim olduğunu da biliyorlardı. Siyah üniformalı hizmetkârlar yerlere kadar eğildiler, diz kırdılar ve gözden kayboldular. Çoğu asil kendileri ile yönlendirebilen beş adam arasına mesafe koymaya aynı ölçüde hevesliydiler, yüzlerinde bir amaçlılık ifadesi ile bir yerlere gidiyorlardı. Ailil okunmaz bir ifade ile geçişlerini izledi, Anaiyella aptal aptal sırıttı, elbette, ama Rand arkasına dönüp baktığı zaman, onun Nandera’nınkine denk bir ifade ile izlemekte olduğunu gördü. Bertome reverans yaparken gülümsedi; ne eğlence, ne memnunluk taşıyan, karanlık bir gülümseme.</p>

    <p>Nandera gittikleri yere vardıklarında bile konuşmadı, mızraklarından biri ile kapalı bir kapıyı işaret etmekle yetindi, sonra topuğu üzerinde döndü ve geldikleri yoldan döndü. <em>Car’a’carn</em>’ın yanında, onu koruyacak tek bir Kız bile kalmamıştı. Dört Asha’man’ın onu güvende tutabileceğini mi düşünüyorlardı? Yoksa kadının gidişi bir başka hoşnutsuzluk işareti miydi?</p>

    <p>“Size ne söylediysem onu yapın,” dedi Rand.</p>

    <p>Dashiva, kendine gelirmiş gibi irkildi, sonra Kaynak’ı kavradı. Dikey çizgiler oyulmuş geniş kapı, bir Hava akışı ile hızla açıldı. Diğer üçü de <em>saidin</em>’i kavradılar ve sert yüzlerle Dashiva’nın arkasından içeri girdiler.</p>

    <p>“Yenidendoğan Ejder,” Dashiva’nın Güç’le hafifçe yükseltilmiş sesi gürlüyordu, “Illian Kralı, Sabahın Efendisi Cadsuane Melaidhrin adlı kadını görmeye geliyor.”</p>

    <p>Rand dimdik durarak içeri girdi. Dashiva’nın yaptığı diğer örgüyü tanımıyordu, ama havada bir kötücüllük mırıldanır gibiydi, amansız bir şey yaklaşıyormuş gibi.</p>

    <p>“Seni çağırttım, Cadsuane,” dedi Rand. Örgü kullanmadı. Sesi yardımsız da sert ve ifadesizdi.</p>

    <p>Hatırladığı Yeşil Aes Sedai, ellerinde bir nakış çemberi, yanındaki küçük masada içinden parlak renkli iplik makaraları görünen bir dikiş sepeti ile oturuyordu. Tam olarak Rand’ın hatırladığı gibiydi. Küçük, altın balıklar, kuşlar, yıldızlar ve aylar ile süslü demir grisi topuz altında güçlü bir yüz. Beyaz teni üzerinde neredeyse simsiyah görünen o koyu renk gözler. Serin, düşünceli bakışlar. Lews Therin Cadsuane’i görünce küçük bir feryat kopardı ve kaçtı.</p>

    <p>“Eh,” dedi kadın, nakış çemberini masaya bırakarak, “para ödemeden daha iyilerini gördüğümü söylemeliyim. Senin hakkında duyduğum onca şeyden sonra, evlat, gök gürültüleri, borazanlar, şimşekler beklemiştim,” Yönlendirebilen beş taş suratlı adamı sakin sakin süzdü. O adamlar tek başına her Aes Sedai’yi irkiltebiliyor olmalıydı. Sakin sakin Yenidendoğan Ejder’i süzdü. “Umarım en azından biriniz top çevirecektir,” dedi. “Ya da ateş yiyecektir? Âşıkların ateş yemesini izlemek her zaman hoşuma gitmiştir.”</p>

    <p>Flinn havlarcasına kahkaha attı, sonra kendine hâkim oldu. Yine de, elini saçlarından geçirirken eğlentisini bastırmaya çalışıyor gibi görünüyordu. Morr ve Hopwil hem şaşkın, hem de epey öfkeli ifadelerle bakıştılar. Dashiva hoş olmayan bir şekilde gülümsedi ve adamın tuttuğu örgü güçlendi, öyle ki neyin üzerine üzerine geldiğini görmek için omzunun üzerinden arkaya bakmak geldi Rand’ın içinden.</p>

    <p>“Kimsem o olduğumu bilmen yeterli,” dedi Rand ona. “Dashiva, hepiniz, dışarıda bekleyin.”</p>

    <p>Dashiva itiraz edecekmiş gibi ağzını açtı. Rand’ın talimatlarında bu yoktu, ama kadını bu şekilde sindiremeyeceklerdi. Adamlar kendi kendilerine homurdanarak çıktılar. Hopwil ile Morr, Cadsuane’e yan yan bakarak, hevesle gittiler. Aksamasına rağmen vakarla çıkan tek kişi Flinn’di. Ve adam hâlâ eğleniyor gibiydi!</p>

    <p>Rand yönlendirdi ve ağır, leopar oymalı bir sandalye duvarın dibinden havalandı, taklalar atarak yaklaştı ve Cadsuane’in önüne tüy gibi kondu. Aynı anda, ağır, gümüş bir sürahi odanın diğer yanındaki uzun, örtülü masadan kalktı, aniden ısınırken yüksek bir tınlama çıkardı; sürahinin tepesinden buharlar fışkırdı, kendi ekseni etrafında dönerek eğildi ve gümüş bir fincan fırlayıp dökülen kara sıvıyı yakaladı.</p>

    <p>“Fazla sıcak oldu bence,” dedi Rand ve yüksek, dar pencerelerdeki camlı kanatlar açılıverdi. Buz gibi bir esinti ile birlikte kar taneleri içeri doluştu ve fincan pencereden dışarı süzüldü, geri döndü ve oturmak üzere olan Rand’ın eline geldi. Deli bir adam ona bakarken kadın ne kadar sakin kalabilecek, görelim. Kara sıvı çaydı, Rand kaynattıktan sonra fazla demli olmuştu ve dişlerini kamaştıracak kadar acıydı. Ama sıcaklığı tam kıvamındaydı. Odaya esen, duvar halılarını sallayan rüzgâr Rand’ın derisini diken diken ediyordu, ama Boşluk’un içinde çok uzak geliyordu, başka birinin derisi gibi.</p>

    <p>“Defne Tacı bazılarından daha güzeldir,” dedi Cadsuane hafif bir gülümseme ile. Her esintide saçlarındaki süsler sallanıyor, topuzundan küçük saç tutamları kurtuluyordu, ama Cadsuane nakış çemberini masadan uçup gitmeden yakalamak dışında aldırış etmedi. “Bu ismi tercih ederim. Ama beni taçların etkileyeceğini düşünüyor olamazsın. İki kralın ve üç kraliçenin poposunu şaplakladığım olmuştur. Benim işim bittikten sonra tahtlarına oturabilen hükümdarlar değil, anlamalısın, bir iki gün oturamamışlardır, ama dikkatlerini çekmeyi de başarmıştır. Ama taçların beni neden etkileyemeyeceğini anlarsın.”</p>

    <p>Rand sıktığı çenesini gevşetti. Dişlerini gıcırdatmak işe yaramazdı. Yalnızca öfkeli değil, deli görünmek için gözlerini irileştirdi. “Çoğu Aes Sedai Güneş Sarayı’ndan kaçınıyor,” dedi ona. “Bana sadakat yemini edenler dışında. Ve tutsak ettiklerim dışında.” Işık, <em>onlarla</em> ne yapacaktı? Bilgeler onların yükünü devraldığı sürece, her şey yolunda sayılırdı.</p>

    <p>“Aieller benim dilediğim gibi gelip gidebileceğimi düşünür gibi,” dedi Cadsuane dalgın dalgın, iğneyi tekrar eline almayı düşünür gibi nakış çemberine bakarak. “Birine ya da diğer oğlana verdiğim küçük bir yardım karşılığında. Ama annesi dışında kim onu buna değer bulsun, bilemiyorum.”</p>

    <p>Rand dişlerini gıcırdatmamak için yeniden çaba göstermek zorunda kaldı. Kadın gerçekten hayatını kurtarmıştı. O ve Damer Flinn birlikte ve arada Min dahil başkaları da vardı. Ama yine de bu yüzden Cadsuane’e borçluydu. Kavrulası. “Benim danışmanım olmanı istiyorum. Artık Illian Kralı’yım ve kralların Aes Sedai danışmanları olur.”</p>

    <p>Kadın taca önemsemezce baktı. “Kesinlikle olmaz. Bir danışman sık sık sorumluluğu altındaki kişinin işleri karıştırmasına seyirci kalmak zorundadır, bu yüzden bana uymaz. Aynı zamanda bir danışmanın emir alması gerekir, benim oldukça kötü olduğum bir konu daha. Başka biri yapsa olmaz mı? Alanna, belki?”</p>

    <p>Rand elinde olmadan sırtını dikleştirdi. Bağı biliyor muydu? Merana Cadsuane’den bir şey saklamanın zor olduğunu söylemişti. Hayır; “sadık” Aes Sedailerinin Cadsuane’e neler anlattığı konusunda daha sonra endişelenebilirdi. Işık, Min’in bir seferliğine yanılmış olmasını diliyordu. Ama buna inanacağına su soluyabileceğine inanırdı. “Ben...” Ona ihtiyacı olduğunu söylemeye ikna edemiyordu kendini. Yular takmayacaktı! “Ya senin yemin etmen gerekmezse?”</p>

    <p>“Sanırım bu işe yarayabilir,” dedi kadın kuşkuyla, lanet nakışına bakarak. Bakışlarını kaldırıp Rand’ın gözlerinin içine baktı. Düşünceli düşünceli. “Sen... huzursuz gibisin. Korkmak için sebebi olsa bile, birine korktuğunu söylemekten hoşlanmam. Bir şekilde seni tuzağa düşüren uysal bir kucak köpeğine dönüştüremediğin bir Aes Sedai mi seni huzursuz ediyor? Bakalım. Sana birkaç söz verebilirim; belki içini rahatlatır. Beni dinlemeni bekliyorum elbette –nefesimi boşa harcatırsan bunun için ciyaklarsın– ama benim istediğim şeyi yapmaya zorlamam seni. Bana yalan söyleyen kimseye kesinlikle tolerans göstermem –son derece rahatsız edici bulacağın bir şey de budur– ama bana yüreğinin en derinliklerindeki özlemleri anlatmanı da beklemem. Ah, evet. Ne yaparsan yap, kendi iyiliğin için olacak; benim değil, Beyaz Kule’nin değil, kendi iyiliğin için. Şimdi, bu korkularını yatıştırdı mı? Affedersin. Huzursuzluğunu.”</p>

    <p>Rand gülmesinin mi beklendiğini merak ederek, kadına bakakaldı. “Bunu nasıl yapacağınızı özellikle mi öğretiyorlar?” diye sordu. “Bir sözü tehditmiş gibi telaffuz etmeyi, demek istiyorum.”</p>

    <p>“Ah, anlıyorum. Kurallar istiyorsun. Ne derlerse desinler, çoğu oğlan ister. Pekâlâ. Bakalım. Görgüsüzlüğe dayanamam. Bu yüzden bana, dostlarıma ve konuklarına karşı gerekli nezaketi göstereceksin. Tahmin edememişsen, bu onlara karşı yönlendirmemeyi, öfkene hâkim olmayı da içeriyor, ki bu sonuncusunun hatırı sayılır olduğunu anlıyorum. Kara ceketli arkadaşlarını da içeriyor. Onların yaptığı bir şey yüzünden seni pataklamam yazık olur. Bu kadarı yeterli mi? İhtiyacın varsa, başka kurallar da uydurabilirim.”</p>

    <p>Rand fincanı sandalyenin yanına bıraktı. Çay acı olmaya ek olarak, bir de soğumuştu. Pencerelerin dibinde kar birikmeye başlamıştı. “Delirmesi gereken benim, Aes Sedai, ama sen çoktan delirmişsin.” Doğrularak kapıya yürüdü.</p>

    <p>“<em>Callandor</em>’u kullanmayı denemediğini umuyorum,” dedi kadın kendinden hoşnut bir sesle, arkasından. “Taş’tan kaybolduğunu duydum. Bir kez kaçınmayı başardın, ama iki kez başaramayabilirsin.”</p>

    <p>Rand olduğu yerde kalakaldı ve omzunun üzerinden arkaya baktı. Kadın o lanet iğneyi çembere gerilmiş kumaşa saplıyordu! Rüzgâr esiyor, kadının çevresinde karlar savuruyordu ve o başını bile kaldırmıyordu. “Kaçınmak derken neyi kastediyorsun?”</p>

    <p>“Ne?” Cadsuane başını kaldırmadı. “Ah. Kule’de bile, sen çekmeden önce <em>Callandor</em>’un ne olduğunu bilen pek az kişi vardı, ama Kule Kütüphanesi’nin rutubetli köşelerinde gizlenmiş şaşırtıcı şeyler vardır. Birkaç sene önce, annenin memesini emmekte olduğundan kuşkulandığım zamanlarda biraz araştırdım. Emekliye ayrılmaya karar vermeden bir süre önce. Bebekler insanı uğraştırır, sen o ya da bu delikten sızdırmayı bırakmadan seni nasıl bulacağımı bilemedim.”</p>

    <p>“Ne demek istiyorsun?” diye sordu Rand kabaca.</p>

    <p>Cadsuane bunun üzerine başını kaldırıp baktı, saçları savruluyor, elbisesine kar konuyor olmasına rağmen bir kraliçe gibi görünüyordu. “Görgüsüzlüğe dayanamadığımı söylemiştim. Bir daha yardımımı istersen, bunu <em>nazikçe</em> yapmanı bekliyorum. Ve bugünkü davranışın için özür dilemeni bekliyorum!”</p>

    <p>“<em>Callandor</em>’dan bahsederken ne demek istedin?”</p>

    <p>“O kusurlu,” diye yanıt verdi Cadsuane sertçe, “diğer <em>sa’angreal</em>’lerin güvenle kullanılmasını sağlayan tampon yok onda. Ve anlaşıldığı kadarıyla lekenin etkisini kuvvetlendiriyor, zihne bir çılgınlık veriyor. En azından bir erkek kullanırken. Kılıç Olmayan Kılıç’ı kullanmanın tek güvenli yolu, kendini öldürme riskine girmeden kullanmanın ya da Işık bilir hangi deliliği yapmanın tek yolu, iki kadınla zincir kurman ve akışlara o kadınlardan birinin rehberlik etmesi.”</p>

    <p>Rand omuzlarını kaldırmamaya çalışarak uzun adımlarla uzaklaştı. Demek Adley’yi öldüren yalnızca Ebou Dar çevresinde <em>saidin</em>’in çılgınlaşması değildi. Narishma’yı o şeyi almaya gönderdiğinde öldürmüştü adamı.</p>

    <p>Cadsuane’in sesi arkasından geldi. “Unutma, evlat. Çok nazikçe sormalı ve özür dilemelisin. Özrün kulağa içten gelirse kabul bile edebilirim.”</p>

    <p>Rand onu ancak duydu. <em>Callandor</em>’u tekrar kullanmayı, onu kullanacak kadar güçlü olmayı ummuştu. Şimdi tek bir şans kalıyordu ve bu onu korkutuyordu. Bir başka kadının sesini, ölü bir kadının sesini duyar gibi oldu. <em>Yaratıcı’ya meydan okuyabilirsin.</em></p>
  </div>
</body>
</html>
