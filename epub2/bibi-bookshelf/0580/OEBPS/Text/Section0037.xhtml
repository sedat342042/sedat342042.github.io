<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Hançer Yolu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="26. Fazladan Parça">26<br />
    Fazladan Parça</h1>

    <p>Seaine Kule koridorlarında yürüyordu ve her dönemeçte hayreti daha da büyüyordu. Beyaz Kule oldukça genişti, bu doğruydu, ama saatlerdir buradaydı. Kendi odalarında rahat rahat oturuyor olmayı çok istiyordu. Bütün pencereler örtülü olsa da, geniş, duvar halıları ile süslü koridorlardaki esintiler ayaklı lambaların alevlerinin titreşmesine sebep oluyordu. Soğuk esintilerdi bunlar, eteklerinin altına bile girerken görmezden gelinmesi zor esintilerdi. Kendi dairesi sıcak, rahat ve güvenliydi.</p>

    <p>Arkasında, yarı gördüğü, tamamen görmezden geldiği, diz kıran hizmetçiler, eğilen erkek hizmetkârlar bırakıyordu. Çoğu Aes Sedai kendi Ajahlarının bölümündeydiler ve dışarı çıkan pek azı, genellikle aynı Ajah’tan ikililer halinde, şallarını kollarında açıp bayrak gibi sergileyerek, ihtiyatla hareket ediyordu. Seaine Talene’e gülümsedi ve hoş bir tavırla başını salladı, ama altın saçlı, heykelsi Temsilci buzdan oyulmuş güzelliği üzerinde sert bakışlarla karşılık verdi, sonra yeşil saçaklı şalını çekiştirerek, uzun adımlarla uzaklaştı.</p>

    <p>Pevara onaylasaydı bile, arayışın bir parçası olması için Talene’e başvurmak konusunda çok geçti artık. Pevara ihtiyat öneriyordu, sonra daha fazla ihtiyat ve doğruyu söylemek gerekirse, Seaine bu koşullar altında Pevara’nın önerisini dinlemeye dünden razıydı. Yalnız, Talene dostuydu. Eskiden.</p>

    <p>En kötüsü Talene değildi. Pek çok sıradan Aes Sedai açık açık hıhlıyordu ona. Bir Temsilci’ye! Beyazlar değil, elbette, ama bu fark yaratmamalıydı. Kule’de neler dönüyor olursa olsun, görgü kurallarına uyulması gerekliydi. Siyah saçları kısa kesilmiş, uzun boylu, çekici bir kadın olan ve bir seneden az süredir Kahverengilerin Temsilciliğini yapan Juilaine Madome bir özür bile mırıldanmadan sürtünüp geçti ve o erkeksi adımlarıyla uzaklaştı. Bir başka Kahverengi Temsilci olan Saerin Asnobar Seaine’e vahşice kaş çattı ve her zaman kemerinin arkasında taşıdığı kıvrık hançeri elleyerek bir yan koridorda kayboldu. Saerin Altaralıydı, esmer şakaklarındaki beyaz teller, zeytin rengi yanağındaki beyaz yara izini daha da vurguluyordu ve kadının kaş çatması ile ancak bir Muhafız boy ölçüşebilirdi.</p>

    <p>Belki bütün bunlar beklenmeliydi. Son zamanlarda pek çok talihsiz olay yaşanmıştı ve hiçbir Aes Sedai bir başka Ajah’ın bölgesindeki koridorlardan kabaca sepetlenmeyi unutmazdı, zaman zaman fazladan yapılan şeyleri hiç. Söylentilere göre Kızıllar tarafından bir Temsilci’nin –bir Temsilci!– vakarından daha fazlası incitilmişti, ama kim olduğu belli değildi. Elaida’nın delice emrinin Salon tarafından engellenmemiş olması yazıktı, ama ilk önce bir Ajah, sonra bir başkası, yeni yetkilerin üzerine atlamıştı, pek az Temsilci artık yerleşmiş olan bu yetkilerden vazgeçmeye razıydı ve sonuç olarak Kule neredeyse silahlı hizipler halinde bölünmüş durumdaydı. Eskiden Seaine Kule’deki havanın kuşku ve çekiştirme ile titreyen, sıcak pelteden farksız olduğunu düşünürdü; şimdi o pelteye ekşi bir tat eklenmişti.</p>

    <p>Saerin kaybolurken Seaine kızgınlıkla cıklayarak kendi beyaz saçaklı şalını düzeltti. Altaralı kadın kaşlarını çattığı için irkilmek mantıksızdı –Saerin bile daha ileri gitmezdi, gitmezdi kuşkusuz– ve bir işi varken değiştiremeyeceği şeyler konusunda endişelenmek mantıksızdan da beterdi.</p>

    <p>Sonra, bütün sabah aradıktan sonra, bir adım attı ve uzun zamandır aradığı kişiyi ona doğru yürürken buldu. Zerah Dacan gururlu bir havaya ve uygun bir kendine hâkimiyete sahip, siyah saçlı, ince bir kızdı ve görünüşüne bakılırsa bugünlerde Kule’de dolaşan ateşli akımlardan etkilenmemişti. Eh, tam olarak kız denemezdi, ama Seaine o beyaz saçaklı şalı takalı elli sene olmadığını düşünüyordu. Kadın deneyimsizdi. Göreceli olarak deneyimsiz. Bu işe yarayabilirdi.</p>

    <p>Zerah kendi Ajahının Temsilcisinden kaçınmak için herhangi bir girişimde bulunmadı, Seaine yanında yürümeye başladığında saygıyla başını eğdi. Kar beyazı elbisesinin kolları bol bol girift, altın rengi işleme ile süslenmişti ve aynı işlemelerden geniş bir bant eteğinin dibinde uzanıyordu. Beyaz Ajah için sıradışı bir gösterişti. “Temsilci,” diye mırıldandı Zerah. Mavi gözlerinde bir endişe izi mi vardı?</p>

    <p>“Bir şey için sana ihtiyacım var,” dedi Seaine, hissettiğinden daha sakin bir tavırla. Büyük olasılıkla Zerah’ın iri gözlerinde kendi duygularının yansımasını görüyordu. “Benimle gel.” Beyaz Kule’nin yüreğinde korkacak hiçbir şey yoktu, ama ellerini kenetlemeden, bel hizasında kavuşturmak şaşırtıcı ölçüde büyük bir çaba gerektiriyordu.</p>

    <p>Beklediği gibi –umduğu gibi– Zerah bir onay mırıltısı ile razı oldu. Geniş, mermer basamakları, geniş, kıvrımlı rampaları inerlerken Seaine’in yanında zarafetle süzüldü ve Seaine zemin katta bir kapı açıp karanlığa doğru kıvrılarak inen dar bir merdiven sergilediğinde yalnızca hafifçe kaşlarını çattı.</p>

    <p>“Önden geç, kardeşim,” dedi Seaine, küçük bir ışık topu yönlendirerek. Görgü kuralları gereği, kendisi önden gitmeliydi, ama bunu yapmak içinden gelmiyordu.</p>

    <p>Zerah duraksamadan indi. Mantıksal olarak, bir Temsilci’nin, Beyaz bir Temsilci’nin yanındayken korkacak hiçbir şeyi yoktu. Mantıksal olarak, zamanı geldiğinde Seaine ne istediğini ona söylerdi ve yapamayacağı bir şey olmazdı. Mantıksız bir biçimde, Seaine’in midesinde kocaman bir pervane çırpınıyordu sanki. Işık, o <em>saidar</em> tutuyordu ve diğer kadın tutmuyordu. Her durumda, Zerah ondan zayıftı. Korkacak hiçbir şey yoktu. Bu, karnında çırpınan o kanatları yatıştırmaya yaramıyordu.</p>

    <p>İndiler, indiler, bodrum katlara, daha da alt katlara inen kapılardan geçtiler, onunda en alt kata ulaştılar, Kabuledilmişlerin sınandığı katın da altına. Karanlık koridoru yalnızca Seaine’in küçük ışığı aydınlatıyordu. Eteklerini kaldırmışlardı, ama ne kadar dikkatli adım atarlarsa atsınlar terlikleri küçük toz bulutları kaldırıyordu. Pürüzsüz, taş duvarların iki yanına sade, tahta kapılar dizilmişti ve çoğunda menteşe ve kilit yerine koca pas yumruları vardı.</p>

    <p>“Temsilci,” diye sordu Zerah, sonunda kuşku sergileyerek, “burada ne işimiz olabilir? Senelerdir bu kadar derinlere gelen olduğunu sanmıyorum.”</p>

    <p>Seaine birkaç gün önceki ilk ziyaretinde, en az bir yüzyıldır buraya inen ilk kişi olduğundan emindi. Pevara ile birlikte burayı seçmelerinin bir sebebi buydu. “Hemen burada,” dedi ve bir kapı açtı. Kapı pek az gıcırdayarak açıldı. Ne kadar yağlanırsa yağlansın pasın etkisini tamamen gideremiyordu ve Güç kullanma çabaları da faydasız olmuştu. Toprak yeteneği Pevara’nınkinden daha fazlaydı, ama yine de pek fazla değildi.</p>

    <p>Zerah içeri girdi ve şaşkınlık içinde gözlerini kırpıştırdı. Pevara boş bir odada, sağlam, ama yıpranmış bir masanın arkasında oturuyordu. Masanın çevresinde üç sıra vardı. O birkaç parça eşyayı fark edilmeden buraya getirmek zor olmuştu –özellikle de hizmetkârlara güvenilemezken. Daha hoş olmasa da, tozu temizlemek daha kolay olmuştu, her ziyaretten sonra dışarıdaki tozda kalan izleri silmek ise kesinlikle zahmetli.</p>

    <p>“Burada, karanlıkta oturmaktan vazgeçmek üzereydim,” diye hırladı Pevara. <em>Saidar</em>’ın parıltısına sarındı ve masanın altından bir lamba çıkardı, yönlendirip yaktı ve eskiden depo olarak kullanılan kaba duvarlı odanın hak ettiği kadar aydınlatma sağladı. Tombulca, normalde sevimli bir kadın olan Kızıl Temsilci, şimdi iki dişi ağrıyan bir ayı gibi görünüyordu. “Sana birkaç soru sormak istiyoruz, Zerah.” Seaine kapıyı kapatırken kadına kalkan koydu.</p>

    <p>Zerah’ın gölgeli yüzü son derece sakin kaldı, ama işitilir bir şekilde yutkundu. “Ne konuda, Temsilciler?” Genç kadının sesinde minicik bir titreme vardı. Ama Kule’deki ruh halinden de olabilirdi.</p>

    <p>“Kara Ajah,” diye yanıt verdi Pevara sertçe. “Senin Karanlıkdostu olup olmadığını bilmek istiyoruz.”</p>

    <p>Zerah’ın sükûneti şaşkınlık ve öfkeye dönüştü. Çoğu kişi bunu yeterli inkâr sayardı ama Zerah bir de terslendi, “Bu davranışı kabul etmek zorunda değilim! Siz Kızıllar senelerdir sahte Ejderler çıkarıp duruyorsunuz! Bana sorarsan, Kara Aes Sedai bulmak için Kızılların bölgesinden daha ileri bakmaya gerek yok!”</p>

    <p>Pevara’nın yüzü öfkeyle karardı. Ajahına son derece sadıktı, söylemeye bile gerek yoktu, ama daha da kötüsü, tüm ailesini Karanlıkdostları yüzünden kaybetmişti. Pevara kaba kuvvete başvurmadan araya girmeye karar verdi Seaine. Kanıtları yoktu. Henüz yoktu.</p>

    <p>“Otur, Zerah,” dedi, becerebildiğince sıcak bir sesle. “Otur, kardeşim.”</p>

    <p>Zerah bir Temsilci’nin –hem de kendi Ajahından bir Temsilci’nin!– emrine itaatsizlik edebilirmiş gibi kapıya döndü, ama sonunda gergin gergin sıralardan birinin ucuna ilişti.</p>

    <p>Seaine, Zerah’ı aralarına alacak şekilde oturmadan, Pevara fildişi beyazı Yemin Çubuğu’nu yıpranmış masa tablasına koydu. Seaine içini çekti. Onlar Temsilci’ydiler, diledikleri <em>ter’angreal</em>’i kullanmaya hakları vardı, ama Yemin Çubuğu’nu aşıran kendisiydi –gerekli prosedürlerin hiçbirine uymadığından, aşırmak olarak düşünmekten alamıyordu kendini– ve bunca zamandır, kafasının bir köşesinde, arkasına döndüğünde uzun zaman önce ölmüş olan Sereille Bagand’ı orada bulacağını, kadının onu kulağından yakaladığı gibi Çömezler Sorumlusu’nun çalışma odasına götüreceğini hissedip durmuştu. Mantıksız, ama aynı zamanda son derece gerçek bir his.</p>

    <p>“Doğruyu söylediğinden emin olmak istiyoruz,” dedi Pevara, hâlâ öfkeli bir ayı gibi konuşarak, “bu yüzden bu ellerindeyken yemin edeceksin ve sonra bir daha soracağım.”</p>

    <p>“Böyle bir muamele görmemeliyim,” dedi Zerah, Seaine’e suçlayan bakışlarla bakarak, “ama sizi tatmin etmek için gerekliyse tüm Yeminleri ederim. Ve daha sonra, <em>ikinizden</em> de birer özür talep ederim.” Kalkan konulmuş ve böyle bir soru sorulmuş bir kadın gibi konuşmuyordu. Neredeyse horgörüyle otuz santim uzunluğundaki ince çubuğa uzandı. Çubuk lambanın solgun ışığıyla parlıyordu.</p>

    <p>“İkimize eksiksiz bir biçimde itaat etmeye yemin edeceksin,” dedi Pevara ona ve o el çöreklenmiş bekleyen bir engereğe uzanmış gibi geri kaçtı. Pevara konuşmaya devam etti, hatta Çubuk’u iki parmağıyla kadına daha da yaklaştırdı. “Böylece, sana dürüstçe yanıt vermeni söyleyebiliriz ve dediğimizi yaptığını biliriz ve yanlış cevap verirsen, bize itaat edeceğini ve Kara Aes Sedaileri avlamamıza yardım edeceğini biliriz. Doğru yanıtı verirsen, Çubuk seni serbest bırakmak için de kullanılabilir.”</p>

    <p><em>“Serbest bırakmak mı?..”</em> diye nida etti Zerah. “Yemin Çubuğu üzerine yemin ettikten sonra yeminin etkisinden <em>salıverilen</em> birini hiç duymadım.”</p>

    <p>“İşte bu yüzden gereken tüm önlemleri alıyoruz,” dedi Seaine ona. “Mantıksal olarak, bir Kara Aes Sedai yalan söyleyebiliyor olmalı, yani en azından bu Yemin’den, büyük olasılıkla üçünden birden serbest bırakılmış. Pevara ve ben denedik ve prosedürün yemin ederkenkine çok benzediğini gördük.” Ama ne kadar acı verici olduğundan, ikisini de gözyaşlarına boğduğundan bahsetmedi. Ne yanıt verirse versin Zerah’ı salıvermeyeceklerinden de bahsetmedi. Kara Ajah arayışları bir sonuca varana kadar değil. Her şeyden önce, kadının kaçıp gitmesine ve bu sorgulama hakkında şikâyette bulunmasına izin veremezlerdi. Kuşkusuz yapardı bunu ve yapmaya hakkı olurdu. Eğer Kara değilse. Eğer.</p>

    <p>Işık, Seaine belirdikleri ölçütlere uyan bir başka Aes Sedai bulduklarını diliyordu. Bir Yeşil ya da Sarı pekâlâ iş görürdü. O tipler en iyi zamanlarda kendilerinden fazla emin davranıyorlardı ve son zamanlarda!.. Hayır. Kule’ye yayılan hastalığa kurban gitmeyecekti. Ama kafasından isimler geçmesini engelleyemiyordu, bir düzine Yeşil, iki kat fazla Sarı ve her birinin burunlarının biraz sürtülmesinin zamanı gelmişti de geçmişti bile. Bir Temsilci’ye hıhlamak, ha?</p>

    <p>“Siz Yeminlerden birinden <em>kurtardınız</em> mı kendinizi?” Zerah aynı anda hem şaşkın, hem tiksinmiş, hem de huzursuzdu. Son derece mantıklı tepkiler.</p>

    <p>“Ve yeniden ettik,” diye mırıldandı Pevara sabırsızlıkla. Zerah’ın kalkanını korurken çubuğu kaptı ve bir ucuna biraz Ruh yönlendirdi. “Işık altında, doğru olmayan tek kelime etmeyeceğime yemin ediyorum. Işık altında, bir insanın bir diğerini öldürmesi için silah yapmayacağıma yemin ediyorum. Işık altında, Gölgedölleri karşısında ya da hayatımı, Muhafızımın hayatını, bir başka Aes Sedai’nin hayatını korumak için son çare olmadığı sürece Tek Güç’ü silah olarak kullanmayacağıma yemin ediyorum.” Muhafız kısmını söylerken yüzünü buruşturmadı; Kızıl’ı seçecek yeni Aes Sedailer buruştururdu. “Ben Karanlıkdostu değilim. Umarım bu seni tatmin etmiştir.” Zerah’a dişlerini gösterdi, ama bir gülümseme miydi bu, yoksa bir hırlama mı, belli değildi.</p>

    <p>Seaine de yeminleri etti, her biri kafatasından ayaklarının tabanına dek, her yerde anlık, hafif bir baskı yarattı. Aslında, baskıyı sezmek çok zordu, derisi yalan söylemeyi yasaklayan Yemin’i yeniden ederkenki gerginliği hâlâ hissediyordu. Pevara’nın bir sakalı olduğunu ve Tar Valon sokaklarının peynir döşeli olduğunu iddia etmek bir süreliğine tuhaf bir şekilde heyecan verici gelmişti –Pevara bile kıkırdamıştı– ama şimdiki huzursuzluğa hiç değmezdi. Ona göre, sınamak gerçekten gerekmiyordu. Mantık öyle diyordu. Kara Ajah’tan olmadığını söylemek dilini ekşitiyordu –inkâr etmesi pis bir şeydi– ama başını kararlılıkla sallayarak Yemin Çubuğu’nu Zerah’a uzattı.</p>

    <p>İnce kadın sıranın üzerinde kıpırdanarak pürüzsüz beyaz çubuğu parmaklarında çevirdi ve şiddetle yutkundu. Solgun lamba ışığı yüzünden hasta gibi görünüyordu. İri iri gözlerle bir birine, bir ötekine baktı, sonra elleri çubuğun üzerinde gerildi ve başını salladı.</p>

    <p>“Tıpkı dediğim gibi,” diye hırladı Pevara, yine çubuğa Ruh yönlendirerek, “yoksa doğru söyleyene dek tekrar tekrar yemin edersin.”</p>

    <p>“İkinize eksiksizce itaat edeceğime yemin ederim,” dedi Zerah gergin bir sesle, sonra yemin içine yerleşirken ürperdi. İlk başlarda her zaman daha sıkı olurdu. “Bana Kara Ajah’ı sorun,” dedi. Çubuğu tutan elleri titriyordu. “Bana Kara Ajah’ı sorun!” Kadındaki taşkınlık, daha Pevara Ruh akışını salıverip, soruyu sormadan, tamamen gerçeği söylemesini emretmeden önce Seaine’e yanıtı bildirdi. “Hayır!” diye bağırdı Zerah. “Hayır, ben Kara Ajah değilim! Şimdi, bu yemini benden alın! Beni serbest bırakın!”</p>

    <p>Seaine dirseklerini masaya yaslayarak kasvetle çöktü. Zerah’ın evet yanıtını vermesini <em>istememişti</em> kesinlikle, ama kadını yalan söylerken yakaladıklarından öyle emindi ki. Haftalar boyunca aradıktan sonra tek bir yalan bulmuşlardı, öyle görünüyordu. Önlerinde daha kaç haftalık bir arayış vardı? Hem de uyandığı zamandan uykuya daldığı zamana kadar omzunun üzerinden arkaya bakarak? Uyumayı başardığı zamanlar.</p>

    <p>Pevara parmağını suçlarcasına kadına uzattı. “İnsanlara kuzeyden geldiğini söyledin.”</p>

    <p>Zerah’ın gözleri yine irileşti. “Öyle,” dedi yavaşça. “Erinin kıyısından Jualdhe’ye at sürdüm. Şimdi beni bu yeminden salıverin!” Dudaklarını yaladı.</p>

    <p>Seaine ona kaşlarını çattı. “Eyer battaniyende altındiken tohumu ve kırmızı pıtrak bulundu, Zerah. Altındiken ve kırmızı pıtrak Tar Valon’un yüzlerce kilometre <em>güneyine</em> gidene kadar bulunamaz.”</p>

    <p>Zerah ayağa fırladı ve Pevara bağırdı, “Otur yerine!”</p>

    <p>Kadın yüksek bir şaklama ile sıraya çöktü, ama irkilmedi bile. Titriyordu. Hayır, sarsılıyordu. Ağzını sıkı sıkı kapatmıştı, yoksa dişlerinin takırdayacağından emindi Seaine. Işık, kuzey-güney meselesi kadını Karanlıkdostu olma suçlamasından daha fazla korkutuyordu.</p>

    <p>“Nereden yola çıktın,” diye sordu Seaine yavaşça, “ve neden?..” Kadına, neden dolaylı yoldan geldiğini sormak istemişti –hangi yönden geldiğini saklamak için böyle yaptığı açıktı– ama yanıtlar Zerah’ın ağzından döküldü.</p>

    <p>“Salidar’dan,” diye ciyakladı. Bunu tarif edecek başka sözcük yoktu. Yemin Çubuğu’nu sıkı sıkı kavrayarak, sıranın üzerinde kıvranıyordu. Kocaman kocaman açılmış, Pevara’ya dikilmiş gözlerinden yaşlar dökülüyordu. Sözcükler ağzından döküldü, ama dişleri şimdi gerçekten takırdıyordu. “B-ben A-Aes Sedailerin K-Kızıllar ve Logain meselesini öğrenmesi için geldim, ki E-Elaida’yı indirsinler ve K-Kule yine bütün olabilsin.” Kızıl Temsilci’ye bakarak, bir feryatla, ağzı açık ağlayarak yere yıkıldı.</p>

    <p>“Vay vay!” dedi Pevara. Sonra bir kez daha, sertçe, “Vay vay!” Yüzündeki ifade tamamen kendine hâkimdi, ama kara gözlerindeki ışıltı, Seaine’in çömez ve Kabuledilmişken gördüklerinden çok uzaktı. “Demek o... söylentinin kaynağı sensin. Salon’un önünde duracaksın ve yalan olduğunu açıklayacaksın! Yalan olduğunu itiraf et, kızım!”</p>

    <p>Zerah’ın gözleri inceden irileşmişse, şimdi yuvalarından fırlıyorlardı. Ellerindeki çubuğu düşürdü, çubuk masanın üzerinde yuvarlandı. Zerah boğazını kavradı. Aniden açılan ağzından boğulur gibi bir ses çıktı. Pevara şokla bakakaldı ona, ama Seaine aniden anladı.</p>

    <p>“Işık’ın merhameti,” diye nefes verdi. “Yalan söylemen gerekmiyor, Zerah.” Zerah’ın bacakları masanın altında, kadın ayağa kalkmaya çalışıyormuş, ama başaramıyormuş gibi çırpınıyordu. “Söyle ona, Pevara. Doğru olduğuna inanıyor! Ona doğruyu söylemesini <em>ve</em> yalan söylemesini emrettin. Bana öyle bakma! İnanıyor!” Zerah’ın dudakları mavileşti. Göz kapakları çırpındı. Seaine ellerini kavuşturarak sakinleşti. “Pevara, emri sen verdin, bu yüzden görünüşe göre onu sen serbest bırakmalısın, yoksa gözlerimizin önünde boğulacak.”</p>

    <p>“O bir <em>asi.</em>” Pevara’nın mırıltısı, sözcüğe mümkün olduğunda horgörü yüklemişti. Ama sonra içini çekti. “Henüz yargılanmadı. Sen... yalan... söylemek zorunda değilsin, kızım.” Zerah öne devrildi ve yanağını masa tablasına yaslayıp yattı, inlemeler arasında yutarcasına soluk almaya başladı.</p>

    <p>Seaine başını hayretle iki yana salladı. Yeminlerin <em>çelişmesi</em> akıllarına gelmemişti. Ya Kara Ajah yalan söylemeyi yasaklayan yemini kaldırmakla yetinmemiş, yerine kendi yeminlerini koymuşlarsa? Ya Üç Yemin’i de kendi yeminleri ile değiştirmişlerse? Bir Kara Aes Sedai bulurlarsa Seaine ve Pevara’nın çok dikkatli davranması gerekecekti, yoksa çelişkinin ne olduğunu anlamadan kadını öldürebilirlerdi. Belki ilk önce <em>tüm</em> yeminleri geri alırlardı –Kara Aes Sedailerin ne yemin ettiğini bilmeden daha dikkatli davranmanın yolu yoktu–; ardından Üç Yemin’i yeniden ettirebilirlerdi, değil mi? Işık, tüm yeminlerden aynı anda salıverilmenin acısı sorguya çekilmekten pek de farklı olmazdı. Belki hiç farklı olmazdı. Ama bir Karanlıkdostu bunu ve daha fazlasını hak ediyordu kuşkusuz. Eğer bir tane bulurlarsa.</p>

    <p>Pevara, yüzünde en ufak merhamet olmadan, nefes nefese kalmış kadına dik dik baktı. “İsyandan yargılanırken, mahkemesinde görev almaya kararlıyım.”</p>

    <p>“Yargılandığı zaman, Pevara,” dedi Seaine kuşkuyla. “Karanlıkdostu olmadığını bildiğimiz birinin yardımını kaybetmek yazık olacak. Ve bir <em>asi</em> olduğuna göre, onu kullanmak bizi fazla endişelendirmemeli.” Yeni yemini kaldırmamanın sebebi konusunda bir dizi tartışma yapmışlardı, ama hiçbirinde sonuca varamamışlardı. İtaate yemin etmiş bir Aes Sedai ava yardım etmeye zorlanabilirdi –Seaine huzursuzca kıpırdandı; bu İçtepi denen yasak iğrençliğe fazla yakınmış gibi geliyordu kulağa–, ava yardım etmeye <em>teşvik edilebilirdi;</em> kendisi istese de istemese de, tehlikeli kabullenmeye de zorladığınıza aldırmadığınız sürece. “Yalnızca tek bir kişi gönderdiklerini düşünemiyorum,” diye devam etti. “Zerah, bu hikâyeyi yaymak üzere kaçınız geldi?”</p>

    <p>“On,” diye mırıldandı kadın masa tablasının üzerinden, sonra meydan okuyan, dik bakışlarla doğruluverdi. “Kardeşlerime ihanet etmeyeceğim! Asla!..” Aniden sustu, biraz önce tam olarak bunu yaptığını fark edince dudakları acı acı kıvrıldı.</p>

    <p>“İsimler!” diye havladı Pevara. “Bana isimlerini ver, yoksa buracıkta postunu yüzerim!”</p>

    <p>İsimler Zerah’ın gönülsüz dudaklarından döküldü. Tehditten çok emir üzerine, kuşkusuz. Ama Pevara’nın sert yüzüne bakarken, Seaine kadının Zerah’ı hırsızlık yaparken yakalanmış bir çömez gibi kamçılamak için daha fazla kışkırtılmaya ihtiyaç duymadığını düşündü. Tuhaf bir şekilde, kendisi aynı düşmanlığı hissetmiyordu. Tiksinmişti, evet, ama o kadar güçlü olmadığı açıktı. Kadın Beyaz Kule’nin kırılmasına yardım eden bir asiydi, hem de Aes Sedailerin Kule’nin bütünlüğünü koruyacak her şeyi kabullenmesi gereken bir zamanda, ama yine de... Çok tuhaf.</p>

    <p>“Onaylıyor musun, Pevara?” dedi, liste bittiği zaman. İnatçı kadın başını sertçe sallayarak onayladı. “Pekâlâ. Zerah, bu akşam Bernaile’yi daireme getireceksin.” Maviler ve Kızıllar hariç her Ajah’tan ikişer kişi var gibiydi, ama bir başka Beyaz’la başlamak en iyisi olacaktı. “Yalnızca kişisel bir konuda onunla konuşmak istediğimi söyleyeceksin. Onu uyaracak herhangi bir şey söylemeyecek, yapmayacaksın. Onu uyaracak herhangi bir şey söylemekten ya da yapmaktan da kaçınacaksın. Sonra sessizce bekleyeceksin ve Pevara’yla benim gerekenleri yapmama izin vereceksin. Sizin sapkın isyanınızdan çok daha önemli bir ülkü için çalışıyorsun artık, Zerah.” Elbette sapkındı. Elaida ne kadar güç delisi olursa olsun. “Kara Ajah’ı avlamamıza izin vereceksin.”</p>

    <p>Her emirle, Zerah’ın yüzü acılı bir ifade ile, gönülsüzce sallanıyordu, ama Kara Ajah’tan bahsedildiğinde inledi. Işık, bunu göremediğine göre kadının vidaları gerçekten gevşemiş olmalıydı!</p>

    <p>“Ve bu... hikâyeleri yaymayı bırakacaksın,” diye araya girdi Pevara sertçe. “Şu andan itibaren, Kızıl Ajah ve sahte Ejderleri bir arada telaffuz etmeyeceksin. Anlaşıldı mı?”</p>

    <p>Zerah’ın yüzüne asık suratlı bir inatçılık maskesi oturdu. Zerah’ın ağzı, “Anlıyorum, Temsilci,” dedi. Hayal kırıklığından ağlamaya başlayacakmış gibi görünüyordu.</p>

    <p>“O zaman gözümün önünden kaybol,” dedi Pevara ona, kalkanı ve <em>saidar</em>’ı aynı anda salıvererek. “Ve kendini topla! Yüzünü yıka ve saçlarını düzelt!” Sonuncusu masadan fırlayan kadının sırtına söylenmişti. Zerah kapıyı açmak için ellerini saçlarından çekmek zorunda kaldı. Kapı arkasından gıcırdayarak kapanırken Pevara hıhladı. “Kadını uyarma umudu ile, bu Bernaile’nin yanına darmadağın gitse de şaşmazdım.”</p>

    <p>“Geçerli bir nokta,” diye itiraf etti Seaine. “Ama biz bu kadınlara sağda solda kaş çatıp durursak, biz kimi uyaracağız? En azından dikkat çekeriz.”</p>

    <p>“İşler bu haldeyken, Seaine, onları tekmeleye tekmeleye Kule arazilerini dolaşsak bile dikkat çekmeyiz.” Pevara bu çok cazip bir fikirmiş gibi konuşmuştu. “Onlar <em>asi</em> ve içlerinden biri yanlış bir şey düşünecek bile olsa, onları öyle bir sıkacağım ki ciyaklayacaklar!”</p>

    <p>Bu konuda söylenip durdular. Seaine verdikleri emirlere dikkat etmelerinin, aradan sıyrılacak boşluk bırakmamalarının yeterli olacağı konusunda ısrar ediyordu. Pevara on asinin –on!– Kule salonlarında ceza almadan dolaşmalarına izin verdiklerine işaret ediyordu. Seaine onların eninde sonunda cezalarını göreceklerini söylüyordu ve Pevara eninde sonundanın yeterince erken olmadığını homurdanıyordu. Seaine diğer kadının irade gücüne her zaman hayranlık duymuştu, ama gerçekten de, bazen saf inat oluyordu.</p>

    <p>Bir menteşenin hafifçe gıcırdaması üzerine Seaine Yemin Çubuğu’nu kucağına attı ve kapı ardına dek açılırken eteğinin kıvrımları ile sakladı. O ve Pevara neredeyse aynı anda Kaynak’a kucak açtılar.</p>

    <p>Saerin, elinde bir lamba ile sakin sakin odaya girdi ve Talene’in geçmesi için yana çekildi. Ardından, ikinci bir lamba ile minik Yukiri, oğlan çocuğu gibi incecik, bir Cairhienli için uzun boylu Doesine girdi ve kapıyı sıkı sıkı kapatarak, kimse çıkmasın istermiş gibi sırtını kapıya verdi. Kule’deki kalan Ajahları temsil eden dört Temsilci. Seaine ile Pevara’nın <em>saidar</em> tutuyor oldukları gerçeğini görmezden geliyor gibiydiler. Aniden Seaine’e oda aşırı kalabalık geldi. Hayal ürünüydü ve mantıksızdı, ama...</p>

    <p>“Siz ikinizi bir arada görmek tuhaf,” dedi Saerin. Yüzü dingin olabilirdi, ama parmağını kemerinin arkasındaki kıvrık hançerin kabzasında dolaştırıyordu. Kırk senedir Temsilcilik yapıyordu, Kule’deki başka herkesten daha uzun süre ve herkes kadının öfkesine karşı dikkatli olmayı öğrenmişti.</p>

    <p>“Biz de sizin için aynı şeyi söyleyebiliriz,” diye yanıt verdi Pevara kuru kuru. Saerin’in öfkesi <em>onu</em> asla altüst etmezdi. “Yoksa Doesine’in kendi intikamını almaya çalışmasına yardım etmek için mi geldiniz?” Sarı’nın aniden kızaran yüzü, zarif duruşuna rağmen, güzel bir oğlan çocuğu gibi görünmesine sebep oldu ve Seaine’e hangi Temsilci’nin Kızılların bölgesine fazla yaklaştığını ve talihsiz sonuçlarla karşılaştığını anlattı. “Ama sizi bir araya getirenin bu olacağı aklıma gelmezdi. Yeşiller Sarıların, Kahverengiler Grilerin gırtlaklarına sarılırken. Yoksa sessizce düello edebilsinler diye mi buraya getirdin onları, Saerin?”</p>

    <p>Seaine çılgınca, bu dördünü Tar Valon’un en alt katlarına neyin getirmiş olabileceğini düşündü. Onları birbirine bağlayan ne olabilirdi? Ajahları –Ajahların <em>hepsi</em>– gerçekten de birbirlerinin gırtlağına sarılıyordu. Bu dört kadın da Elaida tarafından kefaret ödemeye zorlanmıştı. Hiçbir Temsilci İş’ten zevk almazdı, özellikle de neden yer sildiğini, tencere ovduğunu herkes bilirken, ama bu insanları birbirine bağlayacak türden bir şey değildi. Başka? Hiçbiri asil doğumlu değildi. Saerin ile Yukiri hancı kızlarıydı, Talene çiftçi kızı, Doesine’in babası ise çatal bıçak imalatçısıydı. Saerin ilk önce Sessizliğin Kızları tarafından eğitilmişti ve o gruptan gelip şal takan tek kadındı. Tamamen faydasız bilgiler. Aniden aklına bir şey geldi ve boğazını kuruttu. Öfkesini zar zor dizginleyen Saerin. Çömezken üç kez kaçmış olan Saerin, ama ancak bir kez köprülere kadar varabilmişti. Kule tarihinde, tüm diğer çömezlerden daha fazla ceza almış olan Talene. O başka yöne gitmek isterken, kendi Ajahının konsensüsüne, Salon’un konsensüsüne her zaman son katılan Temsilci olan Yukiri. Dördü de bir açıdan asi sayılıyordu ve Elaida her birini küçük düşürmüştü. Siuan’ı makamından indirip yerine Elaida’yı çıkararak hata yaptıklarını düşünüyor olabilirler miydi? Zerah ve diğerlerini <em>onlar</em> da öğrenmiş olabilir miydi? Ve eğer öyleyse, ne yapmayı düşünüyorlardı?</p>

    <p>Seaine zihinsel olarak <em>saidar</em> örmeye hazırlandı, ama kaçma umudu yoktu pek. Güç’te Pevara Saerin ve Yukiri’ye denkti, ama kendisi buradaki, Doesine dışında herkesten zayıftı. Kendini hazırladı ve Talene öne çıkıp tüm mantıksal çıkarsamalarını yerle bir etti.</p>

    <p>“Yukiri ikinizin gizli gizli buluştuğunuzu fark etti ve nedenini bilmek istiyoruz.” Şaşırtıcı ölçüde gür sesinde, yüzünü kaplamış görünen buzla çelişen bir hararet vardı. “Ajahlarınızın başları size gizli bir görev mi verdi? Herkesin içinde, Ajah başları birbirlerine başka herkesten daha beter hırlıyorlar, ama anlaşılan gizli köşelerde buluşup konuşuyorlar. Her ne entrika çeviriyorlarsa, Salon’un bilmeye hakkı var.”</p>

    <p>“Ah, bırak artık, Talene.” Yukiri’nin sesi her zaman Talene’inkinden daha fazla şaşırtırdı insanı. Kadın minyatür bir kraliçe gibi görünüyordu, fildişi rengi dantellerle süslenmiş koyu gümüş rengi elbise giymişti, ama rahat bir köylü gibi konuşuyordu. Bu zıtlığın pazarlıklarda işe yaradığını iddia ediyordu. Seaine’e ve Pevara’ya, ne kadar lütufkâr olması gerektiğinden emin olmayan bir kraliçe gibi baktı. “İkinizin tavuk kümesinin çevresindeki gelincikler gibi etrafı kokladığını gördüm,” dedi, “ama dilimi tuttum –yastık dostları bile olabilirsiniz, bilemiyorum, ama sizden başka kimi ilgilendirir ki?– Talene gelip kimlerin köşelerde fısıldaştığı konusunda ciyaklamaya başlayana dek dilimi tuttum. Ben de kendi adıma köşede fısıldaşanlar gördüm ve o kadınlardan bazılarının da kendi Ajahlarının başı olduğundan şüpheleniyorum, bu yüzden... Bazen altıyla altıyı toplarsan bir düzine eder, ama bazen de koca bir kargaşa yapar. Şimdi, anlatabiliyorsanız anlatın. Salon’un bilmeye hakkı var.”</p>

    <p>“Siz anlatana kadar gitmiyoruz,” diye araya girdi Talene, öncekinden de hararetli bir sesle.</p>

    <p>Pevara hıhladı ve kollarını kavuşturdu. “Kendi Ajahımın başı bana iki kelime etse, size anlatmak için için sebep göremiyorum. Tesadüf eseri, Seaine ve ben Kızıllarla ya da Beyazlarla hiç ilgisi olmayan bir şey konuşuyorduk. Gidin burnunuzu başka yere sokun.” Ama <em>saidar</em>’ı salıvermedi. Seaine de öyle.</p>

    <p>“Lanet olası faydasız bir iş ve öyle olacağını biliyordum,” diye mırıldandı Doesine kapının oradan. “Beni ikna etmenize ne demeye izin verdim ki... Kimse öğrenmese iyi olur, yoksa koca lanet Kule görsün diye suratımız lanet koyun bağırsağına gömülür.” Zaman zaman kadının kullandığı dil de bir oğlan çocuğununkine benziyordu, ağzının bir güzel yıkanması gereken bir oğlan çocuğu.</p>

    <p>Seaine dizlerinin boşanmayacağından emin olsa kalkıp giderdi. Pevara ayağa kalktı ve onunla kapı arasında duran kadına sabırsızlıkla kaşını kaldırdı.</p>

    <p>Saerin hançerinin kabzasını elledi ve sorgularcasına baktı onlara, ama yerinden kıpırdamadı. “Tam bir bilmece,” diye mırıldandı. Aniden öne süzüldü, serbest elini Seaine’in kucağına uzattı, öyle hızlı davranmıştı ki Seaine inledi. Yemin Çubuğu’nu saklamaya çalıştı, ama bunun tek sonucu Saerin bir eliyle çubuğu bel yüksekliğinde tutarken, kendisinin diğer ucunu ve bir tutam eteği yakalaması oldu. “Bilmeceler hoşuma gider,” dedi Saerin.</p>

    <p>Seaine çubuğu bıraktı; yapacak başka hiçbir şey yok gibiydi.</p>

    <p>Çubuk ortaya çıkınca herkes aynı anda konuşmaya başladı ve bir anlık gürültü oldu.</p>

    <p>“Kan ve ateş,” diye hırladı Doesine. “Burada yeni lanet Aes Sedailer mi terfi ettiriyorsunuz?”</p>

    <p>“Ah, çubuğu onlara bırak, Saerin,” diye güldü Yukiri onun sözünü bitirmesini beklemeden. “Her ne peşindeyseler, yalnızca onları ilgilendirir.”</p>

    <p>İkisinin üzerinden Talene havladı, “Amaçları Ajah başlarının işini görmek değilse neden gizli gizli iş çeviriyorlar ki –hem de beraber!”</p>

    <p>Saerin elini salladı ve bir an sonra sessizlik sağlandı. Odadaki bütün kadınlar Temsilci’ydi, ama Salon’da ilk konuşma hakkı Saerin’e aitti ve kırk senenin de bir anlamı vardı. “Bilmecenin anahtarı bu, sanırım,” dedi, başparmağı ile çubuğu okşayarak. “Neden bu acaba?” Aniden o da <em>saidar</em>’ın parıltısına sarındı ve çubuğa Ruh yönlendirdi. “Işık altında, doğru olmayan hiçbir sözcük söylemeyeceğim. Ben bir Karanlıkdostu değilim.”</p>

    <p>Takip eden sessizlikte, bir farenin aksırması bile yüksek gelirdi.</p>

    <p>“Haklı mıyım?” dedi Saerin, Güç’ü salıvererek. Çubuğu Seaine’e uzattı.</p>

    <p>Seaine yalan söylemeyi yasaklayan yemini üçüncü kez etti ve ikinci kez Kara Aes Sedai olmadığını tekrarladı. Pevara buz gibi bir vakarla aynısını yaptı. Ve bir kartalın gözleri kadar dik bakan gözlerle.</p>

    <p>“Bu saçmalık,” dedi Talene. “Kara Ajah diye bir şey yok.”</p>

    <p>Yukiri çubuğu Pevara’dan aldı ve yönlendirdi. “Işık altında, doğru olmayan hiçbir sözcük söylemeyeceğim. Ben Kara Ajah’tan değilim.” Çevresindeki <em>saidar</em> parıltısı söndü ve çubuğu Doesine’e uzattı.</p>

    <p>Talene tiksinti içinde kaşlarını çattı. “Yana çekil, Doesine. Ben bu pis fikre tahammül etmeyeceğim.”</p>

    <p>“Işık altında, doğru olmayan hiçbir sözcük söylemeyeceğim,” dedi Doesine, neredeyse huşu içinde, parıltı bir hale gibi onu sarmalarken. “Ben Kara Ajah’tan değilim.” İşler ciddileştiğinde, dili her Çömezler Sorumlusu’nun dileyeceği kadar temiz olabiliyordu. Çubuğu Talene’e uzattı.</p>

    <p>Altın saçlı kadın, çubuk zehirli bir yılanmış gibi geriledi. “Bunu istemek bile küfür sayılır. Küfürden de beter!” Gözlerinden vahşi bir ifade geçti. Mantıksız bir düşünceydi belki, ama Seaine öyle düşündü. “Şimdi yolumdan çekil,” dedi Talene, sesine bir Temsilci’nin tüm yetkesini yükleyerek. “Ben gidiyorum!”</p>

    <p>“Hiç sanmıyorum,” dedi Pevara sessizce ve Yukiri yavaşça başını sallayarak onayladı. Saerin hançerinin kabzasını okşamıyordu; parmak boğumları bembeyaz kesilene dek kavramıştı.</p>

    <p class="paragraf">Andor’un derin karları içinde at sürüp çabalarken Toveine Gazal doğduğu güne küfrediyordu. Kısa boylu, hafifçe tombul, bakır rengi pürüzsüz bir teni ve uzun, parlak, siyah saçları olan kadın seneler içinde çok kişiye şirin görünmüştü, ama kimse ona güzel demezdi. Hele şimdi hiç. Eskiden doğrudan bir ifadeye sahip olan gözleri şimdi neye bakarsa delikler açmaya çalışıyordu sanki. Öfkeli değilken. Bugün öfkeliydi. Toveine öfkelendiğinde yılanlar yolundan kaçışırdı.</p>

    <p>Arkasında dört Kızıl daha at sürüyordu –çabalıyordu– ve onların arkasından koyu renk ceket ve pelerinler içinde yirmi Kule Askeri geliyordu. Adamların hiçbiri zırhlarının yük atlarının sırtlarına yüklenmiş olmasından hoşlanmıyorlardı ve yolun iki yanında uzanan ormanı, her an saldırı beklermiş gibi süzüyorlardı. Üstlerinde pasparlak birer Tar Valon Alevi simgesi taşıyan ceketler ve pelerinler içinde fark edilmeden Andor’da dört yüz elli kilometre yol yapmayı nasıl düşündüklerini hayal edemiyordu Toveine. Ama yolculuk sona ermek üzereydi. Atların dizlerine gelen karlarla kaplı yollarda bata çıka geçecek bir, belki iki günden sonra, tıpkı kendisininkine benzeyen dokuz grupla buluşacaktı. O gruplardaki Aes Sedailerin hepsi Kızıl değildi ne yazık ki, ama bu onu fazla rahatsız etmiyordu. Eskiden Kızılların Temsilcisi olan Toveine Gazal, tarihe bu <em>Siyah</em> Kule’yi yok eden kadın olarak geçecekti.</p>

    <p>Elaida’nın Toveine’in bu fırsatı tanıdığı için ona minnet duyduğunu düşündüğünden emindi. Toveine sürgünden ve itibarsızlıktan geri çağrılmış, telafi imkânı tanınmıştı. Alayla güldü ve pelerininin derin başlığının içine bir kurt baksa ürkerdi. Yirmi sene önce yaptığı şey gerekliydi ve Kara Ajah’ın karışmış olması gerektiğini mırıldananları Işık kavursundu. Gerekli ve doğruydu, ama Toveine Gazal Salon’daki sandalyesinden edilmiş, huş ağacından sopalarla dövülürken merhamet yakarılarıyla uluması sağlanmıştı. Hem de tüm Aes Sedailerin gözleri önünde ve çömezler ve Kabuledilmişler bile, hangi yasa olduğu söylenmese de. Temsilcilerin de yasalardan üstün sayılmadığına tanık olurken. Ve sonra, son on beş sene boyunca Kara Tepeler’de, kefaret ödeyen bir Aes Sedai’yi güneş ve kar altında çalışan diğer işçilerden farklı görmeyen Jara Doweel Hanım’ın çiftliğinde çalışarak kefaret ödemişti. Toveine’in eli dizginlerin üzerinde oynadı; nasırlarını hissedebiliyordu. Doweel Hanım –şimdi bile, kadını talep ettiği saygı hitabını kullanmadan düşünemiyordu– sıkı çalışmaya inanırdı. Ve bir çömezin tabi olduğu disiplin kadar sıkı bir disipline! Kendisinin de paylaştığı, bel büken türden işlerden kaçınmaya çalışanlara merhamet göstermezdi, kendini şirin bir oğlanla teselli etmek için gizlice kaçanlara hiç. Ve Elaida yakalanmadan çatlaklardan süzülüp geçmiş, kıvırta kıvırta Toveine’in kendisi için hayal ettiği Amyrlin Makamı’na oturmuştu. Hayır, minnet duymuyordu. Ama fırsat beklemeyi öğrenmişti.</p>

    <p>Aniden, ileriden, ağaçların kıyısından, saçları omuzlarına dökülen, siyah ceketli, uzun boylu bir adam atını mahmuzlayarak, kar saçarak fırladı. “Mücadele etmenin anlamı yok,” diye bildirdi kararlılıkla, eldivenli elini kaldırarak. “Barış içinde teslim olun, o zaman kimse incinmez.”</p>

    <p>Toveine’in dizginleri çekmesine sebep olan ve diğer Aes Sedailerin çevresinde toplanmasına izin veren ne adamın görünüşü, ne de sözleriydi. “Zincir kursanız iyi olur. Bana kalkan koydu.” Bu Asha’manlardan biri ona gelmiş gibi görünüyordu. Ne nazik bir davranış.</p>

    <p>Aniden hiçbir şey olmadığını fark etti ve bakışlarını adamdan ayırıp Jenare’ye kaşlarını çattı. Kadının kare şeklindeki solgun suratında kan kalmamış gibiydi. “Toveine,” dedi Jenare titrek bir sesle, “Bana da kalkan kondu.”</p>

    <p>“Bana da,” diye nefes verdi Lemai inanmazlık içinde ve diğerleri, gittikçe daha çılgınlaşan seslerle katıldılar. Hepsine kalkan konmuştu.</p>

    <p>Ağaçların arasından daha fazla siyah ceketli atlı çıktı. Atlar dikkatle adım atarak çevrelerini aldılar. Toveine on beşten sonra saymayı bıraktı. Kule Askerleri öfkeyle homurdanarak bir Aes Sedai’nin emrini beklediler. Şimdilik, bir haydut çetesinin onlara pusu kurduğundan başka hiçbir şey bilmiyorlardı. Toveine sinirle cıkladı. Bu adamların hepsi yönlendiriyor olamazdı, elbette, ama görünüşe göre bunu yapabilen bütün Asha’manlar ona gelmişti. Paniğe kapılmadı. Yanındaki bazı Aes Sedailerin aksine, bunlar onun karşısına çıkan, yönlendirebilen ilk erkekler değildi. Uzun boylu adam gülümseyerek atını ona doğru sürdü. Görünüşe göre saçma emrine uyduklarını düşünüyordu.</p>

    <p>“Emrim üzerine,” dedi Toveine sessizce, “her yöne dağılacağız. Adamın kalkanı kaybedeceği kadar uzaklaşır uzaklaşmaz” –erkekler her zaman, örgüyü tutmak için onu görmeleri gerektiğine inanırdı, yani örgüyü tutmaları için görmeleri gerekirdi– “geri dönün ve Askerlere yardım edin. Hazır olun.” Sesini yükselterek bağırdı. “Askerler, savaşın onlarla!”</p>

    <p>Askerler kükreyerek, kılıçlarını sallayarak öne atıldılar. Kuşkusuz Aes Sedaileri çevirip korumayı düşünüyorlardı. Toveine kısrağını sağa çevirdi, topukladı ve Serçe’nin boynuna eğilerek şaşkın Askerlerin arasından geçti, sonra ona hayretle, ağızları bir karış açık bakan, siyah ceketli, çok genç iki adamın arasından sıyrıldı. Bir an sonra ağaçların arasındaydı, atını daha da hızlandırmaya çalışıyor, çılgınca karlar saçıyor, kısrağının bacağını kırması ihtimaline aldırmadan dörtnala koşturuyordu. Hayvanı severdi, ama bugün bir attan fazlası ölecekti. Arkasında bağırışlar yükseliyordu. Ve onca şamatanın içinde yükselen tek bir ses. Uzun boylu adamın sesi.</p>

    <p>“Yenidendoğan Ejder’in emriyle, canlı yakalayın onları! Bir Aes Sedai’ye zarar veren bana hesap verir!”</p>

    <p>Yenidendoğan Ejder’in emriyle. Toveine ilk defa korku hissetti, karnında kıvranan tek bir buz parçası. Yenidendoğan Ejder. Dizginleri Serçe’nin boynuna vurdu. Kalkan hâlâ yerindeydi! Kuşkusuz lanet adamların görüş alanını kapatacak kadar çok ağaç vardı artık aralarında! Ah, Işık, Yenidendoğan Ejder!</p>

    <p>Dal olmayan yerde, dal gibi bir şey karnına çarptığı zaman inledi ve eyerinden fırladı. Toveine havada asılı kaldı ve Serçe’nin karın izin verdiğince, dörtnala uzaklaşmasını izledi. Havada asılı kalmıştı. Kolları yanlarına yapışmış, ayakları yerden bir adım yukarıda sallanıyordu. Yutkundu. Sertçe. Onu tutan, Güç’ün eril yarısı olmalıydı. Daha önce <em>saidin</em>’le ona dokunan olmamıştı. Karnına dolanmış kalın hiçlik şeridini hissedebiliyordu. Karanlık Varlık’ın lekesini hissedebildiğini düşündü. Çığlıklarını bastırmaya çalışarak titriyordu.</p>

    <p>Uzun boylu adam atını dizginleyip onun önünde durdu ve Toveine süzülerek gidip adamın eyerinin önünde yan yan oturdu. Ama adam yakaladığı Aes Sedai ile pek ilgilenmiyormuş gibiydi. “Hardlin!” diye bağırdı. “Norley! Kajima! Siz lanet hödüklerden biri hemen buraya gelsin!”</p>

    <p>Adam çok uzun boyluydu ve omuzları balta sapı kadar genişti. Doweel Hanım olsa bu şekilde tarif ederdi. Orta yaşlarına gelmemişti ve kaba, düşünceli yüzü yakışıklıydı. Hiç de Toveine’in hoşlandığı, hevesli, minnettar, kolaylıkla kontrol edilebilen oğlanlar gibi değil. Adamın siyah yün ceketinin yüksek yakasının bir yanında gümüş bir kılıç, diğer yanında kırmızı altın mineli tuhaf bir yaratık iğnesi vardı. Bu yönlendirebilen bir adamdı. Ve Toveine’e kalkan koymuş, onu tutsak almıştı.</p>

    <p>Gırtlağından patlayan çığlık Toveine’i şaşırttı. Yapabilse bastırırdı, ama ardından bir başka, daha da yüksek çığlık yükseldi, sonra daha da yüksek bir çığlık daha, sonra bir daha. Çılgınca tekmeler savurarak kendini bir yandan diğerine savurdu. Güç’e karşı faydasız bir hareket. Bunu biliyordu, ama yalnızca zihninin minik bir köşesiyle. Bilincinin kalanı ciğerlerini paralarcasına haykırıyor, onu Gölge’den kurtaracak bir şey için sözsüz yakarılar uluyordu. Çığlıklar atarak, deli bir hayvan gibi çabaladı.</p>

    <p>Belli belirsiz, topukları hayvanın omzuna çarparken adamın atının çöktüğünü, dans ettiğini fark etti. Belli belirsiz adamın konuştuğunu fark etti. “Sakin ol, seni koca kulaklı kömür çuvalı! Sakin ol, Aes Sedai. Sana zarar... Sakin ol, seni sakat katır! Işık! Özür dilerim, Aes Sedai, ama biz bu işi böyle yapmayı öğrendik.” Sonra onu öptü.</p>

    <p>Adamın dudaklarının onunkilere dokunduğunu fark etmek için yalnızca bir yürek atımı süresi vardı Toveine’in, sonra görüntü kayboldu ve içi sıcaklık doldu. Sıcaklıktan da fazlası. İçi, erimiş bal gibiydi, kaynar bal gibi, hızla taşmaya giden bal gibi. Bir arpın teliydi, gittikçe daha hızlı titreşiyordu, görünmemecesine titreşiyordu, sonra daha da hızlandı. İnce, kristal bir vazoydu o, kırılmacasına ürperiyordu. Arp teli kırıldı; vazo parçalandı.</p>

    <p>“Aaaaaaaaaaaaaaaaaaah!”</p>

    <p>Başta, sesin kendi açık ağzından geldiğini fark etmedi. Bir an doğru düzgün düşünemedi. Nefes nefese, kime ait olduğunu merak ederek tepesindeki erkek yüzüne baktı. Evet. Uzun boylu adam. Onu...</p>

    <p>“Fazladan kısmı olmasa da olurdu,” diye içini çekti adam, atın boynunu okşayarak; hayvan hıhladı, ama artık hoplayıp durmuyordu, “ama sanırım gerekliydi. Sen karım sayılmazsın. Sakin ol. Kaçmaya çalışma, siyah ceketli kimseye saldırma ve ben sana izin verene kadar Kaynak’a dokunma. Şimdi, adın nedir?”</p>

    <p>O izin verene kadar mı? Ne küstahlık!</p>

    <p>“Toveine Gazal,” dedi ve sonra gözlerini kırpıştırdı. Neden ona yanıt vermişti ki?</p>

    <p>“İşte buradasın,” dedi bir başka siyah ceketli adam, karlar saçarak onlara yaklaşırken. Bu Toveine’in daha çok hoşuna giderdi –en azından yönlendiremese. Bu pembe yanaklı delikanlının haftada ikiden fazla kez tıraş olduğundan kuşkuluydu. “Işık, Logain!” diye nida etti şirin çocuk. “<em>İkinci</em> bir tane mi aldın? M’Hael bundan hoşlanmayacak! Bence bir tane almamızdan bile hoşlanmıyor! Ama siz ikiniz çok yakın olduğunuza göre, belki fark etmez.”</p>

    <p>“Yakın mı, Vinchova?” dedi Logain alayla. “M’Hael’in istediği olsa, yeni oğlanlarla birlikte şalgam çapalıyor olurdum. Ya da tarlaya gömülmüş,” diye ekledi mırıldanarak. Toveine adamın işitilmek için konuştuğunu sanmıyordu.</p>

    <p>Ne kadarını işimiz olursa olsun, şirin oğlan inanmazlıkla kahkaha attı. Toveine onu duymadı bile. Tepesine dikilmiş olan adama bakıyordu. Logain. Sahte Ejder. Ama o ölmüştü! Yalıtılmış ve ölmüştü! Ve kayıtsız bir dokunuşla onu eyerinin önünde tutuyordu. Neden Toveine çığlık atmıyor, ona vurmuyordu acaba? Bu kadar yakından, kemer bıçağı bile iş görürdü. Ama fildişi kabzaya uzanmak bile istemiyordu. Bunu yapabileceğini fark etti. Onu tutan şerit kaybolmuştu. En azından atın kenarından kayabilir ve... Bunu yapmak da gelmiyordu içinden.</p>

    <p>“Bana ne yaptın?” diye sordu. Sakin sakin. En azından bunu yapabiliyordu!</p>

    <p>Logain atını döndürürken ona ne yaptığını anlattı ve Toveine, adamın ne kadar iri olduğuna aldırmadan başını onun göğsüne dayadı ve ağladı. Bunun bedelini Elaida’ya ödeteceğine yemin etti. Logain izin verirse ödetecekti. Bu, sonuncusu, özellikle acı bir düşünceydi.</p>
  </div>
</body>
</html>
