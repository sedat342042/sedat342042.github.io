<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Hançer Yolu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="24. Demir Zamanı">24<br />
    Demir Zamanı</h1>

    <p>Ebou Dar’ın bir düzine fersah doğusunda, <em>raken</em>’ler şerit şerit bulutlarla süslü gün doğumunda gidip geliyor, uzun direklere asılmış rengârenk flamalarla uçucuların alanı olarak işaretlenmiş uzun otlağa konuyorlardı. Günler önce kahverengi otlar ezilmiş, toprak çentik çentik olmuştu. Yaratıkların gökyüzündeki zarafeti pençeleri yere dokunur dokunmaz, <em>raken</em>’ler yine havalanmak istermiş gibi köselemsi kanatlarını gere gere, sallana sallana koşmaya başlar başlamaz kayboluyordu. Uçucular hayvanı kol gücüyle yukarı çekmeye çalışırmış gibi eyerde eğilirken kemikli kanatlarını çırparak alanda koşan, sonra sendeleyerek havalanan, kanatlarının ucu alanın sonundaki zeytin ağaçlarının tepesini süpürerek yükselen <em>raken</em>’lerde de pek güzellik yoktu. Ancak iyice yükseldikleri, güneşe doğru döndükleri, bulutların önünde süzülmeye başladıkları zaman vakur bir ihtişam kazanıyorlardı. Konan uçucular yere inmeye zahmet etmiyorlardı. Bir yer görevlisi <em>raken</em>’in avuç avuç yutması için, sepetler dolusu bütün halinde, büzülmüş meyve uzatırken, uçuculardan biri keşif raporunu daha kıdemli bir yer görevlisine uzatıyor, diğer uçucu diğer yandan eğilerek, genellikle kişisel olarak dizginlere geçemeyecek kadar kıdemli olan bir uçucudan yeni emirleri alıyordu. Durduktan sonra fazla zaman kaybetmeden yaratığın başı çevriliyor, <em>raken</em> dört beş yaratığın beklediği yere sallana sallana gidiyor, sırası geldiğinde gökyüzüne doğru o uzun, sarsak koşuya girişiyordu.</p>

    <p>Haberciler hareketli süvari ve piyade safları arasından dolanarak, koşa koşa keşif raporlarını dev, kırmızı bayraklı kumanda çadırına getiriyordu. Düzenli, kare şeklinde saflar halinde dizilmiş, göğüs zırhlarında bağlı oldukları alayın renklerinde yatay çizgiler taşıyan kibirli Tarabonlu mızraklı askerler ve vurdumduymaz Amadicialı kargılı askerler vardı. Altaralı hafif süvariler, başka herkesin üzerindeki işaretlerden farklı, göğüslerinde zikzak yapan kırmızı çiziklerin gururu ile, düzensiz gruplar halinde atlarını yerlerinde oynatıyorlardı. Altaralılar taşıdıkları işaretlerin güvenilirliği kuşkulu düzensiz kuvvetler için kullanıldığını bilmiyordu. Seanchan askerler arasında, İmparatorluk’un her köşesinden gelmiş, gururlu şereflerle isimlendirilmiş alayların temsilcileri vardı. Alqam’dan açık gözlü adamlar, N’Kon’dan bal kahverengisi adamlar, Khoweal ve Dalenshar’dan kömür kadar kara adamlar. Atların korku içinde kişneyip tepinmesine sebep olan kıvrak, bronz pullu binekleri üzerinde <em>morat’torm</em>’lar vardı, hatta bodur, gaga ağızlı binekleri üzerinde birkaç <em>morat’grolm</em> vardı, ama Seanchan ordusuna her zaman eşlik eden bir şey, yoklukları ile göze çarpıyordu. <em>Sul’dam</em> ve <em>damane</em>’ler hâlâ çadırlarındaydı. Kumandan-General Kennar Miraj <em>sul’dam</em> ve <em>damane</em>’leri çok önemserdi.</p>

    <p>Kürsüdeki koltuğundan harita masasını açıkça görebiliyordu. Miğfersiz asteğmenler raporları inceliyor, meydandaki güçleri temsil eden işaretleri yerleştiriyorlardı. Her işaretin üzerinde küçük, kâğıttan bir bayrak vardı ve üzerine güçlerin büyüklüğü ve birleşimi yazılmıştı. Bu topraklarda doğru düzgün harita bulmak imkânsız gibiydi, ama büyük masanın üzerine kopyalanmış harita yeterli oluyordu. Ve, ona ne anlattığına bakarak, endişe verici. Alt edilen ve dağıtılan ileri karakollar için siyah diskler. Onlardan çok fazla vardı, Venir Dağları’nın doğu yarısı tamamen onlarla doluydu. Hareket halinde birlikler için kırmızı üçgenler batı ucu doldurmuştu ve hepsi Ebou Dar’a işaret ediyordu. Ve siyah disklerin arasında, on yedi bembeyaz disk. O izlerken, <em>morat’torm</em>’ların kahverengi ve siyah renklerine bürünmüş genç bir subay dikkatle on sekizinci beyaz diski ekledi. Düşman güçleri. Birkaç tanesi iki kez görülmüş aynı grup olabilirdi, ama büyük kısmı birbirinden fazla uzaktı, görüldükleri zamanlar yanlıştı.</p>

    <p>Çadır duvarı boyunca, sade kahverengi ceketler giymiş, geniş manşetlerinin üzerinde yalnızca memur rütbeleri taşıyan kâtipler, Miraj’ın vereceği emirleri dağıtılmak üzere kopyalamak üzere, ellerinde kalemlerle, yazı masalarının başında bekliyorlardı. Miraj ne emir verebilecekse vermişti zaten. Dağlarda doksan bin kadar düşman askeri vardı, yerli askerler dahil, burada toplayabileceği ordudan iki kat kalabalık. İnanılmayacak kadar kalabalık, yalnız o keşif kolları yalan söylemiyordu; yalancıların gırtlaklarını kendi arkadaşları keserdi. Aşırı kalabalık ve Sen T’jore’deki tuzak solucanları gibi yerden bitiyorlardı. En azından, Ebou Dar’ı tehdit etmeyi düşünüyorlarsa, dağda gidecek yüz elli kilometrelik yolları vardı. Doğudan beyaz diskler için, neredeyse üç yüz. Ve ondan sonra, yine yüz elli kilometrelik tepelik arazi. Kuşkusuz düşmanın generali dağınık güçlerine teke tek meydan okunmasını istiyor olamazdı. Onları bir araya toplamak zaman alacaktı. O anda, Miraj’ın tarafında olan yalnızca zaman vardı.</p>

    <p>Çadırın giriş kapakları açıldı ve Yüksek Leydi Suroth süzülerek içeri girdi. Siyah saçları gururlu bir sorguçtan sırtına dökülüyordu. Pilili, kar beyazı elbisesi ve bol işlemeli cüppesi bir şekilde, dışarıdaki çamurdan hiç iz taşımıyordu. Miraj kadının hâlâ Ebou Dar’da olduğunu sanıyordu; <em>to’raken</em>’le gelmiş olmalıydı. Suroth’a küçük bir maiyet grubu eşlik ediyordu. Kılıçlarının kabzasında siyah püsküller bulunan iki Ölümnöbeti Askeri çadır kapaklarını tutuyordu ve dışarıda daha fazlası görülebiliyordu; yeşil ve kırmızı renklere bürünmüş, taş suratlı adamlar. İmparatoriçe’nin, sonsuza dek yaşasın, cisimleşmiş hali. Kan’dan olanlar bile dikkate alırdı onları. Suroth, Yüksek Leydi’nin yaldızlı yazı masasını uysallık içinde iki adım arkadan getiren, bal sarısı saçları ince ince örülmüş, terlik ve hemen hemen saydam beyaz cüppe giymiş, kıvrımlı bir vücudu olan <em>da’covale</em> gibi birer hizmetkârdan başka şey değillermiş gibi yanlarından geçip gitti onların. Suroth’un Kanın Sesi olan, başının sol yanı tıraşlanmış, kalan saçları sımsıkı örülmüş, yeşil cüppe giymiş, dik dik bakan Alwhin hanımının hemen peşinden geldi. Miraj kürsüden inerken, şok içinde, Suroth’un arkasındaki ikinci <em>da’covale</em>’nin, kısa boylu, siyah saçlı, şeffaf cüppeli, ince kadının bir <em>damane</em> olduğunu fark etti! Bir <em>damane</em>’nin mal gibi giydirilmesi işitilmemiş şeydi, ama daha da tuhaf olan, onu <em>a’dam</em>’la çekenin Alwhin olmasıydı!</p>

    <p>Tek dizinin üstüne çöküp mırıldanırken şaşkınlığını belli etmedi. “Işık Yüksek Leydi Suroth’un üzerinde olsun. Tüm şeref Yüksek Leydi Suroth’a.” Başka herkes bakışlarını indirmiş, kanvas kaplı yere kapanmıştı. Miraj, Suroth gibi kafasının iki yanını tıraşlayacak kadar düşük seviyede de olsa, Kan’dandı. Yalnızca serçe parmaklarının tırnakları boyanmıştı. Bir Yüksek Leydi, Sesinin <em>so’jhin</em>’liğe terfi ettikten sonra <em>sul’dam</em> gibi davranmaya devam etmesine izin verdiğinde şaşkınlık göstermeyecek kadar düşük. Yenidendoğan Ejder’in yürüdüğü, <em>marath’damane</em>’lerin başıboş dolaştığı, diledikleri yerde öldürdüğü ve köleleştirdiği tuhaf topraklarda, tuhaf zamanlardı bunlar.</p>

    <p>Suroth ona bir bakış fırlattıktan sonra dönüp harita masasını inceledi ve gördükleri karşısında kara gözleri kısıldıysa da, sebebi vardı. Onun komutası altında, Hailene düşlenenden çok daha fazlasını yapmış, çalınan topraklardan büyük miktarları geri almıştı. Onlar yalnızca yolda keşif yapsınlar diye gönderilmişti ve Falme’den sonra bazıları bunun bile imkânsız olduğunu düşünmüştü. Kadın sinirle parmaklarını masaya vurdu, ilk iki parmağının uzun, maviye boyalı tırnakları tıkırdadı. Başarısı devam etse, başını tamamen tıraşlayabilir, iki elinde üçüncü birer tırnak boyayabilirdi. Bu kadar büyük başarılar karşısında İmparatorluk ailesi tarafından evlat edinilmek işitilmemiş şey değildi. Ve kadın fazla ileri giderse, haddini aşarsa, tırnaklarının kesildiğini ve tarlaları çapalamak üzere bir çiftçiye satılmasa ya da bir ambarda ter dökmese bile, Kan’dan birine hizmet etmek üzere ince bir cüppeye tıkıldığını görebilirdi. En kötü durumda, Miraj’ın kendi bileklerini kesmesi yeterli olurdu.</p>

    <p>Sabırlı bir sessizlik içinde Suroth’u izlemeye devam etti, ama Kan’a terfi etmeden önce kendisi de bir keşif teğmeniydi, bir <em>morat’raken</em>’di ve elinde olmadan çevresindeki her şeyin farkına varıyordu. Bir keşif askeri gördüğü ya da görmediği şeylere bağlı olarak yaşar ya da ölürdü, başkaları da öyle. Çadırın içinde yere kapanmış adamların bazıları nefes bile almıyor gibiydi. Suroth onu kenara çekmeli, onların işlerine devam etmelerine izin vermeliydi. Girişte bir haberci askerler tarafından geri çevriliyordu. Mesaj ne kadar acildi ki kadın Ölümnöbeti Askerleri’ni ittirip geçmeye çalışıyordu?</p>

    <p>Kollarında yazı masasını taşıyan <em>da’covale</em> dikkatini çekti. Güzel, bebek yüzünde devamlı öfkeli ifadeler geçiyordu ve bakışlarını birkaç saniyeden fazla yerde tutamıyordu. Bir mal öfke sergiliyor, ha? Bir şey daha vardı. Miraj’ın bakışları <em>damane</em>’ye gitti. Kadın başını yere yaslamıştı, ama yine de merakla çevresine bakınıyordu. Kahverengi gözlü <em>da’covale</em> ve açık renk gözlü <em>damane</em> birbirlerinden çok farklıydılar, ama bu kadınlarda bir şey vardı. Yüzlerinde. Tuhaf. İkisinin de kaç yaşında olduğunu tahmin edemezdi.</p>

    <p>Miraj’ın bakışları ne kadar hızlı olursa olsun, Alwhin fark etmişti. <em>A’dam</em>’ın gümüşsü zincirini çekiştirerek <em>damane</em>’nin yüzünü yerdeki kumaşa dayamasını sağladı. Parmaklarını şıklatarak, <em>a’dam</em> bileziği olmayan eliyle kanvasa işaret etti, sonra bal saçlı <em>da’covale</em> yerinden kıpırdamayınca yüzünü buruşturdu. “Yere, Liandrin!” diye tısladı alçak sesle. <em>Da’covale</em> Alwhin’e dik dik bakarak –dik dik!– dizleri üzerine çöktü. Suratını asmıştı.</p>

    <p>Çok tuhaf. Ama pek önemli değil. Miraj duygusuz bir yüzle, ama sabırsızlıktan patlayacakmış gibi hissederek bekledi. Sabırsızlık ve epey huzursuzlukla. Bir gece, vücuduna üç ok saplanmışken seksen kilometre at sürüp, bir asi ordusunun Seandar’a yürüdüğünü haber verdiğinde Kan’a terfi etmişti ve sırtı hâlâ acı veriyordu.</p>

    <p>Suroth sonunda harita masasından döndü. Miraj’ın kalkmasına izin vermedi, Kan’dan biri olarak kucaklamayı aklına bile getirmedi. Miraj bunu beklememişti gerçi. Suroth’tan çok aşağılardaydı. “Yürümeye hazır mısın?” diye sordu kadın sertçe. En azından Ses aracılığı ile konuşmamıştı onunla. Bunca subayın önünde bunu yapacak olsa, seneler olmasa bile aylar boyunca başını yerden kaldıramazdı adam.</p>

    <p>“Olacağım, Suroth,” diye yanıt verdi Miraj, sakin sakin kadının gözlerine bakarak. Düşük bile olsa, Kan’dandı o. “On günden önce birleşemezler. Dağlardan çıkabilmek için en az on güne daha ihtiyaçları olur. O zamandan çok önce ben...”</p>

    <p>“Yarın burada olabilirler,” diye terslendi kadın. “Bugün! Gelirlerse, Miraj, kadim Yolculuk sanatı ile gelecekler ve gelmeleri çok olası görünüyor.”</p>

    <p>Miraj, arkasındaki adamların karınları üzerinde kıpırdandıklarını, sonra kendilerine hâkim olduklarını işitti. Suroth hem duygularını kontrol altında tutamıyor, hem de efsanelerden mi bahsetmeye başlıyordu? “Emin misiniz?” Sözler, elinde olmadan ağzından çıkıverdi.</p>

    <p>Biraz önce kadının kontrolünü kaybettiğini sanmıştı. Suroth’un gözleri çakmak çakmak oldu. Çiçek işlemeli cüppesinin kenarlarını bembeyaz olmuş yumruklarla kavradı. Elleri titriyordu. “Beni sorguluyor musun?” diye hırladı inanmazlık içinde. “Bilgi kaynaklarım olması yeterli.” Ve Miraj kadının kendisi kadar onlara da öfkeli olduğunu fark etti. “Gelirlerse, bu ihtişamlı isimleri ile elli Asha’man gelecek, ama asker sayısı beş altı binden fazla değil. Uçucular ne derse desin, baştan beri daha fazlası yokmuş anlaşılan.”</p>

    <p>Miraj yavaşça başını salladı. Bir şekilde Tek Güç sayesinde hareket eden beş bin adam, çok şeyi açıklıyordu. Kadının kaynakları neydi ki sayıları böyle kesin bir biçimde bilebiliyordu? Soracak kadar aptal değildi. Kadının hizmetinde Dinleyiciler ve Arayıcılar vardı kuşkusuz. Onu da izleyen Dinleyiciler ve Arayıcılar. Elli Asha’man. Yönlendiren adamları düşünmek, tiksinti içinde tükürmek istemesine sebep oluyordu. Söylentiler Yenidendoğan Ejder tarafından, bu Rand al’Thor tarafından her ulustan toplandıklarını iddia ediyordu, ama bu kadar çok olacaklarını hiç beklememişti. Yenidendoğan Ejder’in yönlendirebildiği söyleniyordu. Bu doğru olabilirdi, ama adam Yenidendoğan Ejder’di zaten.</p>

    <p>Ejder Kehanetleri Seanchan’da, daha Luthair Paendrag Birleşme’yi başlatmadan önce biliniyordu. Yozlaşmış haliyle bilindiği söyleniyordu, Luthair Paendrag’ın getirdiği saf versiyonundan çok farklıydı. Miraj bu topraklarda basılan <em>Karaethon Döngüsü</em>’nün pek çok cildini görmüştü ve onlar da yozdu –teki bile Yenidendoğan Ejder’in Kristal Taht’a hizmet edeceğinden bahsetmiyordu!– ama Kehanetler insanların zihinlerini ve yüreklerini hâlâ etkiliyordu. Birçoğu Dönüş’ün yakında geleceğini, bu toprakların Tarmon Gai’don’dan önce yeniden ele geçirileceğini, böylece Yenidendoğan Ejder’in İmparatoriçe’nin, sonsuza dek yaşasın, şanı için Son Savaş’ı kazanabileceğini umuyordu. İmparatoriçe kuşkusuz al’Thor’un ona gönderilmesini isteyecekti, ki nasıl bir adamın ona hizmet ettiğini görsün. Al’Thor onun önüne diz çöktükten sonra güçlük çekilmeyecekti. Kristal Taht’ın önünde diz çökerken, itaat etme susuzluğunu dillerinde hissettikten sonra, o huşu duygusunu pek az insan üzerinden atabilirdi. Ama Asha’manlardan kurtulma işi –onlardan kurtulunması gerekliydi kesinlikle– al’Thor Aryth Okyanusu’nda, Seandar’a doğru yola çıkana kadar beklerse, adamı bohçalayıp, bir gemiye bindirmenin daha kolay olacağı açıktı.</p>

    <p>Bunun onu kaçınmaya çalıştığı soruna geri getirdiğini fark etti, içten içe irkilerek. Miraj, değil körlemesine görmezden gelmek, güçlüklerden kaçınacak adam değildi, ama bu şimdiye dek yüzleştiği tüm güçlüklerden farklıydı. İki tarafın da <em>damane</em> kullandığı iki düzine savaşta savaşmıştı; <em>damane</em>’leri bilirdi. Yalnızca Güç’le saldırma meselesi değildi. Deneyimli <em>sul’dam</em>’lar bir şekilde <em>damane</em>’lerin ve <em>marath’damane</em>’lerin ne yaptığını görebilirdi ve <em>damane</em>’ler diğerlerine söylerdi, böylece onlar da savunma yapabilirdi. <em>Sul’dam</em>’lar bir adamın yapabildiklerini de görebiliyor muydu? Daha da kötüsü...</p>

    <p>“<em>Sul’dam</em>’ları ve <em>damane</em>’leri bana teslim edecek misiniz?” dedi. Elinde olmadan derin bir nefes alarak ekledi, “Hâlâ hastalarsa, kısa ve kanlı bir savaş olacak. Bizim için.”</p>

    <p>Bu, yüzlerini yere dayamış, bekleyen adamlar arasında yeni kıpırdanmalara yol açtı. Kamptaki her iki söylentiden biri, <em>sul’dam</em> ve <em>damane</em>’leri çadırlarına kapanmaya zorlayan hastalığın ne olduğu konusundaydı. Alwhin, bir <em>so’jhin</em> için son derece uygunsuz bir biçimde, açık açık tepki verdi ve öfkeli bakışlarını adama dikti. <em>Damane</em> irkildi ve yattığı yerde titremeye başladı. Tuhaf şekilde, bal saçlı <em>da’covale</em> de irkildi.</p>

    <p>Suroth gülümseyerek <em>da’covale</em>’nin diz çöktüğü yere doğru süzüldü. Neden kötü eğitilmiş bir hizmetkâr kıza gülümsüyordu ki? Kadının ince örgülerini okşamaya başladı ve o gül goncasına benzeyen dudaklar surat asarak uzadı. Bu topraklarda, eskiden asil olan bir kadın mıydı? Suroth’un ilk sözleri bunu destekliyordu, ama sözlerin Miraj için olduğu açıktı. “Küçük başarısızlıklar küçük bedeller gerektirir; büyük başarısızlıklar acı verici ölçüde büyük bedeller getirir. İstediğin <em>damane</em>’leri alacaksın, Miraj. Ve bu Asha’manlara kuzeyde kalsalar daha iyi olacağını öğreteceksin. Onları yeryüzünden sileceksin; Asha’manları, askerleri, hepsini. Son adamına dek, Miraj. Ben konuştum.”</p>

    <p>“Dediğiniz gibi olacak, Suroth,” diye yanıt verdi Miraj. “Yok edilecekler. Son adamına dek.” Artık söyleyebileceği başka hiçbir şey yoktu. Ama kadının <em>sul’dam</em>’ların ve <em>damane</em>’lerin hâlâ hasta olup olmadığı konusunda bir yanıt vermiş olmasını diliyordu.</p>

    <p class="paragraf">Rand çıplak, kayalık tepenin zirvesinde Tai’daishar’ın dizginlerini çekti ve küçük ordusunun havadaki deliklerden dışarı dökülmesini izledi. Gerçek Kaynak’a sıkı sıkı tutunuyordu, öyle zordu ki avucunda titriyor gibiydi. İçindeki Güç’le, Kılıçtan Taç’ın keskin uçlarının şakaklarını dürtüklemesi aynı anda hem her zamankinden keskin, hem son derece uzak geliyordu, sabah ortası soğuğu aynı anda hem daha soğuk, hem dikkate değmez geliyordu. Yan tarafındaki hiç iyileşmeyen yaralar donuk, uzak bir sancı veriyordu. Lews Therin kararsızlık içinde nefes nefese gibiydi. Ya da belki korku içinde. Belki önceki gün ölüme o kadar yaklaştıktan sonra, artık ölmeyi o kadar istemez olmuştu. Ama diğer yandan, adam ölmeyi her zaman istemiyordu zaten. Adamda değişmez olan tek şey öldürme arzusuydu. Ve genellikle bu kendi kendini öldürmeyi de içeriyordu.</p>

    <p><em>Yakında herkese yetecek kadar ölüm olacak,</em> diye düşündü Rand. <em>Işık, son altı gün bir akbabanın bile midesini bulandırmaya yeter.</em> Yalnızca altı gün mü olmuştu? Ama tiksinti ona dokunmuyordu. Dokunmasına izin vermiyordu. Lews Therin yanıt vermedi. Evet. Demir yüreklerin zamanıydı. Ve demirden midelerin. Rand bir anlığına eğilerek üzengi kayışının altındaki uzun, kumaşa sarılı bohçaya dokundu. Hayır. Henüz zamanı gelmemişti. Belki hiç gelmezdi. Boşluk’un yüzeyinde kararsızlık ışıldadı ve belki bir şey daha. Hiç olmadığını umdu. Kararsızlık, evet, ama diğeri korku değildi. Değildi!</p>

    <p>Çevredeki alçak tepelerin yarısı güneşin benek benek boyadığı bodur, boğum boğum zeytin ağaçları ile kaplıydı. Mızraklı askerler atlarını ağaç sıraları boyunca sürüyor, kimse olmadığından emin oluyorlardı. Bu bahçelerde çalışanlar olduğuna dair iz yoktu, görünürde bir çiftlik evi ya da herhangi bir bina yoktu. Batıda, birkaç kilometre uzakta, tepeler daha karanlık, ormanlıktı. Rand’ın aşağısında tırıs giden sıralar halinde deliklerden çıkan Alay askerleri saf tuttu. Arkalarından Alay’a katılmış, kare şeklinde sıralar halinde düzensiz Illianlı gönüllü askerler geldi. Sıralar düzene sokulur sokulmaz Savunucular ve Yoldaşlar için yer açmak üzere yoldan çekildiler. Yer daha çok kilden oluşmuş gibiydi, çizmeler ve toynaklar ince çamur tabakası üzerinde kayıyordu. Şaşırtıcı, ama gökyüzünde yalnızca beyaz, temiz birkaç bulut asılıydı. Güneş açık sarı bir top halinde parlıyordu. Ve gökyüzünde, bir serçeden daha büyük hiçbir şey uçmuyordu.</p>

    <p>Dashiva ve Flinn kapıyolları tutan adamlar arasındaydı, Adley ve Hopwil, Morr ile Narishma da öyle. Kapıyolların bazıları kıvrımlı tepelerin arasında, Rand’ın görüş alanının dışındaydı. Rand herkesin mümkün olduğunca çabuk gelmesini istiyordu ve gökyüzünü tarayan birkaç Asker dışında, siyah ceket giymiş, keşfe çıkmamış her adam bir örgüyü tutuyordu. Gedwyn ile Rochaid bile, ama ikisi de bu yüzden birbirlerine ve Rand’a yüzlerini buruşturuyorlardı. Rand adamların artık başkalarının kullanması için bir kapıyolu açık tutmak kadar sıradan şeyler yapmadığını düşündü.</p>

    <p>Bashere rahat bir tavırla, atını rahat bir şekilde sürerek, yamaç yukarı geldi. Sabahın serinliğine rağmen pelerinini arkaya atmıştı. Burası dağlar kadar soğuk değildi, ama yine de kış soğuğuydu. Kayıtsızca Anaiyella ile Ailil’e başını salladı, iki kadın kasvetli bakışlarla karşılık verdiler. Bashere, kıvrık boynuzlara benzeyen o gür bıyıkların arkasından gülümsedi. Pek hoş bir gülümseme sayılmazdı. Kadınlara Rand kadar kuşkuyla bakıyordu. Kadınlar, en azından Bashere’in kuşkularını biliyordu. Anaiyella başını Saldaealıdan çevirerek iğdiş atının yelesini okşamaya devam etti; Ailil dizginleri fazla gergin ellerle tutuyordu.</p>

    <p>Sırttaki olaydan beri o ikili Rand’dan hiç uzaklaşmamışlardı. Dün gece, çadırlarını bile onun işitme mesafesinde kurmuşlardı. Karşıdaki kahverengi otlarla kaplı yamaçta, Denharad dönüp, arkasında dizilmiş olan, iki asil kadının hizmetkârlarını inceledi, sonra dönüp Rand’ı izlemeye başladı. Büyük olasılıkla Ailil’i ve belki Anaiyella’yı da izliyordu, ama Rand’ı izlediği kuşkusuzdu. Rand kadınların o ölürse suçlanacaklarından mı korktuğunu, yoksa onun öldüğünü görmek mi istediklerini hâlâ bilmiyordu. Bir şey kesindi. Eğer onun ölmesini istiyorlarsa, onlara fırsat vermeyecekti.</p>

    <p><em>Bir kadının yüreğini kim bilebilir?</em> diye güldü Lews Therin alayla. Aklı başında gibiydi. <em>Çoğu kadın, bir erkeğin uğruna cinayet işleyeceği şeylere omuz silker ve bir erkeğin omuz silkeceği şeyler uğruna cinayet işler.</em></p>

    <p>Rand onu duymazdan geldi. Rand’ın görüş alanındaki son kapıyol söndü. Atlarına binen Asha’manlar, <em>saidin</em>’e hâlâ tutunup tutunmadıklarını seçemeyeceği kadar uzaktaydılar, ama kendisi tutunduğu sürece önemli değildi. Beceriksiz Dashiva atına çabucak binmeye çalıştı ve eyerine ulaşmadan önce iki kez düşecek gibi oldu. Görüş alanı içindeki siyah ceketli adamların çoğu kuzeye ya da güneye at sürmeye başlamıştı.</p>

    <p>Asillerin kalanı hemen Bashere’in yanında, Rand’ın hemen aşağısında toplandılar. En yüksek düzeyde olanlar ve en fazla güç sahibi olanlar, önceliklerin belirsiz olduğu yerlerde biraz itiş kakıştan sonra öne geçtiler. Tihera ile Marcolin dikkatle ifadesizliğini korudukları yüzlerle atlarını kenarda, asil yığınının iki yanında tuttular; tavsiyeleri sorulabilirdi, ama nihai kararların diğerlerine kaldığını ikisi de biliyordu. Weiramon gösterişli bir jestle ağzını açtı, kuşkusuz Yenidendoğan Ejder’i takip etmenin ihtişamı üzerine yeni bir şatafatlı söyleve girişecekti. Onun söylevlerine alışık olan ve aldırış etmeyecek kadar güçlü asiller olan Sunamon ile Torean atlarını yan yana getirdiler ve alçak sesle konuşmaya başladılar. Sunamon’un yüzünde sıradışı bir sertlik vardı, Torean ceketinin kollarındaki kırmızı satenden çizgilere rağmen bir sınır çizgisi uğruna didişmeye hazır görünüyordu. Kare çeneli Bertome ve diğer Cairhienlilerden bazıları o kadar sessiz değildiler, birbirlerinin şakalarına gülüyorlardı. Weiramon’un şatafatlı söylevleri herkesin canına tak etmişti. Gerçi Semaradrid’in kaş çatışı, ne zaman Ailil ve Anaiyella’ya baksa derinleşiyordu –onların, özellikle kendi ülkesinden kadınların Rand’a bu kadar yakın durmaları hoşuna gitmiyordu–; bu yüzden, belki onun ekşiliğinin Weiramon’un gevezeliklerinden başka sebepleri vardı.</p>

    <p>“Bizden yaklaşık on beş kilometre uzakta,” dedi Rand yüksek sesle, “hemen hemen elli bin adam yürümeye hazırlanıyor.” Bunu zaten biliyorlardı, ama sözleri bütün bakışları onun üzerine çekti ve herkesi susturdu. Weiramon ekşi bir yüzle ağzını kapattı; adam kendi sesini duymaya gerçekten bayılıyordu. Gueyam ile Maraconn yağlanmış sivri sakallarını çekiştirerek, beklenti içinde beklediler. Aptallar. Semaradrid bir çanak dolusu bozuk erik yemiş biri gibi görünüyordu; Gregorin ile yanındaki Dokuzlar Konseyi’nden üç lord yüzlerine sert kararlılık ifadeleri oturtmakla yetindiler. Onlar aptal değildi. “Keşfe çıkanlar <em>sul’dam</em> ya da <em>damane</em> izi görmedi,” diye devam etti Rand, “ama onlar olmasa bile, Asha’manlara rağmen, aramızdan biri planı unutursa bizden çok kişiyi öldürecek kadar kalabalıklar. Ama eminim kimse <em>unutmayacak.</em>” Bu sefer emir verilmeden saldırmak yoktu. Bunu cam kadar berrak, taş kadar sert bir şekilde anlatmıştı. Başka birini gördüğünü sandığın için kaçıp gitmek de yoktu.</p>

    <p>Weiramon, Sunamon kadar yağcı bir biçimde gülümsemeyi başardı.</p>

    <p>Kendi tarzında, basit bir plandı. Yanlarında Asha’manlar bulunan beş alay halinde batıdan yaklaşacaklardı, Seanchanlara bütün yönlerden aynı anda saldırmaya çalışacaklardı. Ya da mümkün olan her yönden. En iyisi basit planlardır, diye ısrar etmişti Bashere. <em>Şişman domuzcuklardan koca bir sürü seni tatmin etmiyorsa,</em> diye mırıldanmıştı, <em>yaşlı analarını bulmak için ormana atılman gerekiyorsa, fazla hayal kurma, yoksa o senin bağırsaklarını döker.</em></p>

    <p><em>İlk temasta savaş planı falan kalmaz,</em> dedi Lews Therin Rand’ın kafasının içinde. Bir an, aklı hâlâ başındaymış gibi geldi. Bir an. <em>Yolunda gitmeyen bir şey var,</em> diye hırladı aniden. Sesi yoğunluk kazanmaya, vahşi, inanmazlık dolu bir kahkahaya dönüşmeye başladı. <em>Yanlış olamaz, ama öyle. Tuhaf bir şey, yanlış bir şey, delişmen, hoplayıp zıplayan, seğiren bir şey.</em> Gülüşleri hıçkırıklara dönüştü. <em>Olamaz! Delirmiş olmalıyım!</em> Ve Rand onu susturamadan kayboldu. Kavrulası, planda hiçbir yanlış yoktu, yoksa Bashere bir ördeğin üzerindeki böcek gibi bulurdu onu.</p>

    <p>Lews Therin <em>deliydi,</em> hiç kuşku yoktu. Ama Rand al’Thor’un aklı başında kaldığı sürece... Daha Son Savaş başlamadan Yenidendoğan Ejder delirse dünya için ne acı bir şaka olurdu ama. “Yerlerinizi alın,” diye emretti, Ejder Asası’nı sallayarak. Kendi şakasına gülme dürtüsünü bastırdı.</p>

    <p>Asiller emri üzerinde büyük gruplar halinde ayrıldılar, sıraya girerlerken kendi aralarında mırıldanarak ortalarda dolandılar. Rand’ın onları ayırma tarzı pek azının hoşuna gitmişti. Dağlardaki ilk savaşta sınırlar nasıl kırılmış olursa olsun, sonra hemen yine ortaya çıkmışlardı.</p>

    <p>Weiramon söylev çekemediği için kaşlarını çatıyordu, ama sakalını mızrak gibi Rand’a uzatarak süslü bir selam verdikten sonra Kiril Drapaneos, Bertome, Doressin ve pek çok küçük Cairhien lordunun önünde, tepeler üzerinde kuzeye doğru at sürdü. Başlarına Tearlı biri getirildiği için adamların hepsi taş gibi suratlarla bakıyordu. Gedwyn, grubun önderi kendisiymiş gibi, Weiramon’un yanında at sürüyordu ve karşılığında fark etmiyormuş gibi yaptığı karanlık kaş çatışlar alıyordu. Diğer gruplar da aynı ölçüde karışıktı. Gregorin de kuzeye gidiyordu ve Sunamon yanında, tesadüf eseri kendisi de aynı yöne gidiyormuş gibi yaparak surat asıyordu. Dalthanes arkada, düşük seviyeli Cairhienlilerin başını çekiyordu. Dokuzlar Konseyi’nin bir başka üyesi olan Jeordwyn Semaris Bashere’in peşinden, Amondrid ve Gueyam ile birlikte güneye gidiyordu. O üçü Saldaealıyı, adamına göre, sırf Tearlı, Cairhienli ya da Illianlı olmadığı için hevesle kabullenmişlerdi. Rochaid Gedwyn’in Weiramon’un yanında yaptığı şeyin aynısını Bashere’in yanında denemeye çalışıyordu, ama Bashere bunu görmezden geliyordu. Bashere’in grubunun biraz ötesinde, Torean ile Maraconn kafa kafaya vermiş, konuşarak at sürüyorlardı, büyük olasılıkla Semaradrid onların başına konduğu için burunlarından soluyorlardı. Aynı şekilde, Ershin Netari Jeordwyn’e bakıp duruyordu ve üzengileri üzerinde doğrulup arkaya, Gregorin ile Kiril’e doğru bakıyordu, ama artık tepelerin üzerinden onları görmesi imkânsızdı. Semaradrid, değnek kadar dik sırtı ile, Bashere kadar soğukkanlı görünüyordu.</p>

    <p>Rand’ın baştan beri kullandığı aynı ilkeydi. Bashere’e güveniyordu ve Gregorin’e güvenebileceğini düşünüyordu, çevrelerinde bunca yabancı, bunca eski düşman ve bu kadar az dost varken, kimse onun aleyhine dönmeyi düşünmeye cesaret edemezdi. Rand onların uzaklaşmasını izlerken kendi kendine güldü. Onun için savaşacaklardı, hem de iyi savaşacaklardı, çünkü başka seçenekleri yoktu. Tıpkı kendisi gibi.</p>

    <p><em>Delilik,</em> diye tısladı Lews Therin. Rand sesi öfkeyle uzaklaştırdı.</p>

    <p>Yalnız kalmamıştı, elbette. Tihera ile Marcolin, Rand’ın atının üzerinde oturduğu tepenin iki yanındaki tepelerde, zeytin ağaçları arasında, çoğu atlı Savunucu’yu ve Yoldaş’ı sıraya sokmuşlardı. Kalanlar sürprizlere karşı araziye yayılmıştı. Mavi ceketli Alay askerlerinden bir grup sabırla aşağıdaki oyukta, Masond’un gözetimi altında bekliyordu ve arkalarında, Illian’daki fundalıkta teslim olurken üstlerinde ne giysi varsa hâlâ onları giyen aynı sayıda adam vardı. Alay askerlerinin sükûnetini taklit etmeye çalışıyorlardı –artık onlar da Alay askerleriydi– ama pek başarılı olamıyorlardı.</p>

    <p>Rand Ailil ile Anaiyella’ya baktı. Tearlı kadın yaltaklanırcasına gülümsedi ona, ama beceremedi. Cairhienli kadının yüzü buz gibiydi. Rand onları unutamazdı, Denharad ile silahlı adamlarını da. Onun ortadaki birliği en büyük birlikti ve açık arayla en güçlüsüydü. Çok açık arayla.</p>

    <p>Flinn ve Rand’ın Dumai Kuyuları’ndan sonra seçtiği adamlar ona doğru, yamaç yukarı tırmanıyorlardı. Kelleşmeye yüz tutmuş yaşlı adam hep başı çekiyordu, ama artık Adley ve Narishma dışında herkes Kılıç’a ek olarak Ejder iğnesini de taşıyordu ve onu ilk kazanan Dashiva’ydı. Bunun sebebi kısmen, genç adamların, Andor’un Kraliçenin Askerleri’nde bayraktar olarak epey deneyim kazandığı için Flinn’e saygı göstermesiydi. Kısmen de, Dashiva aldırmıyormuş gibi göründüğü için. Diğerleri onu yalnızca eğlendiriyor gibiydi. Yani, kendi kendine yaptığı sohbetlere ara verdiği zaman. Genellikle, kendi burnunun ucundakiler dışında hiçbir şeyin farkında olmuyor gibiydi.</p>

    <p>Bu sebepten, Dashiva’nın kaburgaları çıkmış atını topuklayıp öne çıkarması şoke edici oldu. Genellikle kendi düşüncelerine dalmış, şüpheli ya da dalgın görünen o sade yüzde endişeli bir kaş çatış belirmişti. Rand’ın yanına varır varmaz <em>saidin</em>’i kavraması ve kulak misafiri olunmasın diye bir örgü örmesi şoktan da beter oldu. Lews Therin öldürmek konusunda homurdanmak için nefes harcamadı –bedensiz bir sesin nefesi varsa– sözsüzce hırlayarak Kaynak’a atıldı, Güç’ü Rand’ın elinden koparmaya çalıştı. Ve aynı anilikle sustu ve kayboldu.</p>

    <p>“Burada <em>saidin</em>’de çarpık bir şey var, yanlış bir şey,” dedi Dashiva, hiç de dalgın görünmeden. Aslında... kesin konuşuyordu. Ve aksi. Çok aptal bir öğrenciye ders veren bir öğretmen gibi. Hatta parmağını Rand’a uzattı. “Ne olduğunu bilmiyorum. Hiçbir şey <em>saidin</em>’i çarpıtamaz ve çarpıtabilse bile, dağlarda hissederdik. Eh, dün orada bir şey vardı, ama çok küçüktü... Ama burada açıkça hissedebiliyorum. <em>Saidin...</em> hevesli. Biliyorum; biliyorum. <em>Saidin</em> canlı değil. Ama burada... nabız gibi atıyor. Kontrol etmesi güç.”</p>

    <p>Rand Ejder Asası’nı kavramış elini gevşetmeye çalıştı. Dashiva’nın Lews Therin’in kendisi kadar deli olduğundan her zaman emin olmuştu. Ama adam genelde, kararsızca da olsa, kendini daha iyi kontrol edebiliyordu. “Senden çok daha uzun süredir yönlendiriyorum, Dashiva. Yalnızca lekeyi daha fazla hissediyorsun.” Sesini yumuşatamıyordu. Işık, daha deliremezdi, ikisi de deliremezdi! “Yerine dön. Yakında harekete geçeceğiz.” Keşfe çıkanlar yakında dönerdi. Bu, göreceli olarak düz arazide bile, görebildikleri ile sınırlanmışken bile, Yolculuk ederken on beş kilometreyi aşmak uzun sürmezdi.</p>

    <p>Dashiva itaat etmek için kılını kıpırdatmadı. Bunun yerine, öfkeyle ağzını açtı, sonra kapattı. Gözle görülür bir biçimde titreyerek, derin bir nefes aldı. “Ne kadar uzun süredir yönlendirdiğini çok iyi biliyorum,” dedi buz gibi, neredeyse horgörülü bir sesle, “ama kuşkusuz sen bile hissedebiliyorsundur. Hisset, adam! <em>Saidin</em> için ‘tuhaf’ sözcüğü uygun düşmesi hoşuma gitmiyor. Sen kör olduğun için ölmek ya da... ya da kavrulmak istemiyorum! Örgüme bak! Ona bir bak!”</p>

    <p>Rand bakakaldı. Dashiva’nın ısrar etmesi yeterince garipti, ama Dashiva’nın öfkeye kapılması? Sonra örgüye baktı. Gerçekten baktı. Akışlar, sıkı dokunmuş çadır bezindeki iplikler kadar sağlam olmalıydı. Ama titriyorlardı. Örgünün kendisi olabileceği kadar katıydı, ama bireysel Güç iplikleri hafifçe oynuyorlardı. Morr Ebou Dar yakınında ve yüz elli kilometre çevresinde <em>saidin</em>’in tuhaf olduğunu söylemişti. Şimdi yüz elli kilometreden daha yakındılar.</p>

    <p>Rand kendini <em>saidin</em>’i hissetmeye zorladı. Güç’ün her zaman farkındaydı –aksi ölüm ya da daha kötüsü demek olurdu– ama mücadeleye alışmıştı. Yaşamak için mücadele ediyordu, ama mücadele yaşamın kendisi kadar doğal geliyordu artık. Mücadele yaşamın <em>kendisiydi.</em> Kendini, yaşamak için verdiği o mücadeleyi hissetmeye zorladı. Taşı toza çevirecek kadar soğuk. Taşı buharlaştıracak kadar sıcak. Çürümüş bir lağım çukurunun yanında bir çiçek bahçesi gibi kalacağı kadar kirli. Ve... nabız gibi atıyordu, yumruğunda kıvranan bir şey gibi. Bu, Shadar Logoth’ta hissettiği türden bir zonklama değildi. Orada, <em>saidin</em> üzerindeki leke mekândaki şerle eşzamanlı olarak titriyordu ve <em>saidin</em> de onunla birlikte zonkluyordu. Burada pislik güçlüydü, ama durağandı. Akımlar ve dalgalarla dolu gibi görünen <em>saidin</em>’in kendisiydi. Hevesli, demişti Dashiva ve Rand sebebini görebiliyordu.</p>

    <p>Yamacın aşağısında, Flinn’in arkasında, Morr elini saçlarından geçirdi ve huzursuz huzursuz çevresine bakındı. Flinn bir eyerinde kıpırdanıyor, bir kılıcını kınında gevşetiyordu. Uçan yaratıklara karşı gökyüzünü tarayan Narishma da sık sık gözlerini kırpıştırıyordu. Adley’nin yanağında bir kas seyirdi. Her biri bir sinirlilik işareti sergiliyordu ve buna şaşmamak gerekirdi. Rand’ın içinde bir rahatlama hissi yayıldı. Delilik değildi bu.</p>

    <p>Dashiva’nın yüzünde çarpık, kendinden memnun bir gülümseme belirdi. “Daha önce fark etmediğine inanamam.” Sesindeki tını <em>alaya</em> çok yakındı. “Bu delice sefere başladığımızdan beri gece gündüz <em>saidin</em> tutuyorsun. Bu basit bir örgü, ama oluşmak istemedi, sonra ellerimden fırlayacakmış gibi, çarparak silkelendi.”</p>

    <p>Çıplak tepelerden birinde, batıya doğru sekiz yüz metre uzakta bir kapıyolun gümüşsü mavi çizgisi genişledi ve keşiften dönen bir Asker atını çekerek çıktı, telaşla ata bindi. Uzaktan bile olsa, kaybolmadan önce, kapıyolun örgülerindeki hafif titreşimi seçebiliyordu Rand. Binici daha bu tepenin eteklerine gelmeden, zirvede bir başka kapıyol açıldı, sonra bir üçüncüsü, dördüncüsü, daha fazlası, bir önceki adam yoldan çekilir çekilmez, art arda açıldılar.</p>

    <p>“Ama oluştu,” dedi Rand. Keşiften dönenlerin kapıyolları da açılmıştı. “Eğer <em>saidin</em>’i kontrol etmek güçse, her zaman güçtü zaten ve hâlâ istediğin şeyi yapıyor.” Ama neden burada daha güçtü? Başka zaman düşünülecek bir soru. Işık, keşke Herid Fel hayatta olsaydı, yaşlı filozof bir yanıt bulabilirdi. “Diğerlerinin yanında dön, Dashiva,” diye emretti, ama adam şaşkınlık içinde ona bakakaldı ve adamın örgüyü salıvermesi, bir selam bile vermeden atını çekiştirerek döndürmesi ve topukları ile hayvanı döve döve yamaç aşağı indirmesi için emrini tekrarlaması gerekti.</p>

    <p>“Sorun mu var, Lord Ejder?” diye sırıttı Anaiyella. Ailil dümdüz bakışlarla Rand’a bakmakla yetindi.</p>

    <p>Keşiften dönen ilk adamın Rand’a yaklaştığını gören diğerleri kuzeye ve güneye, diğer birliklerden biri ile birleşebilecekleri yere doğru yayıldılar. Onları eski moda yöntemlerle bulmak, kapıyollarla dolanıp durmaktan daha hızlı olacaktı. Nalaam Rand’ın önünde dizginleri çekerek yumruğunu göğsüne çarptı –bakışları biraz çılgınca mı görünüyordu? Fark etmez. <em>Saidin</em> hâlâ, onu kullanan adamın istediği şeyi yapıyordu. Nalaam Rand’ı selamladı ve raporunu verdi. Seanchanlar on beş kilometre uzakta kamp kurmuş değildi, en fazla sekiz on kilometre uzaktaydılar ve doğuya ilerliyorlardı. Ve yanlarında düzinelerce <em>sul’dam</em> ve <em>damane</em> vardı.</p>

    <p>Nalaam dörtnala geri dönerken Rand emirlerini verdi ve birliği batıya ilerlemeye başladı. Savunucular ve Yoldaşlar iki yanında at sürüyorlardı. Alay askerleri Denharad önderliğinde arkadan geliyordu. Gerekirse, asil kadınlara ve adamlarına bir hatırlatma olarak. Anaiyella gerçekten de sık sık omzunun üzerinden arkasına bakıyordu. Ailil ile anlamlı bir şekilde, bakmaktan kaçınıyordu. Rand, Flinn ve diğerleri birliğin ana gövdesini sıraladı. Diğer birlikler de aynı şeyi yapacaktı. Asha’manlar saldıracak, onlar öldürürken çelik taşıyan adamlar arkalarını kollayacaktı. Güneşin zirvesine tırmanmasına daha çok vardı. Planı değiştirecek hiçbir şey olmamıştı.</p>

    <p><em>Delilik bazıları için bekler,</em> diye fısıldadı Lews Therin. <em>Diğerlerinin içine gizlice girer.</em></p>

    <p class="paragraf">Miraj, tepelik zeytinliklerin ve parça parça ormanların arasında dolana dolana uzanan çamurlu yolun üzerinde, ordusunun başının yakınında doğuya doğru ilerliyordu. Başında değil. Onunla ileride keşif yapanlar arasında, çoğu Seanchanlardan oluşan tam bir alay vardı. En önde olmak isteyen generaller tanımıştı. Çoğu ölmüştü. Çoğu öldükleri savaşları kaybetmişlerdi. Çamur toz kalkmasını engelliyordu, ama hareket halinde bir ordu olduğu haberi Sa’las Ovası’ndaki bir yangın gibi hızla yayılırdı. Zeytin ağaçlarının arasında, orada burada ters çevrilmiş bir el arabası ya da terk edilmiş bir budama kancası görüyordu, ama çalışanlar uzun zaman önce kaybolmuştu. Şansları varsa, Miraj’dan kaçındıkları gibi onun rakiplerinden de kaçınabilirlerdi. Onun şansı varsa, <em>raken</em>’leri yokken, rakipleri çok geç olana kadar tepelerine bindiklerini anlamazdı. Kennar Miraj şansına güvenmekten hoşlanmazdı.</p>

    <p>Harita bulacak, emir kopyalayacak düşük rütbeli subaylar ve mesajları taşıyacak haberciler dışında, yanında yalnızca Abaldar Yulan ve Lisaine Jarath vardı. Adam öyle ufak tefekti ki oldukça sıradan, kahverengi bir iğdiş at olan bineği devasa görünüyordu. Yulan serçe parmağının tırnakları yeşile boyanmış, kelliğini saklamak için siyah bir peruk takmış hararetli bir adamdı. Jarath ise, solgun, tombul suratı ve mavi gözleri bir dinginlik timsali olan Seandarlı, gri saçlı bir kadındı. Yulan sakin değildi; Miraj’ın kömür karası Hava Kumandanı, artık onun bir <em>raken</em>’in dizginlerine nadiren dokunmasına izin veren kurallara sık sık kaş çatardı, ama bugün kaş çatışı iliklerine dek işliyordu. Gökyüzü açıktı, <em>raken</em>’ler için mükemmel bir havaydı, ama Suroth’un emirleri üzerine, uçucularından hiçbiri bugün, burada eyerlerinde olmayacaktı. Hailene’in yanında çok az <em>raken</em> vardı, boş yere riske atılmamalıydı. Lisaine’in sükûneti Miraj’ı daha fazla rahatsız ediyordu. Emri altında bir <em>der’sul’dam</em>’dan daha fazlasıydı kadın, sık sık bir fincan <em>kaf</em> paylaştığı ve taş oyunu oynadığı dostuydu. Canlı bir kadındı, her zaman hevesler ve eğlenceler hakkında gevezelenirdi. Ve şimdi buz kadar sakindi ve adamın sorgulamaya çalıştığı tüm diğer <em>sul’dam</em>’lar kadar sessizdi.</p>

    <p>Görüş alanı içinde atlıların iki yanında, kendi <em>sul’dam</em>’larının atlarının yanında yürüyen yirmi <em>damane</em> vardı. <em>Sul’dam</em>’lar eyerlerinde sallanıyor, eğilip <em>damane</em>’lerinin başlarını okşuyor, doğruluyor, sonra yine eğilip okşuyorlardı. <em>Damane</em>’ler Miraj’a yeterince sağlıklı geliyordu, ama <em>sul’dam</em>’ların sinirlerinin bozuk olduğu açıktı. Coşkun Lisaine taş kadar sessizce at sürüyordu.</p>

    <p>İleride bir <em>torm</em> belirdi, hızla alaya yaklaştı. Kenarda, uzakta, ağaçlıkların kıyısındaydı, ama bronz pullu yaratık süzülerek geçerken atla kişnediler ve ürktüler. Eğitimli bir <em>torm</em> atlara saldırmazdı –en azından öldürme çılgınlığına yakalanmadan değil, işte bu yüzden <em>torm</em>’lar savaşta işe yaramıyordu– ama atlar, <em>torm</em>’ların yanında sakin kalmak üzere eğitilmiş atlar, <em>torm</em>’ların kendisi kadar kıttı.</p>

    <p>Miraj Varek adlı sıska bir asteğmeni, <em>morat’torm</em>’un keşif raporunu almaya yolladı. Yaya olarak ve Varek <em>sei’taer</em> kaybedip kaybetmemesini Işık kavursundu. Varek yerli bir atı kontrol etmeye çalışırken zaman kaybedecek değildi. Adam gittiğinden daha hızlı döndü, çabucak eğildi ve daha doğrulmadan rapor vermeye başladı.</p>

    <p>“Düşman doğuda, sekiz kilometreden daha yakında, Lord Kumandan-General, bize doğru ilerliyor. Yaklaşık bir buçuk kilometre arayla, beş birlik halinde yayılmışlar.”</p>

    <p>Şans buraya kadar. Ama Miraj yalnızca beş bin kişi ve elli <em>damane</em> ile kırk bin kişilik bir orduya nasıl saldıracağını düşünmüştü. Bir kuşatma teşebbüsüne karşı dağılma emri taşıyan adamlar dörtnala uzaklaştı, arkadaki birlikler ağaçlıkların arasına daldı, <em>sul’dam</em>’lar <em>damane</em>’leri ile birlikte onların yanında gitti.</p>

    <p>Miraj aniden soğuyan rüzgâra karşı pelerinine sarınırken, daha da fazla üşümesine sebep olan bir şey fark etti. Lisaine de <em>sul’dam</em>’ların ağaçların arasında kaybolmasını izliyordu. Ve terlemeye başlamıştı.</p>

    <p class="paragraf">Bertome rahatça at sürüyor, rüzgârın pelerinini bir yana savurmasına izin veriyordu, ama ilerideki ormanlık araziyi saklamaya zahmet etmediği bir ihtiyatlılıkla inceliyordu. Arkasındaki dört yurttaşı arasında, yalnızca Doressin Evler Oyunu’nda gerçekten becerikliydi. Weiramon denen o Tearlı ahmak köpek kördü, elbette. Bertome övüngen hödüğün sırtına dik dik baktı. Weiramon kalanların epey önünde at sürüyordu ve Gedwyn ile sohbete dalmıştı ve Tearlının bir keçinin sesini kesecek şeye gülümseyeceğine dair Bertome’un herhangi bir kanıta ihtiyacı olsa, o ateş gözlü genç canavara nasıl tahammül ettiğine bakması yeterli olurdu. Kiril’in yan yan ona baktığını fark etti ve gri atını uzun boylu adamdan daha da uzaklaştırdı. Illianlıya karşı özel bir düşmanlığı yoktu, ama ona tepeden bakan insanlardan gerçekten nefret ediyordu. Cairhien’e, hantal devler tarafından kuşatılmış olarak yaşamadığı yere dönmek için can atıyordu. Ama Kiril Drapaneos, aşırı uzun boylu olsa da, kör değildi. O da keşif için ileriye bir düzine adam yollamıştı. Weiramon ise bir kişi göndermişti.</p>

    <p>“Doressin,” dedi Bertome yumuşak sesle, sonra yüksek sesle tekrarladı. “Doressin, seni şişko!”</p>

    <p>Kemikli adam eyerinde irkildi. Bertome gibi, diğer üçü gibi, o da başının ön kısmını tıraşlamış ve pudralamıştı; bir asker olduğunu belli etmek oldukça modaydı. Doressin, çocukluğundan beri yaptığı gibi, karşılık olarak ona kurbağa demeliydi, ama bunun yerine iğdiş atını Bertome’unkine yanaştırdı ve eğildi. Endişeliydi ve belli ediyordu, alnı kırış kırış olmuştu. “Lord Ejder’in bizim ölmemizi istediğini fark ettin mi?” diye fısıldadı, arkalarından gelen birliğe bir bakış fırlatarak. “Kan ve ateş, ben Colavaere’i yalnızca dinledim, ama o onu öldürdüğünden beri ölü bir adam olduğumu biliyorum.”</p>

    <p>Bertome bir anlığına yükselip alçalan tepelerin arasında bir yılan gibi kıvrıla kıvrıla uzanan birliği süzdü. Ağaçlar burada ileriye göre daha dağınıktı, ama yine de bir saldıran olsa, tepenize binene kadar perdelemeye yeterdi. Son zeytinlik yaklaşık bir buçuk kilometre geride kalmıştı. Weiramon’un adamları önde at sürüyordu, elbette, o beyaz çizgili, şişman kollu saçma ceketleri giymişlerdi. Kiril’in Illianlıları, Tenekecileri bile utandırmaya yetecek yeşil ve kırmızılar içinde, arkadan geliyordu. Bertome’un, plaka zırhlarının altına aklı başında koyu maviler giymiş kendi adamları, Doressin’in ve diğerlerinin adamları ile birlikte, Alay askerlerinin hemen önünde, görüş alanının dışındaydı. Weiramon piyadelerin ayak uydurabilmesine şaşmıştı, halbuki pek de hızlı gitmiyorlardı.</p>

    <p>Ama Bertome aslında silahlı adamlara bakmıyordu. Weiramon’un adamlarının önünde yedi adam at sürüyordu; sert yüzleri, ölüm kadar soğuk bakışları olan, siyah ceketli yedi adam. Birinin yüksek yakasında gümüş kılıç şeklinde bir iğne vardı.</p>

    <p>“Bu işi yapmanın süslü bir yolu,” dedi Doressin’e kuru kuru. “Ve bizi kıyma makinesine besliyor olsaydı, al’Thor’un o adamları yanımızda göndereceğinden kuşkuluyum.” Alnı hâlâ kırışık olan Doressin ağzını yine açtı, ama Bertome, “Tearlıyla konuşmam gerek,” dedi. Çocukluk arkadaşını bu halde görmek hoşuna gitmiyordu. Al’Thor adamın sinirlerini bozmuştu.</p>

    <p>Konuşmaya dalmış olan Weiramon ile Gedwyn onun arkadan yaklaştığını duymadılar. Gedwyn aylak aylak dizginleri ile oynuyordu. Yüz hatlarında soğuk bir horgörü vardı. Tearlının yüzü kıpkırmızı olmuştu. “Kim olduğun umurumda değil,” diyordu siyah ceketli adama alçak, sert bir sesle, tükürükler saçarak, “doğrudan Lord Ejder’in dudaklarından emir almadan daha fazla riske girmeyeceğim.</p>

    <p>Aniden ikili Bertome’u fark etti ve Weiramon’un çenesi kapandı. Bertome’u öldürmek istermiş gibi, dik dik baktı. Asha’man’ın her zamanki gülümsemesi eriyip gitti. Güneşin önünden bulutlar geçerken soğuk ve keskin bir rüzgâr esti, ama Gedwyn’in Bertome’a diktiği bakışlardan daha soğuk değildi. Bertome küçük bir şok içinde, bu adamın da onu durduğu yerde öldürmek istediğini fark etti.</p>

    <p>Gedwyn’in buz gibi, cani bakışları değişmedi, ama Weiramon’un yüzü olağanüstü bir dönüşüm geçirdi. Kırmızılık hafifçe soldu, bir anda, yalnızca azıcık alaylı tenezzül taşıyan yağlı bir gülümseme ile gülümseyiverdi. “Ben de seni düşünüyordum, Bertome,” dedi içtenlikle. “Al’Thor’un kuzenini boğması yazık oldu. Kendi elleriyle boğduğunu duydum. Dürüst olmak gerekirse, çağırdığı zaman gelmene şaşırdım. Seni nasıl izlediğini gördüm. Korkarım senin için, o senin gırtlağını sıkarken senin topuklarının yeri dövmesinden daha... ilginç... bir şey planlıyor.”</p>

    <p>Bertome iç çekişini bastırdı ve sebebi yalnızca bu aptalın beceriksizliği değildi. Colavaere’in ölümünü kullanarak onu etkilemeye çalışan çok kişi çıkmıştı. Colavaere Bertome’un en sevdiği kuzeniydi, ama mantıksız bir hırsa sahipti. Saighan Güneş Tahtı üzerinde daha sağlam bir iddiaya sahipti, ama değil bir arada, ayrı ayrı bile olsa Riatin ya da Damodred’in gücü karşısında direnemezdi, Beyaz Kule’nin ya da Yenidendoğan Ejder’in açık izni olmadan değil. Yine de, <em>gerçekten</em> en sevdiği kuzeniydi. Weiramon ne istiyordu? Kuşkusuz ilk bakışta görünen şeyi değil. Bu Tearlı hödük bile <em>o kadar</em> olamazdı.</p>

    <p>Daha o yanıt veremeden, ilerideki ağaçların arasında bir binici çıktı ve dörtnala yaklaştı. Bir Cairhienliydi, önlerinde aniden durarak atını arkaüstü oturttu ve Bertome kendi adamlarından biri olduğunu gördü, iki yanağında yara izi olan, eksik dişli bir adam. Doile, diye düşündü. Colchaine’in mülklerinden gelen biri.</p>

    <p>“Lord Bertome,” dedi adam nefes nefese, telaşla eğilerek. “Hemen arkamda iki bin Tarabonlu var. Ve yanlarında kadınlar! Elbiselerinde şimşek işareti olan kadınlar!”</p>

    <p>“Hemen peşinde,” diye mırıldandı Weiramon küçümsemeyle. “Bakalım döndüğünde benim adamım ne diyecek. Ben kesinlikle herhangi bir!..”</p>

    <p>Aniden duyulan, uzak haykırışlar ve nal sesleri sözünü kesti, sonra dörtnala yaklaşan mızraklı askerler belirdi, akarcasına ilerleyerek ağaçların arasına yayıldılar. Dümdüz Bertome ile diğerlerinin üzerine geliyorlardı.</p>

    <p>Weiramon kahkaha attı. “Kimi dilersen, nerede dilersen öldür, Gedwyn,” dedi, gösterişli bir hareketle kılıcını çekerek. “Ben kendi yöntemlerini kullanacağım, o kadar!” Kendi adamlarının yanına dönerken, kılıcının başının üzerinde sallayarak bağırdı, “Saniago! Saniago ve zafer!” Evi için yaptığı tezahürata ülkesini ve en büyük aşkını eklememesi şaşılacak şeydi.</p>

    <p>Bertome atını aynı mahmuzlayarak sesini yükseltti. “Saighan ve Cairhien!” Henüz kılıç sallamaya gerek yoktu. “Saighan ve Cairhien!” Adam ne peşindeydi?</p>

    <p>Gök gürültüsü gürledi ve Bertome şaşkınlık içinde gökyüzüne baktı. Öncekinden biraz daha fazla bulut vardı. Hayır; Doile –Dalyn?– kadınlardan bahsetmişti. Ve sonra, çelik peçeli Tarabonlular ormanlık tepelerden ona doğru akarken, ileride topraktan ateş çiçekleri fışkırır, gökyüzünden şimşek yağarken Bertome aptal Tearlının ne istediğini unuttu.</p>

    <p>“Saighan ve Cairhien!” diye bağırdı.</p>

    <p>Rüzgâr yükseldi.</p>

    <p class="paragraf">Atlılar yoğun ağaçlıkların arasındaki karanlık gölgelerde, sık çalılıkların içinde çarpışıyorlardı. Aydınlık soluyor gibiydi, yukarıda bulutlar yoğunlaşıyordu, ama ormanın çatısı gökyüzünü örterken seçmek zordu. Kükreyen patlamalar çeliğe çarpan çeliğin çınlamasını, adamların bağırışlarını, atların çığlıklarını yarı yarıya boğuyordu. Bazen yer sarsılıyordu. Bazen düşman bağırıyordu.</p>

    <p>“Den Lushenos! Den Lushenos ve Arılar!”</p>

    <p>“Annallin! Annallin’in çevresinde toplanın!”</p>

    <p>“Haellin! Haellin! Yüksek Lord Sunamon aşkına!”</p>

    <p>Sonuncusu, Varek’in biraz anladığı tek haykırıştı, ama kendilerine Yüksek Lord ya da Leydi diyen yerlilere Yemin etme fırsatı verilmeyebileceğini tahmin ediyordu.</p>

    <p>Kılıcını rakibinin koltuk altında, plaka zırhının hemen üzerinde, sıkıştığı yerden kurtardı ve ufak tefek, solgun adamın devrilmesine izin verdi. Tehlikeli bir savaşçıydı, ta ki kılıcını fazla yükseğe kaldırma hatasını yapana kadar. Adamın doru atı çalıların arasına fırlayıp kaçtı ve Varek bir anlığına üzüldü. Hayvan kendisinin binmek zorunda kaldığı beyaz ayaklı boz donlu attan daha iyi görünüyordu. Bir an ve sonra sık ağaçların arasına bakıyordu. Dalların yarısından sarmaşıklar sarkıyor gibiydi ve hemen hemen hepsinde salkım salkım tüylü, gri bir bitki vardı.</p>

    <p>Her yönden çarpışma sesleri geliyordu, ama başta hareketli hiçbir şey göremedi. Sonra elli adım ötede bir düzine Altaralı mızraklı asker belirdi. Atlarını yürütüyor, dikkatle çevrelerine bakınıyorlardı, ama kendi aralarında ne kadar yüksek sesle konuştuklarına bakarak, göğüslerinde zikzak yapan kırmızı çizgileri hak ediyorlardı. Varek adamları yanına almayı düşünerek dizginleri toparladı. Bir eşlikçi grubu, bu disiplinsiz güruhtan oluşsa bile, Bayrak-Generali Chianmai’e götürdüğü acil mesajın yerine varması ile varmaması arasındaki farkı oluşturabilirdi.</p>

    <p>Ağaçların arasından siyah çizgiler geçti, Altaralıların eyerlerini boşalttı. Biniciler düşerken atlar dört bir yana dağıldılar ve sonra ölü yapraklardan oluşan nemli örtünün üzerinde yalnızca bir düzine ceset vardı, her adama en az bir arbalet oku saplanmıştı. Hiçbir şey kıpırdamıyordu. Varek elinde olmadan ürperdi. O mavi ceketli piyadeler başta kolay hedef gibi görünmüştü, arkasında saklanacak kargıları yoktu, ama asla açığa çıkmıyorlar, ağaçların arasında ve yerdeki çukurlarda saklanıyorlardı. En kötüsü onlar değildi. Falme’deki, çılgınca gemilere geri çekildikleri zamandan sonra, görebildiği en kötü manzarayı, Her Daim Muzaffer Ordu’nun bozguna uğramasını gördüğünden emin olmuştu. Ama yarım saat önce, yüz Tarabonlunun tek bir siyah ceketli adamla yüzleşmesini izlemişti. Tarabonlular lime lime edilmişti, adamlar ve atlar Varek’in sayabildiğince hızla patlayıvermişti; katliam Tarabonlular dönüp kaçmaya başladığında da devam etmişti, görüş alanında kimse kalmayana dek sürmüştü. Belki toprağın ayaklarınızın dibinde patlamasından daha kötü değildi, ama en azından <em>damane</em>’ler gömülecek kadar parçanın kalmasına izin verirdi.</p>

    <p>O ağaçlıklarda konuşmayı başardığı son adam, yüz Amadicialı mızraklı askere kumanda eden, kır saçlı bir Seanchan, Chianmai’in bu yönde olduğunu söylemişti. İleride, ağaçlara bağlanmış binicisiz atlar ve yaya adamlar gördü. Belki onlar yön gösterebilirdi. Ve savaş sürerken aylak aylak durdukları için onları bir güzel fırçalardı.</p>

    <p>Aralarına girdiği zaman fırçalamayı unuttu. Aradığı kişiyi bulmuştu, ama istediği şekilde değil. Bir düzine fena yanmış ceset bir sıra halinde uzatılmıştı. İçlerinden biri, yüzüne dokunulmamış bal kahverengisi tenli bir adamın Chianmai olduğu açıktı. Ayaktaki adamların hepsi Tarabonlu, Amadicialı ve Altaralıydı. Onlardan bazıları da yaralanmıştı. Aralarındaki tek Seanchan, ağlayan bir <em>damane</em>’yi yatıştırmaya çalışan gergin yüzlü bir Seanchan’dı.</p>

    <p>“Burada ne oldu?” diye sordu Varek. Bu Asha’manların geride canlı bırakması olası görünmüyordu. Belki de <em>sul’dam</em> kaçırtmıştı onu.</p>

    <p>“Delilik, lordum.” İri yarı bir Tarabonlu, kavrulmuş sol koluna merhem süren adamı silkeledi. Kol yeni adamın göğüs zırhına dek yanmış gibiydi, ama yanıklara rağmen adam yüzünü buruşturmuyordu. Çelik zırhtan peçesi bir köşesinden, koni şeklindeki, kırmızı tüylü miğferinden sarkıyor, adamın ağzını gizleyecek kadar gür bıyıklı sert yüzünü sergiliyordu. Adamın gözleri hakarete varan bir şekilde, doğrudan bakıyordu. “Bir grup Illianlı hiç haberimiz olmadan üzerimize çöktü. Başta her şey iyi gidiyordu. Yanlarında siyah ceketli kimse yoktu. Lord Chianmai bizi cesurca yönetiyordu ve... kadın... şimşekler yönlendiriyordu. Sonra, tam Illianlılar dağılmak üzereyken, bizim üzerimize de şimşekler düşmeye başladı.” Anlamlı anlamı <em>sul’dam</em>’a bakarak sustu.</p>

    <p>Kadın bir anda ayağa fırladı ve boş elini yumruk yapıp sallayarak Tarabonluya diğer bileğindeki bileziğin bağlı olduğu zincirin izin verdiğince yaklaştı. <em>Damane</em>’si yere yığılmış, ağlıyordu. “Bu itin benim Zakai’im hakkında ileri geri konuştuğunu işitmeyeceğim. O iyi bir <em>damane</em>’dir! İyi bir <em>damane</em>!”</p>

    <p>Varek kadına yatıştırıcı jestler yaptı. <em>Sul’dam</em>’ların başarısızlıkları için <em>damane</em>’lerini bağırttığını görmüştü, birkaçı inatçı çıkanları sakatlıyordu bile, ama çoğu Kan’dan birinin bile, en sevdikleri <em>damane</em>’ye kara çalmaya kalkması karşısında dikenlerini çıkartırdı. Bu Tarabonlu Kan’dan değildi ve titreyen <em>sul’dam</em>’ın yüzündeki ifadeye bakılırsa, cinayet işlemeye hazırdı. Adam saçma suçlamasını dile getirseydi, diye düşündü Varek, kadın onu oracıkta öldürebilirdi.</p>

    <p>“Ölüler için edilecek dualar beklemeli,” dedi Varek kabaca. Başarısız olursa, yapmak üzere olduğu şey Arayıcıların ellerinde sonunun gelmesine sebep olurdu, ama burada, <em>sul’dam</em> dışında canlı Seanchan kalmamıştı. “Komutayı ben alıyorum. Çarpışmadan çekilecek, güneye döneceğiz.”</p>

    <p>“Çarpışmadan çekilmek mi!” diye havladı geniş omuzlu Tarabonlu. “<em>Çarpışmadan çekilmek günlerimizi alır!</em> Illianlılar köşeye kıstırılmış porsuk gibi savaşıyorlar, Cairhienliler ise bir kutuya doldurulmuş gelincikler gibi. Tearlılar işittiğim kadar zorlu değiller, ama bu Asha’manlardan bir düzinesi olabilir, değil mi? Bu şen-çorbada, kargaşanın içinde, adamlarının dörtte üçünün nerede olduğunu bile bilmiyorum!” Ondan örnek alan diğerleri de itiraz etmeye başladılar.</p>

    <p>Varek onları duymazdan geldi. Ve şen-çorbanın ne olduğunu sormaktan kaçındı; çevresindeki dolaşık ormana bakınırken, çarpışma seslerini, patlamaların ve şimşeklerin kükremesini dinlerken, ne olduğunu hayal edebiliyordu. “Adamlarını toplayacaksın ve geri çekilmeye başlayacaksın,” dedi yüksek sesle, gevezelikleri keserek. “Fazla hızlı değil; bir elden davranacaksınız.” Miraj’ın Chianmai’e emirleri, “olanca hızınızla” diyordu –heybesindeki kopyaya bir şey olması olasılığına karşılık emri ezberlemişti– “olanca hızınızla”, ama burada çok hızlı davranılırsa adamların yarısı geride kalır, düşmanın elinde kıyma olurdu. “Şimdi, yürüyün! İmparatoriçe için savaşıyorsunuz, sonsuza dek yaşasın!”</p>

    <p>Sonuncusu taze askerlere söylenen türden bir şeydi, ama bir sebepten, dinleyen adamlar kırbacı ile onlara vurmuş gibi irkildiler. Ellerini dizlerine dayayarak çabucak, yerlere kadar eğildiler, sonra uçarcasına atlarına bindiler. Tuhaf. Şimdi, Seanchan birliklerini bulması gerekiyordu. O birliklerden biri ondan daha yüksek biri tarafından komuta ediliyor olmalıydı, üzerindeki sorumluluğu o kişiye aktarabilirdi.</p>

    <p><em>Sul’dam</em> dizleri üzerine çökmüş, hâlâ ağlamakta olan <em>damane</em>’nin saçlarını okşuyor, yumuşak sesle konuşuyordu. “Onu yatıştır,” dedi Varek kadına. Olanca hızlarıyla. Ve Miraj’ın gözlerinde küçük bir endişe kırıntısı görmüştü. Kennar Miraj’ı ne endişelendirebilirdi ki? “Bence güneyde siz <em>sul’dam</em>’lara güveneceğiz.” Peki, bu neden kadının yüzündeki kanın çekilmesine sebep olmuştu?</p>

    <p class="paragraf">Bashere ağaçlığın kıyısında durmuş, miğferinin yüz parmaklıklarının arkasından önündeki manzaraya kaşlarını çatıyordu. Doru atı omzunu dürtüklüyordu. Rüzgâra karşı pelerinine sarındı. Rüzgâr onu ürpertiyor olsa da, soğuktan çok dikkatleri ona çekecek herhangi bir hareketten kaçınmak için. Saldaea’da bu bir bahar esintisi sayılırdı, ama güneyde geçen aylar onu yumuşatmıştı. Hızla gelip geçen gri bulutlar arasında parlayan güneş hâlâ zirvesine gelmemişti. Ve Bashere’in önündeydi. Savaşa batıya dönük olarak başlamanız, o şekilde bitireceğiniz anlamına gelmiyordu. Önünde, çevrelerini kasıp kavuran bir savaş yokmuş gibi, bıkkın bıkkın kahverengi otları kemiren siyah beyaz keçilerden bir sürü uzanıyordu. Burada savaştan bir iz bulunduğundan değil. Şimdilik. O çimenliği aşarken insan kendini paramparça ettirip, paçavra bebek yaptırabilirdi. Ve keşfe çıkmış adamlarınız olsa da olmasa da, ormanda da olsanız, zeytinlikte de, çalılıklarda da, ağaçların arasında da düşmanı o sizin tepenize binmeden göremezdiniz.</p>

    <p>“Burayı geçeceksek,” diye mırıldandı Gueyam, geniş eliyle kel kafasını sıvazlayarak, “geçmeliyiz. Işık’ın gerçeği, zaman harcıyoruz.” Amondrid çenesini kapadı; büyük olasılıkla ay suratlı Cairhienli de aynı şeyi söyleyecekti. Tearlının dediğini, ancak atlar ağaca tırmandığında onaylardı.</p>

    <p>Jeordwyn Semaris hıhladı. Adam o dar çeneyi saklamak için sakal uzatmalıydı. Kafasının bir oduncu kamasına benzemesine sebep oluyordu. “Ben çevresinden dolaşalım derim,” diye mırıldandı. “O Işık’ın lanetlediği <em>damane</em> yüzünden yeterince adam kaybettim ve...” Rochaid’e huzursuz bir bakış fırlatarak sustu.</p>

    <p>Genç Asha’man gergin bir ağızla tek başına duruyor, yakasındaki o Ejder iğnesini elliyordu. Görünüşüne bakılırsa, belki de değip değmediğini merak ediyordu. Oğlanda artık bilgiç tavırlar yoktu, yalnızca endişeli kaş çatışlar vardı.</p>

    <p>Bashere Çabuk’u dizginlerinden tutup çekerek uzun adımlarla Asha’man’ın yanına gitti ve onu daha da uzağa, ağaçların arasına çekti. Biraz daha uzağa ittirdi. Rochaid kaşlarını çattı, ama gönülsüzce uzaklaştı. Adam Bashere’in tepesine dikilecek kadar uzun boyluydu, ama Bashere tepesine dikilinmesini kabul edecek gibi değildi.</p>

    <p>“Bir dahaki sefere senin adamlarına güvenebilir miyim?” diye sordu Bashere, sinirle bıyıklarını çekiştirerek. “Gecikme olmamasına?” Rochaid ve adamları kendilerini <em>damane</em>’ler karşısında bulunca saldırıya yanıt vermekte gittikçe daha yavaş davranmıştı.</p>

    <p>“Ben yaptığım işi biliyorum,” diye hırladı Rochaid. “Senin için yeterince insan öldürmedik mi? Görebildiğim kadarıyla, işimiz bitti gibi!”</p>

    <p>Bashere başını yavaşça salladı. Son cümleyi onaylayarak değil. Dikkatle bakacağınız hemen her yerde epey düşman askeri kalmıştı. Ama epey düşman da <em>gerçekten</em> ölmüştü. Hamlelerini Trolloc Savaşları hakkında okuduklarına dayandırmıştı, o zamanlarda Işık’ın güçleri yüzleştikleri orduların sayılarına yaklaşmıyordu bile. Yandan biç ve kaç. Arkadan biç ve kaç. Biç ve kaç. Ve düşman senin peşine düştüğünde önceden seçtiğin, kendi askerlerinin arbaletlerle beklemekte olduğu yere git, dön ve kaçma zamanı gelene kadar biç. Ya da düşman bozulana kadar. Bugün Tarabonluları, Amadicialıları, Altaralıları <em>ve</em> bu tuhaf zırhlı Seanchanları bozguna uğratmıştı. Kanlı Kar’dan bu yana girdiği tüm savaşlardaki kadar ölü düşman görmüştü. Ama kendisinin Asha’manları varsa, karşı tarafın da <em>damane</em>’leri vardı. Kendi Saldaealı askerlerinin üçte biri geride bıraktığı kilometreler boyunca ölü yatıyordu. Birliğinin yaklaşık yarısının öldüğü söyleniyordu ve lanet kadınları, Tarabonluları, Amadicialıları ve Altaralıları ile bir sürü Seanchan vardı daha. Gelmeye devam ediyorlardı, ne zaman Bashere son grubun işini bitirdiğini düşünse daha fazlası ortaya çıkıyordu. Ve Asha’manlar... duraksar olmuşlardı.</p>

    <p>Çabuk’un eyerine atlayarak Jeordwyn ve diğerlerinin yanına döndü. “Çevresinden dolaşıyoruz,” diye emretti, Gueyam ve Amondrid’in kaş çatmaları kadar Jeordwyn’in baş sallamasını da görmezden gelerek. “Üç kişilik keşif kolları çıkacak. Hızla ilerleyeceğiz, ama ayağımın bir <em>damane</em>’ye takılmasını istemem.” Kimse gülmedi.</p>

    <p>Rochaid diğer beş Asha’man’ı çevresine toplamıştı. Bir tanesinin yakasında gümüş kılıç iğnesi vardı, diğerlerinde yoktu. O sabah yola çıkarlarken yakasında iğne olmayan iki kişi daha vardı, ama Asha’manlar nasıl öldürüleceğini biliyorlarsa, <em>damane</em>’ler de biliyordu. Rochaid kollarını öfkeyle sallayarak adamlar ile tartışıyor gibiydi. Onun yüzü kızarmış, diğerlerininki ifadesiz ve inatçıydı. Bashere Rochaid’in adamlarının kaçmasını engelleyebileceğini umuyordu. Bugün yeterince pahalıya mal olmuştu, bir de bu tür adamların başıboş dolaşmasına ihtiyaçları yoktu.</p>

    <p class="paragraf">Hafif bir yağmur yağıyordu. Rand gökyüzünde toplanan yoğun, kara bulutlara kaşlarını çattı. Bulutlar, uzak ufukta yarısına kadar batmış solgun güneşi örtmeye başlamışlardı bile. Şimdi yağmur hafifti, ama o bulutlar gibi yoğunlaşacaktı! Sinirle dönüp önündeki araziyi inceledi. Kılıçtan Taç şakaklarına batıyordu. İçindeki Güç’le, hava durumuna rağmen arazi bir harita kadar açık geliyordu. En azından yeterince açık. Bazıları çalılıklar ve zeytinliklerle kaplı, diğerlerinde çimenler, taşlar ve yabani otlardan başka bir şey bulunmayan tepeler alçalarak uzaklaşıyordu. Bir ağaçlığın kıyısında hareket gördüğünü sandı, sonra ağaçlıktan bir buçuk kilometre uzakta, bir başka tepedeki zeytinliğin içinde. Sanmak yeterli değildi. Geride bıraktığı kilometreler boyunca ölü adamlar yatıyordu, ölü düşmanlar. Ölü kadınlar da, biliyordu, ama <em>sul’dam</em> ve <em>damane</em>’lerin öldüğü yerlerden uzak durmuş, yüzlerini görmeyi reddetmişti. Çoğu kişi, onu takip eden bunca insanı öldüren insanlara duyduğu nefret yüzünden olduğunu düşünmüştü.</p>

    <p>Tai’daishar zirvede birkaç adım oynadı, sonra Rand kararlı bir el ve dizlerinin baskısı ile sakinleştirdi onu. Bir <em>sul’dam</em> onun hareketini fark ederse pek de hoş olurdu. Çevresindeki birkaç ağaç çok şey saklayamazdı. Belli belirsiz, ağaçların hiçbirini tanımadığını fak etti. Tai’daishar başını salladı. Rand, iğdiş atının sakinleşmemesi olasılığına karşılık iki eli de serbest kalsın diye Ejder Asası’nı heybesine tıktı, yalnızca oymalı sapı dışarıda kaldı. <em>Saidin</em> kullanarak atının bitkinliğini alabilirdi, ama Güç kullanarak atını itaat etmeye zorlamanın yolunu bilmiyordu.</p>

    <p>Atının yeterli enerjiyi nereden bulduğunu bilmiyordu. Onun içi <em>saidin</em> doluydu, içinde kaynıyordu, ama uzaktan uzağa hissettiği bedeni bitkinlikten yere yığılmak istiyordu. Sebebi kısmen, bugün kullandığı muazzam Güç miktarıydı. Kısmen de <em>saidin</em>’e dilediği şeyi yaptırmak için verdiği mücadelenin gerginliği. Her seferinde <em>saidin</em>’in alt edilmesi gerekiyordu, ama bugünkü gibi hiç olmamıştı. Sol yanındaki yarı iyileşmiş, asla iyileşmeyen yaralar ıstırap veriyordu; eski yara Boşluk’ta bir oyuk açmaya çalışan bir delgi, yenisi ham ateşti.</p>

    <p>“Kazaydı, Lord Ejder,” dedi Adley aniden. “Yemin ederim kazaydı!”</p>

    <p>“Sesini kes ve izle!” dedi Rand ona sertçe. Adley’nin elleri bir anlığına dizginler üzerindeki ellerine indi, sonra adam ıslak saçlarını yüzünden arkaya süpürdü ve itaatkârca başını kaldırdı.</p>

    <p>Bugün, burada, <em>saidin</em>’i kontrol etmek her zamankinden zordu, onun elinizden kayıp gitmesine izin vermek, ama herhangi bir zamanda, herhangi bir yerde sizi öldürebilirdi. Adley kaymasına izin vermişti ve adamlar kontrolsüz ateş patlamalarında ölmüştü, hem de yalnızca Adley’nin hedeflediği Amadicialılar değil, aynı zamanda Ailil’in adamlarından yaklaşık otuz kişi, Anaiyella’nın adamlarından bir o kadar daha.</p>

    <p>Bu hata olmasa Adley Morr’un yanında, sekiz yüz metre güneyde olan Yoldaşların arasında olurdu. Narishma ve Hopwil Savunucuların yanında, kuzeydeydi. Rand Adley’yi gözünün önünde istiyordu. Görmediği yerlerde başka “kazalar” olmuş muydu? Herkesi her zaman izleyemezdi. Flinn’in yüzü bir gün önce ölmüş ceset kadar sertti, Dashiva hiç dalgın görünmüyor, aksine konsantrasyonla terlemek üzereymiş gibi görünüyordu. Hâlâ alçak sesle, kendi kendine mırıldanıyordu ve sesi öyle alçaktı ki Rand içinde tuttuğu Güç’e rağmen duyamıyordu onu, ama adam ıslak, dantel kenarlı, keten bir mendil ile yüzündeki yağmuru siliyordu. Gün ilerledikçe mendil fena kirlenmişti. Rand onların hata yaptığını sanmıyordu. Her durumda, artık ne onlar, ne de Adley Güç tutuyordu. Rand kavramalarını söyleyene kadar da tutmayacaklardı.</p>

    <p>“Oldu mu?” diye sordu Anaiyella arkasından.</p>

    <p>Rand orada kimlerin izliyor olabileceğine aldırmadan Tai’daishar’ı çevirdi ve kadınla yüzleşti. Tearlı kadın eyerinde geriledi, işlemeli yağmurluğunun başlığı omuzlarına düştü. Kadının yanağı seyirdi. Gözleri korku ya da nefret ile dolu olabilirdi. Yanında, Ailil sakin sakin kırmızı eldivenli elleri ile dizginleri yokladı.</p>

    <p>“Başka ne istiyor olabilirsiniz ki?” diye sordu ufak tefek kadın serin bir sesle. Bir işçiye nazik davranan leydi gibi. Pek az nazik davranan. “Zaferinizin büyüklüğü ölü düşmanlarla ölçülecekse, bence sırf bugün isminizi tarihe geçirmeye yeter.”</p>

    <p>“Seanchanları denize dökmeyi düşünüyorum!” diye terslendi Rand. Işık, şimdi, şansı varken bitirmeliydi işlerini! Seanchanlar, Terkedilmişler ve Işık bilir başka kim ve nelerle aynı anda savaşamazdı! “Önceden yaptım, tekrar yapacağım!”</p>

    <p><em>Bu sefer de Valere Borusu cebinde mi?</em> diye sordu Lews Therin sinsice. Rand sessizce hırladı ona.</p>

    <p>“Aşağıda birileri var,” dedi Flinn aniden. “At sırtında bu yana geliyor. Batıdan.”</p>

    <p>Rand atını çevirdi. Alay askerleri tepenin yamaçlarını sarmıştı, ama öyle iyi gizleniyorlardı ki Rand nadiren mavi ceketlerden birini görüyordu. Hiçbirinin atı yoktu. Kim geliyor olabilirdi...</p>

    <p>Bashere’in doru atı, düz arazideymiş gibi rahatça tırıs koşarak yaklaşıyordu. Bashere’in miğferi eyerinden sarkıyordu ve adam yorgun görünüyordu. Herhangi bir giriş yapmadan, ifadesiz bir sesle konuştu. “Burada işimiz bitti. Savaş kısmen, ne zaman gideceğini bilmektir ve gitme zamanı geldi. Geride beş yüz ölü bıraktım, yeterli bir sayı ve Askerlerinden iki tanesi de tuz biber oldu. Semaradrid, Gregorin ve Weiramon’u bulup çevrende toplanmalarını söylemesi için üç adam yolladım. Benden daha iyi durumda olduklarından kuşkuluyum. <em>Senin</em> kasap faturan nasıl?”</p>

    <p>Rand soruyu duymazdan geldi. Kendi ölüleri Bashere’inkilerden iki yüz baş fazlaydı. “Diğerlerine emir yollamaya hakkın yoktu. Yarım düzine Asha’man kaldığı sürece –ben kaldığım sürece!– yeterli adam var demektir! Seanchan ordusunun kalanını bulup yok etmeye kararlıyım, Bashere. Tarabon ile Amadicia’ya Altara’yı da eklemelerine izin vermeyeceğim.”</p>

    <p>Bashere alaylı bir kahkaha ile gür bıyıklarını sıvazladı. “Onları bulmak istiyorsun. Şuraya bak.” Çelik eldivenli elini batıdaki tepelere doğru savurdu. “Belli bir noktaya işaret edemem, ama arada o ağaçlar olmasa on, belki on beş bin kişilik bir ordu görebilirdin. Sana ulaşmak için görülmeden aralarından geçmek için Karanlık Varlık’la dans ettim. Orada belki yüz <em>damane</em> var. Belki daha fazla. Daha fazlası geliyordur kuşkusuz ve daha fazla adam. Generalleri sana odaklanmaya karar vermiş gibi. <em>Ta’veren</em> olmak her zaman bira ve peynir demek değil herhalde.”</p>

    <p>“Eğer oradaysalar...” Rand tepeleri taradı. Yağmur hızlanmıştı. Nerede hareket görmüştü? Işık, nasıl da yorulmuştu. <em>Saidin</em> içini dövüyordu. Farkında olmadan üzengi kayışının altındaki bohçaya dokundu. Eli kendiliğinden kaçtı. On bin, belki on beş... Semaradrid, Gregorin ve Weiramon yanına vardığında... Daha da önemlisi, Asha’manların kalanı yanına vardığında... “Oradaysalar, onları orada yok edeceğim demektir, Bashere. Her yönden saldıracağım, tıpkı ilk başta planladığımız gibi.”</p>

    <p>Bashere kaşlarını çatarak atını yanaştırdı, ta ki dizi neredeyse Rand’ın dizine dokunana kadar. Flinn atını uzaklaştırdı, ama Adley yağmurun içine bakmaya öyle yoğunlaşmıştı ki yakınında olan bitenlerin farkında değildi. Dashiva durmaksızın yüzünü silerek, açık bir ilgi ile izliyordu. Bashere mırıldanır gibi konuştu. “Doğru düzgün düşünemiyorsun. Başlangıçta iyi bir plandı, ama generalleri hızlı düşünüyor. Biz yayılarak üzerine çökemeden, saldırımızı zayıflatmak için o kuvvetlerini yaydı. Buna rağmen adama pahalıya mal olduk gibi ve şimdi bütün gücünü bir araya topluyor. Onu hazırlıksız yakalamayacaksın. Ona gitmemizi <em>istiyor.</em> Orada, bizi <em>bekliyor.</em> Asha’manlar olsa da olmasa da, bu adamla burun buruna kalırsak, bence akbabalar şişmanlar ve kimse atını alıp gidemez.”</p>

    <p>“Kimse Yenidendoğan Ejder ile burun buruna kalamaz,” diye hırladı Rand. “O adam her kimse, Terkedilmişler ona bunu söyleyebilir. Değil mi, Flinn? Dashiva?” Flinn kararsızca başını salladı. Dashiva irkildi. “Onu hazırlıksız yakalayamayacağımı mı düşünüyorsun, Bashere? İzle!” Uzun bohçayı yerinden kurtararak nesneyi örten kumaşı soydu. Yağmur damlaları kristale benzeyen bir kılıçta ışıldarken Rand inlemeler duydu. Kılıç Olmayan Kılıç. “Bakalım <em>Callandor</em> Yenidendoğan Ejder’in ellerindeyken hazırlıksız yakalanacak mı, Bashere.”</p>

    <p>Rand saydam kılıcı kolunun içine alarak Tai’daishar’ı birkaç adım yürüttü. Buna gerek yoktu. Oradan daha açık göremiyordu. Yalnız... bir şey Boşluk’un dış yüzeyinde, kıvranan siyah bir ağ gibi yayıldı. Rand korkuyordu. <em>Callandor</em>’u son kullandığında, gerçekten kullandığında, bir ölüyü hayata döndürmeye çalışmıştı. O sırada her şeyi yapabileceğine inanıyordu, hem de her şeyi. Bir delinin uçabileceğini düşünmesi gibi. Ama o Yenidendoğan Ejder’di. Her şeyi <em>yapabilirdi.</em> Tekrar tekrar kanıtlamamış mıydı bunu? Kılıç Olmayan Kılıç aracılığıyla Kaynak’a uzandı.</p>

    <p>Daha o Kaynak’a dokunmadan <em>saidin Callandor</em>’a sıçramış gibi oldu. Kristal kılıç, kabzasından ucuna kadar beyaz bir ışıkla parladı. Daha önce Rand içinin Güç’le gerçekten dolu olduğunu sanmıştı. Şimdi yardımsızca on adamın, yüz adamın, kim bilir kaç adamın tutabildiği kadar Güç tutuyordu. Güneşin ateşleri kafasının içini kavuruyordu. Tüm Çağların bütün kışlarının soğuğu yüreğini kemiriyordu. O selin içinde leke, bütün dünyadaki çöp yığınları ruhuna dökülüyor gibi bir his veriyordu. <em>Saidin</em> hâlâ onu öldürmeye, onu yakmaya, kavurmaya, dondurmaya çalışıyordu, her zerresini, ama o savaşıyor, bir an daha, bir an, bir an daha yaşıyordu. Kahkaha atmak istedi. Her şeyi <em>yapabilirdi.</em></p>

    <p>Bir kez, elinde <em>Callandor</em> varken, Tear Taşı’nda Gölgedöllerini arayan bir silah yapmış, onları durdukları, kaçtıkları, saklandıkları yerde vuran avcı bir şimşekle saldırmıştı. Kuşkusuz, buradaki düşmanlarına karşı kullanabileceği, öyle bir şey olmalıydı. Ama Lews Therin’e seslendiği zaman yalnızca acı dolu inlemeler cevap verdi, sanki bedensiz ses <em>saidin</em>’in acısından korkuyormuş gibi.</p>

    <p><em>Callandor</em> ellerinde alev alev yanarken –kılıcı başını üzerine kardırdığını hatırlamıyordu– düşmanlarının saklandığı tepelere baktı. Şimdi hızlanan yağmurla grileşmişlerdi ve kara bulutlar güneşi saklıyordu. Eagan Padros’a ne demişti?</p>

    <p>“Ben fırtınayım,” diye fısıldadı –kendi kulaklarında bir bağırış, bir kükreme gibi geldi– ve yönlendirdi.</p>

    <p>Yukarıda, bulutlar kaynamaya başladı. Eskiden kurum rengi oldukları yerde gece yarısına dönüştüler, gece yarısının yüreğine. Rand ne yönlendirdiğini bilmiyordu. Asmodean’ın öğrettiklerine rağmen sık sık başına geliyordu bu. Belki ona, ağlayıp durmasına rağmen, Lews Therin yön gösteriyordu. Gökyüzünde <em>saidin</em> akışları döndü. Rüzgâr, Su ve Ateş. Ateş. Gökyüzünden gerçekten şimşek yağıyordu. Aynı anda yüz şimşek, yüzlerce şimşek mavi beyaz hançerler gibi çatal çatal, göz görebildiğince yağdılar. Önündeki tepeler patladı. Bazıları tekmelenmiş karınca tümsekleri gibi, şimşek sağanağı altında parçalandılar. Koruluklarda alevler fışkırdı, yağmur altında ağaçlar meşalelere dönüştüler, alevler zeytinliklere koşturdu.</p>

    <p>Bir şey hızla çarptı ona ve yerden doğrulmakta olduğunu fark etti. Başındaki taç düşmüştü. Ama <em>Callandor</em> elinde hâlâ alev alevdi. Belli belirsiz, Tai’daishar’ın titreyerek ayağa kalktığını fark etti. Demek ona karşılık verebileceklerini düşünüyorlardı, öyle mi?</p>

    <p><em>Callandor</em>’u yükseğe kaldırarak haykırdı onlara. “Cesaretiniz varsa karşıma çıkın! <em>Ben</em> fırtınayım! Cesaretin varsa gel, Shai’tan! Ben Yenidendoğan Ejder’im!” Bulutlardan bin şimşek cızırdayarak düştü.</p>

    <p>Bir şey yine onu yere yıktı. Yine kalkmaya çalıştı. Işıl ışıl parlayan <em>Callandor</em> uzanmış elinin bir adım uzağında yatıyordu. Gökyüzü şimşeklerle parçalanıyordu. Aniden tepesindeki ağırlığın Bashere olduğunu fark etti. Adam onu sarsıyordu. Onu yere yıkan Bashere olmalıydı!</p>

    <p>“Kes şunu!” diye bağırdı Saldaealı. Yarılmış kafasından yüzüne kan yayılıyordu. “Bizi öldürüyorsun, adam! Kes şunu!”</p>

    <p>Rand başını çevirdi ve bir sersem bakış yeterli oldu. <em>Her</em> yönde, <em>çepeçevre</em> şimşekler çakıyordu. Karşı yamaca, Denharad ile adamlarının olduğu yere bir şimşek düştü; insan ve at çığlıkları yükseldi. Anaiyella ve Ailil ayaktaydı, gözlerini yuvarlayarak, dizginlerinden kurtulmaya çalışarak şahlanan atlarını boş yere sakinleştirmeye çalışıyorlardı. Flinn, bacakları katılaşmış, ölü bir attan biraz ötede, birinin üzerine eğiliyordu.</p>

    <p>Rand <em>saidin</em>’i salıverdi. Salıverdi, ama o daha dakikalar boyunca içine akmaya, şimşekler yağmaya devam etti. İçindeki akıntı azaldı, tükendi, kayboldu. Onun yerini baş dönmesi aldı. Üç yürek atışı boyunca daha, yerde iki <em>Callandor</em> parlayarak yattı ve şimşekler yağdı. Sonra, yağmurun şıpırtıları dışında sessizlik çöktü. Ve tepenin aşağısındaki çığlıklar dışında.</p>

    <p>Bashere yavaşça tepesinden indi ve Rand titrek bacaklar üzerinde, yardım almadan doğruldu. Gözlerini kırpıştırırken görüşü normale döndü. Saldaealı, kılıcının kabzasını elleyerek, kuduz bir aslana bakarmış gibi izliyordu onu. Anaiyella ayakta duran Rand’a bir bakış fırlattı, sonra bayılıverdi; atı dizginlerini savurarak kaçtı. Hâlâ şahlanan atıyla mücadele eden Alil Rand’a birkaç bakış fırlattı. Rand şimdilik <em>Callandor</em>’un olduğu yerde yatmasına izin verdi. Onu almaya cesaret edebileceğinden emin değildi. Henüz değil.</p>

    <p>Flinn başını iki yana sallayarak doğruldu, sonra Rand sallanarak yanına giderken sessizce bekledi. Jonan Adley’nin görmeyen gözlerine yağmur yağıyordu. O gözler, dehşete kapılmış gibi irileşmişti. Jonan ilk adamlarından biriydi. Tepenin altından gelen o çığlıklar yağmuru yarıp geliyor gibiydi. Kaç kişi daha, diye merak etti Rand. Savunucular arasında? Yoldaşlar? Başka?..</p>

    <p>Battaniye kadar kalın bir yağmur, Seanchan ordusunun bulunduğu tepeleri gizledi. Körlemesine saldırırken hepsini incitmiş miydi? Yoksa tüm <em>damane</em>’leri ile birlikte orada bekliyorlar mıydı? Onlar adına Rand’ın kendi adamlarından kaçını daha öldüreceğini görmeyi mi bekliyorlardı?</p>

    <p>“Gereken yere nöbetçi koy,” dedi Rand Bashere’e. Sesi demir gibiydi. İlk adamlarından biri. Yüreği demir gibiydi. “Gregorin ve diğerleri yanımıza geldiğinde, mümkün olduğunca hızlı bir şekilde arabaların bizi beklediği yere Yolculuk edeceğiz.” Bashere konuşmadan başını salladı ve yağmurda sırtını döndü.</p>

    <p><em>Kaybettim,</em> diye düşündü Rand donuk donuk. <em>Ben Yenidendoğan Ejder’im, ama ilk defa kaybettim.</em></p>

    <p>Aniden içinde, Lews Therin sinsi iğnelemeleri unutarak, öfkeyle kabardı. <em>Ben asla yenilmedim,</em> diye hırladı. <em>Sabahın Efendisi benim! Kimse beni yenemez!</em></p>

    <p>Rand yağmur altında oturdu, Kılıçtan Taç’ı ellerinde çevirerek, çamurların içinde yatan <em>Callandor</em>’a baktı. Bıraktı, Lews Therin kasıp kavursun.</p>

    <p class="paragraf">Abaldar Yulan, yanaklarındaki gözyaşlarını gizleyen yağmura minnet duyarak ağladı. Birinin emirleri vermesi gerekecekti. Sonunda, birinin İmparatoriçe’den, sonsuza dek yaşasın, özür dilemesi gerekecekti, belki önce Suroth’tan. Ama ağlamasının sebebi bu değildi, ölü bir yoldaş bile değildi. Kabaca ceketinin kolunu yırttı ve üzerine yağmur yağmasın diye Miraj’ın gözlerinin üzerine serdi.</p>

    <p>“Geri çekilme emirlerini yollayın,” diye emretti Yulan ve çevresinde duran adamların irkildiğini gördü. Bu kıyılarda ikinci kez, Her Daim Muzaffer Ordu ezici bir yenilgiye uğramıştı ve Yulan ağlayan tek kişinin kendisi olduğunu sanmıyordu.</p>
  </div>
</body>
</html>
