<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>tarihidegistirenkadinlar-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="sagnormal"><span class="ideitalik">“Allah, Hatice’den daha hayırlısını vermedi, halk küfür içindeyken, beni yalanlarken, o doğruladı, iman etti.”<br class="chapter" /></span> <span class="idebold">Hz. Muhammed<span class="calibre4">(sav)</span></span></p>

    <p class="normal">İslam peygamberinin ilk eşi ve ilk Müslüman kadın olan Hz. Hatice, MS. 556’da Mekke’de doğmuştu. Babası Huveylid, Kureyş’in önde gelen isimlerinden zengin bir tüccar; annesi Fâtıma’ysa Mekke’nin tanınmış kadınlarından biriydi. Sürdüğü hayatla, Müslüman kadınların kişisel tarihlerini değiştirmeye namzet bir model oldu.</p>

    <p class="normal">Cahiliye devri olarak anılan ve ahlaki ölçülerin son derece karışık olduğu bir zamanın kadınıydı. İslamiyet’i kabulünden önce etrafında süregiden gelenek ve alışkanlıklara prim vermemiş, oldukça yaygın olan puta tapıcılığı reddetmiş, tek Allah inancı olan Hanif dinine mensup olarak yaşamıştı. Başından geçen iki evliliğin ardından genç yaşta dul kalan Hz. Hatice, Arapların çok önem verdiği soy, zenginlik, güzellik gibi sıfatların hepsine sahipti. Ebu Süfyan, Ebu Cehil, Akabe bin Ebi Muayt gibi Mekke’nin en zengin ve hatırı sayılır isimlerinin kendisine yaptığı evlenme tekliflerini geri çevirmişti. Adeta ‘özel’ birini bekliyordu. İffeti ve yaradılışındaki erdem sebebiyle çevresindekiler onu ‘Tahire’ <span class="ideitalik">(temiz kadın)</span> şeklinde çağıyorlardı. Oysa yaşadığı ortam, ‘haram’ların ‘onur vesilesi’ yapıldığı bir yerdi.</p>

    <p class="normal">Hz. Hatice Mekke’nin en zengin tüccarlarından biriydi. İkinci eşinin ölümünden sonra, kendi adına ticaret yapacak kişileri görevlendirerek Şam’a kervanlar çıkarıyordu. Kadınların hor görüldüğü cahiliye toplumunda bir kadının ticaretle uğraşması, o zamanın geleneklerine aykırı bir durumdu. Başarılı bir iş kadınıydı. Elbette ticaretle uğraşmak ona sadece maddi güç kazandırmamış, aynı zamanda yaşadığı toplum içinde sözü geçen biri olmasını sağlamıştı. Müslüman olmadan önce gücü ve serveti yerinde olan Hz. Hatice, zenginliğini gösteriş ve şatafat yerine İslam’ın toplumsal, ekonomik ve siyasi yükselişi yönünde kullanacaktı. Ama hepsinden önemlisi, İslam peygamberinin ilk ve yaşadığı sürece tek eşi olma şerefini gururla taşıyacaktı.</p>

    <p class="solbaslik">Evlilik teklifi ondan geldi</p>

    <p class="normal">Tanışmaları Hz. Hatice’nin ticaret kervanları vesilesiyle olmuştu. Hz. Muhammed, Mekke’de ‘el Emin’ <span class="ideitalik">(güvenilir)</span> olarak tanınıyordu. Bu, kervan sahiplerinin ona layık gördüğü bir isimdi. Çünkü o, asla emanete hıyanet etmemişti. O günlerin Mekke’si için bu, olağanüstü bir durumdu. Hz. Hatice de bu emin insanı, kendi kervanlarının başında Şam’a gönderecek ve Muhammed’ül Emin, kısa sürede Hz. Hatice’nin de takdirini kazanacaktı. Hz. Hatice, bu güvenilir insanın, kendisine iyi bir eş olacağına karar verdi. Bu kararını arkadaşı Nefise binti Münye’ye açtığında, tepkiyle karşılandı. Nasıl olurdu da bir kadın evlenme teklifinde bulunabilirdi? Hem de buram buram cahiliye dönemi ilkelliğinin her yeri kapladığı bir coğrafyada; olacak şey değildi! Ama oldu.</p>

    <p class="normal">Hz. Hatice, sosyal çevre baskısına rağmen kararlı kişiliği ile evliliğe giden yolda ilk adımı atan taraf olma cesaretini gösterdi. Yaygın inanışa göre Hz. Hatice, “<span class="ideitalik">Ben kendi kavmin arasındaki izzet ve azametin, doğruluğun, emanetin hakkını verdiğin ve güzel huyun için seninle evlenmek istiyorum</span>” diyerek, niyetini dile getirmişti. Bununla birlikte, Muhammed’ül Emin’in Hz. Hatice’den gelen teklife ilk tepkisi, biraz mesafeliydi. Onun “<span class="ideitalik">Maddi imkânlarım yetersiz, ben böyle bir evliliği nasıl yapabilirim?</span>” şeklindeki sözlerine Hz. Hatice’nin verdiği karşılık, İslami evlilik anlayışı için zamanla örnek oluşturacak mahiyetteydi: “<span class="ideitalik">Seni güvenilir, doğru sözlü ve güzel huylu olduğun için, orta yolda yer aldığın için seviyorum.</span>”</p>

    <p class="normal">Bunun üzerine Hz. Muhammed amcası Ebu Talip’e danıştı. Amcasının onayını almıştı. Kureyş’in önde gelenlerinin katıldığı bir toplantı düzenlendi. Ebu Talip övgü dolu sözlerle yeğenini tanıttı. Onun ardından söz alan Varaka bin Nevfel de, Hz. Muhammed’in ve soyunun üstünlüğünden dem vurup evliliğe razı olduklarını ilan etti. Nikâh akdi okundu ve mihr olarak dört yüz dinar (bazı rivayetlere göreyse yirmi deve) vaat edildi. Evlilik gerçekleşmişti. Aslına bakılırsa Hz. Hatice’nin yakınlarından bilge kişi Varaka bin Nevfel, bu mübarek evliliği çok öncesinden müjdelemişti. Şöyle ki, bir gece Hz. Hatice rüyasında güneşin Mekke üzerinde döndüğünü ve yavaş yavaş aşağı inerek evine girdiğini görmüştü. Rüyayı yorumlayan Varaka, şu müjdeyi vermişti: “<span class="ideitalik">Şöhreti âlemi tutacak büyük birisiyle evleneceksin.</span>”</p>

    <p class="normal">Hz. Hatice bu evliliği yaptığında 40, Muhammed’ül Emin ise 25 yaşındaydı. Peygamberlikten önce 15, sonrasında da 10 yıl olmak üzere, 25 yıl beraber yaşadılar. Hz. Muhammed, Hz. Hatice’nin sağlığında başka bir evlilik yapmayacaktı. Oryantalist ve İslam karşıtı çevreler, Hz. Muhammed’in bu evliliği Hz. Hatice’nin gücü ve servetinden istifade etmek için yaptığı yönünde bir düşünce yaymaya çalıştılar. Oysa evlilik teklifi bizzat, Hz. Hatice’nin kendisinden gelmişti. Yine aynı çevrelere göre, Hz. Hatice de evlilik kararı alırken, ticari faaliyetlerinin geleceğini düşünmüş ve bu doğrultuda en uygun kişinin Muhammed’ül Emin olduğuna karar vermişti. Ancak her ne söylenirse söylensin, Müslümanlar açısından bu evliliğin gerçek durumu ortadadır. Evliliklerine anlamını veren ne karşılıklı çıkarlar ne de iddia edildiği gibi ticari bir ortaklık beklentisiydi. Ve Hz. Hatice, yaşadığı sürece Hz. Muhammed’in tek eşi olarak kalmıştır.</p>

    <p class="normal">İslam peygamberiyle ilk eşinin yaşantıları, <span class="ideitalik">“sizin için kendilerinde huzur bulacağınız eşler yarattık”</span> ayetinin canlı bir örneği olmuştu. Hz. Hatice, Hz. Muhammed’e ilk inanan insan, onun en büyük destekçisi, hayat arkadaşı ve dert ortağıydı. İlk vahyin gelmesiyle başlayan, müşriklerin Müslümanlar üzerine kurduğu ekonomik ambargoyla devam eden İslamiyet’in ilk yıllarında daima peygamberinin, yani eşinin yanında yer almış, onun eşi olmanın hakkını layıkıyla vermişti.</p>

    <p class="solbaslik">İlk tasdik eden o olmuştu</p>

    <p class="normal">Ve ilk vahiy geldi... Dağlarda uzlete çekilen Hz. Muhammed’in Mekke’ye döndüğünde aktardıklarını tam manasıyla kavrayabilmek herkesin harcı değildi. Hz. Hatice olanca basiretiyle değerlendirdi durumu, eşinin anlattıklarını can kulağıyla dinledi ve bir an bile tereddüt etmeden, <span class="ideitalik">“Sen doğru konu</span><span class="ideitalik">şursun, sılayı rahmi gözeten kimsesin, emanete dikkat edersin, misafirperversin, halkın sıkıntılı ve üzüntülü zamanlarında yardıma koşarsın, Hak Teala seni yalnız bırakmayacaktır”</span> diyerek, sevgili eşinin misyonunu tasdik eden ilk insan olma şerefini tattı.</p>

    <p class="normal">Ardından, olan biteni daha da iyi kavrayabilmek için Varaka bin Nevfel’in yanına gittiler. İbranice okuyabilen, İncil’i ve Tevrat’ı bilen Varaka, Hira Dağı’nda Muhammed’ül Emin’e görünenin, peygamberlere vahiy getiren melek olduğunu anlattı. Zaten daha önce de sık sık “<span class="ideitalik">Kureyş’ten bir kişi, Allah tarafından insanları doğru yola yöneltmek için görevlendirilecek ve Kureyş’in zengin kadınlarından biriyle evlenecektir</span>” dediği rivayet ediliyordu.</p>

    <p class="normal">İlk vahiyden sonra uzunca bir müddet vahiy gelmediği için peygamberin üzülmesi üzerine, her şeyin Allah’ın elinde olduğunu söyleyerek eşini teselli etmeye çalışan yine Hz. Hatice’ydi. Yine ilk namazı Cebrail’in Hz. Peygamber’e öğrettiği şekilde birlikte kılmışlardı.</p>

    <p class="normal">Hz. Hatice’nin altı çocuğu oldu ve Hz. Muhammed’in nesli Hz. Hatice’den olan kızı Hz. Fatıma’dan devam etti. Diğer bir deyişle Hz. Hatice, Ehli Beyt’in (Hz Muhammed’in ailesinin) en başındaki kadın olarak, Allah’ın aslanı sıfatıyla İslam düşmanlarına kök söktürecek olan Hz. Ali ve onun sevgili eşi Hz. Fatıma’yı yetiştirmişti.</p>

    <p class="solbaslik">Herkes ona yalancı derken, o inandı...</p>

    <p class="normal">Hz. Hatice’nin Hz. Peygamber’e gösterdiği özen, sadakat ve vefaya pek çok örnek verilebilir. Hz. Peygamber Nur Dağı’ndaki Hira Mağarası’nda inzivaya çekildiğinde ona yemek götürürdü. Güçlü sezgileriyle Hz. Muhammed’in üzüntüsünü anında hisseder ve gidermeye çalışırdı. Mekke kuşatma altındayken servetiyle fakir Müslümanların yardımına da yine o yetişmişti. Bu ekonomik ambargo ve kuşatmaya üç yıl boyunca sabretmiş, durumu sorumluluk ve soğukkanlılıkla karşılamış, halinden şikâyet etmemiş, adeta bir sabır timsali olmuştu.</p>

    <p class="normal">Hz. Hatice hicretten üç yıl önce, 619 yılında, boykotun kalkmasından sonra, 63 yaşındayken vefat etti. İffet, şeref, sabır ve iman dolu hayatıyla, dünyadaki tüm kadınlara eşsiz bir miras bırakarak bu dünyayı terk etti. Onun ölümünü Hz. Muhammed’in amcası Ebu Talip’in ölümü izledi. Hz. Muhammed en çok sevdiği iki insanı arka arkaya kaybedince o yıl İslam tarihine ‘hüzün yılı’ olarak geçti.</p>

    <p class="normal">Hz. Hatice vefatından sonra da Müslümanların annesi olarak hiç unutulmadı. Hz. Muhammed onu sıkça anardı. Öyle ki, Hz. Ali’nin ifadesiyle, Hz. Muhammed bir gün hanımlarının yanında Hz. Hatice’den söz ederken gözyaşı dökmüştü. Bunu kıskanan eşi Hz. Ayşe’nin çıkışına ise şöyle seslenmişti:</p>

    <p class="normal">“<span class="ideitalik">Ey Ayşe! Herkes beni inkâr ettiğinde Hatice bana inandı, çevremdekiler ‘Yalan söylüyorsun!’ dediklerinde ‘Doğru söylüyorsun’ dedi. İnsanlar maddi varlıklarını saklarken, o servetini önüme koydu. Dünyada bir baş</span><span class="ideitalik">ıma kaldığım günlerde, ‘Üzülme, zamanla zorlukların yerini kolaylıklar alacak’ dedi. Ben Hatice’yi bunun için unutmuyorum.”</span></p>

    <p class="normal">Yine peygamberin ifadesiyle “<span class="ideitalik">Onun gönlünde hiç kimsede olmayan bir özellik vardı, insanın gönlündeki hüznü çeker alırdı</span>.”</p>

    <p class="normal">Hatice ismi ‘vaktinden önce doğan’ anlamıyla onun yaşamını özetliyordu. Vaktinden önce gelmişti, rahata kavuşulan dönemi göremedi. Allah Hz. Hatice’nin fedakârlığını ve imanını, Cebrail’le gönderdiği selamla mükâfatlandırdı. Daha hayattayken cennetle müjdelenen, Allah’ın selam gönderdiği çok özel bir kadındı o. Hz. Muhammed, ölüm döşeğinde yatan sevgili eşi Hz. Hatice’nin başucuna gelip ona şu müjdeyi vermişti: <span class="ideitalik">“Ey Hatice, sevin ki Allah seni İmran kızı Meryem ve Firavun’un zevcesi Asiye’yle eşit kılmıştır.”</span></p>

    <p class="h2baslik">NOTLAR</p>

    <ul class="calibre3">
      <li class="liindentmetin">Hz. Muhammed peygamberliğini ilan eder etmez, ona iman etti, bu nedenle ilk Müslüman kadın sıfatını taşır.</li>

      <li class="liindentmetin">Tam ismi, <span class="ideitalik">Ümmü’l-Kasım Hatice binti Huveylid bin Esed bin Abdilüzza bin Kusay el-Kureyşi</span> şeklindeydi.</li>

      <li class="liindentmetin">Soyu, baba ve anne tarafından Hz. Muhammed’in soyu ile birleşiyordu.</li>

      <li class="liindentmetin">Cahiliye döneminde bir savaşta kaybettiği babasından kalan servetle ticarete atılmış, dürüstlüğü ve çalışkanlığıyla Mekke’nin en zenginleri arasına girmişti.</li>

      <li class="liindentmetin">Rivayetlere göre 400 hizmetçisi vardı ve mallarını ancak 80 bin deve taşıyabiliyordu. Bu rakamlar abartılı olmakla birlikte, devrin önde gelen zenginlerinden olduğu kesindi.</li>

      <li class="liindentmetin">Tüm servetini İslam uğrunda harcadı.</li>

      <li class="liindentmetin">Bazı İslam tarihçilerine göre Hz. Hatice, evlilik niyetini kendisi dile getirmemiş, mesajını Aliyye kızı Nefise aracılığıyla Hz. Muhammed’e iletmişti.</li>

      <li class="liindentmetin">Hz. Hatice, Hz. Muhammed ile nikâhlandıktan sonra 25 sene birlikte yaşadı.</li>

      <li class="liindentmetin">Hz. Muhammed’in nesli Hz. Hatice’nin çocuklarıyla devam etti. Hz. Peygamber’in, Hz. Mâriye hariç (oğlu İbrahim küçük yaşta vefat etmişti) diğer hanımlarından hiçbirinin çocuğu olmamıştı.</li>
    </ul>
  </div>
</body>
</html>
