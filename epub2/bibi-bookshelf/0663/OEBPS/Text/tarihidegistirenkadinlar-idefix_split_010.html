<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>tarihidegistirenkadinlar-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="sagnormal"><span class="ideitalik">“Hani melekler: ‘Meryem, şüphesiz Allah seni seçti,<br class="chapter" />
    seni arındırdı ve âlemlerin kadınlarına üstün kıldı’ demişti.”<br class="chapter" /></span> <span class="idebold">(Al-i İmran Suresi, 42)</span></p>

    <p class="normal">Yaşadığımız dünyada adı en çok bilinen kadın odur. Her gün milyonlarca Müslüman ve Hıristiyan’ın dua dökülen dudaklarında onun ismi tekrarlanır durur. Bir peygambere annelik etme şerefine nail olan bu kutlu kadının hayatı için en güzel kılavuzsa, hakkındaki en güvenilir bilgileri veren Kur’an-ı Kerim başta gelmek üzere, semavi dinlerin kitaplarıdır. Şimdi gelin, bizzat Yaratıcı tarafından seçilen, arındırılan ve diğer kadınlara üstün tutulan (Al-i İmran Suresi, 42) ve aynı zamanda İslam Peygamberi’nin ismini vererek cennetle müjdelediği bu mübarek kadının hayatına daha yakından göz atalım...</p>

    <p class="normal">Din tarihçilerine göre Allah tarafından Hz. İsa’yı dünyaya getirmekle görevlendirilen Hz. Meryem, yaklaşık iki bin yıl önce, o dönemde Roma İmparatorluğu’nun egemenliği altında bulunan Filistin topraklarında, Yahudi toplumunun bir ferdi olarak dünyaya geldi. Dönemin yaygın dini putperestlikti. Bizzat Kur’an’da ‘âlemlere üstün kılındıkları’ ifade edilen Yahudiler de hak dinden sapma göstermişlerdi. Topluma kaos ve küfür egemen olmuştu. Ve işte böyle bir ortam, aynı zamanda, yeni bir peygamberin doğması için gereken şartları da barındırıyordu. Bu kutlu insanı dünyaya getirmekse, Meryem’e nasip olacaktı.</p>

    <p class="solbaslik">Övülmüş bir ailenin kızı olarak doğdu</p>

    <p class="normal">Meryem’in mensubu olduğu İmran ailesi, Müslümanların kutsal kitabı Kur’an’a göre, <span class="ideitalik">“Gerçek şu ki, Allah, Adem’i, Nuh’u, İbrahim ailesini ve İmran ailesini âlemler üzerine seçti; Onlar birbirlerinden (türeme tek) bir zürriyettir”</span> (Al-i İmran Suresi, 33-34) ifadesiyle, bizzat Allah’ın övgüsüne mazhar olmuş bir topluluktu.</p>

    <p class="normal">On ikinci ya da üçüncü yüzyıllarda yetişen fıkıh, hadis ve tarih âlimi İbnü’l Esir’in naklettiğine göre Hz. Meryem’in babası İmran ve annesi Hanna’nın çocukları olmuyordu. Bir gün Hanna bir ağacın gölgesinde otururken yavrusunu doyurmaya çalışan bir kuş görünce, kabaran annelik güdüsüyle, bir çocuk sahibi olmak için Allah’a dua etti. Duası kabul edilirse çocuğunu hizmet etmesi için Beytü’l-Makdis’e<span class="ideitalik">(1)</span> vereceğini söyledi. Bu vaadi Kur’an’da <span class="ideitalik">“Bir zamanlar İmran’ın karısı şöyle demişti: Rabbim: Karnımda taşıdığım çocuğu sadece sana hizmet etmek üzere adadım. Bunu benden kabul et”</span> (Âl-i İmran, 35) şeklinde nakledilecekti. Hanna, bir kızı olacağını hesaplamamıştı.</p>

    <p class="normal">Meryem’in doğuşunu görmek, babası İmran’a nasip olmadı. Vaadini, doğacak çocuğunun erkek olacağı kanaatiyle yapan annesi, doğumdan sonra yine de kızının Allah’ın hizmetinde olacağını tekrarladı ve ona ‘Allah’a ibadet eden kişi’ anlamına gelen Meryem ismini koydu. Yine bu durum Kuran’da şöyle dile getirilecekti:</p>

    <p class="normal"><span class="ideitalik">“Hani İmran’ın karısı: ‘Rabbim karnımda olanı ‘her türlü bağımlılıktan özgürlüğe kavuşturulmuş olarak’ Sana adadım, benden kabul et. Şüphesiz iş</span><span class="ideitalik">iten bilen Sensin Sen’ demişti. Fakat onu doğurduğunda -Allah onun ne doğurduğunu daha iyi bilirken- dedi ki: ‘Rabbim, doğrusu bir kız (çocuğu) doğurdum. Erkek kız gibi değildir. Ona Meryem adını koydum. Ben onu ve soyunu o taşa tutulmuş (kovulmuş) ş</span><span class="ideitalik">eytandan Sana sığındırırım.’” (Al-i İmran Suresi, 35</span>-<span class="ideitalik">36)</span></p>

    <p class="normal">Allah, Meryem’in annesi Hanna’nın bu içten duasını kabul edecek ve <span class="ideitalik">“Bunun üzerine Rabbi onu güzel bir kabulle kabul etti ve onu güzel bir bitki gibi yetiştirdi”</span> (Al-i İmran Suresi, 37) ayetinde dile getirildiği üzere, Hz. Meryem’in bir ahlak timsali olarak büyümesini sağlayacaktı.</p>

    <p class="solbaslik">Zekeriya Peygamber’in gözetiminde büyüdü</p>

    <p class="normal">Annesi vaadi üzerine kızını kundaklayıp Beytü’l Makdis’e götürdü. Çocuğun sorumluluğunu Hz. Yahya’nın babası Hz. Zekeriya üstüne alacaktı. <span class="ideitalik">(Yine İbnü’l Esir’e göre, Zekeriya’nın eşi Meryem’in teyzesi veya kardeşiydi)</span>. Allah’ın sevgili kullarından Hz. Zekeriya, Hz. Meryem ile yakından ilgilenecek, onun hayatındaki mucizevi olaylara bizzat tanık olacaktı.</p>

    <p class="normal">Hz. Zekeriya, Meryem için mescitte özel bir mihrap tahsis etmişti. Meryem burada sürekli ibadet ve dua ile meşgul oluyor, yanına sadece Hz. Zekeriya girebiliyor ve ne zaman yiyecek bir şeyler vermek için Meryem’in yanına girse, her seferinde o mevsimde olmayan meyvelerle karşılaşıyordu.</p>

    <p class="normal">Meryem’in seçilmiş bir kul olduğunu tasdik eden bu mucize Kur’an’da şöyle nakledilir: <span class="ideitalik">“Rabbi onu, güzel bir şekilde kabul etti. Ve onu güzel bir şekilde yetiştirdi ve Zekeriya’yı onun bakımına memur etti. Zekeriya, Meryem’in bulunduğu mihraba her girdiğinde onun yanında yiyecek rızık buldu. Bu, sana nereden geldi ey Meryem!” dedi. Meryem; “O, Allah tarafındandır. Şüphesiz Allah dilediğini hesapsız bir şekilde rızıklandırır” dedi” (Ali İmran, 37)</span></p>

    <p class="normal">Hz. Meryem, bu nezih ortamda bir ahlak abidesi olarak büyümüştü. Kendisini ziyaret eden melekler sürekli olarak, Allah katındaki makamını ve bir peygamber doğurmak için seçildiğini müjdeliyorlardı. Meryem bu büyük günü bekliyordu.</p>

    <p class="solbaslik">Cebrail Hz. Meryem’e görünüyor</p>

    <p class="normal">Meryem’in hayatındaki mucizelerden biri de Cebrail ile görüşmesi idi. Kur’an’a göre Cebrail, korkmaması için, Hz. Meryem’e insan suretinde görünmüştü.</p>

    <p class="normal"><span class="ideitalik">“Kitap’ta Meryem’i de zikret. Hani o ailesinden kopup doğu tarafında bir yere çekilmişti. Sonra onlardan yana (kendini gizleyen) bir perde çekmişti. Böylece ona Ruhumuzu (Cibril’i) göndermiştik, o da düzgün bir beşer kılığında görünmüştü.” (Meryem Suresi, 16</span>-<span class="ideitalik">17)</span></p>

    <p class="normal">Hz. Meryem, karşısındaki kişinin Cebrail olduğunu bilmediği için, bu yabancı yüzden korkmuş ve Allah’a sığınmıştı:</p>

    <p class="normal"><span class="ideitalik">“Gerçekten ben senden Rahman (olan Allah)a sığınırım. Eğer takva sahibiysen (bana yaklaşma).” (Meryem Suresi, 18)</span></p>

    <p class="normal">Cebrail ise müjdesini vermekle yetindi:</p>

    <p class="normal"><span class="ideitalik">“Ben, sana nezih ve kabiliyetli bir erkek çocuk bağışlamak için Rabbinin gönderdiği bir elçiden başkası değilim.” (Meryem Suresi, 19)</span></p>

    <p class="normal">Hz. Meryem, daha önceden meleklerin kendisine verdiği müjdeyi hatırlasa da şaşırmıştı. Zira evli değildi ve eline erkek eli değmemişti. O güne dek ibadetten başka bir düşünce girmemişti zihnine. Cebrail’e sordu:</p>

    <p class="normal"><span class="ideitalik">“‘Benim nasıl çocuğum olabilir. Bana hiç bir beşer dokunmamıştır. Ben iffetsiz de değilim’ dedi.” (Meryem Suresi, 20)</span></p>

    <p class="normal">Cebrail cevapladı:</p>

    <p class="normal"><span class="ideitalik">“Rabbin diyor ki: O benim için çok kolaydır. Onu insanlara bir mucize, katımızdan bir rahmet kılmak için böyle takdir ettik. Bu zaten (ezelde) hükme bağlanmış bir iştir.” (Meryem Suresi, 21)</span></p>

    <p class="normal">Ve Hz. Meryem, kendisine hiçbir insan eli değmeden, Hz. İsa’ya hamile kalmıştı. Kur’an’daki izleri takip ettiğimizde, bebeğini bir başına doğurduğunu anlıyoruz, doğum sancılarına karşı direnmek için de hurma dallarından güç aldığını.</p>

    <p class="normal">Kur’an’da <span class="ideitalik">“Böylelikle ona gebe kaldı, sonra onunla ıssız bir yere çekildi” (Meryem Suresi, 22)</span> ayetinde de işaret edildiği gibi, Hz. Meryem, bu mucizevi doğumun ardından bir süre bir başına yaşadı. Gözlerden uzak bir yere çekilmesi, kavminin şüphe ve itham dolu bakışlarından kurtulmak içindi. Başına gelen bu büyük hadiseyi insanlara nasıl izah edeceğini bilemediğinden sıkıntı içindeydi. Oysa henüz bilmediği çok şey vardı...</p>

    <p class="normal">Kucağında Hz. İsa ile döndüğünde, olan bitenden habersiz kavminin sözlü saldırılarına ve iftiralarına maruz kaldı Hz. Meryem. Bu durum kavmi açısından anlaşılır gibi bir şey değildi. Daha doğmadan Allah yoluna hizmete adanmış, tertemiz, iffetli bakire Meryem, şimdi kucağında, babasının da kim olduğunu söylemediği bir bebekle karşılarında dikiliyordu.</p>

    <p class="normal">Söylentiler aldı yürüdü. O ise, Allah’ın kendisine <span class="ideitalik">“Ye, iç; gönlünü hoş tut. Eğer birini görürsen, Rahman olan Allah’a susmayı adadım, bugün kimseyle konuşmayacağım de.” (Meryem Suresi, 26)</span> şeklindeki emri üzere susarak, saldırıları cevapsız bırakıyordu. (Sahabeden Abdullah İbn Zeyd’in naklettiğine göre bunları kendisine ileten Cebrail değil, kundakta kendisiyle konuşan Hz. İsa’ydı).</p>

    <p class="normal">Meryem’in üzerindeki baskı giderek artıyordu. O ise konuşmamaya yeminliydi. Ve kendisiyle konuşmak isteyenlere, eliyle kundaktaki bebeği, Hz. İsa’yı işaret etti:</p>

    <p class="normal"><span class="ideitalik">“Bunun üzerine ona (çocuğa) işaret etti. Dediler ki: ‘Henüz beşikte olan bir çocukla biz nasıl konuşabiliriz?’ (İsa) Dedi ki: ‘Şüphesiz ben Allah’ın kuluyum. (Allah) Bana Kitab’ı verdi ve beni peygamber kıldı. Nerede olursam (olayım,) beni kutlu kıldı ve hayat sürdüğüm müddetçe, bana namazı ve zekâtı vasiyet (emr) etti. Anneme itaati de. Ve beni mutsuz bir zorba kılmadı. Selam üzerimedir; doğduğum gün, öleceğim gün ve diri olarak yeniden-kaldırılacağım gün de.’ İşte Meryem oğlu İsa; hakkında kuşkuya düştükleri ‘Hak Söz.’” (Meryem Suresi, 29-34)</span></p>

    <p class="normal">Böylelikle Allah, kavminin Hz. Meryem’den beklediği açıklamayı, Hz. İsa’ya yaptırıyor, iftira bulutlarını dağıtıyor ve aynı zamanda bu mucizeyle Hz. İsa’nın nebiliği İsrailoğullarına bildirmiş oluyordu. Lakin kavmi, diğer peygamberlerin kavimlerinin de yaptığı gibi, mucizelere rağmen, ona inanmamayı tercih edecekti.</p>

    <p class="normal">Şu ana dek Hz. Meryem’in doğuşundan, Hz. İsa’yı dünyaya getirişine kadarki olaylar silsilesini Kur’an’ın gözünden takip etmeye çalıştık. İslam âlimleri, Müslümanların kutsal kitabında Hz. Meryem’in hamile kalması ve Hz. İsa’nın doğumuyla ilgili bu kadar detaylı bilgiler verilmesinin sebebi olarak, Yahudi ve Hıristiyanların bu konudaki temel bilgileri çarpıtmış ve bu her iki mübarek zata da haddi aşan sıfatlar yüklemiş olmalarını gösterir. Kur’an hem Hz. Meryem’i hem de Hz. İsa’yı olmaları gereken yere oturtarak aşırılıkları düzeltmiştir. Bununla birlikte Kur’an, Hz. Meryem’in ne kadar yaşadığı ve nerede öldüğü hakkında bilgi vermez. Peki Kur’an neyi düzeltmiştir diyecek olursak... Gelin, Hıristiyan dünyadaki Hz. Meryem algısına bir bakalım.</p>

    <p class="solbaslik">Hıristiyanların gözü ile Hz. Meryem</p>

    <p class="normal">‘Madonna’ (Hanımefendi) olarak bilinen ve Galile’ye bağlı Nasıra şehrinde yaşamış olan Meryem, Yeni Ahit’te <span class="ideitalik">(2)</span> Nasıralı İsa’nın annesi olarak geçer. Yeni Ahit, Hz. Meryem’i, Davud’un soyundan gelen, Yusuf’un nişanlısıyken Kutsal Ruh vasıtasıyla hamile kalan genç bir bakire olarak anlatır.</p>

    <p class="normal">Hıristiyanların büyük bir kısmı Hz. Meryem’in İsa’nın doğumuna kadar bakire olduğuna inanır. Ayrıca Roman Katolik Kilisesi, Rum Ortodoks Kilisesi, Doğu Ortodoks Kilisesi ve bazı Protestan cemaatler Meryem’in hayatının geri kalanını da bakire olarak yaşadığını kabul eder.</p>

    <p class="normal">Yeni Ahit’te Hz. İsa’nın hayatının önemli dönemlerinde Hz. Meryem’den de bahsedilir. Ayrıca Hz. İsa’nın göğe yükselmesinden hemen sonra yapılan toplu ibadetlerde de bulunduğuna inanılır. Hayatıyla ilgili ayrıntılara gelince; anne ve babasının isimleri eski kaynaklarda Anne ve Joachim olarak geçer. Hıristiyan kiliseleri Meryem hakkında değişik öğretiler sunarlar, bununla birlikte, hepsinin ortak noktası, ona duydukları saygıdır.</p>

    <p class="normal">Roman Katolik Kilisesi, Doğu Katolik ve Rum Ortodoks Kiliseleri onun Tanrı’nın lütfuna mazhar olmuş (Katolikler Bakire Meryem’in günahsız bir şekilde hamile kaldığına inanırlar) ve dünya hayatı sona erince göğe çıkarılan ‘Tanrı’nın (Hz. İsa) her zaman bakire kalmış annesi olarak görürler. Bazı Anglikanlar, Metodistler ve Lutherciler dâhil olmak üzere Protestanlar da Hz. Meryem’e büyük saygı duyarlar. Roman Katolik geleneği Bakire Meryem ile ilgili çalışmalar için Marioloji bilim dalını oluşturmuş ve yine kilise tarafından yetkili kılınmış, Marianum isimli, sadece bu alanla ilgilenen okullar kurmuşlardır.</p>

    <p class="normal">Hz. Meryem, Konstantinopolis Patriği Nestorius’un Hz. İsa ile ilgili öğretilerini sunması için Rum Ortodoks Kilisesi, Doğu Ortodoks Kilisesi ve tüm Rum Ortodoks Kiliseleri tarafından 431’de Efes’te düzenlenen Üçüncü Evrensel Kilise Şurası’nda kabul edilen ‘Theotokos’ (Tanrı’yı dünyaya getiren) unvanı ile anılır. Aynı anlama gelen Latince ‘Mater Dei’ (Tanrı’nın Annesi) ifadesiyse, Batı Katolik Kilisesi’nde kullanılan dillerde daha yaygındır. Söz konusu şura, papazların Meryem oğlu İsa’nın aslında Tanrı olduğunu vurgulamak için, ‘Meryem’i tereddütsüz bir şekilde Tanrı’nın annesi olarak kabul ettiğini’ açıklamıştır.</p>

    <p class="normal">‘Ana Kraliçe’ unvanıysa Kral Davud’un soyundan geldiği iddia edildiği ve bu yüzden ‘Kralların Kralı’ olarak da adlandırılan İsa’nın annesi olduğu için Hıristiyanlığın ilk dönemlerinde verilmiştir kendisine. Bu inanç, İncil’deki 1 Krallar 2:19-20 kısmına dayanmaktadır. Burada Kral Süleyman’ın annesi Bathsheba’nın ana kraliçe ilan edilip, onun ve ondan ricada bulunanların tüm isteklerinin yerine getirildiği anlatılmaktadır.</p>

    <p class="normal">Meryem’den bazen de Yeni Havva olarak bahsedilir, bu inanca göre onun Tanrı’nın emirlerine itaati (Havva’nın itaatsizliğine karşın) insanlığın İsa sayesinde kurtuluşunu sağlamıştır.</p>

    <p class="solbaslik">Yeni Ahit’teki Meryem öğretisi</p>

    <p class="normal">Yeni Ahit’te Hz. Meryem’in geçmişi hakkında yeterli bilgi bulunmamaktadır. Nişanlılığı esnasında Cebrail Meryem’e Kutsal Ruh sayesinde geleceği önceden haber verilen Mesih’e hamile kalacağını bildirir. Yusuf bir gün rüyasında Meryem’in hamileliğinden haberdar olur ve çok şaşırır, ancak melek ona hiç korkmamasını ve Meryem’le evlenmesini söyler, Yusuf da bunu yerine getirir. Mark ve John’un yazdığı İnciller ve Aziz Paul’un mektupları İsa’nın doğumu ile ilgili açık bilgiler sunmaz.</p>

    <p class="normal">Luka İncili’ne göre <span class="ideitalik">(3)</span>, Cebrail, kısır olan Hz. Meryem’e mucizevi bir şekilde hamile olduğunu söylediğinde, Meryem hemen Judah’ta (Eski İsrail’in güneyinde bir bölge) kocası Zekeriya ile yaşayan Elizabeth’i görmeye gider. Oraya vardığında Elizabeth onu ‘Tanrı’nın Annesi’ ilan eder ve bunun üzerine Meryem de bir şükran şarkısı söyler. Üç ay sonra Meryem evine geri döner. Daha sonra Yusuf ve Hz. Meryem Betlehem’e giderler ve Hz. Meryem orada Hz. İsa’yı dünyaya getirir. Sekiz günün ardından çocuk sünnet edilir ve kendisine İsa ismi verilir. Tüm bunlar, Cebrail’in önce Hz. Meryem’e, sonra da Yusuf’a bildirdikleri çerçevesinde gelişir.</p>

    <p class="normal">Bu işlemlerden sonra sıra, İsa’nın yeni doğan bebekler için uygulanan kanunlar uyarınca Kudüs’teki bir tapınakta Tanrı’nın huzuruna çıkarılmasına gelir; sonra da Mecusilere yapılacak ziyaret, Mısır’a gidiş ve Kral Büyük Herod’un M.Ö. 2/1 civarında ölümüyle Nasıra’ya yerleşmeleri gibi gelişmeler yaşanır. Hz. Meryem Nasıra’da neredeyse otuz yıl kadar yaşar.</p>

    <p class="normal">Yeni Ahit’te Hz. İsa’nın gençliğine dair yegâne olayda onun adı da geçer: Hz. İsa 12 yaşındayken Kudüs’teki Paskalya kutlamalarından dönerken Meryem ve Yusuf’un yanından ayrılır ve tapınaktaki eğitmenlerin arasında bulunur. Bu olayla Hz. İsa’nın peygamberliği arasında geçen süre içinde Hz. Meryem muhtemelen dul kalır, çünkü Yusuf’tan bir daha bahsedilmez.</p>

    <p class="normal">Vaftizinden ve çölde şeytanın onu ayartmaya çalışmasından sonra, Kana’daki düğünde Hz. İsa suyu şaraba dönüştürerek ilk mucizesini gerçekleştirirken, Hz. Meryem’in de orada olduğuna inanılır. Sonra, Hz. Meryem’in Hz. İsa’nın erkek kardeşlerinin (James, Yusuf, Simon ve Judas) ve adı bilinmeyen kız kardeşlerinin yanında olduğu olaylardan da bahsedilir (Bu, Hz. Meryem’in ölünceye kadar bakire olduğu şeklindeki öğretiye karşı ileri sürülen iddialardandır). Hz. Meryem ayrıca Hz. İsa’nın ‘çarmıha gerildiği’ zaman da “İsa’nın âşık olduğu havarinin yanında” kendi kız kardeşi ile birlikte dururken tasvir edilmektedir. İncil’de yer almamasına rağmen Hz. Meryem’in, oğlunun ölü bedenine sarılmış haldeki tasviri de ‘merhamet’ adı verilen ve sıkça kullanılan motiflerdendir.</p>

    <p class="normal">Elçilerin İşleri kısmında (1:12-26, özellikle 14) Hz. Meryem, Hz. İsa’nın göğe yükselmesinden sonra Yüksek Oda’da Matthias’ın Judas’ın yerine seçilmesi esnasında toplanan yaklaşık 120 kişinin arasında 12 havari dışında adı geçen tek kişidir <span class="ideitalik">(Orada Hz. İsa’nın karısının ve erkek kardeşlerinin de olduğu söylenmektedir, ancak adları belirtilmemiştir).</span> Bundan sonra İncil’de Meryem bahsi geçmemektedir.</p>

    <p class="normal">James İncili’ne <span class="ideitalik">(4)</span> göre ise Hz. Meryem Joachim ve Anna’nın kızıydı. Meryem ana rahmine düşmeden önce Anna kısırdı ve hamile kaldığında kocası da kendisi de oldukça yaşlıydı. Üç yaşındayken anne ve babası Meryem’i kutsanmış bir bakire olarak Kudüs’teki tapınağın hizmetine verdiler.</p>

    <p class="normal">Roman Katolik ve Doğu Ortodoks geleneğine göre Hz. Meryem, etrafında havariler varken, Hz. İsa’nın göğe yükselmesinden 3 ila 15 yıl sonra, Kudüs’te ya da Efes’te öldü. Daha sonra havariler mezarını açtıklarında Hz. Meryem’in içinde olmadığını gördüler ve bunun üzerine onun da göğe yükseldiğine <span class="ideitalik">(assumption ya da dormition olarak isimlendirilir)</span> kanaat getirdiler.</p>

    <p class="normal">Efes yakınlarındaki Meryem Ana Evi, bazıları tarafından Hz. Meryem’in semaya yükselene kadar yaşadığı yer olarak kabul edilir. Aziz John İncili’ne göre Hz. İsa göğe yükselmeden önce, “Kadın, işte oğlun” diyerek Aziz John’u ve Aziz John’a da “İşte anan” diyerek Hz. Meryem’i göstermiştir. Hz. İsa’nın ölümünden sonra Aziz John’un Meryem Ana’yı beraberinde Efes’e getirdiği, kısa bir süre Konsül Kilisesi’nin (Meryem Kilisesi) bugün bir bölümünün altında kalan bir yapıda konakladıkları, 431 yılı Konsül tutanaklarında belirtilmektedir. Daha sonra Aziz John, Meryem Ana’yı önceden hazırlattığı Bülbül Dağı’ndaki eve (Efes’teki Meryem Ana Kilisesi) götürmüştür. Meryem Ana’nın hayatının son günlerini geçirdiği evin yeri zaman içinde unutulmuştur.</p>

    <p class="solbaslik">Hz. Meryem’in Günahsız Hamileliği</p>

    <p class="normal">Roman Katolikleri Meryem’in Günahsız Hamileliğine (immaculate conception); yani İsa’nın Tanrı’nın lütfuna mazhar olup günahsız olarak dünyaya geldiğine inanırlar. Roman Katolik Kilisesi’nin bu isimle 8 Aralık’ta kutladığı bir dini bayram vardır. Bu bayramın adı toplumdan topluma farklılık gösterse de Günahsız Hamilelik inancı Katolik Kilisesi’nin öğretilerinin bir parçası olmaya devam etmektedir.</p>

    <p class="normal">Rum Ortodoks Kilisesi ise Günahsız Hamilelik yaklaşımını reddeder. Onların ‘günahkâr doğma’ ya da ‘ilk günah’ <span class="ideitalik">(original sin)</span> olarak bilinen anlayışları, Roman Katolik Kilisesi’ninkinden farklılık gösterir. Onlara göre, ilk günah olmasa bile, Hz. Meryem, bir şekilde diğer insanlardan ayrı tutulacaktır. Bazı Ortodokslar ise Hz. Meryem’in de herhangi bir kadın gibi hamile kaldığına, onun da Adem’in günahını taşıdığına, ancak Hz. İsa’nın (Tanrı’nın) rahmine düşmesiyle tüm günahlarından arındığına inanırlar. Bu görüş, hiç günah işlemediği inancıyla birleşince, onu daha da önemli bir taşıyıcı haline getirir. Fakat bu konuda Ortodoks Kilisesi henüz kesin bir yargıya ulaşamamış görünmektedir.</p>

    <p class="normal">Protestanlar ise Hz. Meryem’in günahlarından hemen arındığı görüşüne inanmamaktadırlar. Bu öğreti Meryem’in hiç günah işlemediğini söyleyen ve daha geniş kabul görmüş öğreti ile karşılaştırılmalıdır. Günahsız Hamilelik öğretisi sadece Meryem’in hiç günah işlemediğini değil, aynı zamanda hamile kaldığı andan itibaren günahtan korunduğunu da ifade eder. Protestanlar, Anglikanlar ve Rum Ortodoksları, Hz. Meryem’e büyük saygı gösterirler, ancak bu onların Roman Katolik Kilisesi’nin Günahsız Hamilelik öğretisini kabul ettikleri anlamına gelmez.</p>

    <p class="solbaslik">Hz. Meryem’in son günleri</p>

    <p class="normal">Şu ana kadar, önce Kur’an, ardından da Hıristiyan kaynak ve inanışları üzerinden Hz. Meryem’in izini takibe çalıştık. Sonuç olarak tüm ehl-i kitap mensupları, onun Hz. İsa’nın annesi olduğunda hemfikir olsa da bu hamileliğin ve Hz. Meryem’in akıbetinin detaylarıyla ilgili bir fikir birliği görülmemektedir. Bununla birlikte en sağlam ve akla yatkın bilgilerin Kur’an kaynaklı olduğunu belirtmekte fayda vardır. Birçok kitaba ve filme konu olsa da günümüze kadar süren ve halen devam eden araştırmalara rağmen Hz. Meryem’in hayatının tümüyle ilgili ayrıntılara ulaşılamamıştır.</p>

    <p class="normal">Birçok din tarihçisine göre Hz. Meryem, Hıristiyanlık öğretilerinin yayılması işini Havarilere bırakmış ve hayatının son dönemini gizlilik ve sükûnet içinde geçirmiştir. Nerede vefat ettiğine gelince; yukarıda da Hz. Meryem’in hayatının bir bölümünde Efes’te ikamet ettiğine değinmiştik. Bu konu kesin olmasa ve İncil’de Hz. Meryem’in Efes’te kaldığına dair bir bilgi bulunmasa da akli deliller yok değildir. IV. yüzyıl kilise yazarlarından Aziz Epifan ‘Panarion’ adlı eserinde Efes’teki Aziz John ve Hz. Meryem’i örnek alan bazı kişilerin, dinlerini yaşamak uğruna inzivaya çekildiklerinden bahseder. Aynı şekilde IV. yüzyılda Kudüs’le ilgili araştırmalar yapmış olan Azize Jerome da Kudüs’te ya da civarında Hz. Meryem’e ait herhangi bir yapı ya da anıt olduğundan söz etmemektedir. Bazı âlimler de Hıristiyanlıkta azizler ve din uğruna şehit olanlar için sadece yaşadıkları ve tanındıkları yerlerde kilise kurulabildiğini hatırlatarak, Efes’teki Meryem Ana Kilisesi’ni, Hz. Meryem’in Efes’te yaşadığına ve ruhunun bedeninden orada ayrıldığına delil kabul ederler.</p>

    <p class="normal"><span class="idebold">1</span> <span class="ideitalik">Müslümanların ilk kıblesi olan Mescid-i Aksa’nın kimi tarihçilere göre ilk adı. Rivayete göre Mescid-i Aksa Beyt-i Makdis’in kalıntıları üstüne inşa edilmiştir. Yine kimi rivayetlere göre Hz. Muhammed’in Mirac’a çıktığı yer olan Mescid-i Aksa’nın adı olarak da Beyt-i Makdis kullanılmıştır.</span></p>

    <p class="normal"><span class="idebold">2</span> <span class="ideitalik">İncil’in ilk bölümünü oluşturan 39 kitaba Eski Ahit denir. Eski Ahit, Tevrat ve Zebur’u da kapsar. Eski Ahit’in ardından gelen ve Hıristiyanlarca kutsal sayılan 27 kitapçığaysa Yeni Ahit denir. Yeni Ahit Hıristiyanlığın ana unsurudur ve modern Batı medeniyetinin oluşmasında büyük rol oynamıştır. Eski Ahit ve Yeni Ahit’in toplamı, Kitab-ı Mukaddes’i, yani İncil’i oluşturur.</span></p>

    <p class="normal"><span class="idebold">3</span> <span class="ideitalik">Yeni Ahit’in ilk dört bölümünü oluşturan kanonik İncillerin üçüncüsüdür. Luka Latince ‘aydınlık’ anlamına gelir. Bir doktor olan Luka tarafından yazıldığı kabul edilir. Luka, İsa’nın havarilerinden biri değil; Aziz Paul’ün takipçilerindendir. Vaftizci Yahya’nın doğumundan İsa’nın göğe yükselişine kadarki yaklaşık 35 yılı kapsar. M.S. 60’lı yıllarda yazıldığı tahmin edilmektedir.</span></p>

    <p class="normal"><span class="idebold">4</span> <span class="ideitalik">1611’de İngiltere Kralı I. James tarafından toplanan bir kurul tarafından yapılan İncil çevirisi. 17. yüzyıldan bu yana İngilizce konuşan halkların ortak İncili olarak kabul edilir.</span></p>

    <p class="h2baslik">NOTLAR</p>

    <ul class="calibre3">
      <li class="liindentmetin">Meryem ‘dindar kadın’ demektir. Erkeklerden sakınan, iffetli anlamında ‘Betül’ adıyla da adlandırılır.</li>

      <li class="liindentmetin">Hamileliği hakkında farklı görüşler bulunmaktadır. Bir kısım âlim hamileliğinin bir veya dokuz saat kadar olduğunu söylerken, diğer bir kısmı da sekiz ay olduğunu söylemişlerdir. Üzerinde en çok ittifak edilen görüşe göre ise, bir kadının tabiî hamilelik müddeti kadar gebe kalmış ve yine aynı tarzda çocuğunu doğurmuştur.</li>
    </ul>
  </div>
</body>
</html>
