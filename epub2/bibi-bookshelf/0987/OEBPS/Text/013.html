<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 6</title>
</head>

<body>
  <h1 class="h11">BÖLÜM 6</h1>

  <p class="p10"><span class="t7">AYNALI K</span><span class="t7">İ</span><span class="t7">LER</span></p>

  <p>&nbsp;</p>

  <p>Yedinci oğlun yedinci oğlu olduğumdan cadılar beni uzaktan sezemezdi. Yani fazla yakınlaşmadığım sürece üç kız kardeşi güvenli bir şekilde takip edebilirdim. Öte yandan Mouldheel klanının daha tehlikeli olan diğer fertlerine de dikkat etmeliydim.</p>

  <p>Başlangıçta kolaydı. Fenerlerinin ışığını görebiliyor, kızların ormanda ilerlediklerini duyabiliyordum. Çok ses çıkarıyorlar, yüksek sesle konuşuyorlardı, sanki tartışıyor gibiydiler. Bir noktada tüm dikkatime rağmen yerdeki bir dala bastım. Büyük bir gürültüyle kırılınca duymuş olabileceklerini düşünerek olduğum yerde donakaldım. Boşuna endişelenmiştim. Onlar çok daha fazla gürültü yaptığından arkalarında olduğumun farkında değillerdi.</p>

  <p>Ormandan çıkınca işler güçleşti. Açık alanda, kıraç bir bozkırdaydık. Ay ışığı görülme riskimi arttırdığından onları iyice uzaktan takip etmem gerekti, fakat çok geçmeden bir avantajım olduğunu fark ettim. Üç kız bir nehre varıp yay gibi kıvrılarak yön değiştiren nehir kıyısından ilerleyerek güneye döndüler. Bu da sahiden cadı olduklarını doğruluyordu. Akarsudan geçememişlerdi!</p>

  <p>Ancak ben geçebilirdim! Böylece onları ne yöne gideceklerini kestirerek kısa yoldan geçebilirdim. Fundalıktan aşağıya doğru inmeye başladıklarında ben de mümkün olduğunca çalılarla ağaçların gölgesinde kalarak onlara paralel bir şekilde ilerlemeye başladım. Bir süre böyle devam ettikten sonra zemin iyice zorlu bir hal aldı ve ileride bir başka karanlık orman daha gördüm; sağımda kalan Pendle Tepesi'ne paralel uzanan sık ağaç ve çalılarla kaplı bir orman.</p>

  <p>Önce bunun bir sorun olmayacağını düşündüm. Yavaşlayıp aramızı açarak onları yine güvenli bir mesafeden takip etmeye başladım. Ancak ağaçların arasına girdiğimde tuhaf bir şey olduğunun farkına vardım. Üç kız kardeş artık daha önce geçtiğimiz ormanda yaptıkları gibi yüksek sesle konuşmuyordu. Hatta hiç ses çıkarmıyorlardı. Ürkütücü bir sessizlik çökmüştü, sanki etraftaki her şey nefesini tutmuştu. Biraz öncesine kadar ancak hafif bir esinti varken artık yaprak dahi kımıldamıyordu. Fare ya da kirpi gibi gece ortaya çıkan yaratıkların normalde çıkardığı hışırtılar da yoktu. Ya ormandaki her şey taş kesilerek nefesini tutmuştu ya da ormanda hiç hayat yoktu.</p>

  <p>Sonra dehşet içinde titreyerek tam olarak nerede olduğumu ve bu sessizliğin nedenini anladım. Burası ufak, ormanlık bir vadiydi. Ve ufak, ormanlık vadilere verilen bir diğer ad da korulu vadidir.</p>

  <p>Peder Stocks'un Korulu Cadı Vadisi adını verdiği yerdeydim! Burası tüm o ölü cadıların, ormandan geçen hatta ormana yaklaşan kurbanlarını haklamak için toplandıkları yerdi. Her yıl burada pek çok kişi hayatını kaybediyordu. Üvez asamı sımsıkı kavrayıp olduğum yerde durarak dikkatlice etrafı dinledim. Yaklaşan hiçbir şey yoktu, fakat ayaklarımın altındaki toprak yumuşaktı ve onlarca yıldır süregelen karanlık mevsimler ölü cadılar için mükemmel saklanma yerleri meydana getirmişti. Hatta birisi hemen yakınımda, yaprakların altında gizleniyor olabilirdi. Bir adım atsam ayak bileğime yapışabilirdi! Tek bir ısırıkla kanımı emmeye başlayabilirdi.</p>

  <p>Asamı kullanarak kurtulabilirdim; en azından kendi kendime böyle söylüyordum. Hızlı olmam gerekirdi. Cadı güçlenirken ben gitgide güç kaybederdim. Peki ya şu sahiden çok güçlü olan cadılardan biriyle karşılaşırsam? Peder Stocks vadinin derinlerinde kurban arayan iki ya da üç güçlü cadıdan bahsetmişti. Bu düşünceyi apar topar zihnimden uzaklaştırdım.</p>

  <p>Yavaş ve dikkatli bir şekilde ilerlemeye başladım. Bir yandan da üç kız kardeşin neden aniden sessizleştiğini düşünüyordum. Acaba onlar da ölülerin dikkatini çekmekten mi endişe ediyordu? Korkmalarını gerektirecek ne vardı ki? Hepsi de cadı değil miydi? Ve sonra Peder Stocks üç kurul arasındaki kadim düşmanlıktan bahsetmişti. Deane ve Malkinler arasında bazı evlilikler olmuştu, fakat klanlar yalnızca karanlık güçlerini birleştirmeleri gerektiğinde bir araya geliyorlardı. Belki de Mouldheel kardeşler de düşman klana mensup ölü bir cadıyla karşılaşmaktan korkuyorlardı.</p>

  <p>Oldukça gergin, korkutucu bir andı; her an saldırıya uğrayabilirdim. Ama en sonunda derin bir oh çekerek vadinin sonuna ulaştım. O ağaçların karanlığından bir an önce çıkmış olduğuma çok memnundum. Bir kez daha ay ışığı altında önümdeki titrek fener ışıklarını izleyip, tartışıyormuş gibi bağırıp çağıran kız kardeşlerin seslerini dinleyerek ilerlemeye başladım. On dakika kadar sonra dik bir tepeden aşağı inmeye başladılar, ileride yanmakta olan bir ateşin geceyi aydınlattığını görebiliyordum. Bir süre geride bekledikten sonra alıç ve gürgen ağaçlarıyla çevrili bir koruluğa gizlendim. Budanıp kesilme zamanı geldiğinden iyi bir saklanma yeriydi. Çok geçmeden sık çalıların arasından olan bitene bakıyordum.</p>

  <p>Tam altımda sıra sıra dizili taraçalı kulübeler -toplamda sekiz tane- vardı ve taş döşeli geniş arka bahçede büyük bir şenlik ateşi yanıyor, alevler geceyi aydınlatıyordu. Daha yakında, ağaçların arasında bir başka kulübe topluluğu vardı. Burası Mouldheel klanının yaşadığı Bareleigh olmalıydı.</p>

  <p>Toplamda yaklaşık iki düzine insan vardı, erkek ve kadın sayısı eşit gibiydi ve çoğu ya taşların ya da otların üzerine oturmuş, kucaklarındaki tabaklardan elleriyle yemek yiyorlardı. Oldukça zararsız görünüyordu; ılık bir yaz akşamı ay ışığında yemek yemek üzere toplanmış bir grup dost. Bağırış çağırışları kahkahalarına karışarak rüzgârda yankılanıyordu.</p>

  <p>Ateşin kenarına doğru üç ayaklı metal bir sehpadan sarkıtılmış bir kazan vardı ve ben izlerken bir kadın elindeki tasa bir şeyler koyduktan sonra diğerlerinden uzakta oturan bir kıza götürdü. Kızın başı eğikti ve taş döşemelere bakıyordu, fakat tas uzatılınca başını kaldırıp sertçe üç kez başını salladı.</p>

  <p>Bu Alice'ti! Elleri serbestti, ancak alevlerin ışığında parlayan bir metal görmüştüm: Ayakları zincirliydi.</p>

  <p>Onu yenice fark etmiştim ki üç kız kardeş bahçeye ulaştı. Kalabalığa karışırlarken herkes sustu.</p>

  <p>Mab kimseye bir şey söylemeden ateşin yanına ilerledi. Ateşe tükürür gibi yapınca alevler sönüverdi. Havada uçuşan kıvılcımlar yok oldu, alevler titremeye başladı ve korlar bir an için parlayıp söndü. Yine de fenerler alanı yeterince aydınlatıyordu. Mab'den gelen bir işaretle erkeklerden biri, Alice'i omzuna atarak sol tarafımda kalan kulübenin açık kapısından içeri taşıdı.</p>

  <p>Kalbim yerinden fırlayacak gibi çarpıyordu. Mab'in, Alice öldükten sonra ona ait olmamla ilgili söylediklerini anımsadım. Yoksa onu şimdi öldürecekler miydi? Adam Alice'i bu yüzden mi içeri götürmüştü?</p>

  <p>Tepeden aşağı koşup ona yardım etmeye çalışmak üzereydim. Etrafta bu kadar insan varken durum umutsuzdu, ama orada öylece durup Alice'in acı çekmesini izleyemezdim. İçim içimi yerken bir süre bekledim. En sonunda daha fazla dayanamadım, fakat tam harekete geçecektim ki adanı kulübenin kapısında belirip kapıyı arkasından kilitledi Mab de vakit kaybetmeden iki kız kardeşini arkasına alarak kalabalığı bir kapıdan geçirip kulübenin arkasında nehir paralel uzanan bir patikaya çıkardı.</p>

  <p>Herkes uzaklaşıp Bareleigh'ın merkezi olduğunu düşündüğüm yere varmalarını bekledikten sonra dikkatlice tepeden aşağı indim. Başından beri kulübenin içinde olan birilerinin hâlâ orada olma ihtimalleri vardı. Yani Alice'i öylece bırakıp gidebilirler miydi? Bu hiç olası değildi.</p>

  <p>Kapıya varınca Andrew'un bana verdiği özel anahtarla kilidi açtım.</p>

  <p>Kapıyı yavaşça aralayıp içeri, dağınık bir mutfağa girdim. Üç siyah mumun ışığında lavabonun kirli tabak çanakla dolu, taş döşeli zemininse hayvan kemikleri ve donmuş yağ kaplı olduğunu gördüm. Kapıyı yavaşça arkamdan kaparken gözlerim etrafta dört dönerek olası bir tehlike aradı. Kimse yok gibiydi ama yine de hareket etmedim. Kapıya yaslandım, bayat yağ ve çürük yiyecek kokuları arasında sakinleşebilmek için yavaşça soluk alıp verirken, bir yandan da kulak kabartmış etrafı dinliyordum. Kulübe boş gibiydi, hatta neredeyse fazla sessizdi. Alice'in hiç ses çıkarmayacağına inanmak güçtü. Bunu düşününce kalbim yine deli gibi atmaya başladı ve korkudan boğazım düğümlendi. Ya sahiden öldürüldüyse? Ya adam onu öldürmek için içeri soktuysa?</p>

  <p>Bu düşüncenin dehşeti beni harekete geçirdi. Her odayı kontrol etmem gerekecekti. Ufak, tek katlı bir kulübe olduğundan endişe etmem gereken ikinci bir kat yoktu. Ara kapı küçük, dağınık bir yatak odasına açılıyordu; yatağın üzerinde buruş buruş olmuş pis çarşaflar vardı ve pencere denizliğinde bir başka siyah mum vardı. Alice'ten hiçbir iz yoktu. Nerede olabilirdi?</p>

  <p>Yatağın ilerisinde, karşı duvarda bir başka kapı daha vardı. Tokmağa uzanıp kapıyı yavaşça açarak içeri girince kendimi oturma odasında buldum.</p>

  <p>İlk bakışta yalnız olmadığımı anlamıştım! Sağımda köz haline gelmiş kömürlerle dolu şömine vardı. Fakat tam karşımdaki masanın üzerine eğilmiş öylece duran, bembeyaz saçları birbirine dolaşmış deli bakışlı bir cadı vardı. Ben içgüdüsel olarak asamı havaya kaldırırken o da ağzını açıp yumruğunu bana doğru savurmaya başladı. Ancak hiç ses çıkmıyordu ve aslında cadının odada olmadığını fark ettim. Büyükçe bir aynaya bakıyordum. Cadıysa aynayı kullanarak odayı uzaktan izliyordu.</p>

  <p>Acaba ne kadar uzaktaydı? Kilometrelerce ötede mi, yoksa hemen şuracıkta mı? Her neredeyse bir başka ayna kullanarak Mouldheel klanına kulübede bir yabancı olduğunu haber verebilirdi. Birileri gelene kadar acaba ne kadar vaktim vardı?</p>

  <p>Aynanın altında ve benim sol tarafımda karanlığa doğru alçalan dar basamaklar vardı. Bir kiler olmalıydı. Acaba Alice orada olabilir miydi?</p>

  <p>Vakit kaybetmeden arka cebimde taşıdığım çıra kutusuyla mumu çıkardım. Çok geçmeden, aynada sessizce bağırıp çağıran cadıya aldırış etmeden sağ elimde mum, sol elimdeyse asam olduğu halde basamaklardan aşağıya inmeye başlamıştım bile. Basamakların sonlandığı yerde kilitli kapıyı anahtarımla kolayca açıverdim; kapıyı yavaşça itip odayı aydınlatmak için elimdeki mumu öne uzattım.</p>

  <p>Bir kömür yığınının yanında Alice'i sırtını duvara dayamış oturur vaziyette görünce rahatladım. Yaralı görünmüyordu. Başını kaldırıp bir şeyler söylemek üzere ağzını açmak üzereyken yüzündeki dehşeti gördüm. Sonra beni tanıyıp rahat bir nefes aldı.</p>

  <p>"Ah Tom! Sensin. Beni öldürmeye geldiklerini sandım."</p>

  <p>"Her şey yolunda Alice," dedim. "Seni hemen kurtaracağım."</p>

  <p>Yanına eğildim, Alice'in ayağındaki zincirleri birbirine bağlayan kilidi anahtarımla açmak çocuk oyuncağıydı. Şimdilik işler yolunda gidiyordu. Ancak Alice'e kalkması için yardım edince hâlâ korku içinde titrediğini gördüm. İşte kilerde bir tuhaflık olduğunu tam da o anda anladım. Fazla aydınlıktı. Tek bir mum bu kadar aydınlık veremezdi.</p>

  <p>Doğrulurken bunun nedenini anladım. Dört duvarda da yaklaşık başımın hizasında asılı olan gösterişli, siyah renkte ahşap çerçeveli büyük birer ayna vardı. Aynaların her biri de mum ışığını yansıtıp parlaklığını arttırıyordu. Fakat sonra başka bir şey görünce dehşete kapıldım: Aynaların hepsinde bana nefret dolu gözlerle bakan bir yüz vardı.</p>

  <p>Üçü kadındı -vahşi, kötücül gözleriyle kabarık, bakımsız saçları vardı- oysa dördüncü aynadaki, bir çocuk yüzüne benziyordu. Ve işte bakışlarım, bu dördüncü aynadaki yüze kilitlenmiş; sanki taş kesilmiştim. Başı küçüktü -bu yüzden bir oğlan çocuğu olduğunu düşünmüştüm- ne var ki dış görünüş itibariyle tam bir erkek gibiydi; başı tamamen keldi ve kanca bir burnu vardı. Bir an için görüntü dondu, bir portreden farksızlaştı, ancak bakmaya devam edince ağzı sanki avını yutmaya hazırlanan yırtıcı bir hayvanın çenesi gibi aralandı. Dişlerinin her biri jilet kadar keskin iğnelerdi.</p>

  <p>Bunun kim ya da ne olduğu konusunda hiçbir fikrim yoktu ama beni çok korkutmuştu. O kilerden hemen çıkmam gerekiyordu. Artık dört aynadaki görüntülerin her biri bizi izliyordu. Alice'i serbest bıraktığımı biliyorlardı. Mumu söndürüp tekrar arka cebime soktum.</p>

  <p>"Hadi Alice," dedim elini tutarak. "Buradan bir an önce kaçalım!"</p>

  <p>Sözlerimi bitirir bitirmez onu basamaklardan yukarı çıkarmaya başladım ama ya çok korkuyordu ya da bir nedenden ötürü güçsüz düşmüştü, çünkü ben tırmanırken sanki geride kalıp beni de çekmeye çalışıyor gibiydi.</p>

  <p>"Ne yapıyorsun Alice?" diye sordum. "Her an gelebilirler!"</p>

  <p>Alice başını iki yana salladı. "Bu o kadar kolay değil. Beni zincirlemekten fazlasını yaptılar. Buraya bağlandım. Zaten bahçeden daha uzağa gidemem.</p>

  <p>"Bağlama büyüsü mü?" diye sordum durup ona dönerek. Yanıtı zaten biliyordum. Mab onun bağlandığını söylemişti; demek yalan söylemiyordu.</p>

  <p>Alice çaresizlik içinde başını salladı. "Beni kurtarmanın bir yolu var ama kolay olmayacak. Hem de hiç. Saçımdan bir tutam aldılar. Düğümlenmiş halde. Yakılması gerek. Tek yol bu!"</p>

  <p>"Nerede peki?"</p>

  <p>"Mab'de, çünkü büyüyü o yaptı."</p>

  <p>"Dışarıda konuşuruz," diyerek Alice'i yeniden yukarı çektim. "Merak etme, bir yolunu bulurum..."</p>

  <p>Neşeli konuşmaya çalışıyordum, ama aslında moralim çok bozulmuştu. Yanında ona yardım edecek bir sürü kişi varken o saç tutamını Mab'den nasıl alabilirdim ki?</p>

  <p>Çekip sürükleyerek bir şekilde Alice'i kiler basamaklarından çıkarmayı başardım. Cadı artık aynanın içinden bakmıyordu. Yoksa buraya mı geliyordu? Yatak odasıyla mutfaktan geçip arka kapıya ulaştık, fakat kapıyı açınca moralim iyice bozuldu. Her geçen saniye daha da yaklaşan öfkeli sesler duydum. Evin önündeki patikaya açılan kapıya ulaşmak için bahçede ilerlemeye başladık. Alice gerçekten elinden geleni yapıyordu, ancak yalnızca yürümeye çalışmak bile nefes nefese kalmasına neden oluyordu ve alnından ter boşalıyordu. Aniden olduğu yerde durdu.</p>

  <p>"Daha fazla gidemem," diyerek ağlamaya başladı. "Bir adım bile atamam!"</p>

  <p>"Ben seni taşırım!" dedim. "Mab yüz adım için bağlandığını söyledi. Eğer bu mesafeyi aşarsak belki düzelirsin." Ve yanıt vermesini dahi beklemeden onu bacaklarından kavradığım gibi sağ omzumun üzerine attım. Asamı da sol elimle kavrayıp bahçe kapısından patikaya çıkıp karşıya geçerek çağlayan nehri de aşıp karşı kıyıya geçtim. Cadılar akan suyu aşamazlardı, yani aramızda bir bariyer oluşmuştu. Belki de kilometrelerce mesafe kat ederek karşıya geçmek için başka bir yol bulmaları gerekecekti. Bu da Downham yolunda bize avantaj sağlardı.</p>

  <p>Alice'i taşımak kolay değildi, üstelik acı çekiyormuş gibi sürekli sızlanıyordu. En sonunda ona seslendim: "İyi misin Alice?"</p>

  <p>Alabildiğim tek yanıt bir başka homurtu oldu, ne var ki ilerlemeye devam etmekten başka çarem olmadığımdan dişimi sıkıp solumda Pendle Tepesi olduğu halde kuzeye ilerlemeye devam ettim. Korulu Cadı Vadisi'ne varacağımı bildiğimden sağıma, yani doğuya doğru ilerleyerek oradan mümkün olduğunda uzak durmaya çalıştım. Çok geçmeden bir nehre daha geldim. Takip edildiğimize dair hiçbir ses duymadığımdan Alice'i yavaşça suyun kenarındaki otların üzerine bıraktım. Gözlerinin kapalı olduğunu görünce dehşete kapıldım. Uyuyor muydu yoksa bayılmış mıydı?</p>

  <p>Birkaç kez adını seslendiysem de hiç tepki alamadım. Yavaşça sarsmaya çalışmam da fayda etmedi. Gitgide daha da endişelendiğimden nehir kıyısına eğilip birleştirdiğim avuçlarımı buz gibi suyla doldurdum. Ardından suyu Alice'in alnına önce yavaşça damlattım sonra da iyice boşalttım. İrkilip doğruldu, bakışları korku doluydu.</p>

  <p>"Her şey yolunda Alice. Kaçtık. Güvendeyiz."</p>

  <p>"Güvende mi? Nasıl güvende olabiliriz? Peşimizden geleceklerdir. Fazla uzakta olamazlar."</p>

  <p>Hayır," dedim. "Nehrin karşı kıyısına geçtik. Su çok hızlı aktığından geçemeyeceklerdir."</p>

  <p>Alice başını iki yana salladı. "O kadar kolay değil Tom. Cadıların pek çoğu aptal değildir. O çirkin tepenin orada birçok nehir var," diyerek Pendle'ı işaret etti. "Bir yerden bir yere gitmek bu kadar zor olsa cadılar orada yaşar mıydı? Bazı yolları ve çözümleri vardır, öyle değil mi? Gerçekten ihtiyaç duyulan yerlere "cadı setleri" inşa ederler, bir kolu tutup çevirir. Makaralar suyun üzerine kocaman bir tahta indirerek akışı keser. Tabii ki suyun tahtayı aşıp etrafından dolaşması fazla uzun sürmez ama bu süre birkaç cadının geçmesi için yeter. Yanılmıyorsam fazla uzakta olmayacaklardır!"</p>

  <p>Alice sözünü bitirir bitirmez arkamızdaki ağaçların arasından gelen bir bağrış duydum. Demek sahiden peşimizdeydiler ve gitgide yaklaşıyorlardı.</p>

  <p>"Yürüyebilir misin?" diye sordum.</p>

  <p>Alice başını sallayarak, "Sanırım," deyince elini tutup uyağa kalkmasına yardım ettim. "Beni bağlama büyüsünün etki alanının dışına taşıdın. Çok acı verdi ama artık neredeyse kurtulmak üzereyim. Fakat bir tutam saçım hâlâ Mab'de. Onu kullanarak daha başka neler yapabileceğini düşünmek dahi istemiyorum. Bana karşı sahiden bir avantaj sağladı!"</p>

  <p>Kuzeye, Downham'a doğru ilerlemeye devam ettik. Alice önceleri yürümekte güçlük çekiyordu, ancak attığı her adımla birlikte gücü de yerine gelmeye başladı ve çok geçmeden epey yol kat etmeye başladık. Sorun şu ki arkamızdaki sesler de gitgide yaklaşıyordu. Arayı kapatıyorlardı.</p>

  <p>Downham Tepesi'nin kenarına doğru tırmanmaya başlamışken bir koruluğa girdik. Alice aniden kolumu tutup bizi durdurdu.</p>

  <p>"Ne oldu Alice? Yola devam etmemiz gerek..."</p>

  <p>"İleride bir şey var Tom. Ölü bir cadı bu yöne geliyor."</p>

  <p>Tam karşımızdaki ağaçların arasında kambur bir siluetin, nemli yaprakların üzerinde ayaklarını sürüye sürüye bize doğru geldiğini gördüm. Küçük vadiden çıkıp av peşine düşebilecek kadar güçlü cadılardan biri olmalıydı. Cadı bizim bulunduğumuz yere doğru geliyordu, ancak fazla hızlı ilerlemiyordu. Geri dönemezdik, çünkü Mouldheellar da uzakta olamazlardı, ne var ki sağa ya da sola giderek arayı açabilirdik. Fakat Alice'i patikadan uzaklaştırmaya çalışınca yine kolumu tuttu.</p>

  <p>"Hayır, Tom. Sorun değil. Bu cadıyı tanıyorum. Yaşlı Maggie Malkin bu. Onu üç yıl önce Caster'da astılar, ama gömmemiz için eve getirmemize izin verdiler. Tabii gördüğün gibi onu gömmemişiz, öyle değil mi? Yalnız kalmaması için onu vadiye taşıdık. Ve işte şimdi burada. Bakalım beni hatırlayacak mı. Merak etme Tom. Bu tam da ihtiyacımız olan şey olabilir..."</p>

  <p>Alice'ten uzaklaşıp asamı hazırladım. Ölü cadının görüntüsü hiç hoşuma gitmemişti. Uzun, koyu renk elbisesi yapış yapıştı ve üstünde öbek öbek topraklar vardı, üzerine yapraklar da yapışmıştı. Gündüz saatlerini uyuyarak geçirmek için kendini ağaçların altında bir yere gömdüğüne hiç şüphem yoktu. Gözleri açıktı, fakat yanaklarına düşecekmiş gibi yuvalarından fırlamışlardı ve sola eğik başını taşıyan upuzun bir de boynu vardı. Ağaçların arasında ay ışığının aydınlattığı yerlerde, cadının arkasında belli belirsiz, gümüş rengi izler görünüyordu, tıpkı bir salyangozun bıraktığı izlere benziyordu.</p>

  <p>"Seni gördüğüme sevindim kuzen Maggie," diye seslendi Alice neşeli bir ses tonuyla.</p>

  <p>Cadı bunu duyar duymaz olduğu yerde durdu. Yalnızca beş adım ötemizdeydi.</p>

  <p>"Adımı seslenen de kim?" dedi çatlak sesiyle.</p>

  <p>"Benim Alice Deane. Beni hatırlamıyor musun kuzen?"</p>

  <p>"Artık hafızam eskisi kadar iyi değil," diyerek iç geçirdi cadı. "Yaklaş çocuğum, yaklaş da seni daha iyi görebileyim."</p>

  <p>Alice beni dehşete düşürerek Maggie'nin yanına gidince cadı elini omzuna koyup üç kez Alice'i kokladı. O elin bana dokunması hiç hoşuma gitmezdi. Uzun tırnakları vahşi bir kuşun pençelerinden farksızdı.</p>

  <p>"Büyümüşsün evlat," dedi cadı. "Hem de öyle büyümüşsün ki neredeyse seni tanıyamayacaktım. Fakat hâlâ ailem gibi kokuyorsun ve bu da bana yeter. Peki ama şu yanındaki yabancı da kim? Şu oğlan?"</p>

  <p>"O benim dostum Tom," dedi Alice.</p>

  <p>Ölü cadı uzun uzun bana bakıp havayı kokladı. Sonra suratını ekşitip ağzını açarak kararmış dişlerini gösterdi.</p>

  <p>"Tuhaf birine benziyor," dedi. "Tuhaf kokuyor, üstelik gölgesi de çok uzun. Senin gibi bir kız için iyi bir arkadaş değil!"</p>

  <p>Ağaçların arasından sızan ay ışığı gölgelerimizi toprağa vuruyordu. Benim gölgem çok uzundu, Alice ve Maggie'nin gölgelerinin neredeyse iki katıydı; ay ışığında bu hep olur. Bunu hiç önemsememiştim. Alışmıştım.</p>

  <p>"Arkadaşlarını kendin gibilerden seçmen daha iyi," diye devam etti cadı. "Böyle yapmazsan yalnızca acı ve pişmanlık duyarsın. Ondan bir an önce kurtulsan iyi edersin. Hadi şimdi iyi bir kız olup onu bana ver. Bu akşam av pek iyi gitmedi ve dilim damağım kurudu. Hadi oğlanı bana ver..."</p>

  <p>Bu sözlerin üzerine ölü cadı dilini öyle bir çıkardı ki bir an için çenesinin altında öylece asılı kaldı.</p>

  <p>"Hayır Maggie, senin ondan çok daha doyurucu bir şeye ihtiyacın var," dedi Alice. "Pek etli butlu değildir, üstelik kanı da su gibi. Bu gece az ileride iyi avlar var," diye devam etti geldiğimiz yönü işaret ederek. "Senin ihtiyacın olan şey Mouldheel kanı..."</p>

  <p>"Orada Mouldheellar mi var?" diye sordu Maggie. Başını kaldırıp ağaçların arasından bakarken bir yandan da dudaklarını yalıyordu. "Mouldheel öyle mi?"</p>

  <p>"Hem de sana birkaç hafta yetecek kadar," dedi Alice. "Mab ve kız kardeşlerinin yanında birkaç kişi daha var. Bu gece aç kalmazsın..."</p>

  <p>Cadının açık ağzından akan salyalar, yerdeki küflü yapraklara damladı. Sonra tek kelime etmeden, hatta arkasına bile bakmadan arkamızdan yaklaşmakta olan seslere yöneldi. Hâlâ güçlükle yürüyordu, fakat eskisine göre çok daha hızlı ilerlemeye başlamıştı. Biz de adımlarımızı hızlandırarak yürümeye devam ettik.</p>

  <p>"Bu onları bir süre oyalar," dedi Alice gülümseyerek. "Ölü Maggie, Mouldheel klanından nefret eder. Ne yazık ki kalıp izleyemeyeceğiz!"</p>

  <p>Tehlike kısa bir süre de olsa geçince aklıma başka şeyler geldi. Alacağım yanıttan korkuyordum ancak yine de sormam gerekiyordu.</p>

  <p>"Jack ve ailesiyle ilgili bir şey öğrenebildin mi?" diye sordum Alice'e.</p>

  <p>"Bunu sana söylemek kolay değil Tom," dedi. "Fakat yalan söylemenin de bir anlamı yok, öyle değil mi?"</p>

  <p>Yüreğim ağzıma gelmişti. "Ölmediler öyle değil mi?" diye sordum.</p>

  <p>"İki gün önce halen hayattaydılar," dedi Alice. "Ama hemen bir şey yapılmazsa bu fazla uzun sürmeyecek. Onları Malkin Kulesi'nin altındaki zindanlara kapatmışlar. Bunu Malkin klanı yapmış. Ailem de bu olayın içinde." Başını iki yana salladı. "Şu senin sandıklar da onlarda."</p>

  <p>&nbsp;</p>
</body>
</html>
