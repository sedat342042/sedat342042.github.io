<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 19</title>
</head>

<body>
  <h1 class="h11">BÖLÜM 19</h1>

  <p class="p10"><span class="t7">AGNES SOWERBUTTS</span></p>

  <p>&nbsp;</p>

  <p>Sabahleyin Alice eldeki en iyi malzemeyi seçerek bize harika bir kahvaltı hazırladı. Ben de tencere ve tavaları yıkayıp patates, havuç ve turp soyup doğrayarak ona yardım ettim. Zehirli olmadığını anlamak için Alice'in uzun uzadıya kokladığı domuz pastırmalarından birini de haşladık.</p>

  <p>Dumanı tüten güvece kaşığımı daldırırken Hayalet "Tadını çıkar evlat," dedi. "Uzun bir süre boyunca yediğimiz son iyi yemek, bu olacak. Bundan sonra oruç tutarak Karanlıkla mücadeleye hazırlanacağız!"</p>

  <p>Ustam henüz o günkü planlarından bahsetmemişti, ama gece boyunca uykularımı kaçıran bir konu beni daha çok endişelendiriyordu.</p>

  <p>"Ailem için endişeleniyorum," dedim. "Roughlee'ye gidip onları buraya geri getiremez miyiz? Annemin sandığında Jack'i iyileştirmeye yarayacak bir şey olabilir..."</p>

  <p>Hayalet düşünceli bir şekilde başını salladı. "Evet, bu iyi bir fikir olabilir. Onları Deane bölgesinden çıkarmak en iyisi. Tehlikeli olacaktır, ama kız yanında sana yol gösterdiği sürece üstesinden geleceğine eminim."</p>

  <p>"Merak etme Tom," diye onayladı Alice. "Endişelenme, iyi durumdalar. Birkaç saate kalmaz onları sağ salim buraya getirmiş oluruz. Ve sandıkta abine faydası dokunacak bir şey bulacağımıza eminim."</p>

  <p>"Bu arada," dedi Hayalet, "James ve ben bir kez daha Downham'a gideceğiz. Zaman daralıyor ve görünüşe bakılırsa köydeki erkeklerin bazılarını bir araya getirip kulenin güvenliğine getirmek mantıklı olur. İhtiyaç olursa karşı saldırı yapmak için çok iyi bir konumda oluruz. Üstelik yol üstünde Wurmalde ve genç Mab'i bulmak için tetikte olacağız. İlkinin bağlanıp emin bir yere alınması gerekiyor. İkincisiyse şimdiye kadar sakinleşmiş olmalı ve belki mantığın sesini dinleyebilir."</p>

  <p>&nbsp;</p>

  <p>Kahvaltının ardından çantamdan temiz bir gömlek çıkarıp kan lekeli olanı attım, sonunda ondan ve zavallı Peder Stocks'un ölümüne dair hatırlattığı korkunç anılardan kurtulduğuma seviniyordum. Yarım saat geçmeden yola koyulduk. Bizden sonra köprüyü kaldıracak kimse olmadığından tüneli kullanmak zorundaydık. Hayalet elinde bir fenerle önden gidiyordu; arkadan gelen Alice ise bir diğer fenerle basamakları aydınlatıyordu. Aşağıya indikçe bir sessizlik çöktü, sanki her yer terk edilmiş gibiydi ve cadıyla yanındaki erkeğin cesetlerinin merdiven boşluğundan kaldırılmış olduğunu fark ettim. Ne var ki bir alt kattaki kapaktan geçer geçmez bir şeyin varlığını hissettim. Fener ışığı hiçbir şey göstermiyordu ve ayak seslerimizin yankısından başka bir ses yoktu. Daire şeklindeki alan epey genişti ve kolonların ardında çok sayıda karanlık gölge vardı; basamaklar sonlanırken tüylerimin diken diken olmaya başladığını hissettim.</p>

  <p>Hayalet, "Bu da ne böyle?" diye sorarak en uzaktaki sütunlardan birini işaret etti.</p>

  <p>Asasını hazır edip fenerini kaldırarak oraya yöneldi. Ben de hemen yanında sol elimdeki asamı havaya kaldırmıştım. Alice ve James de arkamdaydılar.</p>

  <p>Sütunun dibinde ahşap bir kova vardı ve içine düzenli olarak bir şey damlıyordu. Bir adım daha atınca kovanın içinde kan olduğunu ve biz bakarken yavaş yavaş dolmaya devam ettiğini gördük.</p>

  <p>Yukarı bakınca yüksekteki tavanın karanlığından sarkan zincirler gördüm; işkence edilen yahut açlıktan ölmeye terk edilen tutukluların bu zincirlere bağlandıklarına hiç şüphem yoktu. Şimdiyse başka bir amaçla kullanılıyorlardı. Tavana kadar uzanan zincirlere belli aralıklarla bazı hayvanlar takılmıştı: fareler, sansarlar, tavşanlar, kakımlar ve bir iki tane de sincap. Bazıları kuyruklarından, bazılarıysa bacaklarından asılmışlardı fakat tümü baş aşağı duru yordu. Öldürülmüşlerdi ve kanları bu kovaya damlıyordu Bu bana avlak bekçilerinin<a id="a4"></a><a href="../Text/notes.html#a14"><span class="t18">{4}</span></a> darağaçlarını hatırlattı: Hem bir uyarı hem de öldürülen hayvanları sergilemek için bir tele çiviyle çakılmış hayvanlar.</p>

  <p>"Bu çok korkunç bir görüntü," dedi Hayalet başını iki yana sallayarak. "Ama yine de küçük şeylerle avunmalıyız, orada asılı olanlar insan da olabilirdi.</p>

  <p>"Lamialar neden böyle bir şey yapmış? Bu ne işe yarıyor?" diye sordum.</p>

  <p>Hayalet başını salladı. "Evlat, bunu öğrendiğim zaman defterime yazarım. Böyle bir şeyi ilk kez görüyorum. Daha önce bu türden kanatlı lamialarla karşılaşmamıştım, yani öğrenmem gereken çok şeyimiz var. Çok sayıda ufak hayvandan yeterli miktarda kan toplamanın bir yolu olabilir. Ya da belki yalnızca vahşi bir lamiaya mantıklı gelen bir şeydir. Her geçen yıl bilgi dağarcığımız genişliyor, ama önümüze bakmalıyız evlat ve aradığımız yanıtları hemen bulmayı beklememeliyiz. Belki de günün birinde annenin defterlerinden birini okur ve yanıtı orada bulabilirsin. Neyse, şimdi ilerlemeye devam edelim. Kaybedecek vaktimiz yok."</p>

  <p>Konuşmayı bitirir bitirmez yukarıdan bir yerden bir gıcırtı geldi. Endişeli bir şekilde başımı kaldırınca Hayalet'in asasındaki bıçağı çıkardığını duydum. Gözlerimizin önünde kopkoyu bir siluet fenerlerin yaydığı ışığa doğru inmeye başladı. Bu vahşi lamialardan biriydi.</p>

  <p>Yaratık baş aşağı duruyordu. Kanatları sırtında katlı durumdaydı ve gövdesi karanlıkta kalmıştı. Yalnızca baş kısmı aydınlıktaydı. Hayalet bıçağı lamiaya doğru eğdi ve James öne doğru bir adım atıp elindeki dev çekiçle vurmaya hazırlandı. Lamia ise ağzını açıp tıslayarak jilet kadar keskin, bembeyaz dişlerini gösterdi.</p>

  <p>Asamı indirip Hayalet ve James'in omuzlarına hafifçe dokundum. "Sorun değil. Bana zarar vermez," diyerek öne çıkıp lamiaya yaklaştım.</p>

  <p>Annem bu yaratıkların hayatları pahasına beni koruyacağını söylemişti ve James'in de güvende olduğunu hissediyordum. Beni endişelendiren Hayalet ve Alice'ti. Lamianın onlara saldırmasını istemiyordum. Kendini korumak için herhangi birini öldürmesini de istemiyordum.</p>

  <p>"Dikkat et Tom," diye yakardı Alice arkamdan. "Görünüşü hiç hoşuma gitmedi. Tehlikeli ve çok çirkin bir şey bu. Ona sakın güvenme, lütfen..."</p>

  <p>"Evet, kız haklı. Dikkatli ol evlat. Fazla yaklaşma," diye uyardı Hayalet.</p>

  <p>Tüm bu uyarılarına rağmen öne doğru bir adım daha attım. Taş sütunun üzerinde, yaratığın keskin pençelerinin çizdiği yerlerde izler oluşmuştu. Bakışları üzerimdeydi.</p>

  <p>"Her şey yolunda," dedim lamiaya sakin bir şekilde. "Bu insanlar benim dostlarım. Lütfen onlara zarar verme. Sadece onları da beni koruyacağın gibi koru ve diledikleri gibi gelip gitmelerine izin ver." Sonra gülümsedim.</p>

  <p>Kısa bir süre için hiçbir tepki gelmedi, fakat sonra acımasız bakışları biraz daha yumuşadı ve dudakları hafifçe aralandı. Bu bir gülümsemeden ziyade yüz buruşturmaya benziyordu. Ardından gövdesinin altından ön uzuvlarından birini bana doğru kaldırdı, tırnakları yüzümden yalnızca bir el kadar uzaktaydı. Bana dokunacağını sandıysam da lamia söylediklerimi onaylarmışçasına başını eğip gözlerini gözlerimden kaçırmadan geri geri sütuna tırmanıp karanlığın içinde gözden kayboldu.</p>

  <p>Hemen arkamda James'in rahatlayarak derin bir iç çekicini duydum. "Seninle meslektaş olmak istemezdim!" diye bağırdı.</p>

  <p>"Bunun için seni suçlayamam James," dedi Hayalet, ama bu işi birileri yapmalı. Her neyse, hadi ilerleyelim..."</p>

  <p>Alice öne geçip fenerini iyice havaya kaldırarak zindanların arasındaki koridora girdi. Her iki yanımızda da huzursuz ölüler vardı. Acılarını hissedebiliyor, yakarışlarını duyabiliyordum. James yedinci oğlun yedinci oğlu olmadığından bu sesleri duymazdı, fakat ben bir an önce tünelden çıkıp tüm bu acıları arkamızda bırakmak için sabırsızlanıyordum. Gelgelelim dış tünele açılan ahşap kapıya gelmeden Hayalet elini omzuma koyunca durduk.</p>

  <p>"Bu korkunç evlat," dedi usulca. "Burada işkence çeken ruhlar var. Daha önce aynı yere kapatılmış bu kadar çok sayıda ruhu bir arada görmemiştim. Onları bu şekilde bırakamam."</p>

  <p>"Ruh mu? Ne ruhu?" diye sordu James endişeli bir şekilde etrafına bakarak.</p>

  <p>"Yalnızca burada ölenlerin ruhları," diye yanıtladım. Endişelenecek bir şey değil, ama acı çekiyorlar ve serbest bırakılmaları gerek."</p>

  <p>"Evet," dedi Hayalet, "ve hemen şimdi onlarla ilgilenmek de benim görevim. Korkarım bu biraz uzun sürecek. Bak James, sen Downham'a doğru devam et. Bana ihtiyacın yok. Hatta eğer ben orada olmazsam köylüleri bir araya getirmen daha kolay olabilir. Bir gece kalıp ertesi gün olabildiğince fazla kişiyi buraya getir. Tüneli kullanmaya çalışmayın; bu zindanlardan geçmek köylülerin cesaretini olumsuz yönde etkileyecektir. Direk olarak kuleye gelin biz köprüyü indiririz. Bir şey daha, ben olsam zavallı Peder Stocks'un öldüğünden henüz bahsetmezdim. Bu köy halkı için ağır bir darbe olur, moralleri bozulur. Ve siz ikinize gelince," -önce Alice'e sonra da bana baktı- "Roughlee'yı gidip Jack, Ellie ve çocuğu buraya getirin. Sizi en fazla bir kaç saat içinde yine burada görmeyi umuyorum."</p>

  <p>Böylesi daha iyi olacak gibiydi ve biz de fenerlerden birini Malkin Kulesi'nin işkence gören ölülerini ışığa ulaştırmaya hazırlanan Hayalet'e bırakıp oradan ayrıldık. Tünel boyunca ilerlerken Alice önden, James ise hemen arkamdan ilerliyordu.</p>

  <p>Çok geçmeden göle geldik ve Alice fenerini kaldırıp dikkatli bir şekilde adım atmaya başladı. Aniden yükselen kötü bir koku genzimi yaktı. Buradan bir önceki geçişimde su oldukça kabarıktı, oysa bu kez son derece sakindi, fenerin ışığıyla Alice'in başı ve omuzlarını tıpkı bir ayna gibi yansıtıyordu. Sonra bunun nedenini gördüm.</p>

  <p>Mahlûk artık tüneli korumuyordu. Paramparça olmuştu ve parçaları suyun üzerinde yüzüyordu. Başı en uzak duvara yakındı. Bize yakın olan kıyıda kocaman bir kol duruyordu, kalın ve donuk parmaklar çamuru kazıya kazıya gölden çıkmaya çalışıyormuş gibi görünüyordu.</p>

  <p>Alice patikayı işaret etti. Üzerinde ayak izleri vardı; fakat bunlar bir insana ait değildi. Ayak izleri vahşi lamialardan birine aitti.</p>

  <p>"Senin için yolu açmış Tom," dedi Alice. "Ve yanılmıyorsam endişe etmemiz gereken başka bir cadı da yoktur."</p>

  <p>Alice muhtemelen haklıydı, ama gölün kıyısından ilerlerken yine o tedirginlik hissine kapıldım. Mahlûkun yok edildiği aşikâr olmasına rağmen izlenildiğimi hissediyordum.</p>

  <p>Şişmiş parmakların üzerinden atlayarak apar topar gölü geçtikten sonra toprak odaya varana dek ilerledik. Orada bir süre durup tehlike olup olmadığını dinledikten sonra dizlerimizle ellerimiz üzerine çökmemizi gerektiren tünelin en son ve en alt bölümüne ulaştık. Sürünerek ilerlemekte güçlük çekiyorduk, yine de sonunda kemiklerin durduğu rafların üstüne ve oradan da gömüte çıkmayı başardık. Ben güç bela tırmanırken Alice üstündeki tozları silkeliyordu. Feneri yukarı kaldırıp köşede duran boş prangalara baktı. Ölü Maggie orada değildi, muhtemelen kaçmakta olan ailesi tarafından serbest bırakılmıştı.</p>

  <p>Feneri söndürdük ve Alice daha sonra ihtiyacımız olacağını düşünerek onu gömütün kapısının iç kısmına bıraktı. Dışarıya çıkınca Downham'a doğru kuzeye gidecek olan James'le alelacele vedalaştık. Çok geçmeden Alice ile birlikte ağaçların arasından Roughlee'ye doğru yola koyulmuştuk bile, sert bir rüzgâr körpe ağaçları eğerken havada yoğun bir yaz yağmuru kokusu vardı.</p>

  <p>Bir süre sessizce yürüdük. Gökyüzü yeniden karardı, yağmur başladı ve ben gitgide daha rahatsız hissetmeyi başladım. Alice'in verdiği kararlara genellikle güvenmeme rağmen düşündükçe ailemi Deaneler'den birinin yanına bırakmak daha da büyük bir delilik gibi gelmeye başladı.</p>

  <p>"Şu senin teyzen, ona güvenebileceğimizden emin misin?" diye sordum. "Onu son görüşünden bu yana birkaç yıl geçmiş olmalı. Bu süre zarfında epey değişmiş olabilir. Belki de diğer aile fertlerinin etkisi altına girmiştir?"</p>

  <p>Endişe edecek bir şey yok Tom, sana söz veriyorum Agnes Sowbutts kocası ölene dek asla cadılık yapmadı Şimdi de buralıların 'bilge' dediği insanlardan biri. İnsanlara yardım edip Deane klanının geri kalanından uzak duruyor."</p>

  <p>Bunu duymak beni rahatlatmıştı. Görünüşe bakılırsa Agnes, Hayalet'in deyişiyle 'iyi huylu' idi ve gücünü başkalarına yardım etmekte kullanıyordu. Agnes'in evini uzaktan görünce her şey çok daha umut verici bir hal aldı. Köyün dışındaki bir tepenin eteklerinde, dar bir patikanın kenarına inşa edilmiş tek katlı bir evdi; güneybatı istikametinde en az iki kilometre ötede köy evlerinin bacalarından tüten dumanlar görünüyordu.</p>

  <p>"Sen burada bekle Tom," diye önerdi Alice. "Ben gidip her şeyin yolunda olup olmadığına bir bakayım."</p>

  <p>Alice'in tepeden aşağıya doğru inmesini izledim. Artık kara bulutlar iyice alçalmış, yağmur şiddetini arttırmaya başlamıştı. Cübbemin kukuletasını kaldırdım. Alice henüz daha oraya varmadan kulübenin kapısı açıldı, verandada duran ve henüz göremediğim birisiyle konuştu. Sonra bana doğru dönüp tepeden aşağı inmemi işaret etti. Kapıya vardığımda içeri girmişti bile, ancak içeriden bana seslenildiğini duydum.</p>

  <p>"Yağmurdan kaçıp içeri gir ve kapıyı kapa!"</p>

  <p>Denileni yaptım. Bu bir kadın sesiydi, hırçın fakat aynı zamanda şefkat ve otorite sahibi bir sesti. İçeriye doğru birkaç adım atınca kendimi şöminede küçük bir ateşin yandığı sıkışık bir oturma odasında buldum, ocak rafında kaynamak üzere olan bir çaydanlık duruyordu. Bir sallanan sandalye, bir de üzerinde sönük bir mum bulunan masa vardı. Mumun kötücül cadıların tercih ettiği siyah vakstan değil de balmumundan yapılma bir mum olması ilgimi çekmiş ve içimi rahatlatmıştı.</p>

  <p>Oda oldukça ferah görünüyordu. Ön taraftaki pencere çok ufak olmasına rağmen her nasılsa oda epey aydınlıktı. Çok sayıda dolap ve her biri kavanozlar ve tuhaf şekilli kaplarla dolu raf üstüne raf vardı. Tüm bu kavanoz ve kapların üzerine Latince bir takım şeyler yazan etiketler yapıştırılmıştı. Bir şifacıyla karşı karşıya olduğuma hiç şüphe yoktu.</p>

  <p>Alice bir havluyla saçlarını kuruluyordu. Onun hemen yanında duran Agnes Sowerbutts yeğeninin ancak omzuna geliyordu, fakat Alice'in boyu genişliğindeydi, yüzündeyse beni evine hoş bir şekilde buyur eden sıcak bir gülümseme vardı.</p>

  <p>"Seninle tanışmak güzel Tommy," diyerek bana da bit havlu uzattı. "Üşütmeden önce bir güzel kurulan. Alice senden çok bahsetti."</p>

  <p>Başımı sallayıp havlu için teşekkür ettikten sonra kibarlık olsun diye gülümsedim. Bana 'Tommy' diye hitap edilmesinden pek hoşlanmamama rağmen şikâyet etmeye değecek bir durum olduğunu düşünmüyordum. Yüzümü kurularken Ellie, Jack ve Mary'yi göremediğim için endişelenmiştim.</p>

  <p>"Ailem nerede?" diye sordum. "İyiler mi?"</p>

  <p>Agnes yaklaşıp içimi rahatlatmak için omzuma vurdu. "Ailen yan odada güvende Tommy. Huzur içinde uyuyorlar. Onları görmek ister misin?"</p>

  <p>Başımı aşağı yukarı sallayınca bir kapı açıp beni içinde büyükçe bir ikiz yatak olan bir odaya soktu. Yatak örtüsünün üzerinde sırtüstü üç kişi yatıyordu: Jack ve Ellie, çocuklarıysa aralarındaydı. Gözleri kapalıydı ve bir an için başımdan aşağı kaynar sular döküldü ve en kötüsünden korktum. Soluk alıp verişlerini bile duyamıyordum.</p>

  <p>Endişe edecek bir şey yok Tom," dedi Alice arkamdan yatak odasına girerek. Agnes onlara etkili bir iksir vermiş. Yeniden güçlerine kavuşabilmeleri için onları derin bir uykuya daldırmış."</p>

  <p>"Maalesef abini iyileştiremedim," dedi Agnes başını iki yana sallayarak. "Ama şu anda çok daha güçlü ve uyandığında yürüyebilmeli. Fakat beyniyle ilgili elimden bir şey gelmiyor. Karman çorman olmuş durumda. Neler olup bittiğinin farkında değil, zavallı Jack."</p>

  <p>"İyileşecek Tom," dedi Alice yanıma gelip beni rahatlatmak için elimi sıkarak. "Geri döner dönmez annenin sandığına bir göz atacağım. Orada abine iyi gelecek bir şeyler olacağına eminim."</p>

  <p>Alice iyi niyetliydi fakat yine de kendimi iyi hissetmemi sağlayamamıştı. Abimin tamamen iyileşip iyileşmeyeceğini düşünmeye başladım. Oturma odasına geri döndük ve Agnes bize bitkisel bir kuvvet şurubu kaynattı. Acı bir tadı vardı ama bize iyi geleceğini ve bizi bekleyen zor anlar için gücümüzü toplamamıza yardımcı olacağını söyledi. Ailemin bir saat içinde kendi kendilerine uyanacaklarını ve Malkin Kulesi'ne kadar yürüyecek güçte olacaklarını söyledi.</p>

  <p>"Bize anlatabileceğin yeni bir şeyler var mı?" diye sordu Alice şurubundan bir yudum alarak.</p>

  <p>"Ailem bana pek bir şey anlatmaz," dedi Agnes. "Beni rahatsız etmezler ve ben de onları rahatsız etmem, ama olup bitenleri ben de görebiliyorum. Şu son birkaç gün epey hareketli geçti. Hasat Şenliği hazırlığındalar. Bir ay boyunca pazar günleri gelenden çok Malkin geldi. Mouldheellar'dan de gelenler oldu. Hayatım boyunca ilk defa böyle bir şey gördüm."</p>

  <p>Alice aniden güldü, sesinde ince bir alay vardı. "Herhalde hepsi pencerenin önünden geçmemiştir, bunları nereden biliyorsun?"</p>

  <p>Agnes'in yüzü hafifçe kızardı. Önce gücendiğini düşündüysem de sonra aslında utanmış olduğunu anladım.</p>

  <p>Benim gibi yaşlı bir kadının da heyecan duymaya ihtiyacı vardır öyle değil mi? Penceremden dışarı, meleyip duran koyunlarla rüzgârın salladığı ağaçlara bakıp durmak hiç eğlenceli değil. Benim yaptığımsa dedikodudan sonra en eğlenceli şey. Yalnızlıktan kurtulmamı sağlıyor."</p>

  <p>Alice gülümseyip sevgi dolu bir şekilde kolumu sıktı "Agnes teyze ayna kullanmayı çok sever, yani dünyada neler olup bittiğini görebilir. Bize şimdi gösterebilir misin teyze?" Gülümsemeye devam ederek yaşlı kadına doğru döndü. "Bu sahiden çok önemli. Mouldheellar'ın neyin peşinde olduklarını öğrenmemiz gerek. Her şeyden önemlisi de Mab Mouldheel'i görmek istiyoruz. Bizim için onu bulabilir misin?"</p>

  <p>Agnes bir an için yanıt vermedi, ama sonra başını hafifçe sallayıp odanın uzak köşesine gitti. Oradaki dolapların birini karıştırdıktan sonra bir ayna çekip çıkardı. Pek büyük değildi, olsa olsa otuz santim uzunluğunda ve on beş santim genişliğindeydi, ne var ki çerçevesi pirinçtendi ve ağır bir kaidenin üzerine yerleştirilmişti. Agnes aynayı masaya yerleştirdikten sonra mumu hemen kendi soluna koydu. Ardından bir sandalye çekip aynanın tam karşısına oturdu.</p>

  <p>"Perdeleri çek Alice!" diye emretti muma uzanarak.</p>

  <p>Alice söyleneni yapıp kalın perdeleri çekince oda loş bir hal aldı. Agnes elini mumun üzerine tutar tutmaz mum yanıverdi. Alice'in düşüncelerine güveniyordum, ama Agnes'in bir şifacıdan daha fazlası olabileceğinden şüphelenmeye başladım. Bilge bir kadın aynalar ve mumlar kullanmazdı. Hayalet bu durumdan hiç hoşlanmazdı, fakat Alice ara sıra onun onaylamadığı şeyler yapıyordu. Agnes'in da tıpkı Alice gibi güçlerini Karanlık yerine iyiliğe hizmet etmek için kullanıyor olmasını umuyordum.</p>

  <p>Bir an için çöken sessizlikte pencereye vuran yağmur damlalarının sesini duyabiliyordum. Sonra Agnes mırıldanmaya başlarken Alice ve ben omzunun üzerinden puslanmaya başlayan aynayı görebilmek için arkasına geçtik.</p>

  <p>Alice'in sağ eli benim sol elimi tutuyordu. "Agnes aynalar konusunda çok hünerlidir," diye fısıldadı. Mouldheel klanına bile kök söktürür!"</p>

  <p>Aynanın üzerinde birtakım görüntüler belirdi: kalabalık bir kulübenin içi; dizlerinin üzerinde yatmakta olan kara bir kediyi okşayan iki büklüm yaşlı bir kadın; yıkık bir şapelin sunağına benzeyen bir görüntü. Sonra ayna kararırken Agnes bir o yana bir bu yana sallanmaya başladı, bir yandan da gitgide daha hızlı mırıldanıyordu ve alnında boncuk boncuk terler birikmeye başlamıştı.</p>

  <p>Ayna bir miktar aydınlandıysa da tek görebildiğimiz hızla kayıp giden bulutlar ve rüzgârda sallanıp duran dallardı. Bu çok tuhaf bir şeydi. Acaba bunu nasıl yapıyordu? Diğer ayna neredeydi? Görünüşe bakılırsa yerden yukarı doğru bakıyorduk. Sonra iki kişi belirdi. Şekilsiz ve son derece büyüklerdi. Bu sanki devlere bakan bir karıncanın gördüğü görüntüye benziyordu. İçlerinden birinin ayakları çıplaktı; diğerinin üzerindeyse uzun bir cübbe vardı. Görüntü netleşip de yüzlerini görmeden bile kim olduklarını anlamıştım.</p>

  <p>Mab heyecanlı bir şekilde Wurmalde'yle konuşuyordu Wurmalde ise elini onun omzuna koymuştu. Mab konuşmayı kesti ve her ikisi de gülümseyip başlarını salladılar. Aniden görüntü kaymaya başladı. Sanki kara bir bulut görüntünün solundan kaymaya başlamıştı ve tam o esnada Wurmalde'nin eteğinin görüntüye engel olduğunu fark ettim. Ardından cadının sivri burunlu ayakkabılarından birini ve hemen onun yanındaysa keskin tırnaklı, üç parmaklı çıplak ayağı gördüm.</p>

  <p>Görüntü silikleşti ve ayna karardı, ancak biz yeterince görmüştük. Görünüşe bakılırsa Mouldheellar diğer iki klana katılıyor olmalıydı. Agnes mumu söndürüp güçlükle ayağa kalktı. Perdeleri açtıktan sonra başını iki yana salladı. "Şu pis yaratık tüylerimi diken diken ediyor," dedi "Onsuz, dünya çok daha iyi bir yer olurdu."</p>

  <p>"Wurmalde olmasa da öyle," dedi Alice.</p>

  <p>"Bunu nasıl yaptın?" diye sordum Agnes'e. "İki ayna olması gerektiğini sanıyordum..."</p>

  <p>Alice, teyzesi yerine yanıtlayarak, "Cadının ne kadar güçlü olduğuna bağlı," dedi. "Su da aynı işi görür. Bir kabın içinde olabilir ya da çok durgunsa bir göl bile iş görür. Agnes teyze gerçekten çok zeki ve becerikli davrandı: Wurmalde ve Mab büyük bir gölün kenarındaydı, teyzem de onu kullandı."</p>

  <p>Bunun üzerine dehşete kapıldım ve paramparça olmuş mahlûğun parçalarının hareketsiz bir şekilde yüzdüğü cam gibi durgun o yer altı gölü aklıma geldi. Ve orada kendimi nasıl tedirgin hissettiğimi hatırladım.</p>

  <p>"Yer altı gölünden geçerken içim titremişti," dedim. "Sanki birileri bana bakıyor gibiydi. Oradan geçtiğimizi görmek için gölü kullanmış olabilirler mi?"</p>

  <p>Agnes başını aşağı yukarı sallayıp düşüncelere daldı. "Bu mümkün Tommy. Ve eğer öyleyse kuleden güvenli bir şekilde çıkmayı başardığınızı biliyor olacaklar ve geri dönmenizi bekleyeceklerdir."</p>

  <p>"Biz de diğer taraftan gideriz," diye önerdim. "Hayalet hâlâ Malkin Kulesi'nde, yani bizim için köprüyü indirebilir. Direk olarak ormandan geçip oraya gidebiliriz. Bunu beklemiyorlardır."</p>

  <p>"Deneyebiliriz," dedi Alice düşünceli bir şekilde. "Ama Crow Ormanı'nda da bekliyor olabilirler, üstelik bizi içeri alması için Hayalet'e seslenmemiz gerekir. Yine de oradan gidersek şansımız daha fazla olur. Özellikle de uzun yoldan gidip kuzeyden yaklaşırsak."</p>

  <p>"Bir başka sorun daha var," dedim. "Hayalet saatler boyunca zindandaki ölülerle uğraşıyor olacak. Yani bizi duyamayabilir. Geri gitmeden önce beklemeliyiz. Hava kararana dek beklemeliyiz..."</p>

  <p>"Burada istediğiniz kadar kalabilirsiniz," dedi Agnes. "İçinizi ısıtmak için biraz çorba içmeye ne dersiniz? Ailen uyanınca acıkmış olacaktır. Hepimize yetecek kadar çorba yapayım."</p>

  <p>Agnes yemeği hazırlarken yan odadan belli belirsiz bir ses duyuldu. Küçük Mary uyanmıştı. Neredeyse anında Ellie'nin onu sakinleştirmeye çalıştığını duyunca kapıyı hafifçe vurup içeri girdim. Ellie çocuğunu rahatlatmaya çalışıyor, Jack ise başını ellerinin arasına almış, yatağın kapıya bakan kenarında oturuyordu, içeri girdiğimde başını kaldırmadı bile.</p>

  <p>"Daha iyi misin Ellie?" diye sordum. "Peki ya Jack nasıl?"</p>

  <p>Ellie bana doğru gülümsedi. "Çok daha iyiyim, teşekkürler ve Jack de toparlanmış görünüyor. Henüz konuşmadı ama baksana oturabilecek kadar iyileşmiş. Bu çok büyük bir gelişme."</p>

  <p>Jack hâlâ aynı konumda duruyordu ve odaya girdiğimi görmüş olduğuna dair bir tepki vermemişti, yine de Ellie paniğe kapılmasın diye neşeli görünmeye çalıştım. "Bu harika bir haber," dedim. Neyse, sizi güvende olmanız için Malkin Kulesi'ne geri götüreceğiz."</p>

  <p>Bunu duyar duymaz paniğe kapıldı.</p>

  <p>"O kadar kötü değil," dedim ona güvence vermeye çalışarak. "Orayı artık biz ele geçirdik ve tamamen güvenli."</p>

  <p>"O kasvetli yeri bir daha görmek zorunda kalmamayı umuyordum," dedi.</p>

  <p>"Bu en iyisi Ellie. Sizi çiftliğe geri götürene kadar orada güvende olursunuz. Göz açıp kapayıncaya kadar her şey yoluna girmiş olacak."</p>

  <p>"Ben de böyle düşünmek istiyorum Tom, ama gerçek şu ki pek fazla umudum yok. Tek istediğim Jack'e iyi bir eş olmak ve tüm sevgimi verebileceğim bir aileye sahip olmaktı. Fakat bu olanlar her şeyi berbat etti. Küçük Mary için cesur görünmem gerekecek."</p>

  <p>Tam o esnada Jack ayağa kalkıp yüzünde şaşkın bir ifadeyle bana doğru ilerledi.</p>

  <p>"Ayağa kalktığını görmek çok güzel Jack!" dedim onu karşılamak üzere kollarımı uzatarak. Eski Jack, kaburga kemiklerimi kırarcasına neşe içinde sarılırdı, ama abimin tam olarak iyileşmek için epey zamana ihtiyacı vardı. Üç adım önümde durup birkaç kez üst üste ağzını açıp kapattı; ardından şaşkınlık içinde başını iki yana salladı. Ayaklarının üzerinde dengesini sağlayabiliyor gibi görünüyordu, ancak konuşamıyordu. Alice'in annemin sandığında işe yarar bir şeyler bulmasını umuyordum.</p>

  <p>&nbsp;</p>

  <p>Güneş battıktan kısa bir süre sonra Agnes Sowerbutts ile birlikte yola çıktığımızda yağmur artık iyice azalmış, hafif bir çiselemeye dönüşmüştü.</p>

  <p>Ben ve Alice önden gidiyorduk, ama fazla hızlı yürümüyorduk. En sonunda yağmur tamamen durdu, ne var ki kalın bir bulut tabakası vardı ve hava çok karanlıktı, bu da eğer bize pusu kuran birileri varsa işlerini güçleştiriyordu. Küçük Mary endişeliydi ve annesinin eteğini çekiştirip duruyordu, onu yatıştırmak için Ellie'nin ara sıra durması gerekiyordu. Jack bol bol vaktimiz varmış gibi ağır ağır ilerlerken ara sıra bir şeylere takılıyordu ve bir ara bir ağaç kütüğüne takılınca neredeyse Pendle'daki tüm cadıların duyabileceği kadar büyük bir gürültü çıkardı.</p>

  <p>Planımız doğuya doğru devam edip sağımızda kalan Crow Ormanı'nı aşmaktı. Planın ilk kısmı iyi gitti, ancak kuleye kuzeyden yaklaşmak üzere dönmeye başladığımızda son derece yoğun bir huzursuzluk hissetmeye başladım. Karanlığın içinde bir şeyler olduğunu hissedebiliyordum. Başlangıçta bunun hayal gücümün bir oyunu olduğunu umduysam da sert esen rüzgâr bulutları aralıyor, gökyüzü her geçen dakika ağarıyordu. Çok geçmeden ay bulutların arasında bir delik bulunca her yer, soluk gümüşi bir ışıkla aydınlandı. Omzumun üzerinden arkaya bakınca uzakta birkaç siluetin yaklaşmakta olduğunu gördüm. Ayın önünden geçen iri bir bulut bizi yeniden karanlığa gömdü.</p>

  <p>"Arkamızdalar Alice ve giderek yaklaşıyorlar," dedim, diğerleri paniğe kapılmasın diye alçak sesle konuşuyordum.</p>

  <p>"Cadılar. Hem de sürüyle!" diye onayladı Alice. "Aralarında bazı erkekler de var."</p>

  <p>Crow Ormanı'nın ağaçlarının arasına girmiştik ve gürül gürül akan bir nehre doğru ilerliyorduk. Kayaların üzerinden çağlayarak akan suyun sesini duyabiliyordum.</p>

  <p>"Nehri aşabilirsek güvende oluruz!" diye bağırdım.</p>

  <p>Neyse ki nehir kıyısı alçaktı ve ben dengesini sağlasın diye Ellie'yi tutarken o da kucağında Mary ile birlikte alelacele karşıya geçti. Su dizlerimize bile gelmiyordu, fakat kayalar çok kaygandı. Jack epey zorlanıp iki kez düştü, ikinci düşüşünde karşı kıyıya iyice yaklaşmıştı, hiç şikâyet etmeden kendini çamurlu kıyıya kadar çekti. Hepimiz karşı kıyıya ulaşmayı başarmıştık ve en azından yakın tehlikeyi atlatmış olduğumuz için rahatlamıştım. Cadılar sudan asla geçemezlerdi. Ne var ki tam o esnada ay kısa bir süreliğine yeniden belirince dehşete düşmeme neden olan bir şey gördüm. Yirmi metre kadar sağımızda bir cadı bendi vardı, suyun üzerinde asılı duran ağır, ahşap bir bloktu bu. Makaralardan geçirilmiş iplerle nehrin her iki kıyısındaki tutamaçlara kadar uzanan bu blok alçaltılırken doğru yere oturmasını sağlayacak iki yivli kazığın arasına yerleştirilmişti.</p>

  <p>Çok az bir vakit kazanmıştık, fakat bu yeterli olmazdı. Düşmanlarımızın bendi indirip suyun akışını kesmeleri yalnızca birkaç dakikalarını alırdı. Bir kez karşı kıyıya geçtikten sonra da kuleye varmadan çok önce bizi yakalarlardı.</p>

  <p>"Onları durdurmanın bir yolu var Tom!" diye bağırdı Alice. "O kadar umutsuz bir durum değil. Beni izle!"</p>

  <p>Cadı bendine doğru koşmaya başladı. Titrek mum ışığı etrafı bir an için aydınlatınca Alice'in tahta bloğun altındaki suyu işaret ettiğini gördüm. Kıyıdan kıyıya uzanan kalın, koyu bir hat görebiliyordum.</p>

  <p>"Bu bir yiv Tom," diye bağırdı Alice. "Klan erkekleri taşları çekip nehrin yatağına bir çukur açar. Sonra onu ahşapla çevreler. Böylece suyun geçemeyeceği sımsıkı bir tıkaç elde etmiş olurlar. Eğer taşlardan birkaçını geri koyabilirsek tam olarak indiremezler."</p>

  <p>Denemeye değerdi ve Alice'in peşinden nehrin kıyısına inip suya girdim. Teorik olarak oldukça kolaydı. Tek yapmamız gereken birkaç taş bulup çukura yerleştirmekti.</p>

  <p>Fakat pratikte çok zordu. Karanlıktı ve kolumu dirseğime kadar soğuk suya ilk soktuğumda parmaklarım hiçbir şey bulamadı. Elime gelen ilk taş iyice dibe batmış olduğundan yerinden oynamıyordu. İkinci taşsa daha ufak olmasına rağmen çok ağırdı ve parmaklarım sürekli kayıp duruyordu.</p>

  <p>Üçüncü denememde yumruğumdan biraz daha büyük bir taş buldum. Alice önümdeydi ve nehrin bizim bulunduğumuz kıyısına iki taş yerleştirmişti bile.</p>

  <p>"Tamam Tom! Onu benimkilerin yanına bırak. Çok fazla taşa gerek yok... "</p>

  <p>Artık boğuk soluk alıp verme sesleriyle nemli toprağa vuran ayak seslerini duyabiliyordum. Biraz daha uğraştıktan sonra bir başka taş daha çıkardım -bu kez yumruğumun iki katı büyüklüğündeydi- ve karanlıkta nişan almamı kolaylaştırmak için omzumu havada duran ahşap bloğa göre konumlandırarak taşı çukura doğru fırlattım. Ancak peşimizdekiler artık iyice yaklaşmışlardı. Ay bir kez daha belirdiğinde tutamaca uzanan iri yarı bir adam gördüm.</p>

  <p>Bir başka taş daha bulup tam da çark hareket etmeye başladığında çukura atmayı başardım. Ahşap blok gürültülü bir şekilde alçalmaya başlamıştı. Bir taş daha aramak üzereyken Alice kolumdan yakaladı.</p>

  <p>Hadi Tom. Bu kadar yeter! Tam olarak kapatamayacaklar ve su akmaya devam edecek..."</p>

  <p>Böylelikle Alice'in peşinden nehir kıyısına çıktım; birlikte Jack, Ellie ve Mary'nin bizi beklediği yere koşup onları ağaçların arasından çıkardık. Acaba yeterince taş bulabilmiş miydik? Alice haklı mıydı?</p>

  <p>Ellie artık iyice bitkin düşmüştü ve kızına sımsıkı sarılırken neredeyse bir salyangoz hızında ilerliyordu. Daha hızlı ilerlememiz gerekiyordu. Hem de çok daha hızlı.</p>

  <p>"Mary'yi bana ver," diye ısrar etti Alice çocuğu almak için kollarını uzatarak.</p>

  <p>Bir an için Ellie'nin buna itiraz edeceğini düşündüysem de başını sallayarak teşekkür ettikten sonra çocuğu ona uzattı. Ahşap bloğun gürültüsü gitgide uzaklaşırken açıklığa varana dek yürümeye devam ettik. Kule önümüzdeydi. Çok yakında güvende olacaktık.</p>

  <p>Kuleye bağıracağımız kadar yaklaştığımızda iyice umutlandım: İçeriden gıcırtılar geliyordu ve ben bakmaya devam ederken ay bir kez daha bulutların arasından çıkarak zincirlerin gürültüsü arasında alçalmaya başlayan köprüyü aydınlattı. Geç kaldığımız için endişelenen Hayalet mazgallı siperlerden açıklığa bakarken geldiğimizi görmüş olmalıydı.</p>

  <p>Tam kale hendeğinin kenarına gelmişken arkamızdan hırıltılı bir çığlık duydum. Dönüp ağaçlara bakınca umutlarım çukura attığım son taştan bile daha hızlı bir şekilde dibe vurdu. Çimenlik alanda bize doğru koşan karanlık siluetler vardı. Cadılar nehri aşmış olmalıydılar.</p>

  <p>"Daha çok taş kullanmalıydık," dedim hoşnutsuz bir şekilde.</p>

  <p>"Hayır Tom, yeterince taş kullandık," dedi Alice Mary'yı annesine geri verirken. "Bunlar cadı değil, ama en az onlar kadar kötüler. Bunlar klan erkekleri."</p>

  <p>En az yarım düzine vahşi bakışlı ve öfkeli adam ay ışığında parlayan uzun bıçaklarını sallaya sallaya üzerimize doğru koşuyorlardı. Ama artık inmiş olan köprüye geri geri çıkarken Alice ile ben en ucunda savunma konumuna geçerek diğerlerini bizle demir dikmeli kapının arasına aldık. Hayalet merdivenlerden olabildiğince hızlı bir şekilde inmeye başlamış olmalıydı. Fakat düşmanlarımız üzerimize çullanmak üzereydiler.</p>

  <p>Ustamın ağır sürgüleri açtığını duyabiliyordum, fakat acaba zamanında yetişebilecek miydi? Ellie hemen arkamda bir çığlık attı ve sonra devasa kapının menteşeleri üzerinde dönmeye başladığını duydum. Başıma doğru savurulan bıçağın yönünü değiştirmeyi umarak kendimi korumak için asamı kaldırdım. Ama artık yanımda başka biri vardı. Bu Hayalet'ti ve göz ucuyla asasını saldırgana doğru savurduğunu gördüm. Adam bağırıp yana doğru düşerek gürültülü bir şekilde hendeğin içindeki suya yuvarlandı, "içeri girin!" diye bağırdı Hayalet. "İçeri girin hepiniz!" Omuz omuza vermiş iki kişi daha üzerimize doğru koşarken Hayalet hiç kımıldamıyordu. Hayalet'i onlarla tek başına bırakmak istemiyordum ama beni kapıya doğru öyle sert bir şekilde ittirdi ki sendeledim ve neredeyse düşecektim. Tam o sırada ay bir bulutun ardında gözden kayboldu ve yeniden karanlığa gömüldük. Hiç düşünmeden emirlere itaat ederek kapıya, Alice'in yanına koştum. Acı dolu bir çığlık daha duyunca dönüp baktım. Birisi aşağı düşmüştü ve çok geçmeden yine suya çarpma sesi duyuldu. Acaba Hayalet mi düşmüştü? Onu suya mı fırlatmışlardı? Sonra gölgelerin arasında kapıya doğru koşan birini gördüm, ancak kendimi savunmak üzere asamı kaldıramadan bunun ustam olduğunu anladım.</p>

  <p>Sendeleyerek içeri girdi, küfredip asasını yere attıktan sonra kapıyı omuzladı. Alice ve ben de yardım ettik ve ağır bir şey çarpmadan hemen önce kapıyı kapatmayı başardık. Hayalet sürgüleri kapattı. Düşmanlarımız çok geç kalmıştı.</p>

  <p>"Merdivenlerden çıkıp şu köprüyü kaldırın!" diye emretti Hayalet. "İkiniz de! Acele edin!"</p>

  <p>Alice ile birlikte merdivenlerden çıkıp makarayı çevirmeye başladık. Aşağıda düşmanlarımız boş yere kapıya vurup dururken öfkeli bağırışlar ve metalik sesler duyduk. Zorlu bir işti fakat omuzlarımız çarkın direncine karşı koydukça köprüyü kaldırana dek ırgatı azar azar çevirmeyi başardık. Köprü tam olarak kalkmak üzereyken kapıdaki gürültüler kesildi ve düşmanlarımızın hendeğe atladıklarını duyduk. Ya hendeğe atlayacaklar ya da ağır, ahşap köprüyle devasa kapı arasında sıkışacaklardı.</p>

  <p>Artık güvendeydik. En azından bir süre. Hayalet, Alice ve ben neler olduğunu tartışırken Ellie ise Mary ve Jack'i rahat ettirmeye çabalıyordu. Hepimiz çok yorgunduk ve henüz bir saat geçmeden yeniden yere yatıp kirli battaniyelere sarınarak geceyi tamamladık. Bitkin düşmüştüm ve çok geçmeden rüyasız bir uykuya daldım. Geceleyin uyanınca yanımda birinin hıçkıra hıçkıra ağladığını duydum. Bu Ellie'nin sesine benziyordu.</p>

  <p>"İyi misin Ellie?" diye seslendim karanlığa.</p>

  <p>Ağlama neredeyse anında kesildi, fakat Ellie yanıt vermedi. Bunun üzerine yeniden uykuya dalmam epey uzun sürdü. Ertesi günün neler göstereceğini düşünmeye başladım. Hasat Şenliğine iki gün vardı. Jack'i kuleye getirerek bir gün kaybettiğimiz için yarın Hayalet'in önceliğinin Wurmalde ile uzlaşmak olacağına emindim. Eğer onu bulup cadıları durdurmazsak Karanlık vücut bularak aramızda dolaşmaya başlayacaktı ve işte o zaman geceleri ağlayan tek kişi Ellie olmazdı.</p>

  <p>&nbsp;</p>
</body>
</html>
