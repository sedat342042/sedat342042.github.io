<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 9</title>
</head>

<body>
  <h1 class="h11">BÖLÜM 9</h1>

  <p class="p10"><span class="t7">AYAK</span> <span class="t7">İ</span><span class="t7">ZLER</span><span class="t7">İ</span></p>

  <p>&nbsp;</p>

  <p>Yarım saat kadar bekledim, ama hiçbir şey olmadı. Ay yavaşça batıya doğru kaydı ve bir ara kısa süren fakat şiddetli bir yağmur başladı, giriş kapısına uzanan yolda hatırı sayılır su birikintileri oluşturan öfkeli bir bulut patlaması. Ancak çok geçmeden yağmur bulutu uzaklaşınca ay tekrar her yanı sarı ışığına bürüdü. On beş dakika daha geçtiğinde artık uyanık kalmak için büyük çaba sarf etmem gerekiyordu; gözlerim kapanmaya, kafam sallanmaya başlamıştı ki aniden uzaktan gelen bir baykuş sesiyle irkildim. Sonra at sesleri ve tekerlek takırtılarını duydum.</p>

  <p>At arabası giriş kapısına yönelmişti; öndeki atlar tam çarpacakken kapı kendi kendine açıldı. Bu kez kesinlikle görmüştüm. Birkaç saniye sonra at arabası eve doğru ilerlerken sürücü de sanki tüm hayatı buna bağlıymış gibi kırbaç şaklatıyordu ve evin arkasına geçmelerini sağlayan çatala ulaşana kadar da atları yavaşlatmadı.</p>

  <p>Bir anda Bayan Wurmalde'nin o at arabasında olup olmadığını görmem gerektiğini anladım. Arabadakinin o olduğuna emin olmalıydım ve can alıcı bir şeyler göreceğime emindim. Arka taraftaki yatak odalarından biri uygun görüş açısı sağlayabilirdi. Hizmetçilerin ayrı bir yerde kaldıklarını düşünüyordum, yani bu katta papaz ve benden başka kimse olmamalıydı. En azından böyle umuyordum.</p>

  <p>Yine de koridora dikkatli bir şekilde çıkıp etrafı dinledim. Peder Stocks'un odasından gelen horlamalar dışında bir şey duyamayınca tam karşıdaki kısa koridor boyunca ilerleyip yan yana dizili yatak odalarına ulaştım, ilk odanın kapısını yavaşça açıp olabildiğince sessiz bir şekilde içeri girdim. Oda boştu ve perdeler açık olduğundan içeriyi ayın gümüşi ışığı aydınlatıyordu. Vakit kaybetmeden pencereye yürüdüm ve perdenin arkasında kalarak dışarı baktım. Tam vaktinde gelmiştim. Aşağıda su birikintileriyle dolu çakıl taşlı bir avlu vardı. At arabası sağımda kalan kapılardan birine uzanan patikanın yakınlarında durmuştu. Sürücü aşağıya inerken bu kez yüzünü görebildim. Bu sahiden Cobden'dı. At arabasının kapısını açtı ve geriye doğru bir adım atarken öne eğilerek selam verdi.</p>

  <p>Bayan Wurmalde düşmekten korkuyormuş gibi yavaş ve dikkatli bir şekilde aşağı indi; sonra aynı dikkatle çakıl taşlı patikayı geçip taş döşeli yola çıkınca hızlanarak kapıya doğru ilerlerken çan şeklindeki eteği yerleri süpürüyordu, kibirli bir şekilde başını geriye atmış, çevreye sert ve otoriter bir şekilde bakıyordu. Cobden koşa koşa önden gidip kapıyı açarak onu yine eğilerek selamladı. Hemen kapı eşiğinde bekleyen hizmetçi, Wurmalde yanından geçerken diz bükerek reverans yaptı. Kapı kapanınca Cobden geri dönüp at arabasını ahırların arkasında bir yere götürdü.</p>

  <p>Tam pencereden ayrılıp odama gitmek üzereyken kanımı donduran bir şey fark ettim. Çakıl taşlı patika hâlâ ıslak olmasına rağmen taş döşeli yol oldukça kuruydu ve Bayan Wurmalde'nin ayak izleri Cobden'ınkilerin yanında gayet net seçilebiliyordu.</p>

  <p>Gördüklerime inanamayarak ayak izlerine bakakaldım. Wurmalde'nin ayak izleri patikanın bittiği yerden başlayıp kapıya kadar uzanıyordu. Ancak bu izlerin arasında daha küçük bir başka ayak izi de vardı. Çok ufak bir çocuğunkilere benzeyen üç parmaklı bir hayvanın ayak izleri. Ama bunlar dört ayağının üstünde yürüyen bir yaratığa ait değildi. Ve o dehşet dolu dakikada olan biteni anladım...</p>

  <p>Bayan Wurmalde her nereye gittiyse gitmiş ancak yalnız dönmemişti. O hacimli, çan şeklindeki etekliğin bir amacı vardı. Altında Tibb saklanıyordu. Ve şimdi Read Köşkü'ndeydi.</p>

  <p>O kilerdeki aynada gördüğüm çirkin, dehşet verici yüzü anımsayınca paniğe kapılarak pencerenin yanından uzaklaşıp alelacele odama gittim. Acaba Tibb'i neden buraya apar topar getirmişti? Bunun benimle bir ilgisi var mıydı? Tam o esnada Tibb'in ne istediğini anladım. O bir kâhindi. Geleceği görsün ya da görmesin, uzakta olan bitenleri bir cadıdan çok daha iyi görebilirdi. Pendle cadı kurulları sandıkların yerini de işte böyle öğrenmişti. Ve Tibb anahtarların nerede olduğunu da biliyor olmalıydı; yani boynumda asılı olduklarını. İşte bu yüzden gecenin bir yarısı apar topar Read Köşkü'ne getirilmişti. Nowell'ın evinde olduğum sürece Bayan Wurmalde bana karşı bir şey yapmaya kalkışamazdı. Ancak Tibb bunu yapabilirdi!</p>

  <p>Evden hemen çıkmam gerekliydi ama Peder Stocks'u uyandırıp yaklaşan tehlike konusunda uyarmadan gidemeyeceğim için hemen yatak odasına gidip yavaşça kapıyı çaldım. Hâlâ gürültülü bir şekilde horladığından kapıyı açıp odasına girdim. Perdeler çekiliydi, ancak hâlâ yanmakta olan bir mum odaya titrek, sarı bir ışık yayıyordu.</p>

  <p>Peder Stocks yatağında sırtüstü yatıyordu; soyunup yorganın altına girmeye bile zahmet etmemişti. Bana Read Köşkü'nde güvende olacağımızı söyledikten sonra gece karşılaşabileceği tehlikelere karşı hazırlıklı olmaya karar vermiş gibi görünüyordu.</p>

  <p>Yatağın kenarına gidip ona baktım. Ağzı aralıktı ve çok gürültülü bir şekilde horluyor, her nefes verişinde dudakları titriyordu. Öne eğilip omzunu tutarak hafifçe sarstım. Hiçbir tepki göstermedi. Onu bu kez daha sert bir şekilde sarstıktan sonra kulağının dibine kadar eğildim.</p>

  <p>"Peder Stocks," diye fısıldadım. Sonra sesimi yükselterek adını yineledim.</p>

  <p>Hâlâ tepki vermiyordu. Yüzü kıpkırmızıydı. Elimi alnına koyunca ateşinin olduğunu anladım. Yoksa hasta mıydı?</p>

  <p>Sonra gerçeğin farkına vardım. Pendle cadıları farklı zehirleri ustalıkla kullanma konusunda nam salmışlardı. Ben koyun etini yememiştim. Peder Stocks yemişti! Bazı zehirler son derece etkiliydi. Etin üstüne iyice dövülmüş zehirli bir mantar serpilmiş olabilirdi. Bazı mantar türleri insanın kalbini anında durduruverirdi; bazılarının etkisiyse çok daha sonra ortaya çıkardı.</p>

  <p>Fakat Bayan Wurmalde, Peder Stocks'u öldürmek gibi bir risk almazdı. En azından bu çatı altında değil. Yalnızca onun sabaha kadar sürecek derin bir uykuya dalarak Tibb'in bana ulaşmasını kolaylaştırmak istemiş olmalıydı. Tibb buraya anahtarlarımı almaya gelmişti.</p>

  <p>İyi de bunu Bayan Wurmalde'nin kendisi de hiçbir risk almadan yapamaz mıydı? Bu soruyu aklımdan geçirirken durumu kavradım. Hizmetçi ona akşam yemeğime dokunmadığımı söylemiş olmalıydı. Tibb'i bu yüzden getirmişti. Uyusam da, uyumasam da Tibb ona anahtarları alması konusunda yardımcı olurdu!</p>

  <p>Başımdan aşağı kaynar sular döküldü. Kalbim yerinden fırlayacakmış gibi atarken alelacele koridora çıkıp alt kata indim. Bayan Wurmalde'nin yarattığı tehlikeyi Hayalet'e haber vermek için Read Köşkü'nden kaçıp bir an önce Downham'a gitmeliydim. Acaba Wurmalde hangi Pendle kuruluna mensuptu? Ve cadıların kötücül planlarındaki rolü neydi?</p>

  <p>Karanlık, ahşap koridorda üç kapı vardı; biri çalışma odasına, ikincisi mutfağa ve üçüncüsü çizim odasına açılıyordu. Tibb herhangi bir yerde olabilirdi, ama ben Bayan Wurmalde ile de karşılaşmak istemiyordum. Evin hanımı gibi davrandığından karşısında el pençe divan durulmasına alışkın olmalıydı, yani emir vermek dışında mutfağa girmiyor olmalıydı, üstelik gecenin bu saatinde kimse yemek hazırlıyor olamazdı. Bu nedenle hiç vakit kaybetmeden mutfak kapısını açtım. Oradan bahçeye çıkıp kaçabilirdim.</p>

  <p>Yaptığım hatayı anında fark ettim. Pencereden sızan ay ışığının aydınlattığı Bayan Wurmalde benimle kapı arasındaki masanın hemen yanında duruyordu. Sanki beni bekliyordu ve kaçmak için hangi yolu izleyeceğimi biliyor gibiydi. Yoksa ona bunu Tibb mi söylemişti? Onunla göz göze gelmemeye çalışarak odaya şöyle bir baktım. Loştu ve pek çok karanlık köşe vardı. Görünürde Tibb yoktu, ama o çok ufak tefekti. Gölgelerin arasında saklanıyor olabilirdi; hatta belki de masanın altında ya da dolaplardan birinin içindeydi. Belki de hâlâ eteklerinin altındaydı?</p>

  <p>"Akşam yemeğini yemiş olsaydın bu saatte acıkmazdın," dedi Bayan Wurmalde bıçak kadar keskin, soğuk ve tehditkâr bir ses tonuyla.</p>

  <p>Ona bakıyordum ama yanıt vermedim. Gergindim, kaçmaya hazırlanıyordum. Tibb arkamda bir yerde olabilirdi.</p>

  <p>"Bu yüzden mi gecenin köründe mutfağıma geldin? Yoksa gördüğün misafirperverlik için tek kelime teşekkür etmeden gitmeyi mi düşünüyordun?"</p>

  <p>Sesi hafifçe değişti. Onunla Peder Stocks'un yanında tanıştığımda fark etmemiştim, ancak farklı bir aksanı vardı. Şaşkınlık içinde bunun annemin aksanına benzediğini fark ettim.</p>

  <p>"Akşam yemeğimi yemiş olsaydım Peder Stocks'un durumuna düşerdim," dedim açık açık. "Böyle misafirperverlik olmaz olsun."</p>

  <p>"Eh evlat, lafı ağzında gevelemiyorsun; bu açık. O yüzden ben de açık konuşacağım. Sandıkların bizde ve anahtarlarına ihtiyacımız var. Neden onları bana verip başını beladan kurtararak bizi de rahatlatmıyorsun?"</p>

  <p>"Anahtarlar benim, sandıklar da öyle," dedim.</p>

  <p>"Elbette ki," diye yanıtladı Bayan Wurmalde, "ve işte bu yüzden onları satın almak istiyoruz."</p>

  <p>"Satılık değiller!"</p>

  <p>"Ah, sanırım öyleler. Sanırım ödemeye razı olduğumuz bedeli duyunca sen de hak vereceksin. Sandıklar ve anahtarlar karşılığında ailenin hayatını bağışlayacağız. Yoksa..."</p>

  <p>Ağzımı açtım ama hiçbir şey diyemedim. Teklifi karşısında şaşkına dönmüştüm.</p>

  <p>"Eh, düşünmeye değer bir teklif öyle değil mi?" dedi Wurmalde sinsice gülümseyerek.</p>

  <p>Ona anahtarları vermeyi nasıl reddedebilirdim? Teklifini reddetmemin Jack, Ellie ve Mary'nin ölümüne neden olabileceğini ima etmişti. Ve yine de kalbimi yaralayan acıya rağmen reddetmemi gerektiren çok iyi bir neden vardı. Sandıklar cadı kurulları için çok büyük önem taşıyor olmalıydı. İçlerinde her ne varsa -belki de bir tür bilgi- karanlığın tehdidini arttırabilirdi. Bay Gregory'nin söylediği gibi ailemin güvenliğinden çok daha fazlası söz konusuydu. Zamana ihtiyacım vardı. Ustamla konuşmam için zamana... Hem burada çok garip bir durum da vardı. Cadılar son derece güçlü olurdu. Neden anahtarları kaba kuvvet kullanarak almaya çalışmıyordu?</p>

  <p>"Düşünmek için zamana ihtiyacım var," dedim. "Hemen şimdi karar veremem."</p>

  <p>"Sana yalnızca bir saat vereceğim, bir dakika fazlası bile olmaz. Şimdi odana gidip düşün. Sonra buraya gelip bana yanıtını bildir."</p>

  <p>"Hayır!" diye itiraz ettim. "Bu kadar vakit yetmez. Bir güne ihtiyacım var. Bir gün ve bir geceye."</p>

  <p>Bayan Wurmalde'nin suratı asıldı, gözlerindeki hiddeti görebiliyordum. Bana doğru bir adım attı: Etekleri hışırdarken sivri burunlu ayakkabıları da mutfağın taş döşeli zemininde iki tok ses çıkardı. "Düşünmek için zaman, şu an sahip olamayacağın bir lüks," dedi bana bakarak. "Hayal gücün var mıdır evlat?"</p>

  <p>Başımı aşağı yukarı salladım. Ağzım öyle kuruydu ki konuşamıyordum.</p>

  <p>"O halde dur da olacakları gözünde canlandırmanı sağlayayım. Türlü çeşit haşarat ve fareyle dolu çirkin, karanlık ve kasvetli bir zindan hayal et. Izdırap çekmiş ölüler kadar kötü kokusu tanrıları bile öfkelendiren bir kemik çukuru hayal et. Oraya gün ışığı ulaşmıyor ve her gün tek bir ufak mum yakılarak yalnızca birkaç saat boyunca oradaki dehşetin üzerine titrek, sarı bir ışık serpmesine izin veriliyor. Abin Jack bir sütuna bağlı. Bağırıp çağırıyor; bakışları çılgın gibi, yüzü süzülmüş, aklıysa cehennemde. Bu yaşadıklarının bir kısmı bizim eserimiz fakat suçun çoğu sende. Evet, abinin acı çekmesinin suçlusu sensin."</p>

  <p>"Bu nasıl benim suçum olabilir?" diye sordum sinirlenerek.</p>

  <p>"Çünkü sen annenin oğlusun ve onun yaptıklarının varisisin. Hem yaptıklarının hem de suçlarının," dedi Bayan Wurmalde.</p>

  <p>"Annem hakkında ne biliyorsun?" diye sordum söylediklerinden etkilenerek.</p>

  <p>"Eski düşmanlarız," dedi üstüne basa basa. "Ve aynı topraklara aitiz; o vahşi kuzeyden bense daha gelişmiş olan güneyden. Üstelik birbirimizi iyi tanırız. Geçmişte pek çok kez birbirimize karşı mücadele ettik. Fakat artık intikam şansı elime geçti ve her ne yaparsa yapsın onu yeneceğim. Artık evine dönmüş olmasına rağmen bize güç uyguluyor. Görüyorsun ya, sandıkların bulunduğu odaya giremedik. Oraya girmemiz yasaklanmıştı. Aşamayacağımız bir güç bariyeri oluşturarak uzaktan da olsa buna engel oldu. Bunun üzerine biz de abini kanını akıtana kadar dövdük, ama inatçı çıktı ve bu şekilde bir yere varamayacağımızı anlayınca karısıyla çocuğuna zarar vermekle tehdit ettik. En sonunda istediğimizi yapıp odaya girerek sandıkları çıkardı. Fakat oda, ona pek nazik davranmadı. Belki de sana ihanet ettiği içindir. Aldığın mirastan ötürü seni kıskandığı için anahtarın hâlâ ondayken bir kopyasını yaptırdı. Sandıkları bize verir vermez gözlerinin akı göründü ve bağırıp saçmalamaya başladı. İşte bedeni şimdi bir zindanda zincirlenmiş durumda, ancak beyni çok daha korkunç bir yerde olsa gerek. Şimdi sahneyi gözünde canlandırabildin mi? Artık her şey daha net mi?"</p>

  <p>Yanıt vermeme fırsat kalmadan Bayan Wurmalde konuşmaya devam etti, "Karısı da orada, onun için elinden geleni yapmaya çalışıyor. Ara sıra alnını ıslatıyor. Kimi zamansa konuşarak yaşadığı bu zihinsel çöküntüyü hafifletmeye çabalıyor. Ve bu onun için çok ama çok zor, çünkü kendi acıları da var. Küçük kızının gözlerinin önünde eriyip gitmesi ve her gece dehşet içinde çığlıklar atması yeterince kötü. Fakat daha da kötüsü henüz doğmamış olan bebeğini, abinin o çok istediği oğlan çocuğunu düşürmüş olması. Zavallı kadının daha fazlasına katlanabileceğin i sanmıyorum.</p>

  <p>Ancak eğer seni harekete geçirmek için, gerekirse daha fazlasını da yapabiliriz. Malkinler'in ara sıra düşmanlarına karşı gönderdiği Grimalkin adında acımasız bir katil var. Silahlar konusunda oldukça yeteneklidir, özellikle de uzun kılıç konusunda. İşini de çok sever. Adam öldürmek ya da sakatlamak. Ancak o sadist ruhunu daha da keyiflendiren başka bir becerisi daha var: İşkence etmeye bayılır. Acı vermeye. Makasının çıkardığı sesleri duymak onu kendinden geçirir. Aileni ona teslim etmemi ister misin? Tek bir kelimeye bakar! Bu yüzden düşün evlat! Bırak bir gün ve bir geceyi, ailenin bu işkenceye bir saat daha katlanmasına göz yumabilir misin?"</p>

  <p>Ne düşüneceğimi şaşırmıştım. Grimalkin'in bir uyarı mahiyetinde meşe ağacına kazıdığı makas resmini hatırladım. Wurmalde'nin anlattığı şeyler çok korkunçtu ve anahtarları boynumdan söktüğüm gibi hemen ona vermemek için kendimi zor tuttum. Ancak bunun yerine derin bir nefes alarak zihnimde canlandırmaya çalıştığı görüntüyü silmeye çabaladım. Hayalet'in çırağı olarak geçirdiğim süre boyunca çok değişmiştim. Priestown'da Zehir adında kötü bir ruhla yüzleşmiş ve onun özgür kalma taleplerini reddetmiştim. Anglezarke'daysa eski Tanrılardan biri olan Golgoth ile yüzleşip bunu yaparken hem canımdan hem ile ruhumdan olacağımı düşünmeme rağmen onu içinde hapsolduğu pentagramdan çıkarmayı kabul etmemiştim. Ne var ki bu kez durum farklıydı: Tehdit altında olanlar ailemdi ve Wurmalde'nin anlattıkları boğazımın düğümlenip gözlerimin dolmasına neden oldu.</p>

  <p>Tüm bunlara rağmen ustamın bana öğrettiklerinin temelinde tek bir şey vardı. Eyalete hizmet ediyordum ve asıl sorumluluğum orada yaşayanlara karşıydı. Tüm insanlara, yalnızca sevdiklerime değil.</p>

  <p>"Yine de her şeyi dikkatlice düşünmek için bir gün ve bir geceye ihtiyacım var. Bana bu zamanı tanımazsan yanıtım hayır olacak," dedim sesimi titretmeden konuşmaya yabalayarak.</p>

  <p>Bayan Wurmalde dişlerinin arasından kedi gibi tısladı. Demek vakit kazanmak istiyorsun öyle mi, yarına kadar onların kurtarılabileceğini düşünüyorsun? Bir kez daha düşün evlat! Kendini kandırma. Malkin Kulesi'nin duvarları gerçekten çok dayanıklıdır. Birkaç askerden medet ummak aptallıktan başka bir şey olmaz. Kanları su gibi akınca dizleri titremeye başlar. Pendle onları canlı canlı yutar. Sanki hiç var olmamışlar gibi!"</p>

  <p>Orada vakur ve dimdik öylece durmuş, kendi gücünden emin bir şekilde çevreye kötülük saçıyordu. Yanımda hiçbir silah yoktu; ancak buranın birkaç kilometre kuzeyindeki Downham'dan edinebilirdim. Acaba dişlerini sarıp onu sımsıkı tutan gümüş bir zincir olsa Bayan Wurmalde kendini nasıl hissederdi? Düşündüklerimi yapabilirsem çok geçmeden bunu öğrenebilecektim. Ancak şimdilik savunmasızdım. Cadılar fiziksel olarak kuvvetlidir. Birden çok cadıyla karşılaşmıştım ve Bayan Wurmalde de beni tutup anahtarları zorla alabilecek kadar güçlü görünüyordu. Bunu neden yapmadığını tekrar düşündüm. Ya da acaba neden kirli işleri için Tibb'i kullanmaya kalkışmıştı.</p>

  <p>Peder Stocks'un belirttiği gibi korumak isteyeceği bir konumu vardı. Bu, durumu kısmen açıklayabilirdi. Önümüzdeki birkaç hafta ya da gün içinde ne olursa olsun kendi şanına leke sürülmesini istemezdi. Tabi bundan fazlası da olabilirdi? Belki de anahtarları benden zorla alamazdı. Belki de kendi isteğimle yahut bir şeyin karşılığında vermem gerekliydi. Bir ihtimal annem bunu yapmasına uzaktan engel olup bahsettiği gibi bir güç duvarı oluşturmuştu. Zayıf bir umuttu, ne var ki yine de buna çaresizce sarılmam gerekiyordu.</p>

  <p>"Bir gün ve bir gece," dedim Bayan Wurmalde'ye. "Bu süreye ihtiyacım var. Yanıtım aynı..."</p>

  <p>"O halde senin olsun!" diye çıkıştı. "Kara kara düşünürken ailenin nasıl acılar çektiğini aklından çıkarma. Bir de evi terk edemezsin. Buna izin veremem. Odana dön. Anahtarları verene kadar burada kalacaksın."</p>

  <p>"Malkin Kulesi'ne gitmezsem Efendi Nowell neler olup bittiğini merak edecektir..."</p>

  <p>Yüzünde gaddar bir gülümseme belirdi. "Ona hem senin hem de Peder Stocks'un ateşlendiğinize dair haber gönderirim. Yarın Efendi Nowell sizin burada olmayışınızla ilgilenemeyecek kadar meşgul olacak. En son endişesi siz olacaksınız. Hayır, burada kalmalısın. İznim olmadan çıkmaya çalışman çok tehlikeli olur. Bu ev karşılaşmak istemeyeceğin bir şey tarafından korunuyor. Sağ çıkamazsın."</p>

  <p>Tam o esnada uzaktan bir ses geldi. Bir saat çanının sesi bütün evde yankılandı. Gece yarısı olmuştu. Saat on ikiyi vuruyordu.</p>

  <p>"Yarın bu saatten önce kararını vermiş olmalısın," diye uyardı Wurmalde. "Yanlış bir karar alır ya da yanıt veremezsen ailen ölür. Seçim senin."</p>

  <p>&nbsp;</p>
</body>
</html>
