<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 8</title>
</head>

<body>
  <h1 class="h11">BÖLÜM 8</h1>

  <p class="p10"><span class="t7">BAYAN WURMALDE</span></p>

  <p>&nbsp;</p>

  <p>Orman içindeki geniş, düzlük alanın ortasında özel bir araziye sahip olan Read Köşkü şimdiye dek gördüğüm en etkileyici kır köşküydü ve bir taşra beyefendisinin evinden ziyade, bir saraya benziyordu. Geniş kapılardan geçilerek ulaşılan daha da geniş, çakıllı yollar ön kapıya kadar uzanıyordu. Orada çakıllı yol sağa ve sola kıvrılarak binanın arkasına dolaşıyordu. Köşkün kendisi üç katlıydı ve heybetli bir girişi vardı. Sarmaşıklarla kaplı öne uzanan iki kanat üç duvarlı bir avlu oluşturuyordu. Bölümlü pencerelerin sayısı karşısında şaşkına dönerek kaç yatak odası olduğunu düşünmeye başlamıştım.</p>

  <p>"Yargıcın ailesi geniş mi?" diye sordum Read Köşkü'ne hayretler içinde bakarken.</p>

  <p>"Roger Nowell'ın ailesi bir zamanlar burada onunla birlikte yaşıyordu," diye yanıtladı Peder Stocks, "fakat ne yazık ki eşi birkaç yıl önce öldü. İki yetişkin kızı var ve onlar da evlenip eyaletin güneyine taşındılar. Tek oğlu orduda ve Efendi Nowell ölüp de tüm bu köşk ve topraklar kendisine kalana kadar da orada olacak."</p>

  <p>"Bu kadar büyük bir evde yalnız yaşamak tuhaf bir şey olmalı."</p>

  <p>"Ah, tam olarak yalnız sayılmaz Tom. Yemek ve temizlik için hizmetkârlarının yanı sıra bir de kâhyası Bayan Wurmalde var. Her şeyi layıkıyla idare eden güçlü bir kadındır. Fakat onun konumunda olmasını düşünebileceğin kadınlardan farklı yanları var. Gerçeklerden bihaber olan yabancılar, onu evin hanımı sanabilir. Onu hep nazik ve zeki buldum, yine de kimilerine göre konumundan beklenmeyecek havalara girebiliyormuş. Yakın zamanda burada epey değişiklik yaptı. Eskiden köşkü ziyaret ettiğimde ön kapıyı çalardım. Ancak artık buraya yalnızca şövalye ve efendiler alınıyor. Bizim yan taraftaki tüccar kapısını kullanmamız gerekecek."</p>

  <p>Böylece o gösterişli ön kapıya gitmek yerine Peder Stocks evin yan tarafına geçip sağımızda kalan süs çalılarıyla ağaçları geçip ufak bir kapının önünde durdu. Kapıyı kibarca üç kez çaldı. Neredeyse bir dakika kadar bekledikten sonra yeniden, bu kez daha yüksek sesle çaldı. Çok geçmeden bir hizmetçi kapıyı açıp güneş ışığında gözlerini kırpıştırdı.</p>

  <p>Peder Stocks, Nowell ile görüşmek istediğini söyleyince koyu renk ahşap kapıları olan büyük bir koridora alındık. Hizmetçi hızla uzaklaştı ve orada birkaç dakika daha bekledik. Koridordaki derin sessizlik bana kiliseleri anımsatıyordu ve sonra yaklaşan ayak sesleri duyuldu. Ama bir beyefendi beklerken gözlerini üzerimize dikmiş öylece bakan bir kadın çıkageldi. Papazın anlattıklarından bunun Bayan Wurmalde olduğunu hemen anlamıştım.</p>

  <p>Otuzlu yaşlarının ortalarında gibi görünen Bayan Wurmalde bir kadın için oldukça uzundu ve vakur bir şekilde başı dik, omuzları geride duruyordu. Gür, koyu renkli saçları bir aslanın yelesi gibi kulaklarının üzerine doğru yana taranmıştı. Sert hatlarını ortaya çıkaran bu tarz ona yakışmıştı.</p>

  <p>Daha başka iki özelliği dikkatimi çekti, öyle ki istemeden de olsa hızla bunlara odaklandım: dudakları ve gözleri. Gözlerini papaza diktiğinden direk olarak bana bakmamasına rağmen bakışlarının cesur ve delici olduğunu hissetmiştim; sanki bana baksa ruhumun en derinlerini bile görebilirdi. Dudaklarına gelince, renkleri öyle soluktu ki bir cesedinkinden farksızdı. İri ve dolgun dudaklarının onca renksizliğine karşın güçlü ve canlı bir kadın olduğu belliydi.</p>

  <p>Gelgelelim beni en çok şaşırtan kıyafetleri oldu. Daha önce bir kadının bu şekilde giyindiğini hiç görmemiştim. Üzerinde en iyi siyah ipekten dokunmuş bir elbise vardı ve elbisenin üzerinde daha en az yirmi kişiyi giydirebilecek kadar çok malzeme kullanılmıştı. Kalça kısmında kabaran etekleri yere kadar inerek ayakkabılarını gizleyen bir çan şeklindeydi. Bu etkiyi verebilmek için acaba kaç kat ipek kullanılmıştı? Oldukça pahalı olmalıydı; bu tür kıyafetler kraliyet ailesine yaraşırdı.</p>

  <p>"Hoş geldiniz Peder," dedi. "Bu onuru neye borçluyuz? Peki ya yol arkadaşınız kim?"</p>

  <p>Rahip hafifçe eğildi. "Efendi Nowell ile görüşmek istiyorum," diye yanıtladı. "Ve bu da Tom Ward, Pendle'dan gelen bir misafir."</p>

  <p>Bayan Wurmalde'nin bakışları ilk kez bana çevrildi ve gözlerinin hafifçe aralandığını fark ettim. Sonra burun delikleri irileşti ve bana doğru havayı koklayıverdi. Ve olsa olsa bir saniye süren bu iletişim esnasında başımdan sırtıma kadar buz kestim. Karanlıkla uğraşan biri olduğunu anlamıştım. Hatta kadının bir cadı olduğuna neredeyse emindim. Ve o an kadının da benim kim olduğumu anladığını fark ettim. Karşılıklı olarak birbirimizi tanımıştık.</p>

  <p>Tam suratını asmak üzereyken çabucak kendini toparlayıp soğuk bir şekilde gülümseyerek rahibe döndü. "Üzgünüm Peder fakat maalesef bugün mümkün değil. Efendi Nowell çok yoğun. Yarın tekrar gelmenizi önereceğim. Öğleden sonra olabilir mi?"</p>

  <p>Peder Stocks'un beti benzi attı, ama olduğu yerde dikildi ve yeniden kararlı bir ses tonuyla konuşmaya başladı. "Böyle araya girdiğim için özür dilerim Bayan Wurmalde ancak Efendi Nowell ile bir yargıç olarak görüşmem gerekiyor. Konu acil ve bekleyemez..."</p>

  <p>Bayan Wurmalde başını aşağı yukarı salladı, ancak hiç hoşnut görünmüyordu. "Lütfen burada bekleyin," dedi. "Elimden geleni yapacağım."</p>

  <p>Koridorda beklemeye devam ettik. Endişeli bir şekilde Peder Stocks'a bu kadınla ilgili çekincelerimden bahsetmek istiyordum, ne var ki her an geri dönebileceği için çekmiyordum. Fakat kendi yerine gönderdiği bir hizmetçi bizi hem genişlik hem de kitap sayısı konusunda Hayalet'in Chipenden'daki kütüphanesi kadar büyük bir çalışma odasına aldı. Hayalet'in kitapları farklı farklı boy, biçim ve kapaklara sahipken buradaki kitapların hepsinde aynı pahalı, kahverengi deri cilt vardı. Okunmaktan ziyade gösteriş amacıyla ciltlendiklerini düşünüyordum.</p>

  <p>Üstünde süslemelerle kaplı büyük bir ayna olan şöminedeki ateşin aydınlattığı çalışma odası hoş ve sıcaktı. İçeriye girdiğimizde Efendi Nowell masasında bir şeyler yazıyordu. Rafların düzenliliğiyle tezat oluşturan masanın üstü kâğıtlarla kaplıydı. Ayağa kalkıp gülümseyerek bizi karşıladı. Ellili yaşlarının başlarında, geniş omuzlu ve düzgün vücutlu bir adamdı. Yüzü güneşten epey yanmıştı. Yargıçtan ziyade bir çiftçi gibi göründüğünden sanırım açık havada bulunmaktan hoşlanıyor olmalıydı. Peder Stocks'u sıcak bir şekilde karşılayıp bana doğru nazik bir şekilde hafifçe başıyla selam verdikten sonra ikimize de oturmamızı işaret etti. Masasının yanına iki sandalye çektik ve rahip ziyaretimizin nedenini anlatmak için hiç vakit kaybetmedi. Üzerinde Goldshaw Booth'taki iki tanığın ifadelerinin yazılı olduğu kâğıdı Nowell'a uzatarak sözlerini bitirdi.</p>

  <p>Yargıç ifadeleri hızlıca okuyup başını kaldırdı, "Ve siz Peder, bu kişilerin yazılan ifadeleri üzerine yemin edebileceklerini söylüyorsunuz öyle mi?"</p>

  <p>"Hem de en ufak bir şüphe duymadan. Fakat isimlerinin gizli kalmasını sağlamalıyız."</p>

  <p>"Güzel," dedi Nowell. "Kasabadaki suçluların kökünü kazımanın zamanı gelmişti; bu tam da ihtiyacımız olan şey olabilir. Yazma biliyor musun evlat?" diye sordu bana bakarak.</p>

  <p>Başımı aşağı yukarı sallayınca bana doğru boş bir kâğıt uzattı. "Kaçırılanların isim ve yaşlarıyla birlikte çalınan eşyaların detaylarını yaz bakalım. Sonra da en alta imzanı at..."</p>

  <p>Söylediğini yapıp kâğıdı ona uzattım. Hızlıca okuyup ayağa kalktı. "Şerifi çağırtacağım ve sonra birlikte Malkin Kulesi'ne gideceğiz. Endişelenme evlat. Aileni gece olmadan sağ salim kurtaracağız."</p>

  <p>Tam çıkmak üzereyken göz ucuyla aynada bir şeyin hareket ettiğini gördüm. Yanılıyor olabilirdim, fakat ben başımı çevirir çevirmez gözden kaybolan şey, siyah bir ipek kumaşa benziyordu. Wurmalde'nin bizi gözetleyip gözetlemediğini merak ediyordum.</p>

  <p>&nbsp;</p>

  <p>Bir saat geçmeden Malkin Kulesi'ne doğru yola çıktık.</p>

  <p>Yargıç iri yarı bir beygirin üzerine oturmuş, önden gidiyordu. Hemen arkasında ve solunda papazın idaresindeki bölgenin şerifi olan asık suratlı, siyah kıyafetli ve daha ufak tefek gri renkli bir at süren Barnes adında bir adam vardı. Her ikisi de silahlıydılar: Roger Nowell'ın belinde bir kılıç vardı ve şerif ucunda kırbaç olan kalınca bir sopayı eyerine bağlamıştı. Peder Stocks ve ben üstü açık bir at arabasında şerifin yanında getirdiği iki yardımcısıyla birlikte rahatsız bir yolculuk yapıyorduk. Hemen yanımızda sessizce oturan şerif yardımcılarının ellerinde kısa ve kalın sopalar vardı ve kuleye gitmekten hiç hoşlanmadıklarını hissediyordum. At arabasını süren Cobden adındaki adam, Nowell'ın hizmetkârlarındandı ve yola çıkmadan önce rahibe doğru başını sallayıp, "Peder," demiş fakat beni tamamen görmezden gelmişti.</p>

  <p>Yol çukurlu ve bozuk olduğundan epey sarsılıyorduk, öyle ki bir an önce gideceğimiz yere varmamız için sabırsızlanıyordum. Yol ve patikaları izlemek yerine açık arazide yürüyerek çok daha hızlı ilerleyebileceğimizi düşünüyordum. Fakat kimse benim fikrimi sormadığından buna katlanmak durumundaydım. Zaten at arabasının rahatsızlığına kafamı takmama engel olan başka şeyler vardı.</p>

  <p>Jack, Ellie ve çocukları için duyduğum endişe gittikçe artıyordu. Ya başka bir yere götürüldülerse? Sonra düşünmemek için elimden geleni yapmama rağmen zihnimde daha karanlık düşünceler belirdi. Ya öldürülmüşler ve cesetleri kimsenin bulamayacağı bir yere gizlendiyse? Aniden boğazım düğümlendi. Onların hiçbir suçu yoktu. Bunu hak etmiyorlardı; Mary daha küçücük bir çocuktu. Üstelik dördüncü bir can daha vardı: Ellie'nin doğmamış bebeği, yani Jack'in her zaman istediği erkek evlat. Hepsi benim suçumdu. Hayalet'in çırağı olmasaydım tüm bunlar başımıza gelmezdi. Malkin ve Deaneler benim ölmemi istiyorlardı. Bunun eğitimini aldığım meslekle bir ilgisi olmalıydı.</p>

  <p>Yargıç Nowell ve şerifin yanımızda bulunmasına rağmen Malkin Kulesi'ne girebileceğimizi sanmıyordum. Ya Malkinler kapıyı açmayı reddederse? Ne de olsa demir destekli kalın bir kapıydı. Bunun cadılar için bir sorun teşkil edip etmediğini düşündüm ve sonra kapıyı açıp kapayabilecek başka klan üyeleri olduğunu anımsadım. Hatta bir hendek bile vardı. Görünüşe bakılırsa Nowell onların kanunlar ve kanunlara karşı gelmeleri durumunda bunun sonuçlarından korkacaklarını düşünüyordu. Ancak karşısında gerçek cadılar olduğunu bilmiyordu, üstelik ben de bir kılıçla birkaç sopanın her şeyi yoluna koymaya yeteceğini sanmıyordum.</p>

  <p>Düşünmem gereken bir başka sorun da Bayan Wurmalde idi. İçgüdülerim onun bir cadı olduğunu haykırıyordu. Ancak ne var ki Pendle'daki en yüksek konumda bulunan kanun temsilcisi ve bu bölgede olan bitene rağmen cadıların var olmadığına inanan Yargıç Nowell'ın kâhyasıydı. Acaba kendisine büyü yapıldığı için mi böyle düşünüyordu? Yoksa Bayan Wurmalde, Hayalet'in daha önce bahsetmiş olduğu cadı güçleri olan cazibe ve büyüleme mi kullanıyordu?</p>

  <p>Bu konuda ne yapmalıydım? Nowell'a söylemenin faydası yoktu, ama fırsatını bulur bulmaz Peder Stocks ve Hayalet'e söylemem gerekiyordu. Kuleye gitmek üzere yola çıkmadan önce papaza bundan bahsetmek istemiş ancak fırsat bulamamıştım.</p>

  <p>Aklımda bu düşünceler dönüp dururken, Goldshaw Booth köyünden yukarı doğru tırmanmaya devam ettik. Ana yol tamamen terk edilmişti, ancak yolda ilerledikçe perdeler aralanıyordu. Yola çıktığımıza dair haberin Malkin Kulesi'ne ulaştığına emindim. Bizi bekliyor olacaklardı.</p>

  <p>Crow Ormanı'na girince kuleyi uzaktan gördüm. Ağaçlara tepeden bakan kasvetli kule kocaman bir ordunun saldırısına dahi karşı koyabilecek kadar azametliydi. Açık alandaki hafif bir yükseltinin üzerine inşa edilmiş olan kulenin şekli ovaldi, en geniş noktasında çevresi Hayalet'in Chipenden'daki evinin iki katı kadardı. Kule etrafımızdaki ağaçların en uzunundan bile üç kat daha uzundu ve duvarlarında mazgallı siperlerle silahlı askerlerin arkasına gizlenebilecekleri kertikli bir duvar vardı. Yani kulenin içinden de çatıya geçiş olmalıydı. Duvarın ortalarında camsız, ince uzun pencereler vardı; bunlar okçuların atış yapabilmeleri için kayada açılmış yarıklardı.</p>

  <p>Açıklığa ulaşıp kuleye yaklaştıkça asma köprünün kapalı olduğunu ve su dolu hendeğin oldukça geniş ve derin olduğunu gördüm. At arabası durunca bir an önce bacaklarımı esnetmek için aşağı indim. Peder Stocks ve iki şerif yardımcısı da peşimden geldiler. Hepimiz kuleye bakıyorduk, fakat olan biten hiçbir şey yoktu.</p>

  <p>Bir dakika kadar sonra Nowell sabırsız bir şekilde iç çekip atını hendeğin kenarına kadar sürüp bağırdı: "Kanun namına açın!"</p>

  <p>Kısa süren sessizlikte yalnızca atların soluk alıp verişlerini duyabiliyorduk.</p>

  <p>Sonra bir kadın, okçu yarıklarının birinden aşağıya seslendi: "Biz köprüyü indirirken sabırlı olun. Yolu açarken sabırlı olun..."</p>

  <p>Kadın konuşmasını bitirmeden makara sesiyle zincir şıngırtıları duyuldu; köprü yavaşça alçalmaya başladı. Şimdi düzeneği gayet net görebiliyordum. Ağır, ahşap köprünün köşelerine takılı olan zincirler kayadaki yarıklardan kulenin içindeki bir odaya uzanıyordu. Şu anda orada makarayı döndüren birkaç görevli olduğuna şüphe yoktu. Sonra köprü aşağı doğru inmeye devam ederken arkasındaki demir destekli heybetli, kapıyı gördüm. En az, kalın taş duvarlar kadar sağlam görünüyordu. Bu savunmanın aşılması mümkün değildi.</p>

  <p>Sonunda köprü tamamen indi ve bu kez sabırsızlanarak kapının açılmasını bekledik. Endişelenmeye başlamıştım. Acaba kulede kaç kişiydiler? Cadıların yanında destekçileri de olmalıydı, oysa biz yalnızca yedi kişiydik, içeriye girdiğimizde kapıyı arkamızdan kapayabilirlerdi, böylece dünyadan koparak biz de tutsak düşebilirdik.</p>

  <p>Ancak hiçbir şey olmadı ve kuleden hiç ses gelmedi. Nowell dönüp Şerif Barnes'a hendeğin yanında ona katılmasını işaret edip ona bazı talimatlar verdi. Şerif vakit kaybetmeden atından inip köprüden geçti. Karşıya geçince metal kapıyı yumruklamaya başladı. Çıkan ses kulenin arkasındaki ağaçların arasından bir karga sürüsünün havalanıp bed bir sesle ötmeye başlamalarına neden oldu.</p>

  <p>Yanıt gelmeyince şerif kapıyı yeniden yumrukladı. Hemen üstündeki mazgallı siperlerde bir hareketlenme gördüm. Sanki siyahlar içinde biri öne eğiliyordu. Bir saniye sonra kafasından aşağı siyah sıvılar akan zavallı şerif geriye doğru sıçrayıp küfürler yağdırmaya başladı. Yukarıdan gelen kıkırdamalara kulenin içinden duyulan kahkaha ve bağrışlar eşlik etti.</p>

  <p>Şerif gözlerini ovuşturarak atının yanına döndü. Saçı sırılsıklamdı ve yeleğinin üstünde simsiyah lekeler vardı. Başını iki yana sallayarak atına bindi ve yargıçla birlikte atlarını yanımıza sürdüler; hararetli bir şekilde kendi aralarında konuşuyorlardı, ama ne dediklerini anlayamıyordum. Hemen önümüzde durdular ve Şerif Barnes'ın üstüne dökülen sıvının ne olduğunu anlayabildim: Başından aşağı bir lazımlık boşaltılmıştı. Gerçekten çok kötü kokuyordu.</p>

  <p>"Hemen Colne'e gideceğim Peder," dedi Nowell, öfkeden deliye dönmüştü. "Kanuna karşı gelip onu aşağılayanlar bunun sonuçlarına da katlanır. Oradaki garnizonun kumandanını tanıyorum. Bence bu askerin işi."</p>

  <p>Atını doğuya doğru sürmeye başladıktan sonra durup arkasına baktı. "Kışlada kalacağım ve en kısa sürede ihtiyacımız olan desteği alıp geri döneceğim. Bu arada Peder, Bayan Wurmalde'ye bu gece için benim misafirim olduğunuzu söyleyin. Siz ve oğlan..."</p>

  <p>Yargıç sözlerini bitirir bitirmez atını hızla sürmeye devam etti ve biz de at arabasına geri döndük. Read Köşkü'nde bir gece geçirmeye can atmıyordum. Evde bir cadı varken nasıl uyuyabilirdim?</p>

  <p>Jack ve ailesinin kulenin altındaki zindanlarda bir gece daha geçirecek olduğunu düşünmek içimi sıkıştırıyordu. Kışladan askerlerin gelmesinin bu sorunun hızlı bir şekilde çözülmesini sağlayacağı konusunda doğrusu pek iyimser değildim. Ne de olsa kalın taş duvarlar ve demir destekli kapı hâlâ yerlerinde duruyordu.</p>

  <p>Çok geçmeden Read Köşkü'ne doğru yola çıktık. Şerif biraz önden gidiyordu ve at arabasında yanımızda oturan iki adamın birbirleriyle kısa süren konuşması dışında fazla bir şey konuşulmadı...</p>

  <p>"Şerif Barnes pek hoşnut görünmüyor," dedi biri belli belirsiz bir gülümsemeyle.</p>

  <p>"Eğer o rüzgârın estiği yönde gitmeye devam ederse ben de pek hoşnut görünmeyeceğim!" diye yanıtladı arkadaşı.</p>

  <p>Goldshaw Booth'tan geçerken bu kez ana caddede daha çok insan vardı. Bazıları hiçbir şey olmamış gibi işlerine devam ederken bazıları sokak köşelerinde aylaklık ediyordu. Birkaçıysa kapı eşiklerinde durmuş, bizim geçip gitmemizi bekliyorlarmış gibi sabırsızca dışarı bakıyordu. Birkaç ıslık ve yuhalama duyduk ve arkamızdan fırlatılan çürük elma şerifin başını ıskaladı. Şerif öfkeli bir şekilde atını çevirip kırbacını çıkardıysa da bunu yapanın kim olduğunu belirlemesine imkân yoktu. Artan ıslıkların arasında ana yolda ilerlemeye devam ettik ve yeniden kırsal bölgeye çıkınca derin bir oh çektim.</p>

  <p>Read Köşkü'nün kapısına yaklaşırken Şerif Barnes dönüş yoluna çıktığımızdan bu yana ilk kez konuştu: "Evet Peder, şimdi sizden ayrılacağız. Şafak söktükten bir saat sonra yine burada buluşup kuleye geri gideriz!"</p>

  <p>Peder Stocks ve ben dikkatlice at arabasından inip kapıya doğru yürüdük ve kapıyı arkamızdan kapattıktan sonra bahçeler arasındaki patikalarda yürümeye başlarken şerif yola koyuldu ve Cobden da aynı yönde ilerlemeye devam etti; muhtemelen Read Köşkü'ne dönmeden önce şerifin iki yardımcısını da evlerine bırakacaktı. Nowell'ın kâhyasıyla ilgili düşüncelerimi rahibe anlatmanın tam sırasıydı.</p>

  <p>"Peder, Bayan Wurmalde hakkında size söylemem gereken bir şey var."</p>

  <p>"Ah, bu canını sıkmasın Tom. Kendini beğenmiş tavırlarının nedeni şişirilmiş gururundan kaynaklanıyor. Sana tepeden bakması senin değil, onun sorunu. Ama aslında iyi kalpli bir kadındır. Hiçbirimiz mükemmel değiliz."</p>

  <p>"Hayır Peder, sorun bu değil. Çok daha kötü. O Karanlık'a ait. Kötücül bir cadı."</p>

  <p>Peder Stocks donakaldı. Ben de durunca sert bir ifadeyle yüzüme baktığını fark ettim. "Buna emin misin Tom? 'Kötücül' mü yoksa 'boş yere suçlanmış' mı hangisi?"</p>

  <p>"Bana baktığında üşüdüm. Gerçekten üşüdüm. Karanlığa ait bir şey yaklaştığında genellikle böyle olur."</p>

  <p>"Genellikle mi, her zaman mı Tom? Genç Mab Mouldheel'ın peşinden gittiğinde de hissetmiş miydin? Eğer hissettiysen neden gittin?"</p>

  <p>"Ölüler ya da karanlığa ait olanlar karşısında çoğu zaman üşüdüğümü hissederim, ama her zaman olmaz. Fakat Bayan Wurmalde'yi gördüğüm zamanki kadar güçlü olduğunda bundan hiç şüphe duymam. En azından kendi aklımda. Ve üzerimde yakın-sezgi kullandığına eminim."</p>

  <p>"Belki de biraz rahatsızlanmıştır evlat. Unutma ki ben de yedinci oğlun yedinci oğluyum," dedi Peder Stocks, "ve ben de bu önseziye sahip olduğumdan bahsettiğin soğuğu hissedebilirim. Ama Bayan Wurmalde'nin yanında bir kez olsun böyle bir şey hissetmediğimi söylemeliyim."</p>

  <p>Ne diyeceğimi bilmiyordum. Soğuğu hissetmiştim ve yakın-sezgi kullanmak üzere havayı kokladığını kendi gözlerimle görmüştüm. Yanılıyor olabilir miydim?</p>

  <p>"Bak Tom, bu anlattıkların birer kanıt sayılmaz, öyle değil mi?" diye devam etti rahip. "Ancak yine de dikkatli olup bu konu üstünde daha fazla düşünelim. Bayan Wurmalde'yle yeniden karşılaştığında aynı şeyleri hissedip hissetmediğine bir bak."</p>

  <p>"Geceyi başka yerde geçirmeyi yeğlerim," dedim. "Bayan Wurmalde bana baktığında onun bir cadı olduğunu anladığımı fark etti. Hava yeterince sıcak. Dışarıda, yıldızların altında uyumak beni daha mutlu eder. Üstelik kendimi çok daha güvende hissederim."</p>

  <p>"Hayır Tom," diye ısrar etti Peder Stocks. "Geceyi Read Köşkü'nde geçireceğiz. Bu daha mantıklı. Bayan Wurmalde konusunda haklı olsan bile burada yıllardır fark edilmeden yaşıyor, üstelik rahat bir hayat sürüyor. Başka bir yerde kâhya olarak böyle yaşayamaz. Buna zarar verecek ya da gerçek kimliğini ele verecek bir şey yapmayacaktır, yalnızca bir gece için güvenli olduğunu düşünüyorum, ya sen? Haksız mıyım?"</p>

  <p>Kararsız bir şekilde başımı aşağı yukarı sallayınca Peder Stocks omzumu sıvazladı. Eve doğru yürümeye devam edip o gün ikinci kez yan kapıyı çaldık. Kapıyı yine aynı hizmetkâr açtı. Neyse ki Bayan Wurmalde'yle bir kez daha konuşmak zorunda değildik.</p>

  <p>Efendisinin garnizon kumandanıyla görüşmek üzere Colne'e gittiğini ve Read Köşkü'nde misafir edileceğimizi duyan hizmetkâr durumu Bayan Wurmalde'ye bildirmek üzere yanma gitti. Çok geçmeden tek başına dönüp bizi mutfağa aldı, hafif bir akşam yemeği sundu. Yine soğuk koyun etiydi, fakat hiç şikâyet etmedim. Yeniden yalnız kalınca Peder Stocks hızla takdis ettiği yemeğini iştahla bitirdi. Ben soğuk ete bakıp tabağı ittim, ne var ki bunun nedeni iştahımın kapanması değildi.</p>

  <p>"Ye hadi Tom, seni temin ederim bu gece güvende olacaksın," dedi rahip. "Çok geçmeden Karanlıkla yüzleşeceğiz, ama Yargıç Nowell'ın evinde değil. Cadı olsun ya da olmasın, Bayan Wurmalde'nin bizden uzak durması gerekecek."</p>

  <p>"İşi şansa bırakmamayı tercih ederim," diye yanıtladım.</p>

  <p>"Nasıl istersen Tom. Fakat sabaha bütün gücünü toplamış olman gerekecek. Zorlu ve sıkıntılı bir gün olacak gibi görünüyor..."</p>

  <p>Bunun hatırlatılmasına ihtiyacım yoktu, yine de yemek yemeyi reddettim.</p>

  <p>Hizmetçi mutfağa dönünce olduğu gibi duran tabağıma sinirli bir bakış attıktan sonra, masayı toplamak yerine bizi odalarımıza çıkarmayı teklif etti.</p>

  <p>En üst katta, evin doğu kanadının ön tarafında geniş bahçe kapısına bakan yan yana odalarda kalacaktık. Benim odamda yatağın tam üstünde büyük bir ayna vardı ve vakit kaybetmeden onu ters çevirdim. Sonra sürme pencereyi açıp dışarı bakarak serin akşam havasını derin derin soludum. Uyumamaya kararlıydım.</p>

  <p>Çok geçmeden hava kararmaya başladı ve uzaklarda bir yerde bir baykuş öttü. Uzun bir gün geçirmiştim ve uyanık kalmak gitgide zorlaşıyordu. Ancak sonra bazı sesler duydum. Önce bir kırbaç şaklaması ve ardından çakılları ezen at nalları. Sesler evin arka tarafından geliyor gibiydi. Dört atın çektiği bir at arabasının köşeyi dönüp köşkün giriş kapısına doğru dörtnala uzaklaştığını görünce şaşkına döndüm. Ne at arabasıydı ama! Hayatımda hiç böylesini görmemiştim.</p>

  <p>Simsiyahtı ve öyle iyi cilalanmıştı ki üzerinde ay ve yıldızların yansımalarını görebiliyordum. Atlar da siyahtı ve başlarında koyu renk tüyler takılıydı; ben bakmaya devam ederken sürücü kırbacını bir kez daha atların sırtında şaklattı. Emin değildim ama bunun bizi Malkin Kulesi'nden buraya getiren Cobden olduğunu sanıyordum. Bu kadar uzaktan emin olmak çok güçtü, ancak at arabası yaklaşırken sanki kapı kendiliğinden açılmış ve araba geçip gittikten sonra yine kendiliğinden kapanmıştı. Etrafta başka kimse yoktu.</p>

  <p>Peki ama at arabasının içinde kim vardı? Pencerelerdeki koyu renk perdeler nedeniyle görmek imkânsızdı. Bu kesinlikle kral ya da kraliçelere yaraşır bir at arabasıydı. Yoksa içindeki Bayan Wurmalde miydi? Artık uykum iyice kaçmıştı. Şafak sökmeden geri döneceğine emindim.</p>

  <p>&nbsp;</p>
</body>
</html>
