<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 23</title>
</head>

<body>
  <h1 class="h11">BÖLÜM 23</h1>

  <p class="p10"><span class="t7">KANLI AY</span></p>

  <p>&nbsp;</p>

  <p>Tepeden mümkün olduğunca uzaklaşmaya çalışarak batıya yöneldim. Cadılar tepenin zirvesinden kaçmışlardı ve her an birkaçıyla karşılaşabilirdim.</p>

  <p>Pendle bölgesinden bir an önce çıkmak için sabırsızlanıyordum. Fırtına diniyor ve doğuya gidiyordu; artık şimşekler epey uzaklaşmış, şimşeklerle onları takip eden gök gürültüleri iyice seyrekleşmişti. Karanlık hem dost hem de düşmandı: Dosttu çünkü cadıların bölgesinden olabildiğince hızlı ve gizlice kaçmama yardımcı oluyordu; düşmandı çünkü içinden her an Şeytan'ın kendisi çıkabilirdi.</p>

  <p>Önümde karanlık bir orman vardı ve ağaçların arasına dalmadan önce durup dikkatlice dinledim. Rüzgâr tamamen dinmiş, her şey oldukça sakin bir hal almıştı. Yaprak dahi kımıldamıyordu. Her yer sessizdi. Ama bir terslik olduğunu hissediyordum. İçgüdülerim beni ormanın içinde bir tehlikenin beklediği yönünde uyarıyordu. Arkamı dönüp ormanın çevresinden dolaşarak beni bekleyen tehlike her ne ise, ondan uzaklaşmaya karar verdim. Fakat bu da işe yaramadı. O her ne idiyse, peşime düştü.</p>

  <p>Karanlık bir siluet, yaşlı bir meşe ağacının arkasından çıkıp önüme geçti. Titreyerek Hayalet'in asasını kaldırıp gizli kolu bastırarak ucundaki bıçağı çıkarttım.</p>

  <p>Ağacın altı çok karanlık olmasına rağmen önümdeki siluet ve yüzünün solgun ışıltısı -özellikle de çıplak ayakları- tanıdıktı. Konuşmaya bile başlamadan bunun Mab Mouldheel olduğunu anlamıştım.</p>

  <p>"Veda etmeye geldim," dedi usulca. "Benim olabilirdin Tom, o zaman tüm bunlar olmazdı. Yanımda güvende olurdun ve canını kurtarmak için bu şekilde kaçman gerekmezdi. Birlikte Malkinler'i toptan alt edebilirdik. Artık çok geç. Yakında öleceksin. En fazla birkaç saatin var Hepsi o kadar."</p>

  <p>"Her şeyi bilmiyorsun!" dedim öfkelenerek. "Şimdi yolumdan çekil yoksa..."</p>

  <p>Asamı ona doğru kaldırdım ama Mab yalnızca gülmekle yetindi. "Nereye gittiğini gördüm. Bunu görmek o kadar da güç değildi. Annenin odasının seni kurtaracağını sanıyorsun, öyle değil mi? Eh, buna o kadar emin olma! Şeytan'ı hiçbir şey durduramaz. Dünyada da tıpkı Cehennem'de olduğu gibi onun dediği olur. Bir zamanlar dünya ona aitti ve şimdi yine onun ve o da artık her ne isterse yapacak. Dünyanın kralı o ve onun önünde hiçbir şey duramaz."</p>

  <p>"Bunu nasıl yapabildin?" diye sordum sinirli bir şekilde. "Nasıl olur da bu çılgınlığın bir parçası olursun? Şeytan'ın kontrol edilemediğini bana sen söylemiştin. Seni kontrol ederek tüm dünyayı tehdit edecek. Yaptığın şey delilik. Bunu neden yaptığını anlayamıyorum!"</p>

  <p>"Neden mi? Neden mi?" diye bağırdı Mab. "Neden yaptığımı bilmiyor musun? Senden hoşlanıyordum Tom. Gerçekten hoşlanıyordum. Sana aşıktım!"</p>

  <p>'Aşk' kelimesini duymak beni şaşkına çevirmişti. Bir an için ikimiz de sessiz kaldık. Ama sonra Mab nefes dahi almadan konuşmaya devam etti:</p>

  <p>"Sana güvenmiştim. Ama sen bana ihanet ettin. Şimdiyse aramızda hiçbir şey kalmadı ve sana olacaklar umurumda bile değil! Şeytan'dan kaçmayı başarsan bile asla evine dönemeyebilirsin. O zamana dek çoktan ölürsün. Malkinler işlerini şansa bırakmıyorlar. Senin ölmeni sahiden çok istiyorlar: İyice emin olmak için peşine Grimalkin'i de taktılar. O da senin peşinde ve fazla uzakta değil. Şansın varsa seni hızlı ve acısız bir şekilde öldürür. En iyisi dönüp ona doğru giderek bu işi bir an önce bitir, çünkü eğer onun için işleri zorlaştırırsan o da aynısını yapar. Seni yavaşça ve acı vererek öldürür!"</p>

  <p>Derin bir nefes alıp başımı iki yana salladım. "Haklı çıkmak için dua etsen iyi edersin Mab," dedim. "Eğer hayatta kalmayı başarırsam çok pişman olacaksın. Günün birinde senin için Pendle'a döneceğim. Özellikle de senin için. Ve hayatının geri kalanını bir çukurda kurtları kemirerek geçireceksin!"</p>

  <p>Üzerine doğru koşmaya başlayınca Mab yana çekildi ve ben onu geçip koşmaya devam ettim. Artık gücümü idareli kullanmıyordum. Karanlığın içinde olabildiğince hızlı koşuyordum. Attığım her adımda Grimalkin'in yaklaşmakta olduğunu düşünerek canımı kurtarmak için koşuyordum.</p>

  <p>Zaman zaman durup dinlenmem gerekiyordu. Koşmak boğazımı kurutmuştu ve ara sıra durup nehirlerden su içerek susuzluğumu bastırmalıydım. Uzun süreler boyunca duramazdım, çünkü Grimalkin de koşuyor olmalıydı Onun güçlü ve yorulmak bilmez biri olduğunu söylerlerdi. Eyalete dair bildiklerimin de pek bir faydası yoktu. Kısa yollar işe yaramazdı. Grimalkin de eyalettendi. Üstelik becerikli bir katildi ve hangi ara yola saparsam sapayım beni mutlaka bulurdu.</p>

  <p>Çok geçmeden yeni bir sorunla karşılaştım. Her şeyin hatalı olduğunu hissetmeye başlamıştım. Hayalet'in çırağı olduğumdan bu yana sık sık korktuğum anlar olmuştu, üstelik bunların hepsi için haklı nedenlerim vardı. Şimdi de iki sağlam nedenim vardı: Grimalkin tarafından kovalanmak ve Wurmalde ile üç cadı kurulunun başımıza açtığı bela. Ancak daha fazlası da vardı. Bunu ancak kötü bir şey olacağına dair bir sezgi yahut bir endişe hissi olarak açıklayabilirim. Genellikle kâbusların ardından hissedilen bir duygu: şiddetli bir korku, ölümcül bir dehşet. Bir an dünya hep bildiğiniz o aynı dünyayken bir an sonra sonsuza dek değişmişti.</p>

  <p>Sanki Jack'in çiftliğine doğru koşarken dünyama -halen görünmez olan- bir şey girmişti ve bir daha hiçbir şeyin aynı olamayacağını biliyordum.</p>

  <p>İşlerin son derece kötü gittiğine dair aldığım ilk uyarı buydu. İkincisi zamanla ilgiliydi. İster gece ister gündüz olsun saatin kaç olduğunu hep kestirebilmişimdir. Güneşin ya da yıldızların konumuna bakarak birkaç dakikalık bir yanılma payıyla saati kolaylıkla söyleyebilirim. Onlar olmasa bile bunu bir şekilde hep bilirim. Ne var ki koşarken düşündüklerim, gördüklerimle uyuşmuyordu. Şafağın söküyor olması gerekirdi ama güneş henüz doğmamıştı.</p>

  <p>Doğudaki ufka bakınca en ufak bir aydınlanma dahi olmadığını gördüm. Havada artık bulut yoktu, rüzgâr onları darmadağın edip doğuya sürüklemişti. Ancak başımı kaldırınca gökte hiç yıldız da olmadığını gördüm. Tek bir yıldız bile yoktu. Bu mümkün değildi. En azından dünyanın eski halinde bu mümkün değildi.</p>

  <p>Ancak gökte çok alçakta asılı duran tek bir nesne vardı: ay. Bu saatte görülmesi mümkün olmamalıydı. Uçları soldan sağa doğru uzanan gitgide küçülmekte olan ay, ince bir hilâl halini almıştı. Aynı manzarayı daha dün fırtına Pendle'ı vurmadan önce görmüştüm. Oysa ayın tamamen karanlık olması gerekiyordu. Görünmemeliydi. Fakat doğu ufkunun hemen üzerinde dolunay vardı. Her zamanki gibi gümüşi bir ışık yaymayan bir ay. Bu ay kan kırmızıydı.</p>

  <p>Rüzgâr da yoktu. Yaprak kımıldamıyordu. Her şey son derece sakin ve sessizdi. Sanki bütün dünya nefesini tutmuştu da nefes alan, yaşayan ve hareket eden bir tek ben vardım. Mevsimlerden yaz olmasına rağmen hava aniden soğudu. Soluk alıp verdikçe buz gibi havaya dumanlar çıkarıyordum ve ayaklarımın altındaki otlar don nedeniyle beyazlaşmıştı. Ağustosta don!</p>

  <p>Jack'in çiftliğine doğru koşmaya devam ettim, duyduğum tek ses ayaklarım gitgide sertleşen toprağa vurdukça çıkan o tekdüze ayak sesiydi.</p>

  <p>Bana sonsuz gibi gelen uzun bir süre koştuktan sonra en sonunda ileride Cellât Tepesi'ni gördüm. Çiftlik onun da ötesindeydi. Çok geçmeden tepenin üst kısımlarını çevreleyen ağaçların arasında koşuyordum. Artık çok yaklaşmıştım; annemin hazırladığı sığınağa çok az kalmıştı. Ama ay kıpkırmızıydı; öyle ki o parlak, uğursuz ışığıyla her şeyi aydınlatıyordu. Ve ağaç dallarından sarkan asılmış adamlar oldukları yerde duruyorlardı. Cinler. Uzun yıllar önce bütün ülkeyi ve eyaleti parçalayan, aileleri darmadağın ederek kardeşi kardeşe düşüren iç savaş yıllarında asılmış olan insanların kalıntıları...</p>

  <p>Cinleri daha önce de görmüştüm. Çıraklığım başlayalı henüz birkaç dakika olmuşken çiftlikten ayrıldığımızda Hayalet benim onlarla karşılaşmamı sağlamıştı. Gençken yatak odamdan seslerini duyardım. Orada olduklarını herkes bilirdi; çiftlik köpeklerini kaçırıyor, hemen aşağıdaki otlaklara girmelerine engel oluyorlardı. Ama onlarla yanımda Hayalet varken yüzleştiğimde dahi hiç bu kadar canlı, bu kadar gerçek görünmemişlerdi. Şimdiyse asılı durdukları dalları gıcırdatarak yavaşça dönüp dururken boğuk boğuk inliyorlardı. Ve bana dönük gözlerinde sanki suçlayan bakışlar vardı: Bunun bir şekilde benim hatam olduğunu; onların öylece asılı kalmalarının benim suçum olduğunu söyleyen bakışlar...</p>

  <p>Ancak Hayalet'in bana öğrettiği ilk şeylerden birini hatırlayarak kendi kendime bunların yalnızca birer cin olduğunu tekrarladım. Öldükleri yerde kalmaya mahkûm hortlaklar değillerdi. Ruhları giderken -umarım daha iyi bir yere- geride kalan parçalar, belli belirsiz anılardan ibaretti. Yine de bana yönelttikleri sert bakışları kanımı donduruyordu. Ve sonra aniden endişe verici bir ses duydum: Sert, donmuş toprağın üzerinde tepeyi koşarak tırmanan birisi bana doğru geliyordu.</p>

  <p>Cadı katil Grimalkin hemen arkamdaydı ve son darbeyi indirmek için yaklaşıyordu.</p>

  <p>&nbsp;</p>
</body>
</html>
