<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 3</title>
</head>

<body>
  <h1 class="h11">BÖLÜM 3</h1>

  <p class="p10"><span class="t7">ÖNCEL</span><span class="t7">İ</span><span class="t7">KLER</span></p>

  <p>&nbsp;</p>

  <p>Jack'in çiftliğinin batı komşusu olan Wilkinsonların çiftliğine gittim. Babam her zaman farklı türlerde çiftlik hayvanları beslenmesini tercih ediyordu, fakat komşularımız yaklaşık beş yıl önce sığır yetiştiriciliğine geçmişlerdi. İlk fark ettiğim şey koyun dolu bir tarla oldu. Yanılmıyorsam bunlar Jack'e aitti.</p>

  <p>Bay Wilkinson'u güney otlağında bir çiti tamir ederken buldum. Alnı sarılıydı.</p>

  <p>"Seni görmek güzel Tom!" diyerek, koşup yanıma geldi. "Olanlar için çok üzgünüm. Elimde olsa sana haber gönderirdim. Kuzeyde bir yerde çalıştığını biliyordum, ama elimde adresin yoktu. Dün abin James'e bir mektup gönderdim. Hemen gelmesini istedim."</p>

  <p>James ortanca abimdi ve eyaletin güneybatısındaki Ormskirk'te demircilik yapıyordu. Orası neredeyse tamamen yosun tutmuş topraklar ve bataklıklarla çevriliydi. Mektup eline yarın ulaşsa bile buraya gelmesi birkaç gün sürebilirdi.</p>

  <p>"Olanları gördünüz mü?" diye sordum.</p>

  <p>Bay Wilkinson başını aşağı yukarı salladı. "Evet ve bu yüzden olanlar ortada," diyerek sargılı başını işaret etti. "Hava karardıktan kısa bir süre sonra oldu. Yangını görüp yardıma koştum. Önce evin değil de yalnızca ahırın yanıyor olduğunu görünce rahatladım. Fakat yaklaştıkça içime bir kurt düştü, çünkü etrafta koşuşturan bir sürü insan vardı. En yakındaki komşunuz olarak oraya benden önce varmış olabildiklerine şaşırmıştım. Ve çok geçmeden ahırı kurtarmak için hiçbir şey yapılmadığını gördüm; evden bir şeyler çıkarıp bir at arabasına yüklüyorlardı. Onlara doğru giderken aldığım tek uyarı arkamdan gelen ayak sesleri oldu. Arkamı dönemeden başıma sertçe vurulunca bayılmışım. Kendime geldiğimde gitmişlerdi. Evi aradım, ama ne Jack ne de ailesinin izine rastladım. Üzgünüm Tom, daha fazlasını yapamadım."</p>

  <p>"Buraya kadar gelip yardım etmeye çalıştığınız için teşekkürler Bay Wilkinson," dedim. "Yaralanmış olmanıza gerçekten çok üzüldüm. Peki ama yüzlerini görebildiniz mi? Onları görseniz tanır mısınız?"</p>

  <p>Başını iki yana salladı. "Hiçbirine yeterince yaklaşamadım ki, fakat daha yakındaki kara bir atın üstünde dimdik duran bir kadın vardı. Ender rastlanan atlardan hem de; Topley'deki büyük bahar pazarında yarıştırdıkları safkanlardan. Hoş bir kadındı, iri yarı fakat endamlı, bir de çok gür siyah saçları vardı. Diğerleri gibi acele etmiyordu. O esnada hâlâ epey uzaktaydım, ancak talimat verir gibi bağırdığını duydum. Sesinden yetkili biri olduğu anlaşılıyordu.</p>

  <p>Başıma aldığım o darbeden sonra hiçbir şey yapabilecek durumda değildim. Ertesi sabah hâlâ çok kötüydüm, ama Ben Hindle'a, yani Topley'deki şerife durumu bildirmesi için en büyük oğlumu gönderdim. Sonraki gün yanına bir grup köylü kattı. Kuzeydoğuya giden izleri iki saat kadar takip ettikten sonra tekerlerinden biri kırık, terk edilmiş bir at arabası buldular. Yanlarındaki köpekler aniden sona erene kadar arazide izlerini takip etmiş. Şerif Ben, daha önce hiç böyle bir şey görmediğini söylüyordu. Sanki yer yarılıp içine girmişler gibi, diyordu. Yani bu sürek avına bir son verip geri dönmekten başka çareleri kalmamış. Neyse Tom, neden eve gelip bir şeyler yemiyorsun? Abin James gelene dek birkaç gün bizimle kalabilirsin."</p>

  <p>Başımı iki yana salladım. "Teşekkürler Bay Wilkinson fakat hemen Chipenden'a dönüp durumu ustama anlatsam iyi olur. O ne yapılması gerektiğini bilir."</p>

  <p>"James'i beklemen daha iyi olmaz mı?"</p>

  <p>James'e nasıl bir mesaj bırakmam gerektiğini düşünürken bir an için duraksadım. Bir yanım Pendle'a gidecek olduğumuzu söyleyerek onu da tehlikeye atmak istemiyordu. Öte yandan o da Jack ve ailesinin kurtarılması konusunda yardımcı olmak isterdi. Üstelik sayıca çok azdık. Her türlü yardıma ihtiyacımız olacaktı.</p>

  <p>"Üzgünüm Bay Wilkinson, ancak hemen yola çıkmalıyım. James gelince ona ustamla birlikte Pendle'a gittiğimi iletir misiniz? Bunu yapanların oradan geldiğine neredeyse eminim. James'e direk olarak Pendle bölgesindeki Downham'da bulunan kiliseye gitmesini söyleyin. Tepenin kuzeyinde. Orada Peder Stocks adında bir rahip var. O bizim nerede olduğumuzu bilecektir."</p>

  <p>"Bunu yaparım Tom. Umarım Jack ve ailesini sağ salim bulursun. Bu arada ben de çiftliğe göz kulak olurum. Hayvanlarıyla köpekleri yanımda güvendeler. Onu görünce böyle söyleyebilirsin."</p>

  <p>Bay Wilkinson'a teşekkür edip Chipenden'a doğru yola koyuldum. Jack, Ellie ve çocukları için endişeleniyordum. Alice için de öyle. Söyledikleri mantıklıydı. Bu durumda yapılabilecek en iyi şeyin oraya tek başına gitmesi olduğu konusunda beni ikna etmişti. Ama onun da korkuyor olduğuna emindim, ne derse desin büyük bir tehlikeye atılıyordu.</p>

  <p>&nbsp;</p>

  <p>O gecenin bir kısmını eski bir ahırda geçirdikten sonra Chipenden'a ertesi gün sabahın ilerleyen saatlerinde vardım. Hiç vakit kaybetmeden olanları ana hatlarıyla anlatıp hemen Pendle'a doğru yola çıkmamız için Hayalet'e yalvardım. Yolda konuşabiliriz, dedim; çünkü geçen her saniye ailemin içinde bulunduğu tehlikeyi arttırıyordu. Gelgelelim o bu önerimi duymak dahi istemiyordu ve mutfak masasının başındaki sandalyeye oturmamı işaret etti.</p>

  <p>"Otur evlat," dedi. "Acele işe şeytan karışır! Yolculuk zaten tüm öğleden sonra ve akşam sürecek ve Pendle'a karanlıkta girmek pek akıllıca olmaz."</p>

  <p>"Ne fark eder ki?" diye itiraz ettim. "Bir süre orada kalmayacak mıyız? Orada bir sürü gece geçireceğiz!"</p>

  <p>"Evet, bu doğru ama Pendle'ın sınırları tehlikelidir çünkü gece olduğunda oralarda gün ışığından çekinen yaratıklar kol gezer. Öyle bir yerden görünmeden geçemeyiz, ancak oraya gündüz varırsak en azından hâlâ bir şeyler yapabilecek durumda oluruz."</p>

  <p>"Peder Stocks bize yardım edebilir," diyerek etrafa baktım. "O Pendle'ı çok iyi biliyor. Bu gece Downham'a güvenli bir şekilde varmamızı sağlayacak yolları da biliyor olmalı."</p>

  <p>"Eminim biliyordur ama sen gelmeden az önce gitti. Uzun uzun konuştuk ve şu bulmacadan farksız cadı sorununun üstesinden gelebilmem için ihtiyaç duyduğum son parçaları sağladı. Fakat Downham'da dehşete kapılmış bazı cemaat üyeleri olduğundan onları uzun süre yalnız bırakmaya cesaret edemiyor. Şimdi evlat, en başından başlayıp bana her şeyi anlat. Hiçbir detayı atlama. Göreceksin böylesi hiçbir plan yapmadan yola koyulmaktan çok daha iyi olacak!"</p>

  <p>Söyleneni yapıp her zamanki gibi kendi kendime Hayalet'in muhtemelen haklı olduğunu ve bunun Jack'e yardım etmek için en iyi yol olduğunu söyledim, ne var ki anlattıklarımı bitirir bitirmez olabilecek şeyleri düşününce gözlerim doldu. Hayalet birkaç saniye boyunca gözlerini bana diktikten sonra ayağa kalktı. Mutfak şöminesinin önünde bir ileri bir geri yürümeye başladı.</p>

  <p>"Senin için üzgünüm evlat. Bu çok zor olmalı. Baban öldü, annen uzaklara gitti ve şimdi de bu. Yaşadıklarının zor olduğunun farkındayım, ama duygularını kontrol etmelisin. Şimdi aklımızı başımıza toplayıp iyi düşünmeliyiz. Aileni bulmanın en iyi yolu budur. Sormam gereken ilk şey annenin odasındaki şu sandıklar hakkında ne bildiğin. Bana söylemediğin bir şey var mı? Yahut içlerinde ne olabileceğine dair herhangi bir fikrin?"</p>

  <p>"Annem bana verdiği gümüş zinciri pencereye en yakın duran sandığın içinde tutardı," diye anımsattım ona, "ama içinde başka ne var hiç bilmiyorum. Annemin bana söyledikleri çok gizemliydi. Aklımı kurcalayan pek çok şeyin yanıtını bulacağımı söylemişti. Geçmişiyle geleceğinin o sandıklarda olduğunu ve kendisiyle ilgili babama dahi söylemediği şeyler öğreneceğimden bahsetmişti."</p>

  <p>"Yani hiçbir fikrin yok? Emin misin?"</p>

  <p>Bir süre düşündüm. "Sandıkların birinin içinde para olabilir."</p>

  <p>"Para mı? Ne kadar para?"</p>

  <p>"Bilmiyorum. Annem kendi parasının bir bölümünü çiftliği satın almak için harcadı, ama başlangıçta kaç parası olduğunu bilmiyorum. Fakat kalan bir miktar olmalı. Kışın başında babamın size çıraklığım için kalan borcunu almak üzere eve gittiğimi anımsıyor musunuz? İşte annem üst kata çıkıp parayı kendi odasından almıştı."</p>

  <p>Hayalet başını aşağı yukarı salladı. "Yani pekâlâ para için de gelmiş olabilirler. Ama eğer kız haklıysa ve bu işin içinde cadılar da varsa başka bir şeyler olduğunu düşünmeden edemiyorum. Hem sandıkların nerede olduğunu nasıl bildiler?"</p>

  <p>"Alice ayna kullanarak evi gözetliyor olabileceklerini düşünüyor."</p>

  <p>"Bak sen şu işe! Peder Stocks aynalardan bahsetmişti, fakat kilitli bir odadaki sandıkları aynalarla nasıl görmüş olabileceklerini anlayamıyorum. Bu hiç mantıklı değil. Bu işin içinde başka bir iş var."</p>

  <p>"Ne gibi?"</p>

  <p>"Henüz bilmiyorum evlat. Tek anahtar sende olduğuna göre kapıyı kırmadan içeri nasıl girmiş olabilirler? Annenin odayı bir şekilde kötülüklerden koruduğunu söylememiş miydin?"</p>

  <p>"Evet, ancak Alice cadılar içeri giremeyeceğinden odaya Jack'i sokmuş olduklarını düşünüyor. Duvarda ve yerde kan lekeleri vardı," dedim. "İçeri girip sandıkları çıkarması için Jack'in canını yakmış olmalılar. Yine de kapının nasıl açılmış olduğu hâlâ bir sır. Annem o odanın bir tür sığınak olduğunu söylemişti."</p>

  <p>Yaşadığım duygu yoğunluğundan ötürü konuşamıyordum ve Hayalet bana yaklaşıp içimi rahatlatmak istermişçesine omzuma vurdu. Sonra sessizce yeniden konuşabilmeye başlamamı bekledi.</p>

  <p>"Hadi evlat, anlat."</p>

  <p>"Kapı bir kez kilitlenince içeride her tür kötülüğe karşı güvende olacağımı söylemişti. Sizin evinizden bile daha iyi korunduğunu. Fakat orayı yalnızca bedenimle ruhumu tehdit edebilecek kadar tehlikeli bir şey peşime düştüğünde kullanmalıymışım. Odayı kullanmanın da bir bedeli olduğunu söyledi. Çok genç olduğumu ve benim için sorun olmayabileceğini, fakat sizin kullanamayacağınızı söyledi. Ve eğer gerekirse bunu size söylememi..."</p>

  <p>Hayalet düşünceli bir şekilde başını sallayıp sakalını kaşıdı. "Eh evlat, bu durum gitgide daha da gizemli bir hal alıyor. Çok daha derinde yatan bir şeyler olduğunu sezinliyorum. Artık masum kurbanlar da işin içine girdiğine göre karşı karşıya olduğumuz şey çok daha güç, ama devam etmekten başka seçeneğimiz yok. Bir saat içinde Pendle'a doğru yola çıkacağız. Yolda geceyi geçirecek bir yer bulur oraya şafak sökerken varırız, böylesi daha güvenli olur. Ailene yardım etmek için elimden gelen her şeyi yapacağım, ancak şunu belirtmeliyim: Ortada onların hayatlarından çok daha fazlası var. Senin de bildiğin gibi Pendle cadılarını kesinkes ortadan kaldırmayı denemeye karar vermiştim. Ve çok geçmeden Peder Stocks kötü haberler getirdi. Görünüşe bakılırsa söylentiler doğru: Malkin ve Deaneler bir anlaşma yapmışlar ve Mouldheellar'ı de saflarına çekmek için harekete geçmişler. Yani durum benim korktuğum kadar kötü. Ağustosun ilk haftasında, yani bugünden sonra iki hafta bile geçmeden ne olacağını biliyor musun?"</p>

  <p>Başımı iki yana salladım. Doğum günüm o ayın üçündeydi. Ağustos ayında beni ilgilendiren tek gün de buydu.</p>

  <p>"O halde öğrenme vaktin geldi evlat. Eski Tanrıların ziyafetlerinden biri. Buna 'Hasat Şenliği' derler ve cadı kurulları bir araya gelip ibadet ederek karanlığın gücünü emerler."</p>

  <p>"Bu cadı yılındaki dört temel ayinden biri değil mi? Bunlarla ilgili bir şeyler okudum, ancak hepsinin tarihlerini bilmiyorum."</p>

  <p>"Artık Hasat Şenliği ayininin tarihini biliyorsun. Ve Peder Stocks'un söylediklerine bakılırsa Pendle cadıları tam da o tarihte çok karanlık ve tehlikeli işlere kalkışmaya hazırlanıyorlarmış. Ve asıl tehlike Mouldheel klanının da onlara katılması, böylelikle üç kurul toplanmış olur ve bu durum güçlerini iyice arttırır. Onları bu şekilde bir araya getirebilecek olan şey çok önemli olmalı. Peder Stocks şimdiye dek hiç bu kadar çok mezar saldırısıyla karşılaşmamış; sürüyle kemik çalınmış. Abin ve ailesiyle ilgili kötü haber de işleri zorlaştırıyor, ancak önceliklerimiz çok açık.</p>

  <p>Pendle'a gidip Downham'da Peder Stocks ile buluşmalıyız. Mouldheellar'ın bu uğursuz ittifaka katılmalarına engel olmalıyız ve kaçırılanları bulmalıyız. Eğer genç Alice bize yardım edebilirse ne âlâ. Yoksa kendi başımıza avlanmamız gerekecek."</p>

  <p>&nbsp;</p>

  <p>Çantalarımız hazırdı ve geriye yalnızca dışarı çıkıp kapıyı arkamızdan kilitlemek kalmıştı. En sonunda Pendle'a doğru yola koyulacaktık. Kaybedecek tek bir saniyemiz bile yoktu. Oysa Hayalet beni şaşkınlığa düşürerek mutfak masasının yanındaki taburelerden birine oturdu, çantasından bileğitaşını çıkararak asasını havaya kaldırdı. Katlanmış olan bıçak açılırken klik diye bir ses duyuldu, ardından Hayalet kenarlarını bileğilerken kulak tırmalayıcı bir ses çıktı.</p>

  <p>Başını kaldırıp bana bakarak göğüs geçirdi. Yüzümdeki sabırsız ve gergin ifadeyi görmüştü. "Bak evlat, yola koyulmak için sabırsızlandığını biliyorum ve bunun için çok iyi nedenlerin var. Fakat işleri düzgün yapmalı ve her duruma hazırlıklı olmalıyız. Bu yolculukla ilgili içimde kötü bir his var. Yani herhangi bir zaman koşup annenin o özel odasına saklanman gerektiğini söylersem bunu yapar mısın?"</p>

  <p>"Ne? Sizi geride bırakarak öyle mi?"</p>

  <p>"Evet, kastettiğim aynen buydu. Birileri mesleğimizi sürdürmeli. Şimdiye dek hiç çıraklarımı öven biri olmadım. Övgü kötü olabilir. Aklına girip kendine haddinden fazla değer vererek yan gelip yatmana neden olabilir. Ama şu kadarını söyleyeceğim. Annenin bir zamanlar söz verdiği kişi olduğuna hiç şüphem yok: Sen şimdiye dek sahip olduğum en iyi çıraksın. Sonsuza dek bu işe devam edemeyeceğime göre son çırağım da olabilirsin, yani eyaletteki işlerimi devredeceğim kişi. Senden bunu yapmanı istersem tek bir soru sormadan hatta arkana bile bakmadan Pendle'dan çıkıp o odaya sığın. Anladın mı?"</p>

  <p>Başımı evet dercesine salladım.</p>

  <p>"Ve eğer gerekirse bana itaat edecek misin?"</p>

  <p>"Evet," dedim. "Edeceğim."</p>

  <p>En sonunda Hayalet tatmin oldu ve bıçağını kapattı. Her ikimizin çantasını ve asamı alarak Hayalet'i dışarıya kadar takip edip arkamızdan kapıyı kilitlemesini bekledim. Bir an duraksayıp eve baktıktan sonra bana dönüp hüzünlü bir şekilde gülümsedi.</p>

  <p>"Pekâlâ evlat, yolcu yolunda gerek! Yeterince geciktik zaten!"</p>

  <p>&nbsp;</p>
</body>
</html>
