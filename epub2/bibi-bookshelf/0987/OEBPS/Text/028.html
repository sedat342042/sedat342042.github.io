<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 21</title>
</head>

<body>
  <h1 class="h11">BÖLÜM 21</h1>

  <p class="p10"><span class="t7">DOWNHAM'A DÖNÜ</span><span class="t7">Ş</span></p>

  <p>&nbsp;</p>

  <p>Kulede bizi iyi haberler bekliyordu. Alice en sonunda Jack'i gerçekten iyileştirebileceğini düşündüğü bir şey bulmuştu.</p>

  <p>"Onu yeniden derin bir uykuya soktu," diye açıkladı. "Ama bu iksir bedenden çok zihni iyileştiriyor. Hepsi annenin defterlerinden birinde yazıyordu; nasıl karıştırılacağı, hangi bitkiden ne kadar kullanılacağı. Her şey... Gerekli olan malzemelerin hepsi sandıktaydı ve her biri etiketlenmişti."</p>

  <p>"Sana ne kadar teşekkür etsem az," dedi Ellie sımsıcak bir şekilde Alice'e gülümserken.</p>

  <p>"Teşekkür etmen gereken kişi ben değilim, Tom'un annesi. O sandıktakileri öğrenmek yıllar alır," diye devam etti Alice.</p>

  <p>"Bununla kıyaslandığında Kemikli Lizzie hiçbir şey bilmiyordu."</p>

  <p>Jack akşamüzeri geç vakte kadar uyumaya devam etti ve öyle iyimser hissediyorduk ki çok geçmeden Jack'in eski haline dönerek uyanacağını düşünüyorduk. Ama sonra kötü haberi duyduk.</p>

  <p>James döndü. Fakat yalnız döndü. Downham köylüleri yardım etmeye korkuyorlardı.</p>

  <p>&nbsp;</p>

  <p>"Elimden geleni yaptım," dedi James yorgun bir şekilde, "fakat daha fazla yapabileceğim bir şey yoktu. Cesaretleri kalmamış. Demirci Matt Finley bile Downham'dan çıkmayı kabul etmedi."</p>

  <p>Hayalet üzgün bir şekilde başını iki yana salladı. Eh, eğer onlar bize gelmiyorlarsa o halde bizim onlara gitmemiz gerekecek. Ama fazla iyimser değilim James. Geçen sefer onlara derdini anlatabilmiştin ve bunu yeniden yapabileceğini düşünmüştüm. Yine de denemeliyiz. Hasat Şenliği ayini yarın gece ve her ne pahasına olursa olsun buna engel olmalıyız. Wurmalde'nin diğer cadılarla birlikte olacağına şüphem yok ve sanırım onu bulup bağlamak için elime daha iyi bir fırsat geçemez."</p>

  <p>Böylece hava karardıktan kısa bir süre sonra Downham'a dönmek üzere hazırlanmaya başladık. Ellie, Jack ve Mary'yi güvende olacakları kulede bırakacaktır.</p>

  <p>"Evet," dedi Hayalet James'e sırasıyla James, Alice ve bana bakarak, "keşke daha kolay bir yolu olsaydı. Umarım bizi bekleyen her neyse sağ salim atlatırız. Her ne olursa olsun lehimizde olan bir şey var. Bu kule artık bizim kontrolümüzde ve sandıklarla içindekiler güvende. Yani en azından bunu başardık."</p>

  <p>Ustam haklıydı. Malkin Kulesi artık lamiaların kontrolündeydi. Şansımız yaver giderse çok geçmeden geri dönüp annemin sandıklarını etraflıca gözden geçirebilecektim. Ama önce -umarım Downham köylülerinin de yardımıyla- cadı klanlarıyla mücadele edip ayini tamamlamalarına fırsat vermeden dağıtmamız gerekiyordu.</p>

  <p>Böylece bir kez daha tünelleri kullanarak kuleden çıktık. Kuzeye doğru ilerlerken batıdan sert bir rüzgâr esiyordu ve hava oldukça serindi. Gecenin geri kalanını Downham'da, Peder Stocks'un kulübesinde birkaç saat uyumaya çalışarak geçirdik. Köyün erkeklerini işlerine başlamadan yakalamak için şafak sökmeden kalkıp bir ordu oluşturmak için çaresizlik içinde köydeki her kapıyı çaldık. Ben köyün dışındaki kulübelerle çiftliklere giden Alice'e eşlik ederken Hayalet ve James köyün merkezindeydiler.</p>

  <p>İlk kulübeye ulaştığımızda kapıdan güneşin ilk ışıklarıyla çıkan bir adam gördük. Kendisini uzun ve yorucu bir günün beklediğini düşünerek uykulu gözlerini ovuşturan bu huysuz ve aksi görünen adam bir çiftlik işçisiydi. Henüz konuşmaya başlamadan bile bizi başından savmaya çalışacağına emindim.</p>

  <p>"Hava kararırken kilisede bir toplantı olacak," dedim. "Köydeki tüm erkekler davetli. Cadı tehlikesiyle nasıl başa çıkabileceğimizi planlamak için toplanıyoruz. Onları bu gece halletmeliyiz..."</p>

  <p>Alice'in sivri burunlu ayakkabıları hiç de yardımcı olmuyordu. Adamın şüphe dolu bakışları cübbemle asam arasında gidip geliyordu, ikimizin de görünüşünden hiç hoşlanmadığını anlayabiliyordum.</p>

  <p>"Bu toplantıyı kim düzenliyor?" diye sordu.</p>

  <p>Hızlı düşündüm. James'in adını verebilirdim. Köylülerin çoğu artık onu tanıyor olmalıydı, ama daha önceki ricasını geri çevirmişlerdi. Adam zaten yeterince gergin göründüğünden Hayalet'ten bahsetsem muhtemelen onu iyice korkuturdum. Düşünmeye bile fırsat bulamadan yalan söyleyiverdim:</p>

  <p>"Peder Stocks..."</p>

  <p>Adam bu ismi duyunca onaylarcasına başını salladı. "Gelmeye çalışacağım. Ama söz veremem; bugün çok işim olacak." Kapıyı çarpıp arkasını dönerek tepeye doğru yürümeye başladı.</p>

  <p>Alice'e dönüp başımı iki yana salladım. "Yalan söylediğim için kendimi kötü hissediyorum," dedim.</p>

  <p>"Böyle düşünmenin bir faydası yok," dedi. "Kesinlikle doğru olanı yaptın. Eğer rahip hayatta olsaydı gerçekten toplantı yapardı. Ne fark eder ki? Onun yerine biz yapıyoruz, hepsi bu."</p>

  <p>Tereddüt ederek başımı salladıysam da o andan itibaren gittiğimiz her evde Peder Stocks'un adını vermeye başladım. Aşağı yukarı kaç kişinin katılacağını kestirmek güçtü, fakat iyimser değildim. Gerçek şu ki bazıları kapılarını açmaya dahi tenezzül etmiyor, bazılarıysa mırıldanarak mazeretlerini bildiriyorlardı. Yaşlı bir adamsa aniden öfkeye kapılıverdi:</p>

  <p>"Sizin gibiler bu köyde ne arıyor? Ben bunu bilmek istiyorum!" diye bağırdı Alice'in ayakkabılarına bakarak. "Geçmişte cadılardan yeterince çektik ama bu bir daha olmayacak! Çek git, gözüm görmesin seni küçük cadı!"</p>

  <p>Alice bu tepkiyi sakince karşıladı ve hiçbir şey söylemeden arkamızı dönüp yola koyulduk. Hayalet ve James'in işleri bizden biraz daha iyi gitmişti. Abimin söylediklerine bakılırsa her şey demirciye bağlıydı. O ise kararsızdı, fakat eğer harekete geçmeye karar verirse birçok kişi onu takip ederdi. Hayalet'e söylediğim yalandan bahsedince hiçbir yorum yapmadan başını sallamakla yetindi.</p>

  <p>Günün geri kalanı endişeli bir bekleyiş içinde geçti. Vaktimiz azalıyordu. Acaba cadılara karşı mücadelemizde yetecek sayıda köylü gelecek miydi? Eğer yeterli sayıda köylü toplanabilirse acaba onları harekete geçmeye ikna edebilecek miydik? Peki ya Pendle Tepesi'ne zamanında ulaşıp Hasat Şenliği ayinlerini bozacak kadar vaktimiz olacak mıydı? Bu düşünceler aklımı meşgul ederken aniden başka bir şey daha anımsadım: 3 Ağustos, yani Hasat Şenliğinden iki gün sonra benim doğum günümdü.</p>

  <p>Çiftlikteyken doğum günlerinde yaptığımız kutlamaları hatırladım. Aile fertlerinden birinin doğum günü olduğunda annem mutlaka özel bir pasta yapardı. O mutlu günlerden bu yana çok yol kat etmiştim. Karanlık çöktüğünde yüzleşeceğimiz tehlikenin ötesini nasıl düşünebilirdim? Bu hayattan çok şey umut etmenin anlamı yoktu. Buna benzer mutlu anlar kısa süren çocukluğuma aitti ve o dönem artık sona ermişti.</p>

  <p>Güneş batarken tek koridorlu dar kilisede sabırlı bir şekilde bekledik. Kutsal malzemelerin saklandığı odadan birkaç mum alıp bunları mihraba ve kapının her iki yanındaki metal şamdanlara yerleştirdik.</p>

  <p>İlk köylü endişeli bir şekilde kiliseye girip arkaya yakın bir sıraya oturmadan çok önce hava kararıp Horshaw kömürü rengine bürünmüştü bile. Bu ilk gelen, aksayarak yürüyen yaşlı bir adamdı. Tehlikelerle dolu bir savaşa katılmak üzere Pendle Tepesi'ne gelmek yerine yaşlı kemiklerini şömine başında dinlendirse çok daha iyi olacak gibi görünüyordu. Tek başlarına yahut grup halinde gelen başkaları da oldu, fakat yarım saat geçmesine rağmen sayıca hâlâ bir düzineyi aşamamıştık. İçeri giren adamlar şapkalarını çıkarıyordu, içlerinden en cesur olan ikisi James'e başlarıyla selam verdi, fakat hiçbiri gözlerini Hayalet'ten kaçıramıyordu. Son derece gergin olduklarını hissedebiliyordum. Yüzlerinde korku ifadesi vardı, bazıları ılık havaya rağmen titriyor ve savaşmaktan çok kaçmaya hazır görünüyorlardı. Bir cadı görür görmez kaçacak gibiydiler.</p>

  <p>Ama sonra, tam her şey bitti diye düşünürken dışarıdaki karanlığın içinden birtakım mırıltılar duyuldu ve deri yelekli iri yarı bir adam en az iki düzine köylünün önünden kiliseye girdi. Bunun demirci Matt Finley olduğunu tahmin ediyordum. Kilisenin kutsallığına olan saygısından ötürü şapkasını çıkarıp ön sırada yerini aldıktan sonra sırasıyla James'i ve Hayalet'i başıyla selamladı. Ufak mihrabın hemen solunda, duvara yakın bir yerde duruyorduk. Yeni gelenlerin tümü oturduktan sonra Hayalet, abime işaret edince o da öne çıkıp yüzünü koridora doğru döndü.</p>

  <p>"Bu gece bizi dinlemek için vaktinizi ayırıp buraya gelme zahmetine katlandığınız için minnettarız," diye konuşmaya başladı James. "Sizden istediğimiz en son şey kendinizi tehlikeye atmanız, ne var ki yardımınıza ihtiyacımız var ve gerekeni kendi başımıza yapabilecek olsak böyle bir şey istemezdik. Korkunç bir kötülüğün tehdidi altındayız. Gece yarısından önce cadılar Pendle Tepesi'nde toplanacak. Dünyaya korkunç bir kötülük salmak isteyen cadılar. Onları durdurmalıyız."</p>

  <p>"Eğer yanılmıyorsam o tepede zaten cadılar var," dedi demirci. "Az önce kilometrelerce öteden görülebilen bir ateş yaktılar!"</p>

  <p>Bunun üzerine Hayalet'in yüzünü derin bir endişe kapladı; başını iki yana sallayıp öne çıkarak James'in yanında yerini aldı. "Bu gece yapılması gereken çok önemli işler var çocuklar," dedi. "Vaktimiz çok sınırlı. O görmüş olduğunuz ateş kötücül planlarını yürütmeye başladıkları anlamına geliyor. Sizi, ailenizi ve değer verdiğiniz her şeyi tehdit eden bir plan. Cadılar artık tüm bu toprakların sahibi olduklarını düşünüyorlar. Ücra vadilerde yaşamak onları tatmin etmeyince kötülüklerini Pendle Tepesi'nin zirvesinden gözler önüne seriyorlar! Eğer onları durdurmazsak bu topraklara karanlık çökecek. Hiçbirimiz güvende olmayacağız. Ne güçlüler ne de zayıflar, ne yetişkinler ne de çocuklar... Yataklarımızda rahat bir uyku çekemeyeceğiz. Tüm dünya tehlike, salgın hastalık ve kıtlığın pençesine düşecek ve Şeytan'ın ta kendisi eyaletin sokak ve patikalarında kol gezmeye başlarken cadılar dünyaya hükmedip çocuklarınıza saldıracaklar. Bu toprakları güvence altına almalıyız"</p>

  <p>"Bizim köyümüz güvenli!" diye çıkıştı demirci. "Ve bunu sağlamak için tüm gücümüzle savaştık. Eğer gerekirse bunu korumak için tekrar savaşırız. Ama neden başkalarının yapması gereken bir iş uğruna kendi hayatlarımızı tehlikeye atalım? Roughlee, Bareleigh ve Goldshaw Booth'lu erkekler nerede? Onlar neden aralarındaki pisliği uzaklaştırmıyorlar? Bunu neden bizim yapmamız gerekiyor?"</p>

  <p>"Çünkü o köylerde çok az sağlıklı erkek var," diye yanıtladı Hayalet. "Karanlık oraları kötü etkilemiş ve açtığı yaralar çok derin. Karanlık'tan nefret edenler bir zamanlar savaşıp kazanmış olabilirler. Şimdiyse oraları cadı klanları yönetiyor ve iyi insanların pek çoğu başka yerlere gitti ya da Malkin Kulesi'nin zindanlarında öldüler. Yani bu Karanlık'la savaşmak için bir şans hatta belki de son şansınız."</p>

  <p>Hayalet duraksayınca bir sessizlik çöktü. Orada toplanmış olan çoğu kimsenin Hayalet'in az önce söylediklerini ciddi anlamda düşünmeye başladığına emindim. İşte tam o esnada arka sıralardan öfkeli bir ses duyuldu. "Peder Stocks nerede? Bu toplantıyı onun istediğini sanıyordum. Ben sadece bu yüzden geldim!"</p>

  <p>Konuşan kişi Alice'le birlikte gittiğimiz ilk kulübedeki tarım işçisiydi. Yalan söylediğim ilk adam. Kilisenin arka sıralarından homurtular yükseldi. Görünüşe bakılırsa aynı şeyi düşünen başkaları da vardı.</p>

  <p>"Cesaretiniz kırılmasın diye bunu size söylemeyecektik," dedi Hayalet. "Fakat artık söylemeliyiz. Bu köyün sadık dostlarından biri tüm bu olayları tahrik eden cadı tarafından öldürüldü. Sizi ve ailelerinizi güvence altına almak için elinden geleni yapmış olan bir dost. Kilise rahibiniz Peder Stocks'u kastediyorum. Ve şimdi sizden onun adına yardım istiyorum."</p>

  <p>Peder Stocks'un adı geçer geçmez kilisedeki tüm mumlar aynı anda titredi ve neredeyse sönecekti. Rüzgâr yoktu fakat yine de ortada hiçbir neden yokken kapı kapanıverdi. Kalabalıktan endişe dolu sesler yükseldi ve demirci Finley dua ediyormuş gibi başını ellerinin arasına aldı. Bense titredim, ama bu kısacık anın ardından mum alevlerinin titremesi durdu. Hayalet konuşmaya devam etmeden önce kalabalığın bu şok edici haberi sindirebilmesi için birkaç saniye bekledi.</p>

  <p>"Bu yüzden şimdi size yalvarıyorum. Bunu kendiniz için değilse bile zavallı Peder Stocks için yapın. Hayatını karanlığa karşı verdiği mücadeleye adayan bu adama olan borcunuzu ödeyin. Peder Stocks savunmasız bir şekilde yatarken onu serinkanlı bir şekilde katleden cadının adı Wurmalde ve çok sevgili ölülerinizin kemiklerine bile göz koyan bir cadı. En ufak bir fırsatını bulsa çocuklarınızın kanını bile içer. O halde çocuklarınız için ve çocuklarınızın çocukları için savaşın. Hemen şimdi! Hâlâ şansınız varken savaşın. Çok geç olmadan! Yoksa sonunuz güney köylerindeki zavallılardan farksız olur..."</p>

  <p>Demirci Matt Finley başını kaldırıp sertçe Hayalet e baktı. "Ne yapmamızı istiyorsun?" diye sordu.</p>

  <p>"Cadılar yaklaşan tehlikeyi önceden sezebilir ve bu sayede geldiğimizi anlarlar," diye yanıtladı Hayalet, demircinin gözlerinin içine bakarak. "Bu yüzden gizli hareket etmeye gerek yok. Bir kez harekete geçtikten sonra olabildiğince çok ses yapın. Hatta ne kadar çok gürültü olursa o kadar iyi olur! Sayıları her zaman kesin olarak kestiremeyebilirler. Ciddi bir tehdit oluşturacak sayıdayız ama çok daha fazlaymışız gibi göstermeliyiz. Kaç kişi olduğumuzu bilemezler ve bunu bir avantaja dönüştürebiliriz. Silahların yanı sıra meşalelere de ihtiyacımız olacak.</p>

  <p>"Orada neyle karşılaşacağız? Kaç kişiler?" diye sordu Finley. "Buradaki erkeklerin çoğunun geçindirmesi gereken aileleri var. Tek parça olarak geri dönme şansımız ne, bilmemiz gerek."</p>

  <p>"Sayıları konusunda emin değilim," diye itiraf etti Hayalet. "Her birimize en az iki ya da üç tane düşecektir, fakat bu konuda endişe etmenize gerek yok, çünkü büyük ihtimalle tek bir vuruş yapmanız dahi gerekmeyecek. Benim amacım yapmayı planladıkları şeyi yarıda keserek batıdaki tepelere kaçmalarını sağlamak. Çıkan karmaşada Wurmalde'yi halledeceğim ve kötücül planları boşa gidecek.</p>

  <p>Benim önerim altı kişilik beş gruba ayrılmak, her grup doğu yamacında farklı bir konum alsın. James biraz daha yükseğe tırmanıp meşalesini yakacak. Bu, kendi meşalelerinizi yakmanız için bir işaret olacak. Ardından tepeyi tırmanmaya başlayıp ateşe yönelin. Bir şey daha: Aynı yerde toplanmayın, grupların arasında mesafe olmalı. Böylece onlar aranızda meşalesiz başkaları olduğunu da düşünecektir. Dediğim gibi tehlikeyi yalnızca hissederler, neyle karşılaşacaklarını ayrıntılı kestiremezler. İşte plan bu. Eğer söylemek istediğiniz bir şey varsa şimdi söyleyin. Soru sormaktan korkmayın."</p>

  <p>Grubun arkalarından biri hemen konuştu. Bu, kiliseye ilk giren yaşlı adamdı: "Bay Gregory, acaba şey tehlikesi var mı?.." diye sordu endişeli bir şekilde. Cümlesini tamamlamadı ve Hayalet ona doğru bakınca adam eliyle yukarıyı işaret edip tek bir kelime mırıldandı: "Süpürge saldırısı?"</p>

  <p>Hayalet gülümsemedi, oysa içinde bulunduğumuz durum farklı olsa katıla katıla gülmeye başlayabilirdi. "Hayır," dedi. "Bu işi yıllardır yapıyorum, bunca zamandır tek bir cadının bile süpürgeye binip uçtuğunu görmedim. Bu çok sık rastlanan bir batıl inanç, ancak doğru değil.</p>

  <p>Şimdi görevim gereği işler ters giderse karşılaşabileceğiniz tehlikeler konusunda sizi bilgilendirmeliyim. Bıçaklarına dikkat edin. Göz göze gelir gelmez kalbinizi kesip alabilirler ve çoğu çok güçlüdür. Ortalama bir erkekten çok daha güçlüdürler. Yaklaşmalarına izin vermeyin. Gerekirse kendinizi sopa ve bıçaklarınızla savunun.</p>

  <p>Ah, bir şey daha var. Gözlerinin içine bakmayın. Cadılar tek bir bakışla bile sizi kontrolleri altına alabilir; söyledikleri hiçbir şeye kulak asmayın. Ve unutmayın, bazı erkek klan üyeleriyle de karşılaşabilirsiniz. Bu durumda da aynı şekilde savunmaya geçin. Birlikte yaşadıkları kadınlardan çok şey öğrenirler. Adil dövüşmezler ve türlü hileye başvuracaklardır. Ama dediğim gibi büyük olasılıkla meydan savaşına gerek olmayacaktır. Başka soru var mı?"</p>

  <p>Kimse konuşmadı, sadece Matt Finley hepsi adına başını iki yana salladı. Suratı asıktı, ama o da diğerleri gibi durumu kabullendi. Cadılarla çarpışmak istemiyorlardı, ancak ailelerinin iyiliği için başka seçenekleri yoktu.</p>

  <p>"Eh," dedi Hayalet, "kaybedecek vaktimiz yok. Tepeye tahminimden daha önce gelmişler. Olan oldu, artık daha kötü şeyler yapmalarına engel olmalıyız. Tanrı sizinle olsun."</p>

  <p>Yanıt olarak köylülerden bazıları istavroz çıkardı; bazılarıysa başlarını öne eğdi. Hayalet asla Tanrıya inanıp inanmadığı konusuna bir açıklık getirmemişti. Eğer inanıyorsa bile onun inandığı Tanrı, kilise öğretisindeki Tanrı değildi. Yine de söylenebilecek en doğru şey buydu ve gruplar çok geçmeden derme çatma silahlarıyla meşalelerini almak üzere kiliseden ayrılmaya başlamışlardı bile.</p>

  <p>&nbsp;</p>
</body>
</html>
