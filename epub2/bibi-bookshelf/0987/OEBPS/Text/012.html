<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 5</title>
</head>

<body>
  <h1 class="h11">BÖLÜM 5</h1>

  <p class="p10"><span class="t7">ÜÇ KIZ KARDE</span><span class="t7">Ş</span></p>

  <p>&nbsp;</p>

  <p>Zangocun tırpanını evin yan tarafındaki bir kulübede buldum ve cübbemi çıkarıp kollarımı sıvadıktan sonra otları kesmeye koyuldum. İlerlemesi daha kolay olduğundan önce mezar taşlarının yatay olduğu yerleri temizliyordum.</p>

  <p>Zorlu bir işti fakat evimdeyken çiftlikte pek çok kez tırpan kullanmıştım ve ara sıra Hayalet'in evindeki otları da temizlediğimden çok geçmeden alıştım. Sıcaklıkla baş edebilirdim, ama öğleden sonra vakit biraz ilerleyince güneş iyice acımasızlaştı ve sıcakla yorgunluktan ötürü terim gözlerime kaçmaya başladı. En mantıklısı bir ara verip sonra devam etmek olacaktı.</p>

  <p>Evin arkasında bir kuyu vardı ve kovayı en dibe daldırıp Chipenden'daki tepelerin zirvelerinden gelen sular kadar tatlı ve soğuk suyu yukarı çektim. Susuzluğumu giderdikten sonra oturup sırtımı porsuk ağaçlarından birine dayayarak gözlerimi kapadım. Böceklerin tekdüze cırlamalarını dinlerken mayıştım ve bir noktada uykuya dalmış olmalıyım, çünkü bir sonraki hatırladığım şey uzakta bir yerden gelen köpek havlamalarıydı. Gözlerimi açınca neredeyse akşam olduğunu gördüm ve daha mezarlığın yarısını temizlemem gerekiyordu. Hayalet ya da Peder Stocks'un her an gelebileceğini düşünerek çalışmaya koyuldum.</p>

  <p>Güneş batmaya başladığında ben de kesme işlemini tamamladım. Kesilen otların toplanması da gerekiyordu, ancak bunu sabaha bırakmaya karar verdim. Ustamla peder hâlâ dönmemişlerdi. Eve dönerken endişelenmeye başlamak üzereydim ki solumda kalan alçak duvarın ardından belli belirsiz bir ses duydum. Otların üzerinde dolaşan birinin ayak sesleriydi bu.</p>

  <p>"Eh, kesinlikle iyi bir iş çıkardın," dedi bir kız sesi. "Aylardır hiç bu kadar düzenli olmamıştı!"</p>

  <p>"Alice!" diye bağırarak sesin geldiği yöne döndüm.</p>

  <p>Ama her ne kadar sesi çok benzese de bu Alice değildi. Alçak duvarın ötesinde fiziksel olarak Alice ile aynı boyutlarda bir kız duruyordu; Alice'in kahverengi gözleri ve siyah saçları varken bu yabancının benimkilere benzer yeşil gözleriyle omuzlarına dökülen açık renk saçları vardı. Üzerinde kolları pejmürde, dirsekleri delinmiş yırtık pırtık, açık mavi bir yazlık elbise vardı.</p>

  <p>"Ben Alice değilim, ama onun nerede olduğunu biliyorum," dedi kız. "Seni almam için beni gönderdi. Hemen gelmen gerekiyormuş. Tom'u bana getir, dedi. Yardıma ihtiyacım var! Onu hemen getir. Ne kadar çekici olduğunu söylememişti ama. Şu senin yaşlı ustandan çok daha yakışıklısın!"</p>

  <p>Yüzümün kızardığını hissettim. İçgüdülerim bu kıza güvenmemem gerektiğini söylüyordu. Oldukça hoş bir kızdı, iri ve ışıl ışıl gözleri vardı, fakat yine de konuşurken ağzı tuhaf bir biçimde hareket ediyordu.</p>

  <p>"Alice nerede? Neden seninle birlikte gelemedi?"</p>

  <p>"Çok uzakta değil," dedi kız belli belirsiz bir şekilde güneye doğru işaret ederek. "En fazla on dakika sürer, o kadar. Gelemedi çünkü üzerinde bağ var."</p>

  <p>"Bağ mı? O da ne?" diye sordum.</p>

  <p>"Bir hayalet çırağısın ve bağlama büyüsünü hiç duymadın öyle mi? Çok utanç verici. Ustan seni iyi eğitemiyor. Alice'e bağlama büyüsü yapıldı. Yani kısacık bir tasma taktılar. Büyünün yapıldığı yerden en fazla yüz adım uzaklaşabilir. Doğru yapılırsa zincirlerden çok daha etkilidir. Fakat seni onun yakınına götürebilirim."</p>

  <p>"Kim yaptı bunu?" diye sordum. "Büyüyü kim yaptı?"</p>

  <p>"Mouldheellar'dan başka kim olabilir ki?" diye yanıtladı kız. "Onun hain, küçük bir cadı olduğunu düşünüyorlar. Cezasını vereceklerine de emin olabilirsin!"</p>

  <p>"Gidip asamı alayım," dedim.</p>

  <p>"Buna vaktin yok. Kaybedecek hiç vaktimiz yok. Başı büyük belada."</p>

  <p>"Burada bekle," dedim sertçe. "Birkaç dakikaya kalmaz dönerim."</p>

  <p>Ardından koşarak eve gidip asamı aldıktan sonra yine koşa koşa kızın beklediği yere dönüp duvarı aşarak yanına geçtim. Sivri burun ayakkabı giyip giymediğini görmek için ayaklarına baktım, ancak şaşırtıcı bir şekilde çıplak ayaklıydı. Ayaklarına baktığımı görünce gülümsedi. Gülümseyince çok hoş oluyordu.</p>

  <p>"Yaz aylarında ayakkabıya gerek olmaz," dedi. "Ilık çimlerle serin suları ayaklarımın altında hissetmek isterim. Neyse, bana Mab derler; ihtiyaç duyarsan adım bu yani."</p>

  <p>Dönüp hızlı hızlı güneye, Pendle Tepesi'ne doğru ilerlemeye başladı. Batıda hâlâ hafif bir ışık vardı, ama çok geçmeden her yer karanlığa gömülecekti. Bu bölgeyi bilmiyordum ve sanırım yanıma bir fener almak iyi bir fikir olurdu. Neyse ki gözlerim karanlıkta pek çok insanınkilere göre çok daha iyi görüyordu ve yaklaşık on dakika sonra uzaktaki ağaçların ardından ay yükselip solgun ışığıyla her yeri aydınlattı.</p>

  <p>"Daha çok var mı?" diye sordum.</p>

  <p>"En fazla on dakika," diye yanıtladı Mab.</p>

  <p>"Yola çıktığımızda da böyle demiştin!" diye itiraz ettim.</p>

  <p>"Öyle mi? O halde yanlış söylemiş olmalıyım. Bazen kafam karışıyor. Yürürken kendi dünyama dalıveriyorum. Zaman akıp gidiyor..."</p>

  <p>Pendle Tepesi'nin kuzey eteklerindeki vadiye tırmanıyorduk. Gideceğimiz yere ancak yarım saat sonra varabildik: Bir orman kenarında ağaçlar ve sık otlarla çevrili küçük bir tepe; Pendle'ın karanlık silueti hemen arkasındaydı.</p>

  <p>"Orada, ağaçların arasında," diyerek işaret etti, "Alice'i orada bekleyeceğiz."</p>

  <p>Ağaçların altındaki karanlığa bakınca biraz kaygılandım. Ya bir tuzağın içine çekiliyorsam? Kız büyüler hakkında bilgili görünüyordu. Alice'in adını kullanarak beni buraya çekmiş olabilirdi.</p>

  <p>"Alice şimdi nerede?" diye sordum şüphelenerek.</p>

  <p>"Hemen ağaçların arkasındaki bir ormancı kulübesinde. Şu an oraya gitmen çok tehlikeli. En iyisi doğru zaman gelene kadar onu yukarıda beklememiz."</p>

  <p>Mab'in önerisi pek hoşuma gitmemişti. Olası tehlikelere rağmen Alice'i hemen görmek istiyordum, yine de vakit kazanmaya karar verdim.</p>

  <p>"Sen önden git," diyerek üvez asamı sıkıca kavradım.</p>

  <p>Mab hafifçe gülümseyip sık ağaçların arasında gözden kayboldu. Dikkatlice peşinden gidip otlar ve birbirine karışmış dalların arasından güçlükle geçerken bir yandan da karşılaşabileceğim tehlikelere karşı asamı hazır tutuyordum. Önümde ışıklar görünce iyice tedirginliğe kapıldım. Yukarıda bizi bekleyen başka biri daha mı vardı?</p>

  <p>Tepenin zirvesinde ağaç kütüklerinin kaba bir oval oluşturduğu bir açıklık vardı. Sanki ağaçlar sandalye oluşturmak için kesilmiş gibiydi ve ayaklarının dibinde birer fener, oturmuş bizi bekleyen iki kız olduğunu görünce şaşkınlığa kapıldım. Hiçbiri Alice değildi, ikisi de ondan biraz daha küçük görünüyordu, iri gözlerini kırpmadan bana bakıyorlardı.</p>

  <p>"Bunlar kız kardeşlerim," dedi Mab. "Soldaki Jennet, diğeriyse Beth. Yerinde olsam isimlerini fazla önemsemezdim, ne de olsa ikizler ve onları ayırmak çok güç!"</p>

  <p>Evet, birbirlerine çok benziyorlardı. Saçları Mab'inkiyle aynı renk ve uzunluktaydı, ancak ablalarıyla aralarındaki benzerlik yalnızca bundan ibaretti. Her ikisi de çok zayıftı ve keskin hatlı yüzleriyle delici bakışlar atan gözleri vardı.</p>

  <p>Sımsıkı yumulmuş dudakları yüzlerinde birer çizgi halini almıştı ve ufak, kanca burunları vardı. Tıpkı Mab gibi üzerlerinde yırtık pırtık elbiseler vardı ve ayakları çıplaktı.</p>

  <p>Asamı daha sıkı kavradım. Mab'in iki kız kardeşi de gözlerini bana dikmiş, öylece bakıyorlardı; ama yüzlerinde en ufak bir ifade olmadığından düşman mı yoksa dost mu olduklarını kestirmenin imkânı yoktu.</p>

  <p>"Otursana Tom, hadi dinlen biraz," dedi Mab kız kardeşlerinin tam karşısındaki ağaç kütüklerinden birini işaret ederek. "Alice'e gidene kadar bir süre geçebilir."</p>

  <p>Yorgun olduğumdan dediğini yapıp solumda kalan ağaç kütüğüne oturdum. Kimse konuşmadığından tuhaf bir sessizlik çökmüştü. Vakit geçirmek için ağaç kütüklerini saydım. On üç tane vardı ve aniden buranın bir cadı kurulunun toplandığı yer olabileceği aklıma geldi.</p>

  <p>Bu rahatsız edici düşünce aklımdan henüz geçmişti ki bir yarasa açıklığa doğru alçalıp solumdaki ağaçların arasında gözden kayboldu. Sonra aniden büyükçe bir güve belirdi ve fenerlere yöneleceğine Jennet'nin başının etrafında daireler çizmeye başladı. Kızın başı bir mummuş gibi dönüp duruyordu. Jennet hâlâ bana bakıyordu ve neredeyse sivri burnuna konacakmış kadar yaklaşan güvenin farkında olup olmadığına emin değildim.</p>

  <p>Aniden beni şaşırtarak ağzını açtı ve dilini çıkararak güveyi yakaladığı gibi ağzına attı. Sonra ilk kez yüzünde bir ifade belirdi. Otuz iki dişini göstererek gülerken ağzı kulaklarına varacak gibiydi. Sonra güveyi hızla çiğneyip tek lokmada yutuverdi.</p>

  <p>"Güzel miydi?" diye sordu kız kardeşi Beth yan gözle Jennet'a bakarak.</p>

  <p>Jennet başını salladı. "Gerçekten sulu suluydu. Merak etme, bir sonraki senin olabilir."</p>

  <p>"İyi olur," dedi Beth. "Peki ya başka gelmezse?"</p>

  <p>"O halde bir oyun oynarız ve hangi oyun olacağını senin seçmene izin veririm," diye önerdi Jennet.</p>

  <p>"Hadi 'iğne tükürme' oynayalım. Bu oyunu çok seviyorum."</p>

  <p>"Çünkü hep sen kazanıyorsun. Yalnızca cumaları iğne tükürülebileceğini biliyorsun. Bugün çarşamba. Çarşambaları yalnızca tüy yaparım, yani başka bir şey düşünmen gerekecek."</p>

  <p>"Peki ya 'çalılardan geri geri'ye ne dersin?" diye önerdi Beth.</p>

  <p>"Güzel oyun," dedi Jennet. "Aşağı ilk varan kazanır!"</p>

  <p>Sonra ben şaşkın şaşkın bakarken her ikisi de oturdukları ağaç kütüklerinin üzerinden geriye doğru düşüp gitgide hızlanarak ters taklalar ata ata otların arasında gözden kayboldular. Bir süre boyunca dalları çatırdatıp acı dolu çığlıklarla isterik kahkahalar atarak aşağı yuvarlandıklarını duyabildim. Sonra sessizlik oldu ve yakınlardan gelen bir baykuş sesi duydum. Başımı kaldırıp dalların arasına baktım, fakat hiçbir şey göremedim.</p>

  <p>"Kız kardeşlerim bu oyuna bayılır!" dedi Mab gülümseyerek. "Ama bu gece kanayan yaralarını yalayacaklarına eminim!"</p>

  <p>Çok geçmeden ikizler patikadan yukarı çıktı. Yeniden karşıma oturduklarında hallerine gülsem mi yoksa çekiyor olmaları gereken acı ve rahatsızlıktan dolayı acısam mı bilemedim. Lime lime olmuş elbiseleri iyice yırtılmıştı -Jennet'ın elbisesinin sol kolu yoktu- ve her yerleri çizik içindeydi. Beth'in saçlarının arasına dikenler karışmıştı ve burnundan üst dudağına doğru ince bir şerit halinde kan sızıyordu. Yine de hiç korkmuş görünmüyordu.</p>

  <p>"Bu sahiden çok hoşuma gitti! Hadi başka bir oyun daha oynayalım," dedi Beth akan kanları yalayarak. "Doğruluk mu cesaret mi oynamaya ne dersin? Ben onu da severim."</p>

  <p>"Bana uyar. Ama önce oğlan oynasın..." dedi Jennet gözlerini kısıp bana bakarak.</p>

  <p>"Doğruluk mu, cesaret mi, öpücük mü, söz mü?" dedi Beth meydan okuyan bir ses tonuyla. Artık üç kız da bana bakıyordu ve hiçbiri de gözlerini kırpmıyordu.</p>

  <p>"Oynamak istemiyorum," dedim sertçe.</p>

  <p>"Kız kardeşlerime iyi davran," diye ısrar etti Mab. "Hadi ama seçiver. Bu yalnızca bir oyun."</p>

  <p>"Kuralları bilmiyorum," dedim. Doğruydu. Bu oyunu daha önce hiç duymamıştım. Kızların oynayacağı bir oyuna benziyordu ve benim kız kardeşim yoktu. Kızların oyunlarını pek bilmezdim.</p>

  <p>"Çok kolay," dedi Mab solumdan. "Bu dördünden birini seçiyorsun. Doğruluğu seçersen sana sorulacak olan bir soruya doğru yanıt vermen gerek. Cesareti seçersen sana bir görev verilir. Öpücüğü seçersen her kim ya da neyi öpmen istenirse öpmen gerekir; kaçışı yoktur. En zoruysa sözdür. Bir söz vermen gerekir ve ona bağlanırsın. Belki de sonsuza dek..."</p>

  <p>"Hayır! Oynamak istemiyorum," diye tekrarladım.</p>

  <p>"Aptal olma. Başka şansın yok, öyle değil mi? Biz söylemeden oradan kalkamazsın. Oturduğun yere yapışıp kaldığını fark etmedin mi?"</p>

  <p>Gitgide daha çok sinirleniyordum. Mezarlıktaki karşılaşmamızdan bu yana Mab'in benimle bir tür oyun oynadığını hissetmeye başlamıştım. Alice'i kurtaracağımıza bir an için bile inanmamıştım. Ne büyük aptallık etmiştim! Ne diye buraya kadar peşinden gelmiştim ki?</p>

  <p>Ayağa kalkmaya çalışınca hiçbir şey olmadı. Sanki hiç gücüm kalmamıştı. Kollarım işe yaramaz bir şekilde yana düştü ve asam elimden kayıp otların arasına yuvarlandı.</p>

  <p>"Şu pis tahtayı taşımaman daha iyi," dedi Mab. "Önce sen... Dördünden birini seçme zamanı. İstesen de istemesen de oyunumuza katılacaksın. Katılacak ve hoşlanacaksın. Hadi seç!"</p>

  <p>Artık üçünün de cadı olduğuna dair en ufak bir şüphem kalmamıştı. Asama uzanmama imkan yoktu ve ayağa kalkamayacak kadar güçsüz hissediyordum. Yine de tuhaf bir şekilde korkmuyordum, uyanık olduğumu ve başımın belada olduğunu bilmeme rağmen kendimi rüyada gibi hissediyordum. Yavaşça derin bir soluk alıp iyice düşündüm. Onları biraz eğlendirmek iyi olurdu. Oyuna odaklanmışlarken kaçmanın bir yolunu bulabilirdim.</p>

  <p>İyi de bu dört seçenekten hangisini seçmeliydim? 'Cesaret' yapmam gereken tehlikeli bir görevle sonlanabilirdi.</p>

  <p>'Söz' de aynı şekilde çok riskliydi. Daha önce başımı belaya sokan sözler vermiştim. 'Öpücük' zararsız görünüyordu. Öpücüğün ne zararı olabilirdi ki? Fakat sonra 'kimi ya da neyi istersek' dediğini hatırladım ve bu hiç hoşuma gitmedi. Yine de neredeyse onu seçecek üzere olmama rağmen 'doğruluk' seçeneğinde karar kıldım. Hep dürüst ve doğrucu olmaya çalışmıştım. Babam böyle öğretmişti. Bundan ne zarar gelebilirdi ki?</p>

  <p>"Doğruluk," dedim.</p>

  <p>Yanıtım üzerine kızlar sanki tam da istedikleri seçeneği seçmişim gibi sırıttılar.</p>

  <p>"Pekâlâ!" dedi Mab zafer kazanmış gibi bana dönerek. "Bana doğru cevap ver. Zaten aklın varsa öyle yaparsın. Bizi kızdırman hiç iyi olmaz! En çok hangimizi seviyorsun?"</p>

  <p>Şaşkınlık içinde Mab'e baktım. Nasıl bir soru sorulacağı konusunda hiçbir fikrim yoktu, ne var ki bunu hiç beklemiyordum. Üstelik yanıt vermesi de kolay değildi. Kimi seçersem seçeyim diğer ikisi kızacaktı. Hem yanıtın ne olduğundan ben bile emin değildim. Üç kız da birbirinden korkutucuydu, üstelik cadı oldukları da kesindi. Hiçbirini sevmemiştim. Başka ne yapabilirdim ki? Onlara gerçeği söyledim.</p>

  <p>"Üçünüzü de pek sevmedim," dedim. "Kabalık etmek istemiyorum ancak gerçeği duymak istediniz ve ben de gerçeği söyledim..."</p>

  <p>Üçü de aynı anda öfkeyle tısladı. "Bu yetmez," dedi Mab alçak ve korkutucu bir ses tonuyla. "Birimizi seçmelisin."</p>

  <p>"O halde sen Mab. İlk önce seni gördüm. Yani sen olabilirsin."</p>

  <p>İçgüdüsel olarak, düşünmeden konuşmuştum. Mab gülümsedi; kibirli bir gülümsemeydi bu, sanki en başından beri kendisinin seçileceğini biliyordu.</p>

  <p>"Şimdi sıra bende," dedi Mab kız kardeşlerine dönerek. "Ben öpücüğü seçiyorum!"</p>

  <p>"O zaman Tom'u öp!" diye bağırdı Jennet. "Onu hemen şimdi öp ki sonsuza dek senin olsun!"</p>

  <p>Bunun üzerine Mab ayağa kalkıp önüme geldi. Eğilip iki eliyle omuzlarımdan kavradı. "Bana bak!" diye bağırdı.</p>

  <p>Kendimi güçsüz hissediyordum. Sanki iradem kalmamıştı. Bana denileni yaptım. Gittikçe yaklaşırken başımı kaldırıp yeşil gözlerine baktım. Yüzü güzeldi, fakat nefesi bir köpek ya da kedininki kadar kötü kokuyordu. Dünyam dönmeye başladı; Mab omuzlarımdan sımsıkı kavramış olmasa arkaya doğru yuvarlanırdım.</p>

  <p>Sonra, dudaklarının sıcaklığını kendi dudaklarımda hisseder hissetmez sol koluma ardı ardına sancılar saplandı. Sanki birileri dört kez üst üste koluma iğne batırmıştı.</p>

  <p>Acıyla ayağa kalkınca Mab geriye doğru düşüp otların arasına yuvarlandı. Koluma baktım. Ay ışığında açık seçik görülebilen dört yara vardı ve onlara neyin sebep olduğunu anımsadım. Alice de bir keresinde sol kolumu öyle sıkı tutmuştu ki tırnakları etime geçmişti. Sonra kolumu bıraktığında tırnaklarının geçtiği yerlerde dört tane kırmızı noktacık halinde kan görmüştüm.</p>

  <p>Günler sonra, teyzesinin Staumin'deki evine giderken Alice kolumdaki yaralara dokunmuştu. Ve tam olarak şunları söylemişti:</p>

  <p><span class="t19">Koluna damgam</span><span class="t19">ı</span> <span class="t19">vurdum... Asla silinmeyecek.</span></p>

  <p>Ne demek istediğini anlamamıştım, zaten hiçbir zaman tam olarak açıklamamıştı. Sonra bir gün Priestown'dayken tartışmıştık ve ben tam gitmek üzereyken arkamdan şöyle bağırmıştı: Sen benimsin. Bana aitsin!</p>

  <p>O zaman bu söyledikleri üzerinde pek durmamıştım. Şimdiyse bunda bir doğruluk payı olup olmadığını merak etmeye başlamıştım: Alice ve bu üç kız, cadıların bir şekilde sonsuza dek istedikleri kişiyi sahiplenebileceğine inanıyorlardı. Doğru mu değil mi bilmem, fakat Mab'in etkisinden kurtulmuştum ve bunda bir şekilde Alice'in parmağı vardı.</p>

  <p>Mab öfkeli bir şekilde ayağa kalkmaya çalışırken ona kolumdaki yaraları gösterdim.</p>

  <p>"Ben sonsuza dek sana ait olamam Mab," derken büyülenmiş gibi konuşuyordum. "Ben zaten başkasına aitim. Ben Alice'e aitim."</p>

  <p>Sözlerimi bitirir bitirmez Beth ve Jennet zarif bir şekilde ağaç kütüklerinden geriye doğru düşüp tekrar tepe aşağı yuvarlandılar. Tepenin eteklerine varıncaya dek otlarla çalıların arasından yuvarlandıklarını yine duyabiliyordum, ama bu kez ne bağırıyorlar ne de gülüyorlardı.</p>

  <p>Mab'e baktığımda gözlerindeki öfkeyi gördüm.</p>

  <p>Vakit kaybetmeden eğilip asamı aldığım gibi gerekirse savurmaya hazır bir şekilde beklemeye başladım. Mab havaya kaldırdığım asaya bakıp bir iki adım geriledi.</p>

  <p>"Günün birinde bana ait olacaksın," dedi dudaklarını öfkeyle büzerek. "Hem de adımın Mab Mouldheel olduğu kadar eminim! Ve bu düşündüğünden çok daha çabuk olacak. Seni istiyorum Thomas Ward ve Alice ölünce sonsuza dek benim olacaksın!"</p>

  <p>Sonra arkasını dönüp her iki feneri de alarak tepeye tırmanırken kullandığımızdan farklı bir patikadan bu kez aşağıya inmeye başladı.</p>

  <p>Söylediklerinin etkisiyle titremeye başlamıştım. Demek bunca zamandır Mouldheel klanından üç cadıyla konuşuyordum. Mab beni nerede bulacağını çok iyi biliyordu; ona bunu Alice söylemiş olmalıydı. Peki ama Alice neredeydi? Mab ve kız kardeşlerinin bu sorunun yanıtını bildiğine emindim.</p>

  <p>Bir yanım kuzeye, Downham'a gidip Hayalet'e olan biteni anlatmak istiyordu. Ancak Mab'in tehditlerini savururken öfkelenmesi hiç hoşuma gitmemişti. Alice'in onların elinde olduğuna emindim, peki ama bu kızların kontrolünde miydi? Geri döner dönmez onu öldürebilirlerdi. Başka şansım yoktu: Kız kardeşleri takip etmeliydim.</p>

  <p>Mab'in gittiği yöne dikkat etmiştim. Güneye gidiyordu. Şimdi ben de onları tepenin daha tehlikeli olan doğu yüzünden aşağı, Peder Stocks'un Şeytan Üçgeni olarak adlandırdığı üç noktayı oluşturan köylere doğru takip etmeliydim.</p>

  <p>&nbsp;</p>
</body>
</html>
