<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>Mouldheel ve Maggot Klanları</title>
</head>

<body>
  <h1 class="h11">Mouldheel ve Maggot Klanları</h1>

  <p>&nbsp;</p>

  <p>Pendle'daki cadı klanlarının içinde doğdum. Annem bir Malkin, babamsa bir Deane idi. Fakat orada büyümüş olmama rağmen Pendle dünyada gitmek istediğim en son yer. Klanlar sürekli birbirleriyle savaş halinde ve orada çok sayıda düşman edindim. Çoğu da Mouldheel klanından. Orada çok fazla kin besleniyor. Çok fazla nefret var. Yüzyıllardır süren kan davaları var. Orada düşmanın eline geçersen kemiklerini alıp kanını içerler. Yine de geri döndüm. Hem de tek başıma. Bunu Tom Ward için yaptım. Her şeyi onun için yaptım.</p>

  <p>Çünkü Tom, bu dünyada gerçekten değer verdiğim tek insan. O benim en iyi dostum. Tom bana benzemiyor. O ışığa ait ve John Gregory adında bir hayaletin çırağı.</p>

  <p>Tom'un doğup büyüdüğü çiftliği ziyaret etmek üzere Chipenden'dan yola çıkmıştık. Annesinin ona bıraktığı sandıkların içinde neler olduğunu görmek istiyordu. Sandıkların içinde ne olduğunu benim de merak ettiğimi eklemeliyim. Gerçekten çok merak ediyordum. İçlerinde ne gibi sırlar barındırdıklarını öğrenmek için can atıyordum. Ama oraya vardığımızda sandıklar yoktu. Çalınmışlardı. Ahır yakılmış, çiftlik evi darmadağın edilmiş ve Tom'un ailesi kaçırılmıştı. Bunun, cadıların işi olduğunu sezmem fazla vaktimi almadı. Tom'un abisi Jack'i, onun karısı Ellie'yi ve küçük çocukları Mary'yi kaçırmışlardı. İzledikleri yol Pendle'a doğru uzanıyordu ve Tom hiç vakit kaybetmeden peşlerine düşmek istiyordu. Fakat ben konuşarak onu vazgeçirdim.</p>

  <p>Yani bir hayalet çırağı o uğursuz tepenin gölgesinde ne kadar süreyle hayatta kalabilirdi ki? Tom yedinci oğlun yedinci oğlu. Onun kemiklerine bayılırlardı. Daha şafak sökmeden onu kesip kemiklerini çıkarırlardı. Tom'unkinden daha iyi kemikler bulamazlar. Bu kesin!</p>

  <p>İşte bu yüzden Tom olanları Hayalet'e anlatmak üzere Chipenden'a giderken ben de oraya tek başıma gittim. Doğuya yönelip Pendle'a gittim. Size orada düşmanlarım olduğunu söylemiştim, ancak her ne kadar çok az sayıda olsalar da dostlarım da var. Ve o cadı kazanından farksız yerdeki en iyi dostum aynı zamanda teyzem olan Agnes Sowerbutts. Agnes benim zayıf noktam. Kemikli Lizzie olmasa beni o büyütürdü.</p>

  <p>&nbsp;</p>

  <p>Lizzie'nin beni almak üzere geldiği geceyi anımsıyorum. Buna üzülmüş olduğumu düşünmek istesem de ağladığımı anımsamıyorum. Annemle babam öleli üç gün olmuştu ve ben hâlâ tek damla gözyaşı dökememiştim. Güzel günleri hatırlamaya çalışıyordum. Sahiden de öyle. Ve her ne kadar kedi köpek gibi dalaşıp bana birbirlerine vurduklarından çok daha sert vursalar da birkaç güzel anımız da yok değildi. Yani böyle bir durumda üzülmeniz gerekir, öyle değil mi? Söz konusu olan annenizle babanız ve eğer daha yeni öldülerse en azından bir damla gözyaşı dökebilmeniz gerekir.</p>

  <p>O gece çok şiddetli bir fırtına çıktı, gökyüzü çatallanan şimşeklerle doluydu ve gök gürültüleri kulübenin duvarlarını sallayarak çanak çömleği tangırdatıyordu. Fakat bu Lizzie'nin yaptığının yanında hiç kalır. Kapı çürümekte olan ölüleri bile uyandırabilecek kadar sertçe yumruklandı ve Agnes kilidi açınca Kemikli Lizzie içeri daldı, siyah saçları yağmurdan sırılsıklam olmuştu, kukuletasından taş döşemeye sular damlıyordu. Agnes korkmasına rağmen hiç gerilemeden onunla benim aramıza girdi.</p>

  <p>"Kızı rahat bırak!" dedi Agnes sakin bir şekilde, cesur görünmeye çalışıyordu. "Onun evi artık benim yanım. Çok iyi bakılacak, endişen olmasın."</p>

  <p>Lizzie'nin ilk tepkisi alaycı bir gülümseme oldu. Kan bağının sonucu olarak birbirimize benzediğimizi söylerler. Benim hık demiş Lizzie'nin burnundan düşmüş olduğumu iddia ederler. Ama ben asla Lizzie'nin o gece yaptığı gibi yüzümü buruşturamam. Bakışları sütü kesmeye ya da kedileri, kuyruklarını Şeytan kapmaya çalışıyormuşçasına kaçırtmaya yeterdi.</p>

  <p>"Kız bana ait, Sowerbutts," dedi Lizzie usulca, sesi buz gibi ve kin doluydu. "Aynı kara kanı taşıyoruz. Ona bilmesi gerekenleri öğretebilirim. İhtiyacı olan kişi benim."</p>

  <p>"Alice senin gibi bir cadı olmak zorunda değil!" diye karşı çıktı Agnes. "Annesi ve babası cadı değildi, neden senin pis yoluna sapsın ki? Onu rahat bırak. Kızı benimle bırakıp kendi işine bak."</p>

  <p>"İçinde cadı kanı taşıyor ve bu yeterli!" diye tısladı Lizzie öfkeli bir şekilde. "Sen dışlanmış durumdasın ve bir kız çocuğu yetiştirebilecek durumda değilsin."</p>

  <p>Bu doğru değildi. Agnes'ın Deane klanına mensup olduğu doğruydu, fakat Whalley adında iyi bir adamla evliydi. Bir nalbur. O öldükten sonra Agnes, Deane cadı klanının anayurdu olan Roughlee'ye dönmüştü.</p>

  <p>"Ben onun teyzesiyim ve bundan böyle de annesi olacağım," diye çıkıştı Agnes. Hâlâ cesurca konuşuyordu, gelgelelim tombul çenesinin titrediğini, ellerinin korku içinde titrediğini görebiliyordum.</p>

  <p>Hemen ardından Lizzie sol ayağını yere sertçe vurdu. Bu kadar kolaydı. Göz açıp kapayıncaya kadar şöminedeki ateş söndü, mumlar titreyip söndü ve oda anında karanlık, soğuk ve dehşet verici bir hal aldı. Agnes'in korku içinde bağırdığını duydum ve sonra çaresizce dışarı çıkmaya çabalarken ben de bağırmaya başladım. Kapının içinden geçmeye, pencereden atlamaya ve hatta bacayı tırmanmaya bile hazırdım. Kaçabilmek için her şeyi yapardım.</p>

  <p>Sonunda dışarı çıktım ama yanımda Lizzie vardı. Beni bileğimden yakaladığı gibi gecenin karanlığına çıkardı. Çok güçlüydü ve beni sımsıkı tutuyordu, tırnakları tenime batıyordu. Artık ona aittim ve bir daha beni asla bırakmazdı. Ve o gece beni bir cadı olarak eğitmeye başladı. İşte tüm dertlerim o zaman başladı.</p>

  <p>O korkunç geceden beri Agnes'ı yalnızca bir kez görmüştüm, ama Pendle'a dönerken beni hoş karşılayacağını biliyordum. Gerçekten de ormanın karanlığından çıkar çıkmaz kapısı açıldı ve odalarını aydınlatan mumların ışığından bile daha aydınlık bir gülümsemeyle beni karşıladı. Agnes sezgilerini harekete geçirmek için bir ayna kullanır ve geldiğimi görmüştü.</p>

  <p>"Alice, kızım, içeri gir de kemiklerin ısınsın!" diye seslendi boğuk ama şefkatli bir ses tonuyla. "Seni yeniden görmek güzel. Ateşin yanına otur, ben de sana lezzetli bir çorba kaynatayım."</p>

  <p>Agnes bir yandan iş yaparken ben şöminenin yanındaki sallanan sandalyeye oturdum, gözlerim çok iyi anımsadığım sıra sıra raflara takıldı. Agnes bir şifacıydı, raflar kap ve kavanozlarla doluydu. Bunların yanı sıra içlerinde hünerlerini sergilerken kullandığı bitki ve iksir karışımlarının bulunduğu, her birinin ağzı iple bağlanmış deri keseler vardı.</p>

  <p>Çok geçmeden lezzetli sıcak çorbayı kaşıklarken teyzem de ateşin yanına bir tabure çekti. Uzun bir süre sonra sessizliği bozdu. "Seni yeniden Pendle'a getiren nedir kızım?" diye sordu dikkatli bir şekilde. "Lizzie yakınlarda mı?"</p>

  <p>Başımı iki yana salladım. "Hayır, Agnes. Duymadın mı? Lizzie hakkında endişelenmene gerek yok. Yaşlı Gregory'nin Chipenden'daki bahçesindeki bir çukura bağlandı. Çürüyene kadar orada kalacak! Onun için en uygun yer..."</p>

  <p>Tom Ward'la nasıl arkadaş olduğumu ve artık Hayalet'in Chipenden'daki evinde kalarak kütüphanesindeki değerli kitapların kopyalarını çıkardığımı anlattım. Ona Tom'un sandıklarının çalınmasından ve ailesinin kaçırılmalarından bahsettim.</p>

  <p>"Bana yardım etmek isteyebileceğini düşündüm Teyze. Nereye götürüldüklerine dair en ufak bir fikrim yok ve başka kimden yardım isteyebileceğimi bilmiyorum. Şu özel aynanı kullanarak benim için sezersin diye düşünmüştüm..."</p>

  <p>Agnes tek kelime etmeden kalkıp dolaptan tılsımlı aynasını aldı. Ufak bir aynaydı ama çerçevesi pirinçti ve ağır bir kaidenin üzerine oturtulmuştu. Ardından biri hariç tüm mumları söndürüp hâlâ yanmakta olan mumu aynanın soluna yerleştirdi. Çok geçmeden birtakım büyülü sözler mırıldanmaya başladı ve ayna titreyerek aydınlandı. Tom'un ailesini arıyordu. Aynada bazı görüntüler belirmeye başladı...</p>

  <p>Kopkoyu bir taş duvar gördüm. Eğriydi. Başımızı kaldırmış ona bakıyorduk. Çok fazla düşünmeye gerek yok, öyle değil mi? Malkin Kulesi'ne bakıyorduk. Agnes orayı görmek için hendeğin durgun yüzeyini kullanıyordu. Agnes kadar becerikliyseniz su da ayna kadar işe yarar. Çok geçmeden aynada yeni bir görüntü belirdi: karanlık, nemli bir zindanın su damlatan kubbeli tavanı. Ardından aynayı gözleri kapalı, yorgun ve acı içinde bir yüz kapladı. Bu Ellie'ydi!</p>

  <p>Elleri bize doğru uzanınca ona bir tas suyun içinden baktığımızı anladım. Görüntü bulanıp parçalandı. Yüzüne su çarpıyordu. Daha sonra ayna karardı ve Agnes göğüs geçirip bana döndü.</p>

  <p>"Kızım, bu Ellie miydi?"</p>

  <p>Başımı sallayarak onayladım.</p>

  <p>"Aynayı sadece emin olmak için kullandım," dedi Agnes. "Fakat en başından beri Malkinler'den şüpheleniyordum. Onları o kuleden sağ salim çıkarma şansın yok. En iyisi Pendle'dan kaçman olur kızım. Burası eskisinden de tehlikeli bir yer halini aldı. Hâlâ soluk alıp verebiliyorken kaç!"</p>

  <p>Gecenin geri kalanını Agnes'in yanında geçirdim. Eski günlerden söz ettik ve bana yakın zamanda olup bitenleri anlattı. Mouldheel klanının gittikçe güçlendiğini ve yeni bir kurul liderleri olduğunu söyledi; Mab adlı genç bir cadı. Görünüşe bakılırsa bu Mab denen kız geleceği öyle iyi görüyormuş ki Malkin ve Deane klanları onun bu gücünü etkisiz hale getirmek için bir anlaşma yapıp kara büyü kullanarak Tibb adında kötücül bir yaratık meydana getirmişler. Tibb bir kâhinmiş ve aynı zamanda uzaktaki şeyleri de görebiliyormuş. Agnes, Tom'un kutularını bu şekilde bulmuş olmaları gerektiğini düşünüyordu.</p>

  <p>&nbsp;</p>

  <p>Geceyi Agnes'in evinde geçirdim ve şafak söker sökmez Malkin Kulesi'ne doğru yola koyuldum. Kendi başıma pek fazla bir şey yapamayacağımı biliyordum ama yine de Tom ve Yaşlı Gregory ile buluşacağım Downham'daki kiliseye geçmeden önce etrafı kolaçan edebilirim diye düşündüm. İşe yarar bir şeyler bulabilirdim. Denemeye değerdi. Fakat sonra, güneş ağaçların arkasında kaybolmaya başladığında ve ben Crow Ormanı'nın etrafını dolaşıp kuzeydeki Bareleigh'ın yakınlarından geçerken az ötemde ağaç köküne oturmakta olan bir kız gördüm. Kokusundan onun cadı olduğunu hemen sezdim.</p>

  <p>Yaklaştıkça ayaklarından daha fazlasını da anlayabildim. Çıplak ayaklıydı, yani Mouldheel klanına mensup olmalıydı. Mouldheel klanı Pendle'a yerleşen son üç büyük klandan biriydi. Daha öncesinde göçebeydiler. Onlara kimileri 'kokuşmuş-ayak' kimileriyse 'küflü<a id="a6"></a><a href="../Text/notes.html#a19"><span class="t18">{6}</span></a> topuk' derdi.</p>

  <p>Benden çok da büyük değildi ve daha iri olmadığı da çok açıktı. O halde kaçmama ne gerek vardı? Gerekirse dövüşmeye hazır bir şekilde ona doğru yürümeye devam ettim. Omuzlarına kadar inen açık renk saçları ve yeşil gözleri vardı. Kıyafetleri yırtık pırtıktı. Mouldheel klanı üyeleri dış görünüşlerine hiç önem vermezdi. Yani onlardan biri olduğu barizdi.</p>

  <p>Beş adım kadar uzağında durup göz göze gelerek bakışını kaçırmasını sağlamaya çalıştıysam da başını çevirmedi. "Buraya gelmemeliydin Alice Deane," dedi belli belirsiz bir şekilde gülümseyerek. "Pendle'dan asla sağ çıkamazsın..."</p>

  <p>Kim olduğumu nereden biliyordu? Ona kötü bir bakış atıp ayaklarına doğru tükürdüm. "Daha önce tanışmadık, öyle değil mi? Çünkü bu çirkin suratını mutlaka hatırlardım!"</p>

  <p>"Sana tılsımlı aynadan baktım. Pendle'a girdiğin andan itibaren kim olduğunu biliyordum. Benim kim olduğumu bilmiyor musun?"</p>

  <p>"Kim olduğun umrumda değil kızım," dedim. "Berbat görünüyorsun ve berbatsın!"</p>

  <p>"Eh, kim olduğum umurunda olmalı çünkü beni unutmamak için epey fazla sebebin olacak. Adım Mab. Mab Mouldheel..."</p>

  <p>Bu Agnes'in bana bahsettiği kızdı, yani Mouldheel klanının yeni lideri. Hiç etkilenmediğimi söylemeliyim, yani boşa laf harcamanın bir anlamı yoktu. Mab güya bir kâhindi. Geleceği görme konusunda çok yetenekliydi. Ama başına neler geleceğini göremedi.</p>

  <p>Üstüne yürüyüp suratının ortasına okkalı bir tokat indirdikten sonra saçını yakaladım. Oturduğu kütüğün üzerinden yana düştü ve birlikte yuvarlanmaya başladık. Birkaç saniye içinde ondan daha kuvvetli olduğumu anlamıştım. Tam onu alt etmek üzereyken uzaktan sesler geldiğini duydum. Gelenler Mouldheel klanındandı! Hem de çok kalabalıktılar!</p>

  <p>İşte o zaman kaçmaya çabaladım, fakat Mab elbisemden ve saçımdan yakalamıştı. Neredeyse kurtulacaktım ama o sımsıkı sarılmıştı. Ardından hızla yaklaşan ayak sesleri duyuldu. Birisi bulunduğumuz yöne doğru hızla koşuyordu. Hemen ardından başımın yanına sert bir darbe aldım ve her yer karardı.</p>

  <p>&nbsp;</p>

  <p>Başım zonklayarak uyanınca kendimi çayırlık bir alanda sırtımı bir taş duvara dayamış vaziyette buldum. Ellerim serbestti, fakat bacaklarım birbirine zincirlenmişti. Artık Crow Ormanı'nda değildim. Yakındaki kulübeler Mouldheel köyü olan Bareleigh'dakileri andırıyordu. Güneş iyice yükselmişti. Öğle vakti olmalıydı.</p>

  <p>"Uyanmış!" diye bağrıldığını duyup başımı çevirince uzun otların arasından bana doğru yürüyen üç çıplak ayaklı kız gördüm. İçlerinden biri Mab'di; diğerleriyse ikiz olmalıydılar. İnce yüzleri, kanca burunları ve dar, sert ağızları vardı.</p>

  <p>Üç kız otların üzerine, tam karşıma oturdular, Mab ortalarındaydı. "İkiz kardeşlerimle tanış Alice Deane," diye bağırdı Mab. "Bu Jennet ve bu da Beth. Her ikisi de benden genç ama senden büyükler."</p>

  <p>Jennet'a baktım. Sol avucunda tuttuğu şeyleri yiyordu. Bunlar güneş ışığından hoşlanmayan beyaz, yumuşak ve durmadan kıpırdanıp duran şeylerdi. Kurtçuktu!</p>

  <p>"Bir tane ister misiniz?" diye sordu Jennet sol elini diğer iki kıza uzatarak.</p>

  <p>Mab sertçe başını iki yana sallayarak geri çevirdiyse de Beth ağzına birkaç tane atıp çiğnemeye başladı. "Çok güzel," dedi çarpık bir gülümsemeyle.</p>

  <p>"Öyledir!" diye mırıldandı Jennet bir avuç dolusu kıpırdanıp duran kurtçuğu ağzına tıkıştırırken. "Bunları ölü bir kediden aldım. Üstelik de kara bir kediydi. Kara kedi kurtçukları her zaman en lezzetlisidir."</p>

  <p>"Evet kardeşlerim," dedi Mab gözlerini kısıp yüzüme bakarak. "Şu çirkin Deane kızıyla ne yapalım sizce? Kızgın kömürlerin üzerinde pişirelim mi yoksa ağaca bağlayalım da kargalar gözlerini mi oysun?"</p>

  <p>"En iyisi vücudunu sülüklerle kaplayalım," dedi Beth. "Böylece kanını emip şişen sülükleri afiyetle yiyebiliriz. Şişkin sülük kadar lezzetli bir şey yoktur."</p>

  <p>"Koyun kenelerini tercih ederim," dedi Jennet. "Ama onları toplamak zor olur."</p>

  <p>"Artık Deane klanından değilim," diyerek araya girdim, Mab'e bakarak konuşuyordum. "Ailemle bütün ilişkimi kestim. Eğer kabul ederseniz sizin tarafınıza geçebilirim. Deaneler'den bıktım. Malkinler'den de."</p>

  <p>"Kimi kandırmaya çalışıyorsun aptal?" diye çıkıştı Mab. "Dünkü çocukla konuştuğunu mu sandın? Bir an önce ötüp bize neden buraya geldiğini söylesen iyi edersin. Pendle'a neden döndün?"</p>

  <p>"Bir de güya kâhin olacaksın, öyle değil mi?" diyerek güldüm. "Kâhinliği sahiden becerebilseydin soru sorman gerekmezdi!"</p>

  <p>O şekilde gülmemem gerekirdi. Mab çok öfkelenmişti. Onlarla mücadele etmeye çalıştım, fakat bacaklarım zincirliydi ve üçe karşı bir kişiydim. İkizler beni omuzlarımdan tutarken Mab bıçağını çekip saçımdan bir tutam aldı. İşte o an titremeye başladım. Artık onun kontrolü altında olduğumu biliyordum. Kara büyü kullanarak bana gerçekten acı verebilirlerdi. Beni Mab ve kardeşlerinin yaşadığı kulübelerin bulunduğu yere götürdüler. Bir kilere kapatıp üzerimde çalışmaya başladılar.</p>

  <p>&nbsp;</p>

  <p>İlk sorgulama o kadar kötü değildi. Mab birkaç kez tokat attı. Ona ormanda vurduğum için kendince intikam alıyordu. Yine de hiçbir şey söylemedim. Ve bağırmadım. Onlara o zevki tattırmaya niyetim yoktu.</p>

  <p>Sonrasında beni karanlıkta bir saat kadar tek başıma bıraktılar. Her duvarda bir tane olmak üzere kilerde toplam dört tane ayna vardı. Karanlığa rağmen göz ucuyla sürekli olarak bir şeyler görüyordum. Cadılar beni gözetliyordu. Kaçmaya kalkışmadığımdan emin olmak istiyorlardı.</p>

  <p>Mab ve kız kardeşleri merdivenlerden aşağı ikinci kez indiklerinde bu kez ciddiydiler. Mab'in elinde saç tutamım vardı. Sürekli olarak onu okşayıp kara büyüler mırıldanıyordu. Çok geçmeden acı çekmeye başladım. Öncelikle ayaklarıma iğne ve çiviler batırılıyormuş gibi hissettim. Sonra şiddetli mide krampları geldi. Fakat en kötüsü nefessiz kalmamdı. Sanki soğuk, görünmez eller boğazımı sıkıyordu. Nefes alamıyordum. Bu şekilde bir saat geçirince onlara bilmek istedikleri her şeyi anlattım. Üstelik kaçma umudum da yoktu. Kilit ve zincirlerden kurtulabilsem bile bana bağlama büyüsü yapmışlardı; yani kilerden elli adımdan daha fazla uzaklaşamazdım. Durum gerçekten umutsuzdu.</p>

  <p>Onlara Tom ve Hayalet'in Downham'daki papaz evinde kaldıklarını söyledim. Pendle'a gelme nedenimin Tom'un ailesini kurtarıp sandıklarını geri almak olduğunu söyledim.</p>

  <p>"Bu kadarı yeter, Alice Deane!" dedi Mab şeytanca bakışlar atarak. "Tom'u buraya çekmek üzere Downham'a gidiyorum. Ona senin buraya gelmesini istediğini söyleyeceğim. O zaman beni takip edeceğine eminim. Gece bitmeden kemiklerini çıkarmış oluruz!"</p>

  <p>Bunu yapmayı gerçekten istememiştim. Dünyada zarar vermek isteyeceğim en son kişi Tom'du; nerede olduğunu söylediğim için kendimi gerçekten çok kötü hissediyordum. Hayatını tehlikeye atmıştım. Ve Mab'in Tom'u buraya çekme planının işe yarayabileceğinden korkuyordum. Mab hiç vakit kaybetmeden kız kardeşleriyle birlikte Downham'a doğru yola çıktı.</p>

  <p>Sonrasında tüm umudumu yitirdim. Şafak sökmeden hem kemiklerimi hem de kanımı alacaklarını söylediler. Beni birkaç saatliğine kilere kapattıktan sonra başka klan üyeleri gelip beni kocaman bir kazanın kaynamakta olduğu bir bahçeye çıkarıp yere oturttular. Etrafta çok sayıda başka Mouldheel vardı. Hepsi de gelip etrafımda toplandı. Bana vuracaklarını sandıysam da yalnızca bakmakla yetindiler, dudakları incecik birer çizgi halini almıştı. Kadınlar ve erkekler vardı. Hepsi cadı değildi, ancak her biri klan üyesiydi ve aynı zamanda Malkin ya da Deane klanına karşı and içmiş birer düşmandı.</p>

  <p>Birileri bağırarak yemeğin hazır olduğunu bildirince beni rahat bıraktılar. Ama kazandan yemediler. İçi kızarmış tavuk dolu iki büyük leğen getirildi ve tabaklarını doldurup gruplar halinde oturarak beni rahat bıraktılar. Ardından kahkahalar atıp konuşarak yemeye başladılar. Kimse bana tavuk vermedi ama zaten hiçbir şey yiyemeyecek kadar heyecanlıydım ve korkuyordum.</p>

  <p>Kazanı yaşlı bir kadın karıştırıyordu. Yanıma gelip küçümsermişçesine baktı. "Acı çekeceksin kızım!" dedi keyif alırcasına. "Hem de çok acı çekeceksin. Kemiklerin çıkarılması insana çok acı verir. Bıçak ne kadar keskin olursa olsun yine de çok acı vericidir. Ama sana güzel bir çorba hazırladım. Şimdi biraz getireyim..."</p>

  <p>Bunun üzerine kaynamakta olan kazana gidip bir kâseye biraz çorba doldurdu. Geri gelip kâseyi bana uzattı. "İç şunu kızım. İçinde özel baharatlar var. Acının birazını alır; ama hepsini değil, yine de belki katlanılır hale getirebilir."</p>

  <p>Başımı iki yana salladım. Belki de iyi niyetli davranıyordu fakat büyük olasılıkla öyle değildi. Burnumun dibine kadar uzattığı kâseden yükselen kokular hiç hoşuma gitmemişti. Kimileri kemikler çıkarılırken ne kadar çok acı çekilirse kara büyü de o denli güçlü olur der, yani bu çorba daha çok acı çekmeme neden olabilirdi. Bu riski göze alamazdım. Başımı bir kez daha sallayınca homurdana homurdana uzaklaştı.</p>

  <p>Çok geçmeden Mab ve kız kardeşleri tepeden aşağıya indiler. Tom'un yanlarında olmaması beni rahatlatmıştı. Mab öfkeli görünüyordu, yani bir şeyler ters gitmiş olmalıydı. Dosdoğru ateşe gidip içine tükürdü. Alevler anında söndü. Sonra Mab'in emriyle Mouldheel erkekleri beni alıp kilere indirerek tek başıma bıraktılar.</p>

  <p>Ölmeyi bekliyordum. Her şeyi yitirdiğimi düşünüyordum. Tom Ward'u bir daha asla göremeyecektim. Bana en çok da bu acı veriyordu. Hiç adil değildi. Gözlerim doldu ve boğazıma bir şeyler düğümlendi. Birlikte daha uzun yıllar geçireceğimizi düşünmüştüm; Yaşlı Gregory'nin yanındaki çıraklığı bitene kadar birlikte olacağımızı ve hatta sonrasında da birlikte olmaya devam edeceğimizi hayal etmiştim. Tüm bunların sona erdiğine inanamıyordum.</p>

  <p>Korkuyordum da. Gerçekten çok korkuyordum. Bıçağı, acıyı ve acılar içinde kıvranarak ölmeyi düşündüm. Kiler gitgide soğumaya başladı. Cadılar duvarlardaki aynalardan bana bakıp duruyorlardı. Ve sonra aynada iyice korkunç bir şey belirdi. Bu hayatımda gördüğüm en çirkin yüzdü. Bir çocuğa benziyordu ama hiç saçı yoktu, yüz ifadesi yetişkin bir erkeğinkinden farksızdı ve keskin, iğne gibi dişleri vardı. Bu da neydi böyle? Ve sonra anlayıverdim. Bu Malkin ve Deaneler'in birlikte yarattığı Tibb adlı yaratık olmalıydı. Bana bakıyor gibiydi, korku içinde başımı çevirip birkaç damla gözyaşı dökene dek gülüp alay etti.</p>

  <p>Basamaklarda ayak sesleri duyunca kalbim yerinden fırlayacakmış gibi atmaya, bedenimse korku içinde titremeye başladı. Sonra kapı açıldı ve kapıda, elinde mum olan biri belirdi. Ancak bu, keskin bıçaklı bir Mouldheel değildi.</p>

  <p>Bu Tom Ward'dı. Beni kurtarmaya gelmişti. Ben bir cadı klanından geliyorum ve Tom'un dostu olmayı hak etmiyorum. Ama onun için her şeyi yaparım. Her şeyi... Gerekirse ölürüm bile.</p>

  <p>&nbsp;</p>

  <p class="p14"><span class="t24">Alice Deane</span></p>

  <p>&nbsp;</p>
</body>
</html>
