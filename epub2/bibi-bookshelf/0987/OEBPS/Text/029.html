<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 22</title>
</head>

<body>
  <h1 class="h11">BÖLÜM 22</h1>

  <p class="p10"><span class="t7">PENDLE TEPES</span><span class="t7">İ</span> <span class="t7">SAVA</span><span class="t7">Ş</span><span class="t7">I</span></p>

  <p>&nbsp;</p>

  <p>Kilisenin dışında yine yağmur kokusu vardı ve uzaktan belli belirsiz bir gök gürültüsü duyuluyordu. Fırtına yaklaşıyordu.</p>

  <p>Güneye, tepenin rüzgâr almayan bölümüne doğru hızla ilerledik. Vaktimiz çok azdı ve gece yarısı yaklaşmaktaydı. Sürekli olarak endişeli bir şekilde tepenin zirvesine bakıyordum, ateş gece gökyüzünü aydınlatıyor, ışıltısı alçak bulutlardan yansıyordu.</p>

  <p>Kilisede toplanmış olan herkes bizimleydi, ama herkesin fiziksel durumu aynı değildi. Nehri aşıp Fell Hollow'a, yani Hayalet'in tepeye yapılacak olan saldırı öncesinde son kez toplanılması için belirlediği yere ulaşana kadar grubumuz neredeyse bir kilometrelik bir mesafeye yayılmıştı ve bir kez daha çok değerli olan zaman kaybedildi. Yine de daha az zinde olanlar da çok önemliydi. Meşale taşıyabiliyor ve cadıların gördüğü ordunun sayısını arttırıyorlardı.</p>

  <p>Her ne kadar yaşanan gecikme beni hayal kırıklığına uğratmış olsa da, grubumuz vadide toplandıkça daha iyimser hissetmeye başladım. Tepedeki cadılarla savaşmaya hazır otuz hatta belki daha fazla sayıda adam vardı. Abim James ve Matt Finley'nin ellerinde dev çekiçler varken diğerlerinde sopalar ve birkaçında asalar vardı, hepsinin ellerinde de henüz yakılmamış birer meşale vardı. Bu, Hayalet'in beklediğinden çok daha iyi bir tepkiydi.</p>

  <p>En sonunda saldırıya geçme vakti geldi ve köylüler önceden anlaşıldığı gibi Pendle'ın doğu yamacında gruplar halinde ayrılarak tırmanışa hazır hale geldiler. Bu da tamamlandıktan sonra Hayalet abime döndü:</p>

  <p>"Evet James, ne yapman gerektiğini biliyorsun. Tırmanırken üçümüzle arandaki mesafeyi koru: Bizi önceden sezemezler; çünkü senin de bildiğin gibi Tom da ben de yedinci oğulların yedinci oğullarıyız ve uzak-sezgi bizim üzerimizde işe yaramaz, Alice ise hem anne hem de baba tarafından cadı kanı taşıyor yani bu da onu korumaya yeter. İyice yaklaşmadan anlayamazlar. Anladıklarında ise artık çok geç olacak. Tepenin güney doğusuna yönelip oradan direk olarak ateşe doğru tırmanacağız. Şansımız yaver giderse ve kargaşayı iyi değerlendirebilirsek ben Wurmalde'yi bağlayıp aşağıya indirirken diğerleri kaçacak."</p>

  <p>James başını salladı. "Ne diyorsanız o, Bay Gregory. Neyse artık gideyim. Üçünüze de bol şans. Ve kendine dikkat et Tom. Seni düşünüyor olacağım..."</p>

  <p>Bize el salladıktan sonra hızlı adımlarla tepeyi tırmanmaya başladı, çaprazımıza doğru ilerlerken kocaman çekici sırtına atmıştı. Endişeliydim, üstelik yalnız kendim için değil. Oldukça tehlikeli bir konumdaydık. Hayalet, köylülere saldırıya geçer geçmez cadıların tepeden kaçacaklarını söylemişti. Bunu yapması gerekiyordu. Eğer tüm olasılıkları tek tek sıralarsa muhtemelen yardım etmeye korkarlardı. Karanlığa ait bir şey eyalete salıverilmeden önce Hasat Şenliği ayinini durdurmak için her tür yönteme başvurmak onun göreviydi.</p>

  <p>Ancak işler sahiden çok kötü gidebilirdi. Cadılar karşılık verebilirdi. Karşımızda yalnızca on üç kişilik cadı kurulları yoktu; olacakları görmek için tüm klanlar toplanmıştı. Tepede yüz kişiden fazlası olabilirdi; eğer olay meydan savaşına dönerse sayıca ezilirdik. Hayalet ve Alice için de endişeleniyordum. Ve de James için. Abilerimden biri zaten ağır yaralıydı. James'in başına da kötü bir şey gelmesini istemiyordum.</p>

  <p>"Tamam o halde," dedi Hayalet, "hadi ateşe olabildiğince yaklaşalım. Saldırı başladığında hazır olmalıyız. Diğerlerinin dikkatleri üzerlerine çekmesini istiyorum, ama biz kilisedeki fareler kadar sessiz olmalıyız. Onları şaşırtmaya ihtiyacımız var."</p>

  <p>Bunun üzerine önden güneye ilerledikten sonra yavaş yavaş ateşe doğru tırmanmaya başladı. Ben hemen arkasında asam elimde ilerliyordum, Alice de benim arkamdaydı Tepe oldukça dikti, yer yer öbekleşmiş olan otlarla kaplı zeminse son derece engebeli ve tehlikeliydi. Hava kararmıştı, yani artık çok kolay bilek burkulabilirdi. Hayalet bana tepenin zirvesindeki düzlüğün de en az bu kadar kötü olduğunu söylemişti. Pendle'a çok yağmur yağardı ve çok sayıda bataklık vardı. Ama işimize yarayacak bir şey vardı: fundalık.</p>

  <p>Zirveye yaklaştıkça iyice sıklaşıp gizlenmemize yardımcı oluyordu. Hayalet elini omzuma koyup bastırarak diz çökmemi işaret etti. Zaman zaman fundalıkların arasında sürünerek onu yukarı doğru takip ederken pantolonumun dizleri ıslak topraktan dolayı sırılsıklam oldu, ilerideyse gökyüzü kırmızıya kesmişti, devasa ateşten yükselen kıvılcımlar batıdan esmeye devam eden rüzgâra kapılıp üzerimizden geçiyordu.</p>

  <p>En sonunda Hayalet durup elini sallayarak ilerlememi işaret etti. Yanına varıp dizlerimin üzerine çöktüm, Alice de hemen sağımdaydı. Ateşin tam karşısındaydık ve gördüklerimiz tüm umutlarımı darmadağın etti: Artık Pendle cadı kurullarının gücünü yok edebileceğimize dair hiçbir hayalim kalmamıştı. Hayalet buraya gelme nedenini açık açık ifade etmişti, ancak bunun mümkün olmadığını biliyordum. Sayıca çok fazlaydılar ve büyük bir tehlike oluşturuyorlardı. Sağımızda, her biri ya cadı ya da klan üyesi olan iki yüz kadar kişi yarım daire yapmış ateşe bakıyordu. Üstelik silahlıydılar. Kadınların bellerinde bıçaklar vardı, bazıları bu bıçakları öylesine vahşice savurup duruyordu ki bıçaklar alevleri yansıtıyordu; erkeklerin elindeki sopalarınsa uçlarında ya uzun bıçaklar ya da keskin kancalar vardı.</p>

  <p>Ateşin de ötesinde yanında dört cadıyla -içlerinden biri Mab Mouldheel idi- kalabalığa bakan uzun boylu, tehditkâr görünüşlü Wurmalde duruyordu. Klanlara konuşuyor, söylediklerinin önemini belirtmek için kollarını iyice savurup duruyordu. Rüzgârın taşıdığı sesini hayal meyal duyabiliyordum, ancak ne dediğini çıkaramayacak kadar uzaktım.</p>

  <p>Ayinlere dair olan biten pek bir şey yok gibi görünüyordu. Ana kalabalığın bir yanında şişlere geçirilmiş koyunlarla bira fıçıları vardı. Görünüşe bakılırsa bir tür kutlama yapmayı planlıyorlardı.</p>

  <p>"Mab'i görebiliyorum ama Wurmalde'nin yanındaki diğer üç kişi kim?" diye sordum alçak sesle. Oysa beni duymaları çok zordu: Rüzgâr bize doğru esiyordu ve cadılar Wurmalde'ye karşılık vererek bağırıyorlardı, hatta içlerinden bazıları ölüleri dahi uyandırabilecek kadar yüksek sesle çığlıklar atıyordu.</p>

  <p>Yanıt Alice'den geldi. "Sağdaki Anne Malkin, kurul lideri. Hemen yanında Deaneler'in başı olan Yaşlı Florence var. Artık epey yaşlandı ve bu gece bizim için pek bir tehdit oluşturmayacaktır. Onu tepeye taşıyarak çıkarmış olmalılar. Üçüncüsüyse katil Grimalkin..."</p>

  <p>Grimalkin adını duyar duymaz tüylerim diken diken oldu. Kendisi Wurmalde'nin Jack ve ailesine karşı kullanmakla tehdit ettiği acımasız katildi; Pendle civarını uyarı işaretleriyle çevreleyen katil cadı.</p>

  <p>Wurmalde aniden konuşmayı kesti ve kısa süren bir sessizliğin ardından cadılar bira fıçılarıyla şişe geçirilmiş koyunlara doğru koşmaya başladılar. Kutlamaların başlaması ayinin sona ermiş olduğu anlamına mı geliyordu?</p>

  <p>Hayalet sanki beynimi okumuştu. "Bu durum hiç hoşuma gitmiyor," dedi. "Korkarım geç kaldık..."</p>

  <p>Çok geçmeden klanlar kaygısızca eğlenmeye, biralarından iri iri yudumlar alıp kızarmış koyun etlerini aç kurtlar gibi yemeye başladılar, bense dehşet içinde onlara bakıyor ve moralimin gitgide dibe vurduğunu hissediyordum. Acaba Şeytan Geçit'ten geçmiş miydi? Eğer öyleyse gücünü toplamaya başlamış olmalıydı. Yakında peşime düşerdi.</p>

  <p>Onları izlerken kutlamaların durmasına neden olan bir şey oldu: Kuzeydoğu istikametinden tek başına gelen bir cadı ateşe doğru koştu. Nöbet tutması için zirveye gönderilmiş olmalıydı. Kalabalığa ne dedi bilmiyorum, cadıların gürültüsü anında azaldı; içlerinden kimisi ateşe sırtını dönerek kuzeye ya da doğuya baktı. Hatta bazıları bizim bulunduğumuz yere doğru bakıyordu ve şimdiye dek öğrendiğim her şey bu mesafeden bizi sezemeyecekleri yönünde olmasına rağmen endişelendim.</p>

  <p>Başımı çevirip sağıma doğru aşağıya bakınca tepeyi tırmanmakta olan meşaleler gördüm. Hayalet her şeyi çok iyi planlamıştı. Gruplar halinde ilerleyen köylülerin oluşturdukları gruplar da birbirlerine yakın değillerdi, bu da Pendle tepesine bir ordunun tırmanmaya başladığı izlenimi veriyordu. Peki ama cadılar buna kanacaklar mıydı? Artık klanlar tam bir alarm durumundaydı. Zirvenin farklı noktalarındaki gözcüler teker teker gelerek yaklaşmakta olan kalabalığı haber veriyordu.</p>

  <p>Bir süre sonra klanlar ateşin etrafına toplanmaya başladı, hatta bazıları ateşin ötesindeki karanlıkta ortadan kaybolmak istermişçesine batıya doğru ilerlemeye başladı. Ama sonra her şey ters gitti...</p>

  <p>Köylüler zirveye varıp düzlükten cadılara doğru yaklaşmaya başlayınca sayılarının acınacak kadar az olduğu iyice bariz bir hal aldı. Karşılarındaki silahlı kalabalığı gören köylülerin gitgide daha yavaş ilerlemeye başladığını görebiliyorduk. Alay ederek çığlıklar atma sırası cadılarındı ve tehditkâr bir şekilde silahlarını savururken bir yandan da ilerlemeye başladılar. Her şey bitmiş gibi görünüyordu Hayalet'in şimdi ne yapacağını merak ediyordum. Durum umutsuzdu ama köylüler gözümüzün önünde katledilirken Hayalet'in gölgelerin arasında gizleneceğine inanmıyordum. Çok geçmeden beni ve Alice'i de alarak bu mücadeleye katılırdı.</p>

  <p>Köylüler zayıf, belli belirsiz bir sıra halinde durmuşlardı Her an dönüp kaçacakmış gibi görünüyorlardı. Fakat tam o esnada bir adamın emir yağdırdığını duydum ve sıradaki birinin onları bekleyen cadılara doğru koşmaya başladığını görerek şaşırdım. Elinde kocaman bir çekiç sallayan iri yarı bir adamdı. Önce bunun Downhamlı demirci Matt Finley olduğunu düşündüysem de çok geçmeden kim olduğunu gördüm. Bu James'di! Var gücüyle koşuyordu, botları çamurlu toprağa her basışında sular sıçrıyordu; etrafa saçılan bu su damlaları alevlerin ışığında turuncu ve kırmızı bir renk alarak sanki ateşin içinden koşuyormuş gibi görünmesine neden oluyordu. Ya da botları sahiden karanlığa alevler saçıyordu.</p>

  <p>Köylüler ince bir çizgi halinde kalmak yerine onun arkasına toplanıp peşinden koşmaya başladılar. Tesadüfen ya da içlerinde açığa çıkmayı bekleyen bir savaş içgüdüsüyle düşmanlarına ulaşmadan hemen önce kama düzeni alarak cadıların arasına dalıp kalabalığı neredeyse iki eşit parçaya böldükten sonra cadıların sayıca çok olması nedeniyle bir süre sonra hızları kesildi. James bu kamanın en uç noktasındaydı ve çekici havaya kalkıp kalkıp inerken cadıların çığlıklar atarak karşılık verdiğini görebiliyordum.</p>

  <p>James için korkuyordum. Bunca düşmanla çevriliyken daha ne kadar dayanabilirdi? Ancak bu korkumu fazla düşünemeden Hayalet omzuma dokundu.</p>

  <p>"Pekâlâ evlat, beni takip et. İşte fırsat. Ama sen burada kal kızım," diye emretti Alice'e. "Eğer işler yolunda gitmezse özellikle sen onların eline düşmesen iyi olur!"</p>

  <p>Bunun üzerine Hayalet ayağa kalkıp ateşin diğer tarafına doğru koşmaya başladı. Ben de hemen arkasından koşarken Alice uyarıyı duymazdan gelerek peşime takıldı. Ve tam o esnada şansımız yaver gitti. Katil cadı Grimalkin de karmaşaya yönelince ateşin arka tarafında yalnızca dört cadı kaldı: Wurmalde, Mab, Yaşlı Florence ve Anne Malkin.</p>

  <p>Biz onlara hızla yaklaşırken sonunda tehlikenin farkına vardılar. Oysa çok ama çok az kalmıştı. Birkaç saniye daha geçse Hayalet zincirini Wurmalde'ye fırlatıp onu tepeden aşağı indirmeye başlarken ben de peşimize düşebilecek olanları oyalamaya çalışacaktım. Ne var ki olaylar böyle gelişmedi. Wurmalde avazı çıktığı kadar bağırarak emirler yağdırınca ateşe en yakın olan cadılardan bazıları savaşa sırtlarını dönerek bizimle avımızın arasına girdi.</p>

  <p>Hayalet hiç duraksamadı. Hâlâ var gücüyle koşarken asasını yana doğru savurarak ilk cadıyı devirdi, ikinci rakibi elinde kocaman bir sopa olan ayı gibi bir adamdı, fakat Hayalet bu kez asasının ucunu kullandı. Bıçağın parlamasıyla adamın yere yığılması bir oldu. Gelgelelim cadılar ve onların destekçileri dört bir yandan üzerimize çullandıkça Hayalet giderek yavaşlamaya başladı. Ben de çaresizce kendi asamı savurmaya başladım ama neredeyse hiç umudum kalmamıştı. Sayıca çok fazlaydılar.</p>

  <p>Önümde iki cadı vardı: İçlerinden biri asamın ucunu tutup sımsıkı kavradı, üvez ahşabını tuttuğu için yüzü acı içinde buruştu; ikincisiyse zalim bir ifadeyle bıçağını kaldırdı ve uzun, tırtıklı bıçağın havada bir yay çizerek göğsüme doğru indiğini gördüm. Bu darbeyi savuşturmak için sağ kolumu kaldırırken çok geç kaldığımın farkındaydım.</p>

  <p>Ne var ki isabet ettiremedi. Göz ucuyla üzerimde kop koyu bir şekil görüp ani bir esinti hissettim, bu her neyse öyle alçaktan geçmişti ki neredeyse başıma değmişti ve eli bıçaklı cadı ayakları yerden kesilip benden uzaklaştırılırken çığlık çığlığaydı. Ateşin kenarına düşünce havaya kıvılcımlar saçıldı.</p>

  <p>Başımı kaldırdığımda açık kanatlar gördüm, bir başka lamia ölüm dolu bakışlarla bana doğru süzülürken tam üstünde şimşek çakınca kanatlarının üzerindeki damarları dahi görebildim. Keskin pençeler açıldı ve ayakları ikinci cadıyı kavradığı gibi onu asayı tutan elimden uzağa doğru sürükledi. Pençeler onu kaldırıp üstünü başını parçaladıktan sonra uzağa fırlatırken gitgide daha hızlı çırptığı kanatları neredeyse bulanık bir çizgi halini almıştı.</p>

  <p>İşte o zaman insanlar koşmaya başladı. Bize doğru değil; kaçıyorlardı, gökyüzünden üzerlerine çullanan karanlığın dehşetinden korunabilmek için kollarını kaldırmış koşuyorlardı. Biraz ileride Hayalet'i gördüm. Düzlüğün güneybatı ucuna doğru var gücüyle koşuyordu. Wurmalde'nin peşindeydi. Alice'i görebilmek için etrafa baktıysam da ondan hiç iz yoktu. Cadılar dört bir yana kaçışırken acı ve dehşet dolu çığlıkları gökyüzünde çınlıyordu.</p>

  <p>Ben de Hayalet'in peşinden gittim. Ne de olsa tüm bunların anahtarı cadı kurullarını bir araya getiren Wurmalde'ydi. Ustamın, yardımıma ihtiyacı olabilirdi. Asamla zincirim hâlâ elimdeydi. Bir şeyler ters gitse bile cadıyı bağlayabilirdim.</p>

  <p>Koşarken sanki gökyüzü yarıldı ve bir sağanak başladı, yağmur şiddetli bir şekilde batıdan bu yana geliyordu. Çok geçmeden yavaşladık: Tepe yağmur nedeniyle oldukça dik ve kaygan bir hal almıştı. Sürekli olarak dengemi kaybedip düşüyordum. Çoğu zaman karanlıkta aşağı doğru güç belâ ilerlediysem de çok geçmeden uzakta iki küçük ışık gördüm. Şimşek çaktığında bile etrafta Wurmalde'den eser yoktu; ona yetişmek için çabalıyordum ancak Hayalet giderek arayı açıyordu. En sonunda, çaresiz ve zorlu bir inişin ardından eğim biraz daha azaldı ve art arda şimşekler çakarken cadıyı Hayalet'in biraz ilerisinde gördüm.</p>

  <p>Daha da ileride, dar bir patikanın üzerinde siyah at arabası onu bekliyordu. Gördüğüm ışıklar, oturduğu yerde dönüp dururken tepeye, yani bize doğru bakan arabacının iki yanındaki fener ışıklarıydı.</p>

  <p>Zemin biraz olsun düzleştiğinden kovalamacanın hızı iyice arttı. Hayalet hâlâ önümdeydi, koşarken cübbesi hemen arkasında dalgalanıyordu. Sanki bacakları otların üzerinden uçarak geçiyor gibiydi, bense ona yetişmeye çabalıyordum. Attığı her adımla, çaresiz bir şekilde at arabasına doğru koşan cadıya biraz daha yaklaşıyordu. Cobden hızla dönüp arkasına baktıysa da inip ona yardım etme girişiminde bulunmadı. Artık gökyüzünde kaynayan alçak bulutlara bakıyordu, kırbacı havadaydı ve atları harekete geçirmeye hazır bekliyordu.</p>

  <p>Wurmalde kapı kolunu tutup çekerken neredeyse düşüyordu, ancak çok geçmeden içeri girdi. Hayalet de at arabasına yetişmişti ve kapı koluna uzanırken bir yandan da asasını kaldırıyordu ki Cobden kırbacını şaklatıp atlan harekete geçirdi. Kırbacı yeniden şaklayarak hayvanların sırtında patladı; korku ve acıyla kişneyen atlar hızlanırken Hayalet şaşkınlık içinde durdu.</p>

  <p>Yanına varınca hayal kırıklığı içinde başını iki yana sallayarak, "Kaçtı!" dedi. "Çok yaklaşmıştık. Onu neredeyse yakalıyorduk! Şimdi yine kötülüklerine devam etmek üzere serbest!"</p>

  <p>Ancak Hayalet yanılıyordu. Tam üzerimizde şimşek bir kez daha çakınca oluşan bembeyaz ışığın içerisin de karanlık bir siluet belirdi. At arabasına doğru alçalıp Cobden'a sırtından vurdu. Arabacı kendini savunmak için kolunu kaldırdıysa da dengesini kaybetti. Öne, atların üzerine düştükten sonra kayıp aralarına yuvarlandı. Bir an için toynakların altında kalan adamın üzerinden at arabasının tekerlekleri geçti. Bir çığlık duyar gibi olduysam da gök gürültüsü bu sesi bastırdı.</p>

  <p>Atlar artık kontrolden çıkmış bir vaziyette gitgide hızlanarak Wurmalde'nin arabasını dik yoldan aşağıya doğru götürmeye devam ettiler. Yeni bir gök gürültüsüyle daha aydınlanan kapkara siluet bir kez daha alçalıp at arabasının çatısına sertçe kondu ve çöken karanlıkta pençelerinin çatıyı parçalamaya başladığını duydum. Pençe sesleri gök gürültülerinin arasında boğuldu. Bu at arabasını daha önce ay ışığında görmüştüm ve kalın, dayanıklı keresteden yapıldığını biliyordum. Fakat şimdi şimşek yeniden çakınca tıpkı bir yumurta kabuğu gibi parçalanıp darmadağın olduğunu gördüm. Birkaç saniye sonra lamia yeniden havalandı, ancak bu kez daha yavaş yükseliyordu. Lamia döne döne yükselirken dehşete kapılmış olan atların çektiği araba enkazı her an devrilecekmiş gibi sallanarak tepeden aşağı hızla inmeye devam etti.</p>

  <p>Sekiz kiloluk gülleler atan topu -Malkin Kulesi'ne korkunç bir gürültüyle gülle atan eyalet topu- yakından görmüştüm, ama doğanın bu hiddeti karşısında o bile bir hiçti. Üst üste çakan çatallı şimşekler tepenin üzerindeki gökyüzünü paramparça ediyor gibi görünüyordu. Sanki bu Tanrının topuydu da art arda gelen patlamalarla öfkesini Pendle cadılarının üzerine kusuyordu.</p>

  <p>Yukarı bakınca lamianın Wurmalde'yi taşıdığını gördüm, sert rüzgâra karşı yükselmeye çabalarken bir böceğinkini andıran kanatlarını deliler gibi çırpıyordu. Hemen sonra dönüp tekrar tepeye yöneldi.</p>

  <p>"Gore Kayası!"<a id="a5"></a><a href="../Text/notes.html#a16"><span class="t18">{5}</span></a> diye bağırdı Hayalet, doğanın hiddeti karşısında sesi güçlükle duyuluyordu.</p>

  <p>Bir an için ne demek istediğini anlamadım, fakat sonra lamianın bıraktığı Wurmalde'nin fırtınalı gökyüzünde çığlıklar atarak düştüğünü gördüm. Kayalığa çarptığını duymadım, çünkü gök gürültüsü her şeyi bastırıyordu, ancak neler olduğunu biliyordum. Oraya vardığında bulacaklarını düşünüp dehşete kapıldıysam da Hayalet'in peşinden adak kayasına doğru ilerledim. .</p>

  <p>"Burada kal evlat," diye emretti incelemek üzere ilerlemeye devam ederken.</p>

  <p>İki kez söylemesine gerek yoktu ve geri dönene kadar orada titreyerek bekledim.</p>

  <p>"Ölümsüzlük de buraya kadarmış!" dedi asık bir suratla. "Bizi bir daha rahatsız edemez. En sonunda bitti."</p>

  <p>Ancak henüz bitmemişti ve en kötüsünden korkuyordum. Gerçek, ancak tepeden aşağı inenlerle karşılaşınca ortaya çıktı. Alice de onların arasındaydı ve çok kötü aksıyordu.</p>

  <p>"İyi misin?" diye sordum.</p>

  <p>"Endişe edecek bir şey yok Tom. Sadece tepeden aşağı koşarken ayağımı burktum, hepsi bu..."</p>

  <p>O anda James'den hiçbir iz olmadığını fark ettim ve Alice yeniden konuşmaya başlamadan önce yüz ifadesinden korkunç bir şey olduğunu anlamıştım.</p>

  <p>"James mi?" diye sordum abimin başına bir şey gelmiş olma düşüncesi beni dehşete düşürmüştü.</p>

  <p>Alice başını iki yana salladı. "Hayır Tom. James iyi. Birkaç kesik ve morluk dışında bir şeyi yok. Yaralılardan bazılarının tepeden aşağıya taşınmasına yardım ediyor. Sorun sensin Tom. Korkunç bir tehlikeyle karşı karşıyasın. Mab'i yakalamaya çalıştım ama kaçtı. Fakat kaçarken kazandıklarına dair bir şeyler söyleyerek böbürlendi; Gore Kayası'ndaki ayini güneş batmadan tamamlamışlar. Ona inanıyorum Tom. Yani tepeye tırmanmakta çok geç kalmışız." Alice'in yüzü acı içinde buruştu. "Şeytan Geçit'ten geçmiş. Şu anda burada ve senin peşine düşecek. Kaç Tom! Kaç lütfen! Çiftliğe dön! Annenin odasına dön çok geç olmadan!"</p>

  <p>Hayalet başını sallayarak onayladı. "Kız haklı. Şu anda yapabileceğin tek şey bu. Burada yeterince güvende olabileceğin hiçbir yer yok. Ve yaklaşan tehlike karşısında şu iki lamianın da hiçbir şansı olamaz. Ne kadar vaktin var bilmiyorum, Şeytan'ın bu dünyaya alışıp güç toplaması biraz zaman alır. Senin peşine ne zaman düşeceğine dair tahminde bulunmak istemem. Asamı al. Gerekirse bıçağını kullan! Önüne her kim ya da ne çıkarsa ona karşı kullan! Biz de mümkün olduğunca hızlı bir şekilde seni takip edeceğiz. Buradaki işleri biraz yoluna koyar koymaz... Ve annenin odasına ulaşınca dışarısı güvenli olana dek bekle."</p>

  <p>"Ne zaman güvenli olduğunu nasıl anlayacağım?" diye sordum.</p>

  <p>"İçgüdülerine güven evlat, o zaman anlarsın. Hem şu kötücül yaratığın ne söylediğini unuttun mu? Karanlığa ait yaratıklar çoğu zaman yalan söyler, fakat cadıların Şeytan'ın üzerindeki güçlerinin sınırına dair söyledikleri konusunda Tibb'in gerçeği söylediğini düşünüyorum. Yalnızca iki gün boyunca cadı kurullarının emrinde, onların iradesine bağlı olacak. Bu süreyi atlatabilirsen üçüncü gün aklında başka kötülükler olacağından seni rahat bırakacaktır. Hadi şimdi çok geç olmadan git artık!"</p>

  <p>Böylelikle asalarımızı değiştik ve arkama bile bakmadan koşmaya başladım. Annem haklı çıkmıştı. Karanlığın vücut bulmuş hali artık dünya üzerindeydi. Korkuyordum ve çaresizdim, fakat koşmaya devam ettim; çünkü Jack'in çiftliği çok uzaktaydı.</p>

  <p>&nbsp;</p>
</body>
</html>
