<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 13</title>
</head>

<body>
  <h1 class="h11">BÖLÜM 13</h1>

  <p class="p10"><span class="t7">KAB</span><span class="t7">İ</span><span class="t7">R</span></p>

  <p>&nbsp;</p>

  <p>Alice, Crow Ormanı'nın başladığı yerde bekliyordu. Asam yanında, doğmakta olan güneşin aydınlattığı çürümüş bir kütüğün üstünde oturuyordu. Karşısındaysa ona dikkatli ve güvenmeyen gözlerle bakan Mab'in ikiz kız kardeşleri yani Beth ve Jennet vardı.</p>

  <p>Ona doğru yaklaşırken Alice ayağa kalktı. "İyi misin Tom?" diye sordu endişeli bir halde. "Gel şu işkence aletini çıkarayım..."</p>

  <p>Elbisesinin cebinden özel anahtarımı çıkardı ve birkaç saniye içinde kollarımı sımsıkı saran ahşabı çıkarıp yere atmıştı bile. En sonunda özgürlüğüme yeniden kavuşmanın verdiği rahatlıkla orada öylece durup kan gitmesi için bileklerimi ovuşturmaya başladım.</p>

  <p>"Wurmalde zavallı Peder Stocks'u öldürüp suçu benim üstüme attı," dedim. "Beni asmak üzere Caster'a götürmek üzereydiler."</p>

  <p>"Eh artık seni hiçbir yere götüremezler. Özgürsün Tom," dedi Alice.</p>

  <p>"Benim sayemde," diye araya girdi Mab bana doğru sinsice gülümseyerek. "Sana yardım eden Alice değil bendim. Bunu unutma."</p>

  <p>"Evet teşekkürler," dedim. "Beni kurtardığın için minnettarım."</p>

  <p>"Özgürsün, yani pazarlık yapabiliriz," dedi Mab. "Hadi başlayalım o halde..."</p>

  <p>Alice onaylamaz bir şekilde başını iki yana salladı. "Ona neyin ne olduğunu anlattım Tom," dedi, "yine de saç tutamımı geri vermiyor. Üstelik bir sandık da yetmezmiş."</p>

  <p>"Sana güvenmiyorum Alice Deane. Hem de hiç!" dedi Mab suratını asarak. "Siz iki kişisiniz bense tek, bu yüzden pazarlık bitene dek saçın bende kalacak. İstediğimi alır almaz sen de saçını geri alacaksın. Fakat tek bir sandık yetmez. Bana üçünün birden anahtarını verirseniz anlaşırız. Sizi güvenli bir şekilde kulenin altındaki zindanlara götürürüm. Yanınızda ben olunca aileni kurtarabilirsin. Bensiz giderseniz kesin ölürler."</p>

  <p>Mab gerçekten çok kararlı görünüyordu ve anahtarları alana dek Alice'in saçını geri vermeyeceğini hissediyordum. Bu da Alice'in tünelde bile Mab'in kontrolü altında olup onu alt etmek için bana yardım edemeyeceği anlamına geliyordu. Bunu tek başıma yapmam gerekecekti.</p>

  <p>Babam anlaşmanın kutsal olduğunu, verilen sözden dönülemeyeceğini öğretmişti. Şimdiyse tam da bunu yapmaya çalışıyor ve zorlanıyordum. Üstelik aynı şeyi daha önce Mab de yapmış olmasına rağmen az önce beni kurtarmıştı, yani artık asılmak üzere Caster'a götürülecek bir tutuklu değildim. Bu yüzden ona borçluydum, ama yine de ona ihanet etmek üzereydim. Her koşulda kendimi suçlu hissediyordum ancak başka çarem yoktu. Mab'i kandırmam gerekiyordu, birçok insanın hayatı buna bağlıydı. Ona tek bir sandık bile vermeye niyetim yoktu, bu yüzden kurnazca davranmalıydım.</p>

  <p>"İki sandık alabilirsin Mab. Daha fazla olmaz. En iyi teklifim bu..."</p>

  <p>Başını iki yana salladı.</p>

  <p>Göğüs geçirip içinde bulunduğum durumu değerlendiriyormuş gibi başımı öne eğip yere baktım. Bir dakika sonra yeniden gözlerinin içine baktım. "Ailemin hayatı tehlikede, yani başka şansım yok öyle değil mi? Tamam, üç sandığı da alabilirsin."</p>

  <p>Mab otuz iki dişini göstererek gülümsedi. "O halde anlaştığımız gibi anahtarları ver," diyerek elini uzattı.</p>

  <p>Başımı iki yana sallama sırası bendeydi. "Eğer sana anahtarları şimdi verirsem bizi zindanlara götüreceğine nasıl güveneceğim? Tünelde sayıca üstün olmamamızın senin için bir önemi yok, değil mi?" diyerek bizi izleyip ağzımızdan çıkan her kelimeyi dikkatle dinleyen diğer cadıları işaret ettim. "Ailemi kurtardıktan sonra anahtarları alabilirsin. Daha önce olmaz."</p>

  <p>Mab sırtını döndü, herhalde gözlerini ya da yüzündeki ifadeyi görmemi istemiyordu. Elinde olsa beni kandırabileceğine emindim.</p>

  <p>En sonunda yine bana doğru döndü. "Anlaştık o halde," dedi. "Ama bu zor olacak. O kuleye sağ salim girmek için iyi düşünmemiz gerek. Birlikte çalışmalıyız."</p>

  <p>Yola koyulmaya hazırlanırken asamı aldım.</p>

  <p>Mab'in suratı asıldı. "O pis sopaya ihtiyacın yok," dedi. "Yanına almasan iyi olur."</p>

  <p>Üvez ahşabından hoşlanmadığını ve bunu ona karşı kullanabileceğim bir silah olarak gördüğünü biliyordum, yine de başımı iki yana salladım. "Asamı alıyorum, yoksa anlaşma iptal olur!" dedim.</p>

  <p>&nbsp;</p>

  <p>Alice'le birlikte Mab'i takip etmeye başladık, batıdan doğuya doğru saat yönünün tersinde ilerliyorduk. Çok geçmeden Crow Ormanı'nı geride bırakmamıza rağmen giderek aydınlanan gökyüzünde apaçık seçilen Malkin Kulesi'ne olan uzaklığımız hiç değişmiyordu.</p>

  <p>Uzakta, sağ tarafımızda Pendle Tepesi görünüyordu ve aniden zirvesinde bir ışık çakması görünce durup o yöne baktım. Mab ve Alice de baktığım yere baktılar. Işık birkaç kez titredikten sonra sabit bir şekilde yanmaya başlayınca kilometrelerce öteden görülebilecek bir hal aldı.</p>

  <p>"Görünüşe bakılırsa biri tepenin zirvesinde ateş yaktı," dedim.</p>

  <p>Eyalet boyunca kimi zaman fenerlerin yakıldığı bazı özel tepeler vardı, böylelikle tepeden tepeye aktarılan mesajlar hedefe atlı bir ulaktan çok daha hızlı ulaşabiliyordu. Hatta Chipenden'daki 'Fener Tepesi' gibi adını bu sayede almış olanları da vardı.</p>

  <p>Mab bana doğru bakıp gizemli bir şekilde gülümsedikten sonra yürümeye devam etti. Alice'e doğru omuz silkince yeniden Mab'in peşine düştük. Bunun cadı kurullarıyla bir ilgisi olup olmadığını düşünüyordum.</p>

  <p>On beş dakika kadar sonra Mab ileriye doğru işaret etti. "İşte giriş şurada!"</p>

  <p>Babamın 'bakımsız orman' olarak nitelendireceği bir yere doğru yaklaşıyorduk. Çoğu orman her yıl gençleştiriliyordu, yani yaşlanmış ağaçlar kesilip yakacak olarak kullanılıyordu. Böylelikle ormana açıklık ve ışık sağlanarak hem insanlar hem de ağaçlar için faydalı bir ortam oluşturuluyordu. Fakat burada, içinde bulunduğumuz ormanın yaşlı ağaçlarının -meşe, porsuk ve dişbudak ağaçları- arasında birbirine karışmış sürgün ve fidanlar vardı. Buraya yıllardır el sürülmemiş olmalıydı ve doğrusu, bunun nedenini merak ediyordum.</p>

  <p>Sonra tam ormanın sınırına varmak üzereyken çalılıkların arasında bazı mezarlar gözüme çarptı. Bu ağaçlarla bitki örtüsünün, aslında terk edilmiş bir mezarlığı gizlediğini fark ettim.</p>

  <p>İlk bakışta geçmek imkânsız gibiydi, ama bu sık çalılığa uzanan dar bir patika vardı ve Mab hiç düşünmeden o yola saptı. Bu beni şaşırtmıştı, çünkü kutsanmış topraklara ayak basamayacağını biliyordum. Muhtemelen bir piskopos tarafından aforoz edilerek kutsallığını yitirmiş bir yerdi.</p>

  <p>Mab'i takip ederken Alice hemen arkamdaydı ve çok geçmeden solumuzda üzeri yosun ve mantar kaplı bir tür kalıntıya rastladım. Yalnızca iki duvar ayaktaydı ve en yüksek yeri omzuma kadar anca geliyordu.</p>

  <p>"Bu da nedir?" diye sordum.</p>

  <p>"Eski kiliseden geriye kalanlar," diye seslendi Mab, omzunun üzerinden. "Mezarların çoğu kazıldı ve kemikler başka bir yere götürülerek yeniden gömüldü. Tabii bulunabilenler..."</p>

  <p>Çalılığın tam ortasında etrafı mezar taşlarıyla dolu bir açıklık vardı. Bu taşların bazıları devrilmiş, bazılarıysa neredeyse devrilecek kadar yan yatmıştı ve toprağın kazılıp tabutların çıkarıldığı yerlerde çukurlar vardı. Kazılan mezarların yeniden doldurulmasıyla uğraşmamışlardı. Şimdi bu çukurlar sarmaşık ve ısırgan otlarıyla kaplıydı. Ve orada, mezar taşlarının arasında ufak bir taş bina vardı. Genç bir çınar ağacı tam ortasından geçip taşları ikiye ayırarak çatısından çıkmış ve dallarıyla bir tür gölgelik oluşturmuştu. Duvarlar sarmaşıklarla çevriliydi ve binanın penceresi yoktu, yalnızca çürümeye yüz tutmuş bir ahşap kapısı vardı.</p>

  <p>"Bu da ne böyle?" diye sordum. Şapel olamayacak kadar küçüktü.</p>

  <p>"Bu bir göm..." diye başladı Alice.</p>

  <p>"Tom bana sordu," diye araya girdi Mab. "Bu bir gömüt Tom. Yani zamanında akıldan çok parası olan bir aile için inşa edilmiş bir yer üstü mezarı. Altı rafı var ve her birinde ölüler yatmakta. . . "</p>

  <p>"Kemikler hâlâ burada mı?" diye sordum hangi kıza bakacağımı şaşırarak. "Neden diğerleriyle birlikte götürmemişler?"</p>

  <p>"Aile ölülerinin huzurunun bozulmasını istemedi," dedi Mab gömütün kapısına doğru yürüyerek. "Fakat zaten huzurları bozulmuş ve yeniden bozulacak."</p>

  <p>Tokmağı tutup yavaşça kapıyı açtı. Çınar ağacının yaprakları zaten koyu bir gölge yapmıştı, ancak kapının ötesi zifiri karanlıktı. Yanımda ne bir mum ne de çıra kutum vardı, Mab cübbesinin sol cebinden bir mum çekip çıkardı. Siyah parafinden yapılmıştı ve ben bakmaya devam ederken fitili yanıverdi.</p>

  <p>"Artık önümüzü görebiliriz," dedi kötücül bir gülümsemeyle.</p>

  <p>Mab mumu havaya kaldırarak gömüte girdiğinde alev dört bir yanımızdaki taşları -yani kalıntılarının durduğu rafları- aydınlatıyordu. Ölülerin huzurunun kaçırıldığını söylemekle Mab'in neyi kast ettiğini görebiliyordum. Kemiklerin bazıları raflardan çıkarılıp yerlere saçılmıştı.</p>

  <p>İçeri girince birkaç adım gerileyip kapıyı arkamızdan kapattı, oluşan rüzgâr mumun alevini titretince en yakınımızdaki kuru kafanın göz boşluklarını dolduran gölgeler hareketlenip, kemiklerin doğaüstü bir canlılıkla seğirtiyormuş gibi görünmesine neden oldu.</p>

  <p>Kapı kapanır kapanmaz aniden üşüdüm ve gömütün uzak köşesinden gelen belli belirsiz bir homurtu duydum. Bu bir hortlak mıydı yoksa cin mi?</p>

  <p>"Endişe edecek bir şey yok," dedi Mab, bu uğursuz sese doğru ilerleyerek. "Bu Ölü Maggie ve artık gidebileceği bir yer yok..."</p>

  <p>Ölü cadı, bir köşede nemli duvara sırtını dayamış oturuyordu. Ayak bileklerini saran paslı metal halkalar, taş döşemeye tutturulmuş bir başka halkaya zincirlenmişti. Kullanılan metal demirdi, yani acı çekiyor olduğuna hiç şüphe yoktu. Maggie sahiden yakalanmıştı.</p>

  <p>"Yoksa bir Deane kokusu mu alıyorum?" diye inledi acı dolu bir sesle.</p>

  <p>"Seni bu halde gördüğüm için üzgünüm Maggie," dedi Alice, ona doğru bir adım atarak. "Benim, Alice Deane..."</p>

  <p>"Ah! Yardım et çocuğum!" diye yalvardı Maggie. "Ağzımın kuruluğu, kemiklerimin sızlamasından bile beter. Bu zincirlere katlanamıyorum. Beni bu işkenceden kurtar!"</p>

  <p>"Sana yardım edemem Maggie!" diye yanıtladı Alice biraz daha yaklaşarak. "Keşke edebilseydim fakat burada bir Mouldheel var. Onda bir tutam saçım var, yani elim kolum bağlı."</p>

  <p>"O halde yaklaş evladım," dedi Maggie boğuk bir sesle.</p>

  <p>Alice söylediğini yapıp ona doğru eğilince cadı kulağına bir şey fısıldadı.</p>

  <p>"Fısıldamak yok! Burada sır falan olamaz! Kızdan uzak dur Maggie!" diye uyardı Mab.</p>

  <p>Alice anında geri çekildi ama onu, yüz ifadesinin az da olsa değiştiğini anlayabilecek kadar iyi tanıyordum: Maggie önemli bir şey fısıldamıştı; Mab'e karşı, bize yardımı olabilecek bir şey.</p>

  <p>"Pekâlâ!" diye devam etti Mab. "Hadi bitirelim şu işi. Beni takip edin. Dar bir geçiş..."</p>

  <p>Eğilip solunda kalan en alçak kemik rafının altından geçerken rafın üstünde yatmakta olan iskelete çarptı. Çok geçmeden tek görebildiğim çıplak ayaklarıydı ve sonra onlar da tıpkı vücudunun geri kalanı gibi gözden kayboldu. Mumu yanında götürmüştü ve gömüt bir kez daha karanlığa gömüldü.</p>

  <p>Ben de asamı alarak soğuk, taş zemine uzanıp onun peşinden yerle raf arasındaki dar geçide girince orada sıkışıp kalacağımı hissettim. Rafı geçtikten sonra sağ elim yumuşak toprağa değdi ve ileride titrek bir ışık görünce sürüne sürüne Mab'in beni beklediği dar tünele girdim. Mab dizlerinin üzerindeydi; tünel ayakta durulamayacak kadar alçaktı.</p>

  <p>Alice bana sandıklarımın Malkin Kulesi'nden ancak girdikleri gibi, yani demir destekli kapıdan çıkabileceğini söylemişti ve o daracık alana bir bakış atmam ne demek istediğini anlamama yetmişti. Peki Mab ne elde etmeyi umuyordu? Sandıklara ulaşsak bile onları bu yoldan çıkarmak imkânsızdı.</p>

  <p>Ben de aynı sorunla karşı karşıyaydım, ancak en azından ailemi kurtarabilirdim. Ve anahtarları vermediğim sürece hiçbir cadı sandıkları açamazdı.</p>

  <p>Alice de peşimizden tünele girince Mab vakit kaybetmeden elleriyle dizlerinin üstünde sürünerek ilerlemeye başladı ve biz de onu takip ettik. Hayalet'in çırağı olduğumdan bu yana birkaç tünel görmüştüm, ancak hiç bu kadar dar ve kapalı alan korkusunu tetikleyici bir tünele rastlamamıştım. Çökecek olsa bu karanlıkta sıkışıp kalabilirdik: Ya anında ezilir ya da yavaş ve korkunç bir şekilde boğularak ölürdük.</p>

  <p>Zaman mefhumumu yitirmiştim, saatlerdir sürünüyormuşuz gibi geliyordu. En sonunda ayağa kalkabileceğimiz kadar geniş bir toprak odaya vardık. Bir an için kulenin tam altında olduğumuzu sandım, ne var ki karşımızda bir başka tünel daha vardı. Az önce içinden geçtiğimiz tünelden farklı olarak bu seferki içinde ayağa kalkabileceğimiz kadar genişti ve çatısını destekleyen sağlam kalaslar vardı.</p>

  <p>"Eh," dedi Mab, "ben de ancak buraya kadar gelmiştim. Kötü kokuyor bu tünel..."</p>

  <p>Sonra eğilip üç kez gürültülü bir şekilde soluk alıp verdi. Sezgi konusunda ne kadar iyi olduğunu merak ediyordum. Hayalet bana bir keresinde bu becerinin cadıdan cadıya değişiklik gösterdiğini söylemişti. Hızlı bir koklamadan sonra arkasına dönüp dehşet içinde titredi. "Orada ıslak ve ölü bir şey var," dedi. "Bu tünel hiç hoşuma gitmedi!"</p>

  <p>"Ödlekleşme!" diye çıkıştı Alice. "Bırak ben de tüneli koklayarak sezmeye çalışayım. İki burun bir burundan iyidir; öyle değil mi?"</p>

  <p>"Tamam, ama elini çabuk tut," diye onayladı Mab, endişeli bir şekilde tünele bakarak.</p>

  <p>Alice hiç vakit kaybetmedi. Hızlı bir koklamanın ardından gülümsedi. "Orada endişe edecek bir şey yok. Islak ve ölü ama başa çıkamayacağımız bir şey değil. Tom'un yanında üvez asası var. Onu uzak tutmaya yetecektir. Hadi gidelim Mab. Sen önden! Tabii korkmuyorsan. Mouldheellar'ın daha dişli olduğunu sanırdım!"</p>

  <p>Mab kısa bir süre için dudaklarını büküp Alice'e baktıktan sonra tünele girdi. Asamı sımsıkı kavradım. İçimden bir his ona ihtiyacım olacağını söylüyordu.</p>

  <p>&nbsp;</p>
</body>
</html>
