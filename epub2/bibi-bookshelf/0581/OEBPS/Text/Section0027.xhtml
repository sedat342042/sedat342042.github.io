<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kışın Yüreği</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="17. Pembe Kurdeleler">17<br />
    Pembe Kurdeleler</h1>

    <p>Mat ve Noal geçitten dışarı seğirtirken Mol Hara’da esen soğuk rüzgârlar Mat’in pelerinini havalandırıyor, giysilerindeki çamuru buza döndürme tehditleri savuruyordu. Güneş çatıların üzerinde yarı gizlenmişti ve gölgeler uzamıştı. Bir elinde bastonunu, diğerinde gerekirse hemen çıkarabilmek için ceketinin cebine tıktığı tilkibaşının kopuk sicimini kavrarken, pelerinini başıboş bırakmak zorunda kalmıştı. Tepeden tırnağa, her yeri ağrıyordu, kafasının içindeki zarlar takırdayarak uyarılar haykırıyordu ve Mat ikisinin de farkında değildi. Aynı anda her yönü izlemeye çalışmakla ve o şeyin küçücük bir delikten nasıl geçebildiğini merak etmekle fazla meşguldü. Kendini huzursuzluk içinde meydanın döşeme taşlarını izlerken buldu. Ama yaratığın ona açık alanda saldırması olası gelmiyordu.</p>

    <p>Çevre sokaklardan bir uğultu geliyordu, ama burada kaburgaları çıkmış bir köpekten başka hareket eden yoktu. Köpek uzun zaman önce ölmüş Kraliçe Nariene’in heykelinin süslediği çeşmenin yanından koştu. Bazıları kadının kaldırdığı elinin, Ebou Dar’ı zengin eden okyanusun bolluğuna işaret ettiğini söylüyordu, diğerleri ise onun tehlikelere işaret ederek uyardığını. Yine başkaları, ardılının heykelin yalnızca bir göğsünün açık olduğuna dikkat çekerek Nariene’in dürüstlüğünün ortalama olduğunu ilan etmek istediğini iddia ediyordu.</p>

    <p>Başka gün olsa Mol Hara kışın bile, bu saatte gezinen sevgililer, sokak satıcıları ve umutlu dilencilerle dolu olurdu, ama Seanchanlar geldikten sonra dilenciler sokaklardan alınıp işe koşulmuştu ve kalanlar gündüz bile evlerinden çıkmıyordu. Sebep Tarasin Sarayı’ydı; o beyaz kubbeler, mermer kuleler, demir işi balkonlar yığını; Işığın İnayeti ile Altara Kraliçesi –ya da Ebou Dar’dan birkaç günlük at yolculuğu mesafesi dahilinde olan kısmının kraliçesi– olan Tylin Quintara Mitsobar’ın, Dört Rüzgârın Hanımı ve Fırtınalar Denizi’nin Koruyucusu olan kadının konutu. Belki daha da önemlisi, Seanchan İmparatoriçesi’nin, sonsuza dek yaşasın, Öncellerine kumanda eden Yüksek Leydi Suroth Sabelle Meldarath’ın konutu. Şu anda Ebou Dar’da çok önemli olan bir konum. Her girişte, yeşil çizmeleri, bol beyaz pantolonları ve yeşil ceketlerin üzerine geçirilmiş yaldızlı plaka zırhları ile, Tylin’in nöbetçileri bekliyordu. Böceksi miğferler, mavi sarı ya da yeşil beyaz ya da aklınıza hayalinize gelmeyecek renk kombinasyonları içinde çizgili zırhlar giymiş erkek ve kadınlar da öyle. Altara Kraliçesi’nin dinlenmek için güvenliğe ve sessizliğe ihtiyacı vardı. Daha doğrusu, Suroth olduğunu söylüyordu ve Suroth Tylin’in bir şeye ihtiyacı olduğunu söylemişse, kısa süre sonra Tylin gerçekten de o şeye ihtiyacı olduğuna karar veriyordu.</p>

    <p>Mat bir an duraksadıktan sonra Noal’ı ahır avlusunun kapılarından birine götürdü. Yabancı birini içeri alabilmesi olasılığı, meydana inen büyük mermer merdivenlere göre ahırlarda daha fazlaydı. Tylin’in karşısına çıkmadan önce üzerindeki onca çamurdan kurtulma şansından bahsetmiyordu bile. Bir meyhane kavgasından sonra darmadağın döndüğü son seferde kadın hoşnutsuzluğunu açık açık ifade etmişti.</p>

    <p>Açık kapıların bir yanında, baltalı kargı taşıyan Ebou Darlılar, diğer yanında püsküllü mızrak taşıyan Seanchanlar vardı ve her iki grup da Nariene’in heykeli kadar kıpırtısızdılar.</p>

    <p>“Işık’ın takdisi buradaki herkesin üzerinde olsun,” diye mırıldandı Mat nazikçe Ebou Darlı nöbetçilere. Emin olana kadar Ebou Darlılara nazik davranmak her zaman en iyisiydi. Daha sonra da. Buna rağmen, onlar Seanchanlardan daha... esnekti.</p>

    <p>“Size de, Lordum.” diye yanıt verdi tıknaz subayları, sallana sallana yaklaşarak. Mat adamı tanıdı; Surlivan Sarat, iyi bir adam, her zaman bir espri patlatmaya hazır, atlardan iyi anlayan biri. Surlivan başını iki yana sallayarak, ince, yaldızlı çubuğu ile sivri miğferinin kenarına vurdu. “Yine kavgaya mı karıştınız, Lordum? Sizi gördüğü zaman fena köpürecek.”</p>

    <p>Mat omuzlarını dikleştirdi ve bastonuna yaslandığını fazla belli etmemeye çalışarak kabardı. Espri patlatmaya hazır, ha? Bir düşününce, güneşten kararmış adamın dili eğe gibiydi. Ve atlardan hiç de anlamıyordu. “Arkadaşımın burada, adamlarımla birlikte yatması sorun olur mu?” diye sordu Mat kabaca. “Olmaması gerek. Adamlarımın yanında bir kişilik daha yer var.” Aslında, birden fazla kişilik yer vardı. Şimdiye dek, sırf peşinden Ebou Dara geldikleri için sekiz adam ölmüştü.</p>

    <p>“Benim için olmaz, Lordum,” dedi Surlivan, ama Mat’in yanındaki sıska adamı süzerek dudaklarını büzdü. Ama Noal’ın ceketi, en azından loş ışıkta, kaliteli görünüyordu, dantelleri bile vardı ve Mat’ten daha iyi durumdaydı. Belki bu kararın lehine olmasını sağladı. “Ve onun her şeyi bilmesi gerekmiyor, dolayısıyla onun için de sorun olmaz.”</p>

    <p>Mat kaşlarını çattı, ama ağzından çıkacak sert bir kelime hem onun, hem Noal’ın başını derde sokmadan üç zırhlı Seanchan dörtnala kapıya yaklaştılar ve Surlivan onları karşılamak için döndü.</p>

    <p>“Sen ve hanımın Kraliçenin Sarayı’nda mı yaşıyorsunuz?” diye sordu Noal, kapılara doğru yürümeye başlayarak.</p>

    <p>Mat adamı geri çekti. “Onları bekle,” dedi. Seanchanlara doğru başını sallayarak. Hanımı mı? Lanet kadınlar! Lanet kafasının içindeki lanet zarlar!</p>

    <p>“Yüksek Leydi Suroth’a mesajım var,” diye bildirdi Seanchanlardan biri, zırhlı omzundan sarkan deri çantaya vurarak. Miğferindeki tek ince tüy düşük rütbeli bir subay olduğunu gösteriyordu, ama hızlı görünen uzun boylu, boz donlu bir iğdiş ata binmişti. Diğer iki hayvan da yeterince sağlamdı, ama bunun dışında onlar için söylenecek söz yoktu.</p>

    <p>“Işık’ın takdisiyle gir,” dedi Surlivan, hafifçe eğilerek.</p>

    <p>Seanchan kadın eyerinden hafifçe eğilerek karşılık verdi. “Işık’ın takdisi senin de üzerinde olsun,” dedi peltek aksanıyla ve üç Seanchan ahır avlusuna girdiler.</p>

    <p>“Çok tuhaf,” dedi Surlivan düşünceli düşünceli, üçünün peşinden bakarken. “Her zaman onlardan değil bizden izin istiyorlar.” Çubuğunu kapıların diğer yanındaki Seanchan nöbetçilere doğru salladı. Kaskatı pozlarını hiç bozmamışlardı. Mat’in görebildiği kadarıyla yeni gelenlere bakmamışlardı bile.</p>

    <p>“Peki, içeri giremeyeceklerini söylesen ne olurdu?” diye sordu Noal sessizce, sırtındaki bohçayı kaydırarak.</p>

    <p>Surlivan topuğu üzerinde döndü. “Kraliçeme yemin etmiş olmam yeterli,” dedi ifadesiz bir sesle, “ve o da kendininkini verdi... kime verdiyse. Arkadaşınıza bir yatak verin, Lordum. Ve onu uyarın, Ebou Dar’da söylenmeden kalması daha iyi olacak şeyler, sorulmaması gereken sorular var.”</p>

    <p>Noal şaşırmış görünüyordu, yalnızca merak ettiğini söyleyerek itiraz etti, ama Mat Altaralı subayla karşılıklı birkaç nazik laf daha konuştu –mümkün olduğunca çabuk elbette– ve alçak sesle Dinleyicileri açıklayarak yeni bulduğu arkadaşını kapıdan geçirdi. Adam postunu <em>gholam</em>’dan kurtarmış olabilirdi, ama bu adamın onu Seanchanların eline teslim etmesine izin vereceği anlamına gelmiyordu. Bir de Arayıcı dedikleri insanlar vardı ve işittiği birkaç kırıntıya bakılırsa –Ölümnöbeti Askerleri hakkında serbestçe konuşanlar bile konu Arayıcılar olunca çenelerini kapatıyorlardı– Arayıcıların yanında Beyazpelerin Sorgucular sineklere işkence eden oğlanlar gibi kalıyordu; iğrenç, ama endişe gerektirecek bir şey de değil.</p>

    <p>“Anlıyorum,” dedi yaşlı adam yavaşça. “Bunu bilmiyordum.” Kendi kendine sinirlenmiş gibiydi. “Seanchanlarla epey zaman geçiriyor olmalısın. Yüksek Leydi Suroth’u da tanıyor musun? Bu kadar yüksek bağlantıların olduğunu hiç tahmin edemediğimi söylemeliyim.”</p>

    <p>“Mümkün olduğu zaman meyhanelerde askerlerle zaman geçiriyorum,” diye yanıt verdi Mat ekşi ekşi. Tylin izin verdiğinde. Işık, evli bir erkekten farkı yoktu! “Suroth benim hayatta olduğumdan bile habersiz.” Ve Mat bu şekilde kalacağını umuyordu.</p>

    <p>Üç Seanchan gözden kaybolmuştu bile, atları ahırlara götürülüyordu, ama pek çok <em>sul’dam damane</em>’lerine akşam egzersizi yaptırıyor, taş döşeli avluda geniş bir halka halinde yürütüyorlardı onları. Grilere bürünmüş <em>damane</em>’lerin yaklaşık yarısı esmer tenli kadınlardı ve Rüzgârbulan olarak taktıkları mücevherleri yoktu. Saray’da ve başka yerlerde onlara benzer başkaları vardı; Seanchanlar kaçmayı başaramayan Deniz Halkı gemilerinden zengin bir hasat yapmışlardı. Çoğu asık suratlı bir teslimiyetle ya da taştan ifadelerle bakıyordu, ama yedi sekiz tanesi kafası karışmış halde, inanmazlık içinde önlerine dikmişlerdi gözlerini. Onların her birinin yanında Seanchan doğumlu birer <em>damane</em> vardı, Seanchanlar diğerlerinin ellerini tutuyor, kollarını omuzlarına doluyor, gümüş tasmaya bağlı bilezikleri takan kadınların onaylayan bakışları altında gülümsüyor, fısıldıyordu. O sersemlemiş kadınların birkaçı, can simidine tutunur gibi, <em>damane</em>’lere tutunuyordu. Islak giysileri olmasa bile, bu manzara Mat’i ürpertmeye yeterdi.</p>

    <p>Noal’ı avludan çabucak geçirmeye çalıştı, ama halka adamın yakınına ne Seanchan, ne de Atha’an Miere olan bir <em>damane</em> getirdi. Kadın tombul, saçları grileşmeye başlamış, zeytin tenli, Altaralı ve birinin annesiymiş gibi görünen bir <em>sul’dam</em>’a bağlıydı. <em>Damane</em>’sine nasıl baktığına bakarak, huysuz bir çocuğun sert annesi gibi. Seanchanların elinde geçirdiği bir buçuk ay içinde Teslyn Baradon etlenmişti, ama yaşı belirsiz yüzünde hâlâ, günde üç öğün dikenli çalı yiyen birinin ifadesi vardı. Diğer yandan, tasmasının ucunda uysal uysal yürüyor, <em>sul’dam</em>’ının mırıldandığı emirlere duraksamadan itaat ediyordu. Mat ve Noal geçerken durup yerlere kadar eğildi. Ama bir anlığına kara gözleri ona nefretle baktı, sonra o ve <em>sul’dam</em>’ı ahır avlusunda yürümeye devam ettiler. Uysallıkla ve itaatkârlıkla. Mat, sorun çıkardıkları için bu ahır avlusunda tepetaklak edilip uluyana dek sopalanan <em>damane</em>’ler görmüştü ve Teslyn de aralarındaydı. Kadın Mat’e hiç iyi davranmamıştı ve birkaç kötülük de yapmıştı, ama yine de başına bunun gelmesini dilemezdi.</p>

    <p>“Ölmekten iyidir, herhalde,” diye mırıldandı, yürümeye devam ederek. Teslyn zorlu bir kadındı, büyük olasılıkla her anını kaçmayı planlayarak geçiriyordu, ama zorluluk sizi ancak bir yere kadar götürebiliyordu. Gemiler Hanımı ve onun Kılıçların Efendisi kazıkta çığlık atmadan ölmüşlerdi, ama bu onları kurtaramamıştı.</p>

    <p>“Buna inanıyor musun?” diye sordu Noal dalgın dalgın, beceriksizce bohçasını düzelterek. Kırık elleri o hançeri rahatlıkla kullanmıştı, ama başka her konuda hantal kalıyor gibiydiler.</p>

    <p>Mat adama kaşlarını çattı. Hayır; inandığını sanmıyordu. O gümüş <em>a’dam</em>’lar, Tylin’in ona taktığı görünmez tasmaya çok fazla benziyordu. Diğer yandan, kazığa bağlanmaktan kurtaracaksa, Tylin gıdısını hayatını sonuna dek gıdıklayabilirdi. Işık, kafasının içindeki o lanet zarların artık durmasını diliyordu! Hayır, bu yalandı. Sonunda onların ne anlama geldiğini öğrendikten sonra, zarların asla durmamasını istiyordu.</p>

    <p>Chel Vanin ve hayatta kalan Kızılkolların paylaştığı oda ahırlardan çok uzak değildi. Alçak tavanlı, beyaz badanalı duvarlı, hayatta kalanlar için çok fazla yatak barındıran bir odaydı. Kelleşen, yağlı bir yığına benzeyen Vanin gömleği içinde bir yatağa uzanmış, göğsüne açık bir kitap dayamıştı. Mat adamın <em>okuyabilmesine</em> şaşmıştı. Vanin dişlerinin arasındaki boşluktan tükürerek Mat’in çamurlu giysilerini süzdü. “Yine mi kavga ettiniz?” diye sordu. “İddiaya girerim o bundan hoşlanmayacak.” Ayağa kalkmadı. Birkaç şaşırtıcı istisna dışında, Vanin kendini herhangi bir lord ya da leydiye denk görüyordu.</p>

    <p>“Sorun mu çıktı, Lord Mat?” diye hırladı Harnan, ayağa fırlayarak. Hem karakteri, hem de vücudu sağlam bir adamdı, ama sıktığı koca çenesi yanağına dövmeyle işlenmiş kaba şahin desenini çarpıtıyordu. “Affedersiniz, ama kavga edecek durumda değilsiniz.”</p>

    <p>Son üçü hevesli ifadelerle çevresine toplanmışlardı, ikisi gömleklerinin eteklerini pantolonlarına tıkarak ceketlerini kapatmışlardı. Mat’ten on yaş daha büyük, çocuk görünümlü bir Cairhienli olan Metwyn kılıcını yatağının ayakucunda, dayadığı yerden aldı ve kınından biraz çekerek keskin kenarını kontrol etti. Kılıç konusunda aralarında en iyisi oydu, gerçekten ustaydı, ama demirciye benzemesine rağmen Gorderan da pek farklı değildi ondan. Gorderan geniş omuzlarının düşündürdüğü kadar ağır değildi. Ebou Dar’a gelirken Mat’i bir düzine Kızılkol takip etmişti, sekizi ölmüştü ve kalanlar Saray’da kısılı kalmıştı. Hizmetkâr kadınları çimdikleyemiyorlar, zar yüzünden kavga edemiyorlar, yüzüstü devrilene kadar içemiyorlardı. Halbuki handa kaldıkları zaman bunların hepsini yapabiliyorlar ve hancının onları yataklarına taşıtacağını biliyorlardı. Belki cüzdanları şimdikinden daha hafif oluyordu, o kadar.</p>

    <p>“Noal size neler olduğunu benden daha iyi anlatabilir,” diye yanıt verdi Mat, şapkasını kafasında arkaya iterek. “Burada, sizinle kalacak. Bu gece hayatımı kurtardı.”</p>

    <p>Bu şok nidaları ve Noal için onay haykırışları getirdi. Omzuna attıkları şaplaklar yaşlı adamı yere yıkacak kadar güçlüydü. Vanin şişman parmağı ile kitapta kaldığı yeri işaretleyecek ve doğrulup ince şiltesinin kenarında oturacak kadar ileri gitti.</p>

    <p>Noal bohçasını boş bir yatağa bırakarak süslü jestlerle hikâyesini anlattı. Kendi rolünü hafifletti, hatta Mat kahraman gibi mücadele ederken çamurda ayağı kayan, ağzı bir karış açık <em>gholam</em>’a bakakalan bir hödük gibi gösterdi kendini. Adam doğal bir hikâyeciydi, tarif ettiği şeyi gözlerinizin önüne getirmekte bir âşık kadar yetenekliydi. Harnan ve Kızılkollar adamın kumandanlarının havasını söndürmemeye çalıştığını anlayarak ve onaylayarak içtenlikle kahkaha attılar, ama Mat’e saldıran şeyin duvardaki minik bir deliğe girip kaybolduğu kısma geldiğinde kahkahalar dindi. Vanin kitabını bıraktı ve yine dişlerinin arasından tükürdü. <em>Gholam</em> Vanin ve Harnan’ı Rahad’da yarı ölü bırakmıştı. Başka av peşinde olduğu için yarı ölü.</p>

    <p>“O şey bir sebepten beni istiyor gibi,” dedi Mat hafif bir sesle, yaşlı adam hikâyesini bitirip, bitkinlik içinde yatağa çöktüğünde. “Muhtemelen hatırlamadığım bir geçmişte benimle zar atmıştır. Onunla aramıza girmediğiniz sürece hiçbirinizin endişelenmesine gerek yok.” Şaka yapmaya çalışarak sırıttı, ama kimse gülümsemedi bile. “Her durumda, sabah size altın dağıtacağım. Illian’a giden ilk gemide yer ayırtacaksınız ve Olver’i de yanınıza alacaksınız. Gelirlerse Thom ve Juilin’i de.” En azından hırsız avcısının gideceğini tahmin ediyordu. “Nerim ve Lopin’i de, elbette.” O iki uşağın ona bakmasına alışmıştı, ama burada onlara ihtiyacı yoktu. “Talmanes Caemlyn yakınlarında bir yerde olmalı. Onu kolayca bulabilirsiniz.” Onlar gittiği zaman Mat Tylin’le yalnız kalacaktı. Işık, <em>gholam</em>’la bir kez daha yüzleşmeyi tercih ederdi!</p>

    <p>Harnan ve diğer üç Kızılkol bakıştılar. Fergin, tam olarak anlamamış gibi kafasını kaşıyordu. Anlamamış olabilirdi. Kemikli adam iyi bir askerdi –en iyisi değil, ama yeterince iyi– ama konu başka şeyler olunca o kadar zeki değildi.</p>

    <p>“Bu doğru olmaz.” dedi Harnan sonunda. “Her şeyden önce, siz olmadan dönersek Lord Talmanes derimizi yüzer.” Diğer üçü başlarını salladılar. Fergin bunu anlayabilirdi.</p>

    <p>“Ya sen, Vanin?” diye sordu Mat.</p>

    <p>Şişman adam omuzlarını silkti. “O oğlanı Riselle’den uzaklaştırırsam, daha ilk gece oğlan bağırsaklarımı deşer. Onun yerinde olsam ben de yapardım. Hem, burada kitap okumak için zamanım oluyor. Nalbant olarak çalışırken buna fazla fırsat bulamıyordum.” Gezgin nalbant olduğunu iddia ediyordu. Ya da seyis. Aslında, adam bir at hırsızı ve kaçakçıydı; iki, belki daha fazla ülkedeki en iyi at hırsızı ve kaçakçı.</p>

    <p>“Hepiniz delisiniz,” dedi Mat kaşlarını çalarak. “Onun beni istiyor olması, yoluna çıkarsanız sizi öldürmeyeceği anlamına gelmiyor. Önerim hâlâ geçerli. Aklı başına gelen herkes gidebilir.”</p>

    <p>“Senin benzerlerini daha önce de gördüm,” dedi Noal aniden. Beli bükük yaşlı adam yaşlanmışlık ve bitkinlik timsaliydi, ama Mat’i inceleyen gözleri parlak ve keskindi. “Bazı adamlarda, diğer adamların gösterdiği yere gitmesini sağlayan bir hava vardır. Bazıları yıkıma gider, diğerleri ihtişama. Bence senin adın tarih kitaplarına yazılabilir.”</p>

    <p>Harnan da Fergin kadar şaşkın görünüyordu. Vanin tükürdü ve uzanıp kitabını açtı.</p>

    <p>“Bütün şansımı kaybedersem belki,” diye mırıldandı Mat. Tarihe geçmenin ne gerektirdiğini biliyordu. O tür şeyler yaparken insan ölebilirdi.</p>

    <p>“O sizi görmeden temizlenseniz daha iyi olacak,” diye sesini yükseltti Fergin aniden. “Onca çamur eyerinin altına diken kaçırır, orası kesin.”</p>

    <p>Mat öfkeyle şapkasını kaparak, tek kelime etmeden, uzun adımlarla odadan çıktı. Eh, bastonuna yaslanarak aksarken becerebildiğince uzun adımlarla. Kapı arkasından kapanmadan, Noal’ın bir Deniz Halkı gemisine bindiği ve soğuk tuzlu suyla banyo yapmayı öğrendiği seferin hikâyesini anlatmaya başladığını duydu. En azından, başı öyleydi.</p>

    <p>Tylin onu görmeden temizlenmeyi düşünüyordu –gerçekten– ama Ebou Darlıların hatırlattıkları mevsimin hatırına yaz halısı dediği çiçekli duvar halıları asılmış koridorlarda aksaya aksaya yürürken, Saray’ın yeşil beyaz üniformalarını giymiş dört adam ve yedi kadın Kraliçe’nin huzuruna çıkmadan önce banyo yapıp giysilerini değiştirmeyi isteyebileceğini söyledi, Kraliçe’nin haberi olmadan ona bir banyo hazırlamayı ve temiz giysiler getirmeyi önerdi. Mat ve Tylin hakkında her şeyi bilmiyorlardı, Işık’a şükür –en kötü kısımları o ve Tylin’den başka kimse bilmiyordu– ama bu haliyle bile çok fazla şey biliyorlardı. Daha da kötüsü, koca lanet Tarasin Sarayı’nda bulunan her lanet hizmetkâr onaylıyordu. Her şeyden önce, Tylin Kraliçe’ydi ve onları ilgilendirdiği kadarıyla ne isterse onu yapabilirdi. İkinci olarak, Seanchanlar şehri ele geçirdiğinden beri kadının öfkesi burnundaydı ve tertemiz, danteller içinde bir Mat Cauthon Kraliçe’nin önemsiz meseleler için hizmetkârların burunlarını koparmasını engelleyebiliyorsa, o zaman onun kulaklarının arkasını ovalar, bir Güneşgünü armağanı gibi dantellere sarmalayabilirlerdi!</p>

    <p>“Çamur mu?” dedi Mat, eteklerini açarak diz kıran güzel, güleç yüzlü bir hizmetçiye. Kadının kara gözlerinde bir ışıltı vardı ve korsesinin derin yakası neredeyse Riselle’inkiyle boy ölçüşecek kadar fazla göğüs gösteriyordu. Başka gün olsa, seyretmek için biraz zaman ayırırdı. “Hangi çamur? Ben çamur göremiyorum!” Kadının ağzı açık kaldı ve doğrulmayı unuttu. Mat aksaya aksaya uzaklaşırken çöktüğü yerden bakakaldı.</p>

    <p>Hızla bir köşeyi dolanan Juilin Sandar Mat’e toslayacaktı neredeyse. Tearlı hırsız avcısı boğuk bir küfürle geri sıçradı, ona çarpan kişinin kim olduğunu fark etmeden esmer yüzü grileşti. Sonra bir özür mırıldandı ve geçip gidecek oldu.</p>

    <p>“Thom budalalığına seni de mi karıştırdı, Juilin?” dedi Mat. Juilin ve Mat hizmetkâr kısmının derinliklerinde bir odayı paylaşıyorlardı ve adamın burada olması için bahanesi yoktu. Çizmelerinin tepesinde genişleyen o koyu renk Tear ceketi içinde, Juilin hizmetkârlar arasında, tavuk kümesine dalmış ördek kadar dikkat çekerdi. Suroth bu konularda sertti, Tylin’den de sert. Mat’in görebildiği kadarıyla tek sebebi, Thom ve Beslan’ın uğraştığı işler olabilirdi. “Hayır; söylemeye zahmet etme. Harnan ve diğerlerine bir teklif yaptım ve senin için de geçerli. Gitmek istiyorsan, gitmen için para veririm.”</p>

    <p>Aslında Juilin ona herhangi bir şey söyleyecekmiş gibi görünmüyordu. Hırsız avcısı başparmaklarını kemerinin arkasına takmış, Mat’in bakışlarına sakin sakin karşılık veriyordu. “Harnan ve diğerleri ne dedi? Hem, Thom ne yapıyor ki ona aptal diyorsun? Thom buradaki çatılarda yolunu senden de, benden de daha iyi bulur.”</p>

    <p>“<em>Gholam</em> hâlâ Ebou Dar’da, Juilin.” Thom Evler Oyunu’nu en iyi <em>kendisinin</em> bildiğini biliyordu ve politikaya burnunu sokmaya bayılıyordu. “O şey bu akşam beni öldürmeye çalıştı.”</p>

    <p>Juilin midesine yumruk yemiş gibi homurdandı ve elini kısa, siyah saçlarından geçirdi. “Yine de benim biraz daha kalmak için sebebim var,” dedi. Havası hafifçe değişti; inatçı, savunmacı, suçlu bir hal aldı. Mat adamı hiç birilerini keserken görmemişti, ama bir erkek öyle görünüyorsa, bunun yalnızca tek bir sebebi olabilirdi.</p>

    <p>“Kadını da yanına al,” dedi Mat. “Ve gelmek istemezse, eh, Tear’a varmandan bir saat sonra iki dizine iki kadın oturtursun. Kadınlar böyledir, Juilin. Biri hayır derse, her zaman evet diyecek bir başkası vardır.”</p>

    <p>Bir kucak dolusu keten havlu ile yanlarından geçmekte olan bir hizmetkâr adam Mat’in çamurlu haline şaşkın şaşkın baktı, ama Juilin adamın ona baktığını sandı ve başparmaklarını kemerinden kurtararak daha alçakgönüllü durmaya çalıştı. Fazla başarı kazanamadı. Thom hizmetkârlarla uyuyor olabilirdi, ama baştan beri bir şekilde kendi seçimiymiş gibi, bir eksantriklik gibi göstermeyi başarmıştı ve onu burada ya da belki eskiden Mat’in olan Riselle’in odasına giderken gören kimse bunu tuhaf bulmuyordu. Juilin hırsız avcısı –asla hırsız <em>yakalayıcı</em> değil– olması hakkında uzun uzun konuşmuştu ve onlar kadar iyi olduğunu göstermek için alıngan lordcukların ve kendinden memnun tüccarların gözlerinin içine o kadar çok bakmıştı ki Saray’daki herkes onun kim ve ne olduğunu biliyordu. Ve nerede kalması gerektiğini, ki o yer aşağı kattaydı.</p>

    <p>“Lordum bilge,” dedi adam aşırı yüksek sesle ve gergin gergin, silkinircesine eğildi. “Lordum kadınlar hakkında her şeyi biliyor. Lordum bu mütevazı adamı affederse, yerime dönmeliyim.” Gitmek için dönerken, yine yüksek sesle konuştu. “Bugün işittiğime göre Lordum bir kez daha sokaklarda sürüklenmiş gibi geri dönerse, Kraliçe Lordumun şahsını fena pataklayacakmış.”</p>

    <p>Ve bu arabayı iki parçaya ayıran taş oldu.</p>

    <p>Mat Tylin’in dairesinin kapılarını sertçe açarak içeri daldı, şapkasını oda boyunca fırlattı... ve ağzı bir karış açık, söylemeyi planladığı her şey dilinde donmuş halde kalakaldı. Şapkası halılara düştü ve yuvarlandı, ama Mat nereye gittiğini görmedi. Sert bir rüzgâr, Mol Hara’ya bakan uzun, perdeli balkona açılan yüksek, üç kemerli pencereleri sarsıyordu.</p>

    <p>Tylin, yaldızlı bambuya benzeyecek şekilde oyulmuş bir sandalyede döndü ve altın şarap kadehinin üzerinden ona baktı. Şakaklarına kır düşmüş dalga dalga parlak siyah saçları, bir av kuşunun gözleri ile bakan güzel yüzünü çevreliyordu ve o yüz şu anda hiç de memnun görünmüyordu. Mat’in dikkatini önemsiz şeyler çekip duruyordu. Kadın bacak bacak üstüne atmış, ayağını hafifçe sallıyor, kat kat yeşil beyaz iç etekliği dalgalandırıyordu. Elbisesinin önündeki, açık yeşil dantel kenarlı oval dekolte, mücevher kabzalı evlilik hançerinin aralarına sarkıttığı dolgun göğüslerinin yarısını teşhir ediyordu. Tylin yalnız değildi. Karşısında Suroth vardı, şarap kadehine kaşlarını çatarak uzun tırnakları ile sandalyenin kolunu dövüyordu. Saçlarının iki yanı tıraşlanmış, ortada sorguç gibi bir kısım bırakılmış olmasına rağmen yeterince güzel bir kadındı, yalnız onun yanında Tylin tavşan gibi kalıyordu. İki elindeki ikişer uzun tırnağı maviye boyanmıştı. Yanında küçük bir kız oturuyordu. O da, beyaz eteklerinin üzerine düşen çiçekli bir cüppe giymişti, ama tüm kafası incecik bir peçe ile örtülmüştü –kafası tamamen tıraşlanmış gibiydi!– ve üzerinde yakutlardan bir servet taşıyordu. Mat şok içinde olmasına rağmen yakutları ve altınları fark etti. Simsiyah cüppesi kadar kara, Aiel kadınlarından bile uzun, ince bir kadın kollarını kavuşturmuş, saklayamadığı bir sabırsızlıkla kızın sandalyesinin arkasında duruyordu. Dalgalı, siyah saçları kısaydı, ama hiç tıraşlanmamıştı, demek ki ne Kan’dandı, ne de <em>so’jhin.</em> Azametli bir güzelliğe sahip olan kadının yanında Tylin ve Suroth gölgede kalıyordu. Mat, kafasına çekiçle vurulmuş gibi hissettiği zamanlarda bile güzel kadınları fark ederdi.</p>

    <p>Ama onu aniden durduran Suroth’un ya da yabancıların varlığı değildi. Zarlar, kafatasının içinde yankılar bırakarak durmuştu. Bu daha önce hiç olmamıştı. Mat orada durup mermer şöminedeki alevlerden Terkedilmişler fırlamasını ya da yerin yarılıp ayaklarının altındaki Saray’ı yutmasını bekledi.</p>

    <p>“Beni hiç dinlememişsin, güvercinim,” diye cıvıldadı Tylin tehlikeli bir sesle. “Dedim ki, mutfağa git ve ben sana ayıracak zaman bulana kadar tatlı ye. Gitmişken bir de banyo yap.” Kara gözleri ışıldadı. “Çamur meselesini daha sonra konuşacağız.”</p>

    <p>Mat sersem sersem her şeyi kafasından geçirdi. Odaya girmişti, zarlar durmuştu ve... Hiçbir şey olmamıştı. Hiçbir şey!</p>

    <p>“Bu adam saldırıya uğramış,” dedi ufak tefek, peçeli kişi, doğrularak. Sesi dışarıdaki rüzgâr kadar soğuk oldu. “Bana sokakların güvenli olduğunu söylemiştin, Suroth! Memnun olmadım.”</p>

    <p>Bir şey olmak <em>zorundaydı!</em> Çoktan olmuş olmalıydı! Zarlar durduğunda her zaman bir şey olurdu.</p>

    <p>“Sizi temin ederim, Tuon, Ebou Dar sokakları Seandar sokakları kadar güvenlidir,” diye yanıt verdi Suroth ve bu Mat’in şaşkınlığından sıyrılmasını sağladı. Kadın... endişeli gibiydi. Asıl Suroth başkalarını endişeli hissettirirdi.</p>

    <p><em>Da’covale</em>’lerin hemen hemen saydam giysileri içinde ince, zarif bir genç adam yüksek, mavi porselenden bir sürahi ile kadının yanında belirdi ve başını eğerek şarabını tazelemeyi önerdi. Ve Mat’in bir kez daha irkilmesine sebep oldu. Odada başkası olduğunu fark etmemişti. O edepsiz giysiler içindeki sarı saçlı adam fark etmediği tek kişi değildi üstelik. Aynı ince cüppeden giymiş, ince, ama hoş kıvrımlara sahip kızıl saçlı bir kadın, üzerinde baharat şişeleri, daha fazla ince Deniz Halkı porselen şarap sürahisi ve şarap ısıtmak için gereken süngüleriyle küçük, yaldızlı, pirinç bir mangal bulunan bir masanın yanında diz çökmüştü. Saçları grileşmeye yüz tutmuş, endişeli bakışlı, Mitsobar Evi’nin yeşil beyaz üniformasını giymiş bir hizmetkâr kadın masanın diğer tarafında bekliyordu. Ve bir köşede bir başka Seanchan vardı. O kadar kıpırtısızdı ki Mat kadını görmeyecekti neredeyse. Altın rengi saçlarının yarısı tıraşlanmış, kırmızı sarı panelli elbisesi çenesine kadar gelmese Riselle’inkilerle boy ölçüşebilecek göğüslere sahip, kısa saçlı bir kadındı. Mat göğüsleri görmek istediğinden değil. Seanchanlar <em>so’jhin</em>’leri konusunda alıngandılar. Tylin ise bütün kadınlar hakkında alıngandı. Mat yataktan çıkmayı başardığından beri dairesine Mat’in ninesinden daha genç bir hizmetkâr kadın sokmamıştı.</p>

    <p>Suroth zarif adama, ne olduğunu merak edermiş gibi baktı, sonra tek kelime etmeden başını iki yana salladı ve dikkatini çocuğa, Tuon’a çevirdi. Tuon elini sallayarak adamı yerine gönderdi. Üniformalı hizmetkâr ileri atılarak sürahiyi adamdan aldı ve Tylin’in kadehini doldurmaya çalıştı, ama Kraliçe küçük bir jestle onu duvarın dibine gönderdi. Tylin çok, çok kıpırtısız oturuyordu. Bu, Tuon denen çocuk Suroth’u bu kadar korkutuyorsa, dikkat çekmek istememesine şaşmamak gerekirdi.</p>

    <p>“Memnun olmadım, Suroth,” dedi kız yine, kadına sertçe kaşlarını çatarak. Ayakta bile, sandalyesinde oturan Yüksek Leydi’ye o kadar tepeden bakamıyordu. Mat onun da bir Yüksek Leydi, Suroth’tan daha yüksek bir leydi olması gerektiğini tahmin etti. “Çok şeyi geri aldın ve bu İmparatoriçe’yi, sonsuza dek yaşasın, memnun edecek, ama doğuya düşüncesizce saldırman tekrarlanmaması gereken bir felaket oldu. Ayrıca, bu şehrin sokakları o kadar güvenliyse, bu adam nasıl saldırıya uğrayabiliyor?”</p>

    <p>Suroth’un sandalyenin kolunu ve şarap kadehini kavrayan elindeki boğumlar bembeyaz olmuştu. Tylin’e, bu söylev onun suçuymuş gibi dik dik baktı ve Tylin özür dilercesine gülümseyerek başını eğdi. Ah, kan ve küller. Mat bunun bedelini ödeyecekti!</p>

    <p>“Düştüm, o kadar.” Bütün başların nasıl ona döndüğüne bakarak, sesi havai fişekler de olabilirdi. Suroth ve Tuon onun konuşması karşısında şoke olmuş gibiydi. Tylin tavşanını kızarmış seven bir kartal gibi. “Leydilerim,” diye ekledi Mat, ama bu hiçbir işe yaramadı.</p>

    <p>Uzun boylu kadın aniden uzandı ve şarap kadehini Tuon’un elinden kapıp şömineye fırlattı. Bacadan yukarı kıvılcımlar fırladı. Hizmetkâr kadın, daha fazla zarar görmeden kadehi almak istermiş gibi kıpırdandı, sonra <em>so’jhin</em>’in bir dokunuşu üzerine yatıştı.</p>

    <p>“Aptallık ediyorsun, Tuon,” dedi uzun boylu kadın ve sesinin yanında kızın sertliği kahkaha gibi kalıyordu. O aşina, peltek Seanchan aksanı hiç yok gibiydi. “Suroth buradaki durumu kontrol altına almış. Doğuda olanlar herhangi bir savaşta olabilir. Saçma ve önemsiz konular için zaman harcamayı bırakmalısın.”</p>

    <p>Suroth bir anlığına hayret içinde ağzı açık, bakakaldı, sonra donuk maskesini takındı yine. Mat’in de ağzı açık kalmıştı. Kan’dan biri karşısında o sesi kullanırsanız, kırbaçlama direğine bir yolculukla kurtulduğunuz için şanslı sayardınız kendinizi!</p>

    <p>Şoke edici şekilde, Tuon başını hafifçe eğdi. “Haklı olabilirsin, Anath,” dedi sakin sakin, hatta bir miktar saygıyla. “Zaman ve alametler gösterecek. Ama genç adamın yalan söylediği açık. Belki Tylin’in öfkesinden korkuyordur. Ama şehirde benim görmediği uçurumlar yoksa, yaraları düşerken alabileceğinden daha derin.”</p>

    <p>Demek Mat Tylin’in öfkesinden korkuyordu, öyle mi? Eh, iş ona gelirse, birazcık korkuyordu gerçekten. Ama yalnızca birazcık. Ama bunun ona hatırlatılması hoşuna gitmiyordu. Omzuna kadar gelen bastonuna yaslanarak rahat etmeye çalıştı. Onu oturmaya davet edebilirlerdi, değil mi? “Sizin delikanlılar şehri ele geçirirken yaralandım,” dedi, en arsız sırıtışı ile. “Sizinkiler şimşekler ve ateş topları yağdırıyordu. Ama iyileştim artık, sorduğunuz için teşekkür ederim.” Tylin yüzünü şarap kadehine gömdü, ama yine de kadehin üzerinde, daha sonra ödetmeyi vadeden bir bakış fırlatmayı başardı.</p>

    <p>Tuon eteklerini hışırdatarak halıların üzerinde yaklaştı. O ince peçenin arkasında saklı kalan esmer yüz, idam hükmü veren bir yargıç gibi bakmasa güzel sayılabilirdi. Ve kel bir kafa yerine doğru düzgün saçları olsa. Gözleri iri ve parlaktı, ama tamamen ifadesizdi. Uzun tırnaklarının hepsinin parlak kırmızıya boyanmış olduğunu fark etti Mat. Bunun herhangi bir anlamı olup olmadığını merak etti. Işık, o yakutların parası ile bir adam senelerce lüks içinde yaşayabilirdi.</p>

    <p>Kız bir elini uzattı, parmak uçlarını Mat’in çenesinin altına dayadı ve Mat geri çekilecek oldu. Tylin Tuon’un başının üzerinden dik dik bakarak, öyle bir şey yaparsa Mat’e o anda, oracıkta haddini bildireceğini vadedene kadar. Mat öfkeli bakışlarla, kızın başını bir o yana, bir bu yana çevirerek incelemesine izin verdi</p>

    <p>“Sen bizim için savaştın mı?” diye sordu. “Yeminleri ettin mi?”</p>

    <p>“Ettim,” diye mırıldandı Mat. “Diğeri için fırsatım olmadı.”</p>

    <p>“Demek savaşırdın,” diye mırıldandı kız. Yavaş yavaş çevresinde dolanarak incelemeye devam etti, bileğindeki danteli elledi, boynuna bağladığı siyah ipek eşarba dokundu, pelerinin kenarını kaldırıp işlemeleri süzdü. Mat kıpırdanmayı reddederek, Tylin’inkine denk dik bakışlarla tahammül etti. Işık, bu kadar incelemeden at satın aldığı olmuştu! Kız şimdi de dişlerine bakmak isterdi!</p>

    <p>“Oğlan size nasıl yaralandığını söyledi,” dedi Anath, buz gibi, buyurgan bir sesle. “Onu istiyorsanız satın alın da bitsin. Uzun bir gün oldu, yatakta olmalısınız.”</p>

    <p>Tuon duraksadı, Mat’in parmağındaki uzun mühür yüzüğünü inceledi. Oymacının becerisini gösterecek bir örnek olarak oyulmuştu, hilallerle çevrili koşan bir tilki ve uçan iki kuzgun. Tesadüf eseri satın almıştı, ama sonra sevmişti onu. Kızın yüzüğü mü istediğini merak etti. Tuon doğrularak Mat’in yüzüne baktı. “İyi bir tavsiye, Anath,” dedi. “Onun için ne kadar istersin, Tylin? Gözde biriyse, sen fiyatını söyle, ben iki katını vereyim.”</p>

    <p>Tylin’in şarabı boğazına kaçtı ve öksürmeye başladı. Mat neredeyse yere devrilecekti. Kız onu <em>satın almak</em> mı istiyordu? Eh, yüzündeki ifadeye bakarak, bir atı inceliyor da olabilirdi.</p>

    <p>“O özgür bir adam, Yüksek Leydi,” dedi Tylin titrek bir sesle, konuşmayı başarabildiğinde. “Ben... ben onu satamam.” Tylin dişlerinin takırdamasını engellemeye çalışıyormuş gibi konuşmasa, lanet Tuon fiyatını sormuş olmasa Mat kahkaha atardı. Özgür bir adammış! Ha!</p>

    <p>Kız, aklından çıkarmış gibi ona sırtını döndü. “Korkuyorsun Tylin ve Işık aşkına, korkmaman gerekir.” Tylin’in sandalyesine süzülerek, iki eliyle peçesini kaldırdı, yüzünün alt kısmını açtı, eğilip Tylin’i hafifçe, birer gözünden ve dudaklarından öptü. Tylin şoke olmuş gibiydi. “Benim için kardeş gibisin. Suroth için de,” dedi Tuon nazik bir sesle. “İsmini Kan’dan biri olarak bizzat yazacağım. Altara Kraliçesi’ne ek olarak Yüksek Leydi Tylin olacaksın ve vadedildiği gibi, daha fazlası.”</p>

    <p>Anath yüksek sesle hıhladı.</p>

    <p>“Evet, Anath, biliyorum,” diye içini çekti kız, doğrularak ve peçesini indirerek. “Uzun ve zahmetli bir gün oldu ve yoruldum. Ama bilsin ve içi rahat etsin diye, Tylin’e onun için hangi toprakların düşünüldüğünü göstereceğim. Dairemde haritalar var, Tylin. Oraya kadar bana eşlik etme şerefini bahşeder misin bana? Mükemmel masözlerim vardır.”</p>

    <p>“Şeref benimdir,” dedi Tylin, öncekinden daha az titrek olmayan bir sesle.</p>

    <p><em>So’jhin</em>’in bir jesti üzerine sarı saçlı adam koşarak gidip kapıyı açtı ve açık tutarak diz çöktü, ama Altaralı da olsalar Seanchan da, kadınların herhangi bir yere gitmeden önce uzun uzun giysilerini sıvazlamaları, düzeltmeleri gerekti. Ama Tuon ve Suroth için bu işi kızıl saçlı <em>da’covale</em> yaptı. Mat fırsattan faydalanarak Tylin’i, kulak misafiri olunmayacak kadar uzağa çekti. <em>So’jhin</em>’in mavi gözlerinin ona dönüp durduğunu fark etti, ama en azından ince <em>da’covale</em> kadının ilgisini kabul eden Tuon onun varlığını unutmuş gibiydi.</p>

    <p>“Düşmedim,” dedi Tylin’e yumuşak sesle. “Bir saat önce <em>gholam</em> beni öldürmeye çalıştı. Gitmem en iyisi olabilir. O şey beni istiyor ve yakınımdaki başka herkesi de öldürür.” Plan aklına yeni gelmişti, ama başarılı olması ihtimalinin yüksek olduğunu düşünüyordu.</p>

    <p>Tylin burnunu çekti. “O... şey... seni alamaz, domuzcuğum.” Tuon’a, fark etse Tylin’i kardeş gibi gördüğünü unutturacak cinsten bir bakış fırlattı. “O da alamaz.” En azından fısıldayacak kadar sağduyuluydu.</p>

    <p>“O kim?” diye sordu Mat. Eh, bir şanstan daha fazlası olmamıştı zaten.</p>

    <p>“Yüksek Leydi Tuon. Artık sen de benim bildiğim kadarını biliyorsun,” diye yanıt verdi Tylin, aynı ölçüde alçak bir sesle. “O konuştuğunda Suroth sıçrıyor ve Anath konuştuğunda o sıçrıyor, ama Anath’ın bir tür hizmetkâr olduğuna yemin edebilirim. Bunlar çok tuhaf bir halk, tatlım.” Aniden bir parmağıyla Mat’in yanağından bir parça çamur kopardı. Mat yüzünde de çamur olduğunu fark etmemişti. Aniden kadının gözlerindeki kartal geri döndü. “Pembe kurdeleleri hatırlıyor musun, tatlım? Geri döndüğümde, pembeler içinde nasıl göründüğüne bakacağız.”</p>

    <p>Tuon ve Suroth ile birlikte, kuğu gibi dışarı süzüldü. Anath, <em>so’jhin</em> ve <em>da’covale</em>’ler peşlerinden giderek Mat’i anaç hizmetkâr kadınla baş başa bıraktılar. Kadın şarap masasını temizlemeye başladı. Mat bambu oymalı sandalyelerin birine çöktü ve haşini ellerine dayadı.</p>

    <p>Başka zaman olsa, o pembe kurdeleler dehşete düşürürdü onu. Tylin’den intikam almaya asla kalkışmamalıydı. <em>Gholam</em> bile kafasını o kadar meşgul etmiyordu. Zarla durmuştu ve... Ne? Daha önce hiç görmediği üç kişiyle yüz yüze gelmişti, ama o olamazdı. Belki Tylin’in Kan’dan olmasıyla ilgili bir şeydi. Ama önceden, zarlar her durduğunda, başına bir şey gelmiş olurdu.</p>

    <p>Hizmetkâr kadın her şeyi taşımaları için başkalarını çağırana kadar oturup düşündü, Tylin dönene kadar oturdu. Kadın pembe kurdeleleri unutmamıştı ve bu Mat’in uzunca bir süre başka her şeyi unutmasına sebep oldu.</p>
  </div>
</body>
</html>
