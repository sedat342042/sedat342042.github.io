<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kışın Yüreği</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="30. Soğuk, Şişman Yağmur Damlaları">30<br />
    Soğuk, Şişman Yağmur Damlaları</h1>

    <p>Soğuk bir şafak söktü. Gri bulutlar doğan güneşi gizliyor, Fırtınalar Denizi’nden esen rüzgârlar pencerelerdeki gevşemiş camları tıkırdatıyordu. Hikâyelerde, muhteşem kurtarışların ve kaçışların yapıldığı türden bir gün değil. Cinayetlere uygun bir gün. Bir şafak daha görecek kadar yaşamayı umarken hoş bir düşünce değil. Ama plan <em>gerçekten</em> basitti. Şimdi elinde kullanabileceği Seanchan Kanı olduğuna göre, hiçbir şey yanlış gidemezdi. Mat kendini buna ikna etmek için çok çabaladı.</p>

    <p>Mat giyinirken Lopin ona kahvaltı getirdi; ekmek, jambon, biraz da sert sarı peynir. Ardından hana gidecek birkaç parça giysi ile Nerim girdi. Aralarında Tylin’in diktirdiği birkaç gömlek de vardı. İyi gömleklerdi ve Nerim danteller hakkında bir şeyler yapabileceğini söylemişti, ama her zamanki gibi, kefen dikmesi önerilmiş gibi konuşmuştu. Mat’in çok iyi bildiği gibi, bu mahzun, gri saçlı, ufak tefek adam dikişte becerikliydi. Mat’in epey yarasını dikmişti.</p>

    <p>“Nerim ve ben Olver’i Saray’ın arkasındaki çöp kapısından dışarı çıkartacağız,” diye ezberden tekrarladı Lopin abartılı bir sabırla, ellerini bel hizasında kenetleyerek. Bir saraydaki hizmetkârlar nadiren öğün kaçırırdı ve adamın koyu renk Tear ceketi yuvarlak göbeğine öncekinden daha da iyi oturuyordu. Ceketinin arkası da kalçalarının üzerinde eskisi kadar boş durmuyordu. “Akşam çöp arabaları gidene kadar orada nöbetçilerden başka kimse olmuyor ve onlar da bizim Lordumuzun eşyalarını oradan çıkarmamıza alıştılar, bu yüzden dikkatlerini çekmeyiz. Gezgin Kadın’da Lordumun altınlarını ve Lordumun kalan giysilerini alacağız ve Metwyn, Fergin ve Gorderan atlarla birlikle bizi karşılayacak. Sonra biz ve Kızılkollar öğleden sonra küçük Olver’i Dal Eira Kapısı’ndan çıkaracağız. Atların çekiliş kuponları cebimde, Lordum, yük hayvanlarınınki de. Büyük Kuzey Yolu’nda terk edilmiş bir ahır var, Semavi Devre’nin bir buçuk kilometre kuzeyinde. Orada Lordumu görene kadar bekleyeceğiz. Umarım Lordumun talimatlarını doğru anlamışımdır?”</p>

    <p>Mat son peynir parçasını yuttu ve ellerini çırptı. “Çok mu sık tekrarlatıyorum sence?” dedi, ceketini giyerek. Sade, koyu yeşil bir ceketti. Bugünkü gibi işlerle uğraşırken insan sade görünmek istiyordu. “Ezbere bildiğinden emin olmak istiyorum. Unutma, yarın gün doğumundan önce beni göremezseniz, Talmanes ve Birlik’i bulana kadar ilerlemeye devam edeceksiniz.” Sabah yuvalar incelendiğinde alarm verilecekti ve Mat o zamana kadar şehirden çıkmış olmazsa, şansının bir celladın baltasında durup durmadığını öğrenmeyi umuyordu. Ölmeye ve tekrar yaşamaya yazgılı olduğu söylenmişti ona –bir kehanet ya da kehanete yakın bir şey– ama bunun çoktan olduğundan epey emindi.</p>

    <p>“Elbette, Lordum,” dedi Lopin ılımlı bir sesle. “Lordum nasıl emrettiyse öyle olacak.”</p>

    <p>“Kesinlikle, Lordum, diye mırıldandı Nerim, her zamanki kadar kasvetli bir sesle. “Lordum emreder, biz de itaat ederiz.”</p>

    <p>Mat adamların yalan söylediğinden kuşkulanıyordu, ama iki üç gün beklemenin onlara zararı olmazdı ve o zamana kadar onun gelmeyeceğini anlamış olurlardı. Gerekirse Metwyn ve diğer iki asker onları ikna ederdi. O üçü Mat Cauthon’u izliyor olabilirdi, ama Mat’in kellesi çoktan uçmuşsa kendi kellelerini celladın baltasına uzatacak kadar aptal değildiler. Bir sebepten, Lopin ve Nerim’den o kadar emin değildi.</p>

    <p>Riselle’den ayrılmak Olver’i Mat’in korktuğu kadar üzmedi. Konuyu, hana taşınması için oğlanın eşyalarını toplamasına yardım ederken açmıştı. Olver’in bütün eşyaları, daire Mat’inken surat asma odası olan küçük oturma odasındaki dar yatağa dizilmişti.</p>

    <p>“O evleniyor, Mat,” dedi Olver sabırla, açık olanı göremeyen birine açıklarmış gibi. Riselle’in ona verdiği küçük oymalı kutuyu açtı, kızılşahin tüyünün güvende olup olmadığını kontrol etti, sonra kapattı ve omzunda taşıyacağı deri çantaya tıktı. Tüye, yirmi altın kronu ve bir avuç gümüşü taşımak için kullandığı kese kadar çok dikkat ediyordu. “Kocasının, onun bana okumayı öğretmesinden hoşlanacağını sanmıyorum. Ben onun kocası olsaydım benim hoşuma gitmezdi.”</p>

    <p>“Ah,” dedi Mat. Riselle fikrini verdikten sonra hızlı çalışmıştı. Bayrak Generali Yamada ile evleneceği önceki gün ilan edilmişti ve normalde gelenekler aylarca beklemelerini gerektirdiği halde düğün yarın olacaktı. Yamada iyi bir general olabilirdi –Mat bilmiyordu– ama Riselle ve o harika göğsün karşısında hiç şansı yoktu. Bugün damadın düğün hediyesi olarak alacağı, Rhannon Tepeleri’ndeki üzüm bağına bakacaklardı. “Yalnızca onu –bilmiyorum– yanımızda götürmemizi falan isteyeceğini düşünmüştüm.”</p>

    <p>“Ben çocuk değilim, Mat,” dedi Olver kuru kuru. Çizgili kaplumbağa kabuğunu keten bezine sardı ve çantaya koydu. “Benimle Yılanlar ve Tilkiler oynayacaksın ama, değil mi? Riselle oynamaktan hoşlanıyor ve artık senin hiç zamanın olmuyor.” Mat’in bir yük sepetine konulmak üzere bir pelerine bohçaladığı giysilere rağmen oğlan çantaya iki yedek pantolon, birkaç temiz gömlek ve çorap da eklemişti. Ve ölen babasının onun için yaptığı Yılanlar ve Tilkiler oyununu. Üzerinizde taşıdığınız şeyleri kaybetmeniz daha güç olurdu ve Olver on sene içinde, çoğu insanın bir ömür boyunca kaybettiği kadar çok şey kaybetmişti zaten. Ama hâlâ kuralları bozmadan Yılanlar ve Tilkiler oyununda yenebileceğini sanıyordu.</p>

    <p>“Oynayacağım,” diye söz verdi Mat. Şehirden çıkmayı başarırsa oynayacaktı. Kazanmayı hak edecek kadar çok kural bozduğundan emindi. “Ben gelene kadar Rüzgâr’a göz kulak ol.” Olver geniş geniş sırıttı, oğlan için gerçekten de çok geniş bir gülümsemeydi. Oğlan uzun bacaklı gri iğdiş atı neredeyse Yılanlar ve Tilkiler kadar çok seviyordu.</p>

    <p>Ne yazık ki Beslan da Yılanlar ve Tilkiler’de kazanabileceğini düşünüyordu.</p>

    <p>“Bu gece,” diye hırladı, Tylin’in oturma odasındaki şöminenin önünde ileri geri adımlayarak. İnce adamın gözleri ateşin sıcaklığını alacak kadar soğuktu, elleri dar çelikli kılıcın kabzasına gitmesin istermiş gibi onları arkasında kenetlemişti. Dalga oymalı mermer şömine rafının üzerindeki mücevherli saat, sabahın ikinci saatini ilan etmek için dört kez çaldı. “Birkaç gün önceden haberim olsa muazzam bir şey ayarlayabilirdim!”</p>

    <p>“Ben muazzam bir şey istemiyorum,” dedi Mat ona. Adamdan hiçbir şey istemiyordu, ama tesadüf eseri Beslan bir süre önce Thom’u gizlice Gezgin Kadın’ın ahır avlusuna girerken görmüştü; Thom, Egeanin <em>sul’dam</em>’larını getirene kadar Joline’i eğlendirmek, sinirlerini yatıştırmak ve saray tavırları ile neşelendirmek için gitmişti, ama hanı ziyaret etmek için başka bir sürü sebebi olabilirdi. Eh, han Seanchanlarla doluyken, belki o kadar çok değil, ama yine de bir sürü. Yalnız, Beslan böceğin üzerine atlayan ördek gibi atlamıştı sebebin üzerine ve işin dışında bırakılmayı kabul etmemişti. “Arkadaşlarından birkaç kişi Liman Yolu’nda, Seanchanların depo olarak kullandığı dükkânlardan bazılarını yaksa yeter. Gece yarısından sonra, ama ne kadar yakın yaparlarsa o kadar iyi; erken değil bir saat geç olması yeğdir.” Şansı varsa gece yarısından önce şehirden çıkardı. “Bu dikkatleri güneye çeker. Depolarını kaybetmek onları yaralar, biliyorsun.”</p>

    <p>“Yapacağımı söyledim,” dedi Beslan ekşi ekşi, “ama yangın çıkarmanın muazzam bir hareket olduğunu söyleyemezsin.”</p>

    <p>Mat arkasına yaslandı, ellerini sandalyenin bambu şeklinde oyulmuş kollarına dayadı ve kaşlarını çattı. Ellerini dayamak istemişti en azından, ama mühür yüzüğünü tıkırdatarak parmaklarını ahşaba vurup duruyordu. “Beslan, o yangınlar çıkartılırken sen bir handa görüleceksin, değil mi?” Adam yüzünü buruşturdu. “Beslan?”</p>

    <p>Beslan ellerini havaya fırlattı. “Biliyorum, biliyorum. Annemi tehlikeye atmamalıyım. Görüleceğim. Gece yarısı, bir hancının kocası kadar sarhoş olacağım! Görüleceğime iddiaya girebilirsin! Yalnız, bu hiç kahramanca değil, Mat. Annem olsa da olmasa da, ben Seanchanlarla savaş halindeyim.”</p>

    <p>Mat içini çekmemeye çalıştı. Neredeyse başaracaktı.</p>

    <p>Üç Kızılkol’un atları ahırlardan çıkardığını saklamanın yolu yoktu, elbette. O sabah iki kez hizmetkâr kadınların diğerlerine para verdiğini gördü ve iki seferinde de parayı veren kadın Mat’i görünce dik dik baktı. Vanin ile Harnan görünürde hâlâ ahırların yanındaki uzun kışlada kalıyor olsa da, Saray Mat Cauthon’un yakında gideceğini biliyordu ve bahis paraları ödenmeye başlamıştı bile. Yalnız, çok geç olmadan ne kadar erken gideceğini kimsenin öğrenmeyeceğini umuyordu.</p>

    <p>Sabah ilerlerken rüzgâr hızlandı, ama Mat Zar’ı eyerletmiş, eyerinde biraz büzülerek ve pelerinine sıkı sıkı sarınarak Saray’ın ahır avlusunda sonsuz çemberler çizmişti. Her zamankinden daha yavaş sürüyordu atını, bu yüzden Zar’ın çelik nalları döşeme taşları üzerinde tembel çınlamalar çıkartıyordu. Mat zaman zaman gökyüzündeki kararan bulutlara yüzünü buruşturuyor, başını iki yana sallıyordu. Hayır, Mat Cauthon bu havada dışarı çıkmaktan hoşlanmıyordu. Gökyüzü açılana kadar Mat Cauthon kuru, sıcak bir yerde kalacaktı; evet, öyle yapacaktı.</p>

    <p>Ahır avlusunda <em>damane</em> yürüten <em>sul’dam</em>’lar da onun yakında gideceğini biliyordu. Belki hizmetkâr kadınlar Seanchan kadınlarla doğrudan konuşmuyorlardı, ama bir kadının bildiği kısa zamanda bir buçuk kilometre dahilindeki bütün kadınlar tarafından öğrenilirdi. Kuru ormanda yayılan bir yangın, kadınların arasında yayılan bir dedikodudan daha hızlı hareket edemezdi. Uzun boylu, sarı saçlı bir <em>sul’dam</em> ondan yana baktı ve Deniz Halkı kadar esmer yüzünü ikiye bölen bir gülüşle kahkaha attı. Mat yalnızca Tylin’in Oyuncağı idi.</p>

    <p><em>Sul’dam</em> Mat’i ilgilendirmiyordu, ama Teslyn ilgilendiriyordu. Bugüne dek, günler boyunca, yürüyüşe çıkarılan <em>damane</em>’ler arasında onu görmemişti. Bugün <em>sul’dam</em>’lar pelerinlerinin rüzgârla uçuşmasına izin veriyorlardı, ama <em>damane</em>’ler kendilerininkine sıkı sıkı sarınıyordu, yalnız Teslyn’in gri pelerini unutulmuş gibi bir o yana, bir bu yana savruluyordu ve taşların düzensiz olduğu yerlerde kadın biraz sendeliyordu. O Aes Sedai yüzünde gözleri iri iri açılmış ve endişeliydi. Zaman zaman gümüş tasmanın bileziğini takmış etli butlu, siyah saçlı kadına bir bakış fırlatıyordu ve bunu yaptığında kararsızca dudaklarını yalıyordu.</p>

    <p>Mat’in midesine bir gerginlik oturdu. Kararlılık nereye gitmişti? Eğer kadın pes etmeye hazırsa...</p>

    <p>“Her şey yolunda mı?” dedi Vanin, Mat atından inip dizginleri ona verirken. Yağmur yağmaya başlamıştı, soğuk şişman damlalar ve <em>sul’dam</em>’lar kahkahalar atarak, ıslanmaktan kaçınmak için koşturarak, <em>damane</em>’leri içeri almak için acele ediyorlardı. <em>Damane</em>’lerin bazıları da kahkaha arıyordu, Mat’in kanını donduran bir ses. Vanin birinin neden yağmur altında durup konuştuklarını merak etmesi riskine girmedi. Şişman adam eğilip Zar’ın ön bacaklarından birini kaldırdı ve nalını inceledi. “Her zamankinden biraz fazla bitkin görünüyorsun.”</p>

    <p>“Her şey yolunda,” dedi Mat ona. Bacağındaki ve kalçasındaki ağrı diş gibi oyuyordu, ama Mat bunun ya da yağmurun hızlandığının farkında bile değildi. Işık, Teslyn şimdi teslim oluyorsa... “Sakın unutma. Bu gece Saray’ın içinde bağrışmalar ya da sorun çıktığını düşündüren herhangi bir ses duyarsan, sen ve Harnan beklemeyeceksiniz. Hemen çıkıp Olver’i bulacaksınız. O...”</p>

    <p>“Küçük veledin nerede olacağını biliyorum.” Vanin Zar’ın bacağını bıraktı, doğruldu ve dişlerindeki boşluktan tükürdü. Yüzünden yağmur damlaları süzülüyordu. “Harnan da tek başına çizmelerini giyemeyecek kadar aptal değil ve ben ne yapacağımı biliyorum. Sen kendine düşene bak ve şansının yaver gideceğinden emin ol. Haydi gel, oğlum.” diye ekledi Zar’a hitaben, çok daha sıcak bir sesle. “Senin için güzel yulafım var. Benim için de güzel, sıcak bir balık yahnisi.”</p>

    <p>Mat yemek yemesi gerektiğini biliyordu, ama bir taş yutmuş ve midesinde yiyeceğe yer kalmamış gibi hissediyordu. Aksaya aksaya Tylin’in dairesine döndü. Islak pelerinini bir sandalyenin üzerine fırlattı ve bir süreliğine dürüp köşeye dayanmış siyah saplı mızrağına ve kirişi çözülmüş yayına baktı. Son anda dönüp <em>ashandarei</em>’i almayı planlamıştı. Kan’dan olanların hepsi onun harekete geçtiği saatte yataklarında olmalıydılar, hizmetkârları da; yalnızca dışarıdaki nöbetçiler uyanık kalacaktı, ama gerekenden daha erken bir saatte mızrakla görülmeyi göze alamazdı. Ona Oyuncak diyen Seanchanlar bile, gecenin bir yarısı onu elinde silahla koridorlarda görürse dikkat ederdi. Mat yayı da almayı düşünüyordu. İki Nehir dışında iyi, siyah porsukağacı bulmak neredeyse imkânsızdı, ayrıca çok kısa kesiyorlardı onu. Bir yay kirişi çözükken, onu çeken adamın boyundan iki el daha uzun olmalıydı. Ama belki de bırakmalıydı. İş buna gelirse, <em>ashandarei</em>’i kullanmak için iki eline ihtiyaç olacaktı ve yayı bırakmak için bir an gecikmesi ölmesine yol açabilirdi.</p>

    <p>“Her şey planlandığı gibi gidecek,” dedi yüksek sesle. Kan ve küller, yün kafalı Beslan gibi konuşuyordu! “Lanet Saray’dan savaşa savaşa çıkmam gerekmeyecek!” Neredeyse aynı ölçüde kalın kafalıydı. Zarlar söz konusu olduğunda şans iyi bir şeydi. Başka konularda şansa güvenmek insanı öldürtebilirdi.</p>

    <p>Yatağa uzandı, bir çizmeli ayağını diğerinin üzerine dayadı ve yattığı yerden yayı ve mızrağı incelemeye başladı. Oturma odasının kapısı açık olduğundan, şöminenin üzerindeki saatin geçen zamanı yumuşak çınlamalarla ilan ettiğini duyabiliyordu. Işık, bu gece şansına ihtiyacı vardı.</p>

    <p>Penceredeki ışık öyle yavaş soldu ki Mat neredeyse kalkıp güneşin durup durmadığına bakacaktı, ama sonunda gri ışık mor bir alacakaranlığa dönüştü, sonra karanlık çöktü. Saat iki kez çınladı, sonra tek duyulanlar yağmurun gürültüsü ve rüzgârın hışırtısı oldu. Hava durumuna meydan okuyan işçiler aletlerini bırakıp eve yollanmış olmalıydı. Lambaları yakmak ve ateşlere bakmak için kimse gelmedi. Önceki gece yatakta yattığından, kimse bu gece onun orada olmasını beklemiyordu. Yatak odasının şöminesindeki alevler soldu ve söndü. Artık her şey hareket halindeydi. Olver o eski ahırda rahattı; ahırın çatısının büyük kısmı sağlamdı. Saat gecenin ilk saatini ilan etti ve yaklaşık bir hafta sonra da ikinci saat için dört kez çınladı.</p>

    <p>Mat yataktan kalkarak, zifiri karanlığın içinde el yordamı ile oturma odasına geçti, yüksek pencerelerden birinin menteşeli kanadını açtı. Güçlü rüzgâr girift işli beyaz demirden perdenin içinden yağmur damlaları geçiriyordu. Mat’in ceketi çabucak ıslandı. Ay bulutların arkasına saklanmıştı ve şehir, şimşeklerle bile bölünmeyen, yağmurlu bir karanlığa bürünmüştü. Görünüşe göre yağmur ve rüzgâr bütün sokak lambalarını söndürmüştü; Saray’dan ayrılırlarken gece onları saklayacaktı. Bu havada onları gören her devriye dönüp bir daha bakardı. Mat ıslak ceketini geçip içine işleyen rüzgâr yüzünden titreyerek pencereyi kapattı.</p>

    <p>Bambu oymalı sandalyelerden birinin kenarına ilişti, dirseklerini dizlerine dayadı ve sönmüş şöminenin üzerindeki saati izlemeye koyuldu. Karanlıkla göremiyordu, ama buradan onun tekdüze tıkırtılarını duyabiliyordu. Kıpırtısız kaldı, ama yeni saatin tek çınlaması seğirmesine sebep oldu. Artık beklemekten başka yapacak hiçbir şey yoktu. Bir süre sonra Egeanin Joline’e <em>sul’dam</em>’ını tanıtıyor olacaktı. Gerçekten söyleneni yapacak üç tane bulmuşsa. Joline <em>a’dam</em>’ı ona taktıklarında paniğe kapılmazsa. Thom, Joline ve handaki diğerleri onunla Dal Eira’ya varmadan biraz önce buluşacaklardı. Ve eğer Mat buluşma yerine varamazsa, Thom oyulmuş şalgamı ile birlikte gitmiş olacaktı; sahte emirle kapılardan geçebileceklerinden emindi. En azından, bütün plan darmadağın olsa bile onların bir şansı olurdu. Eğer. Düşünecek çok fazla eğer vardı. Bunun için çok geçti.</p>

    <p>Saatten, kristale çarpan kaşığın sesi gibi bir <em>ding</em> duyuldu. <em>Ding.</em> Şu anda, Juilin kıymetli Thera’sına gidiyor olmalıydı ve şansı varsa Beslan bir yerlerde, bir handa deli gibi içiyor olacaktı. Mat derin bir nefes alarak karanlıkta ayağa kalktı ve hançerlerini yoklayarak kontrol etti. Kol yenlerinde, ceketinin altında, çizmelerinin aşağı kıvrılmış tepelerinin altında ve bir tanesi de yakasının arkasında, sarkar halde. Bu iş bittiği zaman daireden çıktı. Başlamak dışında her şey için çok geç.</p>

    <p>Yürüdüğü boş koridorlar loştu. Üç ya da dört ayaklı şamdanda birinde, aynasının önünde ateş vardı; arasındaki gölgeler karanlık olmaya asla tam olarak yaklaşmayan küçük ışık havuzları. Çizmeleri seramik zeminde çınlıyordu. Mermer merdivenlerde de çınladı. Bu kadar geç saatte uyanık biri olması olası değildi, ama biri onu görecek olursa, sinsi işler çeviriyormuş gibi görünmemeliydi. Başparmaklarını kemerinin arkasına takarak avare avare dolaşıyormuş gibi yaptı. Bir mutfağın pencere pervazına bırakılmış pastayı çalmaktan kötü değildi. Gerçi, bir düşününce, çocukluğundan kalan delik deşik anılar, bu yüzden bir iki sefer derisinin yüzülmesine ramak kaldığını söylüyordu.</p>

    <p>Ahır avlusunu çeviren revaklı yürüyüş yoluna adım attı; yivli, beyaz sütunlar arasında esen rüzgâra ve rüzgârın taşıdığı yağmur damlalarına karşı yakalarını kaldırdı. Lanet yağmur! İnsan bu yağmurda boğulabilirdi bile, hem de henüz gerçekten dışarı çıkmamışken. Duvara asılmış lambalar sönmüştü, yalnızca açık kapıların iki yanındakiler kalmıştı ve sağanak yağmur altında parlak noktalar gibi görünüyorlardı. Kapıların dışındaki nöbetçileri seçemiyordu. Seanchan birliği, hoş bir akşammış gibi kıpırtısız duruyor olmalıydı. Büyük olasılıkla Ebou Darlılar da; hiçbir açıdan diğerlerinin gölgesinde kalmaktan hoşlanmıyorlardı. Bir an sonra, sırılsıklam olmamak için giriş odasına çekildi. Ahır avlusunda hiçbir şey kıpırdamıyordu. Neredeydi bunlar? Kan ve lanet küller, nerede?..</p>

    <p>Kapılarda atlılar belirdi, önlerinde sırıklı lambalar taşıyan iki adam vardı. Yağmur yüzünden onları sayamıyordu, ama sayıları çok fazlaydı. Seanchan ulakların lamba taşıyıcıları olur muydu? Bu havada, belki. Yüzünü buruşturarak giriş odasında bir adım daha geriledi. Arkasındaki tek lambanın zayıf ışığı dışarıdaki geceyi siyah bir battaniyeye dönüştürmeye yetiyordu, ama yine de gecenin içine baktı. Birkaç dakika sonra dört pelerinli şekil belirdi, kapıya doğru seğirtti. Eğer bunlar ulaksa, dönüp bakmadan geçip giderlerdi.</p>

    <p>“Adamın Vanin kaba,” diye bildirdi Egeanin, yivli sütunları geçer geçmez başlığını arkaya atarak. Karanlıkta yüzü yalnızca bir gölgeydi, ama sesindeki soğukluk daha kadın giriş odasına adım atmadan Mat’e ne göreceğini bildirmeye yetmiş, onu gerilemeye zorlamıştı. Kadının kaşları şiddetle çatılmıştı ve mavi gözleri buzdan matkaplar gibiydi. Arkasından sert yüzlü Domon girdi, pelerinindeki yağmur damlalarını silkeledi, sonra biri solgun ve sarı saçlı, diğeri uzun kahverengi saçlı iki <em>sul’dam</em> geldi. Başlarını kaldırmadan ayaklarının dibindeki yer seramiklerini incelediklerinden Mat daha fazlasını göremedi. “Bana kadının yanında iki adam olduğunu söylemedin,” diye devam etti Egeanin, eldivenlerini çıkararak. O ağır aksanın hızlı ve işbilir çıkmasını nasıl başardığı tuhaftı. İnsanın araya laf sokmasına izin vermiyordu. “Anan Hanım’ın geleceğini de. Neyse ki uyarlamayı bilirim. Çapa kuruduktan sonra planların uyarlanması gerekir her zaman. Kurumaktan bahsetmişken, dışarıda koşu mu yapıyordun? Fark edilmemişsindir umarım.”</p>

    <p>“Planı uyarlamak ne demek?” diye sordu Mat, parmaklarını saçlarından geçirerek. Işık, <em>gerçekten</em> ıslaktı! “Ben her şeyi ayarladım!” O iki <em>sul’dam</em> neden hiç kıpırdamadan duruyordu? Mat gönülsüzlük manzarası görmüşse, o ikiliydi işte. “Dışarıdaki diğerleri kim?”</p>

    <p>“Handan insanlar,” dedi Egeanin sabırsızlıkla. “Her şeyden önce, sokak devriyelerinin şüphelenmemesi için doğru düzgün bir maiyetin olmalı. O iki –Muhafız?– kaslı adamlar, mükemmel lamba taşıyıcıları oldular. İkinci olarak, bu rüzgârda onları kaybetme riskine girmek istemedim. En baştan hep beraber olmamız en iyisi.” Başını çevirerek Mat’in <em>sul’dam</em>’lara bakışını izledi. “Bunlar Seta Zarbey ve Renna Emain. Bu geceden sonra o isimleri unutacağını umduklarını tahmin ediyorum.”</p>

    <p>Seta ismi söylendiğinde solgun kadın irkildi. Bu durumda diğeri Renna’ydı. İki kadın da başlarını kaldırmadılar. Egeanin’in bu kadınlar üzerinde ne gibi bir hâkimiyeti vardı ki? Önemli olduğundan değil. Önemli olan tek şey burada olmaları ve ne gerekliyse yapmaya hazır olmalarıydı.</p>

    <p>“Burada durmanın anlamı yok,” dedi Mat. “İşimize bakalım.” Kadının planlarda yaptığı değişiklikler hakkında yorum yapmadı. Hem, Tylin’in yatağında uzanmışken kendisi de bir iki değişikliği göze almaya karar vermişti.</p>
  </div>
</body>
</html>
