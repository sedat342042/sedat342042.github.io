<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kışın Yüreği</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="35. Choedan Kal">35<br />
    Choedan Kal</h1>

    <p>Rand arkasında bakmadan Caemlyn Kapısı’ndan kuzeye giden geniş, taş köprüye sürdü atını. Güneş bulutsuz gökyüzünde, ufkun hemen üzerinde solgun, altın rengi bir toptu, ama hava nefesini puslandıracak kadar soğuktu ve göl rüzgârları pelerinini uçuruyordu. Ama Rand soğuğu ancak uzak, onunla gerçekten ilgili olmayan bir şeymiş gibi hissediyordu. O herhangi bir kışın açıklayamayacağı kadar üşüyordu. Önceki gece onu hücreden çıkarmak için gelen nöbetçiler, yüzünde küçük bir gülümseme bulunca şaşırmışlardı. O gülümseme hâlâ ağzını hafifçe kıvırıyordu. Nynaeve kemerinde kalan son <em>saidar</em> ile berelerine Şifa vermişti, ama köprünün sonunda yola çıkan kül yüzlü, miğferli subay onu görünce, yüzü hâlâ şişmiş ve morarmış gibi irkildi.</p>

    <p>Cadsuane eyerinden eğilerek birkaç sessiz sözcük söyledi ve subaya katlanmış bir kâğıt uzattı. Adam ona kaşlarını çattı, okumaya başladı, sonra başını hızla kaldırıp şaşkınlık içinde sabırla Cadsuane’in arkasında beklemekte olan erkeklere ve kadınlara baktı. Yine sayfanın tepesinden başlayarak, dudaklarını sessizce kıpırdatarak okudu. Sanki her kelimeden emin olmak istiyordu ve buna şaşmamak gerekirdi. On üç Konsey Üyesi tarafından imzalanan ve mühürlenen emir, barış bağlarının kontrol edilmeyeceğini, yük atlarının aranmayacağını söylüyordu. Bu gruba dahil kişilerin isimleri kayıtlardan tamamen silinecek, emrin kendisi yakılacaktı. Grup bir daha Far Madding’e gelmeyecekti. Ne Aes Sedailer, ne Atha’an Miere, hiçbiri.</p>

    <p>“Bitti, Rand,” dedi Min nazikçe, sağlam yapılı kahverengi kısrağının onun gri iğdiş atına yanaştırarak. Halbuki Nynaeve’in Lan’e yakın durduğu kadar yakın duruyordu zaten. Nynaeve Lan’in berelerine ve kırık koluna Rand’dan önce Şifa vermişti. Min’in yüzü, bağdan da akan endişeyi yansıtıyordu. Pelerinini rüzgâra bırakarak Rand’ın kolunu okşadı. “Artık bunu düşünmek zorunda değilsin.”</p>

    <p>“Far Madding’e minnettarım, Min.” Rand’ın sesi duygusuz ve uzaktı, tıpkı eski günlerde <em>saidin</em> kavradığında olduğu gibi. Eskiden Min için ısınırdı, ama şu anda bunu yapmak onun becerilerini aşıyordu. “Gerçekten de burada ihtiyaç duyduğum şeyi buldum.” Bir kılıcın anısı olsa, demirhane ateşine minnet duyardı, ama asla onu sevmezdi. Geçmelerine izin verildiğinde gri atını sert toprak yolda eşkin kaldırdı ve tepelere yöneldi. Ağaçlar şehri gözlerden gizleyene kadar dönüp bakmadı bile.</p>

    <p>Yol ormanlık tepelerde tırmanıyor, dolanıyordu. Kış vakti yalnızca çamlarda ve meşinyapraklarda yeşillik kalmıştı ve dalların çoğu çıplak ve griydi. Aniden Kaynak yeniden, göz ucunun hemen ötesinde belirdi. Zonkluyor, çağırıyor, kıtlık zamanı açlık gibi içini dolduruyordu. Düşünmeden uzandı ve içindeki boşluğu <em>saidin</em>’le doldurdu; ateşten bir çığ gibi, bir buz fırtınası gibi, yan tarafındaki büyük yara izinin zonklamasına sebep olan pislikle lekelenmiş gibi. Zihnini kavurmaya çalışan çığa binmek, ruhunu süpürmeye çalışan fırtınada süzülmek için mücadele ederken başı döndü, midesi kasıldı ve Rand eyerinde sallandı. Güç’ün eril yarısında af ya da acıma yoktu. Bir erkek ya savaşırdı ya da ölürdü. Arkasındaki üç Asha’man’ın da içlerini doldurduğunu, Kıraç’tan yeni çıkmış bir adamın su bulduğunda içtiği gibi içlerini doldurduklarını hissedebiliyordu. Kafasının içinde, Lews Therin rahat bir nefes aldı.</p>

    <p>Min atını öyle yanaştırdı ki dizleri birbirine dokundu. “Sen iyi misin?” dedi endişeyle. “Hasta görünüyorsun.”</p>

    <p>“Yağmur suyu kadar iyiyim,” dedi ona ve yalanı yalnızca midesi hakkında değildi. O çeliktendi ve hâlâ yeterince sert olmadığını görüp şaşırmıştı. Min’i, onu koruyacak Alivia ile birlikte Caemlyn’e göndermeyi düşünmüştü. Altın saçlı kadın onun ölmesine yardım edecekse, ona güvenebilmeliydi. Kullanacağı kelimeleri planlamıştı, ama Min’in kara gözlerine bakarken onları dillendirecek kadar zorlu olmadığını fark etmişti. Gri atını çıplak dallı ağaçların arasında döndürerek omzunun üzerinden Cadsuane’e hitap etti. “Burası.”</p>

    <p>Kadın takip etti, elbette. Hepsi etti. Harine dün gece birkaç saat uyumak dışında onu gözünün önünden ayırmamıştı. Rand onu geride bırakmayı tercih ederdi, ama Cadsuane ilk tavsiyesini o konuda vermişti. <em>Onlarla pazarlık yaptın, evlat, anlaşma imzalamış olmaktan farksız. Ya da söz vermekten. Sözünü tut ya da sözünden döndüğünü söyle onlara. Aksi halde, bir hırsızdan ibaret olursun.</em> Sözünü sakınmamıştı ve sesi hırsızlar hakkındaki fikrini açıkça ifade etmişti. Rand onun tavsiyesine uyacağına dair söz vermemişti, ama kadın onun danışmanı olmak konusunda o kadar gönülsüzdü ki onu bu kadar çabuk kendisinden uzaklaştırma riskine girememişti, bu yüzden Dalgahanımı ile diğer iki Deniz Halkı kadını Verin’in önünde at sürüyorlardı. Verin’in yanında Rand’a yemin etmiş diğer beş Aes Sedai ve Cadsuane’in yol arkadaşı olan dört kişi daha at sürüyordu. Kadın onları terk etmektense Rand’ı terk ederdi, bundan emindi.</p>

    <p>Onunki dışında hiçbir göz Far Madding’e girmeden önce kazdığı yeri seçemezdi. Onun gözleri için, orman zeminindeki çürük yaprak katmanının arasından lamba gibi parlayan ince bir ışık çıkıyordu. Yönlendirebilen bir erkek bile, orada olduğunu anlamadan o ışının yanından geçip gidebilirdi. Atından inmeye zahmet etmedi. Hava akışları kullanarak kalın çürük yaprak ve dal katmanını kenara itti, ıslak toprağı küredi ve deri sicimlerle bağlanmış uzun, dar bir bohça çıkardı. <em>Callandor</em>’u eline çağırırken, onu sardığı kumaşa çamur parçaları yapışmış olduğu görüldü. Onu Far Madding’e götürmeye cesaret edememişti. Kını olmadığından onu köprü kalesinde bırakması gerekirdi; Rand’ın varlığını ilan etmeyi bekleyen tehlikeli bir bayraktan farksız. Dünyada bundan başka kristal kılıç olduğunu sanmıyordu ve Yenidendoğan Ejder’in elinde bir tane olduğunu çok fazla insan biliyordu. Ve onu burada bırakmasına rağmen sonu karanlık, sıkışık, taş bir kutu olmuştu... Hayır. O iş bitmiş, geçmişti. Bitti. Lews Therin zihninin gölgelerinde köpek gibi nefeslendi.</p>

    <p><em>Callandor</em>’u eyer kolanının altına sıkıştırarak gri atını diğerlerine döndürdü. Atlar rüzgâra karşı kuyruklarını kıstırmışlardı, ama zaman zaman içlerinden biri, bunca zaman ahırda kaldıktan sonra hareket etme sabırsızlığı ile toynağını yere vuruyor ya da başını sallıyordu. Nynaeve’in omzundan sarkan deri çanta taktığı mücevherli <em>ter’angreal</em> ile uyumsuz kaçıyordu. Zamanı yaklaştığından, ne yaptığının farkında değilmiş gibi şişkin çantayı okşuyordu. Korkusunu saklamaya çalışıyordu, ama çenesi titriyordu. Cadsuane duygusuzca ona bakıyordu. Başlığı sırtına düşmüştü ve zaman zaman gücü bir esinti topuzundan sarkan altın balık, kuş, yıldız ve ayları sallıyordu.</p>

    <p>“Kaynak’ın eril yarısındaki lekeyi kaldıracağım,” diye bildirdi.</p>

    <p>Diğer Muhafızlar gibi sade, koyu renk ceketler ve pelerinler giymiş olan Asha’manlar heyecanla bakıştılar, ama Aes Sedailer arasından bir dalgalanma geçti. Nesune, kuşa benzeyen ince vücudu için fazla yüksek gelen bir inleme salıverdi.</p>

    <p>Cadsuane’in ifadesi değişmedi. “Onunla mı?” dedi, kuşkuyla tek kaşını kaldırıp Rand’ın bacağının altındaki bohçaya bakarak.</p>

    <p>“Choedan Kal’la,” diye yanıt verdi Rand. Bu isim Lews Therin’in armağanlarından biriydi, hep oradaymış gibi Rand’ın kafasında olan bir bilgi. “Onları, biri Cairhien’de, diğeri Tremalking’de gömülü devasa heykeller, <em>sa’angreal</em>’ler olarak biliyorsunuz.” Deniz Halkı adasından bahsedildiğinde Harine kafasını hızla kaldırdı, burun zincirindeki altın madalyonlar çarpışarak çınladı. “Kolaylıkla kaldırılamayacak kadar büyükler, ama erişim anahtarı adı verilen iki <em>ter’angreal</em>’im var. Onlar kullanılarak Choedal Kal’a dünyanın her yerinden ulaşılabilir.”</p>

    <p><em>Tehlikeli,</em> diye inledi Lews Therin. <em>Delilik.</em> Rand onu duymazdan geldi. Şu anda tek önemli olan Cadsuane’di.</p>

    <p>Kadının doru atı siyah kulaklarından tekini oynattı ve bu bile binicisinden daha heyecanlı görünmesine sebep oldu. “O <em>sa’angreal</em>’lerden biri bir kadın için yapılmış,” dedi serin bir sesle. “Onu kime kullandırmayı düşünüyorsun? Yoksa bu anahtarlar ikisini kendi içine çekmeni mi sağlıyor?”</p>

    <p>“Nynaeve benimle zincir kuracak.” Zincir kurmak için yalnız ve yalnız Nynaeve’e güveniyordu. O Aes Sedai’ydi, ama eskiden Emond Meydanı’nın Hikmetliğini yapmıştı; ona güvenmek zorundaydı. Nynaeve ona gülümsedi ve kararlılıkla başını salladı. Artık çenesi titremiyordu. “Beni durdurmaya kalkışma, Cadsuane.” Kadın hiçbir şey söylemedi, kara gözlerinde tartan, ölçen bir ifade ile onu süzmekle yetindi.</p>

    <p>“Beni affet, Cadsuane.” Kumira sessizliği bozdu, benekli atını öne doğru topukladı. “Genç adam, başarısızlık ihtimalini düşündün mü hiç? Başarısızlığın <em>sonuçlarını</em> düşündün mü hiç?”</p>

    <p>“Benzer soruyu ben sormalıyım,” dedi Nesune keskin bir sesle. Eyerinde dimdik oturuyordu ve gözleri Rand’ın gözlerine dikilmişti. “Okuduğum her şeye bakarak, o <em>sa’angreal</em>’leri kullanmanın sonu felaket olabilir. Birlikte, dünyayı bir yumurta gibi çatlatabilecek kadar güçlüler.”</p>

    <p><em>Bir yumurta gibi!</em> diye onayladı Lews Therin. <em>Hiç sınanmadılar, hiç denenmediler. Bu delilik!</em> diye haykırdı. <em>Sen delisin! Deli!</em></p>

    <p>“Son işittiğimde,” dedi Rand Aes Sedailere, “elli Asha’man’dan biri deliriyordu ve kuduz köpek gibi öldürülmesi gerekiyordu. Şimdiye dek daha fazlası delirmiş olmalı. Bu işi yapmak riskli, ama bunların hepsi olasılık. Denemezsem, gittikçe daha fazla adam delirecek, belki düzinelercesi, belki hepimiz birden ve eninde sonunda kolaylıkla öldürülmeyecek kadar kalabalık olacağız. Çevrede yüz, iki yüz, beş yüz kuduz Asha’man dolanırken Son Savaş’ı beklemek hoşuna gidecek mi? Ya ben de onlardan biri olursam? Dünya bundan canlı kurtulabilecek mi?” İki Kahverengi ile konuşuyordu, ama izlediği kişi Cadsuane’di. Kadının hemen hemen siyah gözleri ondan hiç ayrılmıyordu. Rand’ın kadını yanında tutmaya ihtiyacı vardı, ama onu vazgeçirmeye kalkışırsa, sonuçları ne olursa olsun onun tavsiyesini reddedecekti. Onu durdurmaya kalkışırsa?.. <em>Saidin</em> içini kasıp kavuruyordu.</p>

    <p>“Burada mı yapacaksın?” diye sordu.</p>

    <p>“Shadar Logoth’ta,” dedi Rand ona ve kadın başını salladı.</p>

    <p>“Uygun bir yer,” dedi, “dünyayı yok etme riskine gireceksek.”</p>

    <p>Lews Therin haykırdı, ses karanlık derinliklere kaçarken uluması Rand’ın kafasının içinde yankılana yankılana soldu. Ama saklanacak hiçbir yer yoktu. Güvenli yer yoktu.</p>

    <p>Ördüğü kapıyol yıkık Shadar Logoth şehrine açılmadı, birkaç kilometre kuzeyde, seyrek ağaçlı, düzensiz bir tepeye açıldı. Atların toynakları güdük, yapraksız ağaçlar ve kar öbekleri ile kaplı taşlı toprakta çınlıyordu. Rand atından inerken, eskiden Aridhol denen yeri uzaktan, ağaçların üzerinden gördü; aniden çentik çentik biten taş kuleleri, tamamlanmış olsa bir köyü barındırabilecek kadar büyük, beyaz, soğan şeklindeki kubbeleri. Uzun uzun bakmadı. Berrak sabah göğüne rağmen, yaygın harabelerin üzerine bir gölge düşmüş gibi, o solgun kubbeler parlamaları gerekliği gibi parlamıyorlardı. Şehirden bu kadar uzaktayken bile, yan tarafındaki ikinci iyileşmeyen yara hafifçe zonklamaya başlamıştı. Padan Fain’in hançerinin, Shadar Logoth’tan gelen hançerin, verdiği yara üzerinde uzandığı daha geniş yara ile eşzamanlı olarak zonklamıyordu. Sırayla bir biri, bir diğeri zonkluyordu.</p>

    <p>Beklendiği gibi Cadsuane kontrolü ele aldı, kısa ve özlü emirler verdi. Öyle ya da böyle, yarım fırsat bulsalar Aes Sedailer bunu hep yapardı ve Rand onu durdurmaya çalışmadı. Lan, Nethan ve Bassane keşif için ormana yollandılar, diğer Muhafızlar atları yoldan uzak alçak dallara bağlamak için seğirttiler. Min üzengilerine basarak doğruldu ve Rand’ın kafasını kendine çekip gözlerini öptü. Başka tek kelime etmeden atların yanındaki adamlara katılmaya gitti. Bağ ona duyduğu aşkla ve güvenle öyle kabarmıştı ki Rand onun arkasından bakakaldı.</p>

    <p>Eben, ağzı kulaklarında, gelip Rand’ın atını aldı. Burnu ve o kulaklar yüzünün yarısını kaplıyor gibiydi, ama artık leylek gibi değil, zayıf bir gençti. “Leke olmadan yönlendirmek harika olacak, Lord Ejder,” dedi heyecanla. Rand Eben’in on yedi yaşında olması gerektiğini düşünüyordu, ama sesi daha genç çıkıyordu. “Üzerinde düşünürsem hep kusacağım geliyordu.” Sırıtarak gri atı alıp koştura koştura uzaklaştı.</p>

    <p>Güç Rand’ın içinde kükrüyordu, delilik ve ölüm getirecek kokuşmuş akıntılar içine işleyen saf <em>saidin</em> yaşamını lekeliyordu.</p>

    <p>Cadsuane Aes Sedaileri çevresine topladı, Alivia ve Deniz Halkı Rüzgârbulanları da katıldı. Harine dışlandığı için yüksek sesle homurdandı, ta ki Cadsuane parmağını uzatarak onu tepenin zirvesine gönderene kadar. Tuhaf, mavi kapitone ceketi içindeki Moad Harine’i bir çıkıntının üzerine oturttu ve yatıştırırcasına konuştu, ama zaman zaman gözleri çevredeki ağaçlıkları tarıyordu ve eli kılıcının uzun, fildişi kabzasına kayıyordu. Jahar atların götürüldüğü yönden, <em>Callandor</em>’un sarıldığı bezleri açarak geldi. Uzun, berrak kabzalı, hafifçe kıvrık kristal kılıç solgun güneş ışığı altında parlıyordu. Merise’in azametli bir jesti üzerinde adımlarını sıklaştırıp ona katıldı. Damer da o gruptaydı, Eben de. Cadsuane <em>Callandor</em>’u kullanmamasını istememişti. Bu geçebilirdi. Şimdilik.</p>

    <p>“O kadın bir taşın bile sabrını taşırır!” diye mırıldandı Nynaeve, uzun adımlarla Rand’a yaklaşarak. Bir eliyle omzundaki çantanın sapını kavramıştı, diğeriyle başlığından sarkan kalın örgüsünü tutuyordu. “Kıyamet Çukuru’nun dibine gitsin, benim diyeceğim bu işte! Min’in bu sefer yanılmış olamayacağından emin misin? Eh, sanırım yanılmamıştır. Ana yine de!.. Öyle gülümsemeyi bırakır mısın? Kedilerin bile sinirini bozarsın sen!”</p>

    <p>“Başlasak daha iyi,” dedi ona ve Nynaeve gözlerini kırpıştırdı.</p>

    <p>“Cadsuane’i beklesek daha iyi değil mi?” Bir saniye önce Aes Sedai’den şikâyet ettiğini düşünmezdiniz. Tam tersine, onu kızdırmaktan endişeleniyor gibiydi.</p>

    <p>“Ne yapacaksa onu yapacak, Nynaeve. Senin yardımınla, ben de yapmak zorunda olduğum şeyi yapacağım.”</p>

    <p>Nynaeve yine duraksadı, çantayı göğsüne bastırarak Cadsuane’in çevresinde toplanmış kadınlardan yana endişeli bakışlar fırlattı. Alivia gruptan ayrıldı ve iki eliyle pelerinini kapalı tutarak onlara doğru seğirtti.</p>

    <p>“Cadsuane <em>ter’angreal</em>’leri benim almam gerektiğini söyledi, Nynaeve,” dedi o yumuşak, peltek Seanchan tarzıyla. “İtiraz etme; zaman yok. Dahası, onunla zincir kuracaksan sana faydaları olmaz.”</p>

    <p>Bu sefer Nynaeve’in Cadsuane’in çevresindeki kadınlara yönelttiği bakış caniceydi, ama kendi kendine homurdanarak yüzükleri ve bilezikleri çıkardı, mücevherli kemeri ve kolyeyi de Alivia’ya uzattı. Bir an sonra içini çekti, yüzüklerin düz zincirlerle bağlı olduğu bileziği de verdi. “Bunu da alsan olur. Yapılmış en güçlü <em>sa’angreal</em>’i kullanacaksam bir <em>angreal</em>’e ihtiyacım olmayacak herhalde. Ama hepsini geri isterim,” diye bitirdi haşin bir sesle.</p>

    <p>“Ben hırsız değilim,” dedi şahin bakışlı kadın ciddiyetle, dört yüzüğü sol elinin parmaklarına takarak. Tuhaf bir şekilde, Nynaeve’e tam oturan <em>angreal</em> kadının uzun eline de rahatça uymuştu. İki kadın aynı anda o şeye baktılar.</p>

    <p>O sırada Rand’ın aklına, burada başarısız olabileceğini kimsenin düşünmemiş olduğu geldi. O da kendinden o kadar emin olabilmeyi diliyordu. Ama ne yapılması gerekiyorsa yapılacaktı.</p>

    <p>“Bütün gün bekleyecek misin, Rand?” diye sordu Nynaeve, Alivia geldiğinden de sık adımlarla Cadsuane’e doğru yürümeye başladığında. Pelerini sıvazlayarak küçük bir sıra büyüklüğündeki çıkık gri taşın üzerine oturdu, çantayı kucağına çekti ve deri kapağını açtı.</p>

    <p>O iki erişim anahtarını, yukarı kaldırdıkları ellerinde birer berrak küre tutan otuz santimlik pürüzsüz beyaz heykelcikleri çıkarırken Rand onun önünde bağdaş kurdu. Nynaeve sakallı, cüppeli adamı ona verdi. Cüppeli kadını ayaklarının dibine bıraktı. O şekillerin yüzleri dingin ve güçlüydü, senelerin bilgeliğini taşıyorlardı.</p>

    <p>“Kaynak’ı kucaklamanın sınırında beklemelisin,” dedi Nynaeve ona, düzeltilme ihtiyacı duymayan eteklerini düzelterek. “O zaman seninle zincir kurabilirim.”</p>

    <p>Rand içini çekerek sakallı adamı bıraktı ve <em>saidin</em>’i salıverdi. Kasıp kavuran ateş ve soğuk, lekenin yağ gibi kaygan pisliği kayboldu; onlarla birlikte yaşam da azaldı sanki, dünya soldu, kasvet kazandı. Rand, Kaynak’ı kavradığında gelecek baş dönmesine karşı ellerini yere dayadı, ama başını döndüren farklı bir şey oldu. Bir yürek atımı boyunca, gözlerini belirsiz bir yüz doldurdu, Nynaeve’in yüzünü sildi, neredeyse aşina bir erkek yüzü. Işık, <em>saidin</em>’i kavradığında aynı şey olursa... Nynaeve, endişeli bir ifade ile ona doğru eğildi.</p>

    <p>“Şimdi,” dedi Rand ve sakallı adam aracılığı ile Kaynak’a uzandı. Uzandı, ama kavramadı. Tam eşikte kaldı. Titreşen alevler onu kavurur, uluyan rüzgârlar derisine donmuş buzdan kumlar çarparken ıstırapla haykırmak istedi. Nynaeve’in çabucak bir nefes almasını izlerken, yalnızca bir an sürdüğünü biliyordu, ama saatler geçiyordu sanki, sonra...</p>

    <p><em>Saidin,</em> tüm o eriyik öfke, buz ve kir tepetaklak yuvarlanarak içinden aktı ve Rand kıl kadarını bile kontrol edemiyordu. Onun kendi içinden geçip Nynaeve’e aktığını görebiliyordu. Onun içine işleyerek geçtiğini hissetmek, onu bir yürek atımı kadar zaman içinde yok edebilecek tehlikeli dalgalarını ve kaygan zeminini hissetmek, mücadele etmesi, kontrol altına alması gerekmeden hissetmek başlı başına bir ıstıraptı. Rand aniden Nynaeve’in farkında olduğunu hissetti; tıpkı Min’in farkında olması gibi, ama tek düşünebildiği kontrolsüzce içinden akan <em>saidin</em>’di.</p>

    <p>Nynaeve titrek bir nefes aldı. “<em>Buna...</em> nasıl dayanabiliyorsun?” dedi boğuk bir sesle. “Onca kaos, öfke, ölüm. Işık! Şimdi, sen akışı kontrol edebilmek için elinden gelen çabayı gösterirken ben...” Rand <em>saidin</em>’le verdiği o bitmek tükenmek bilmez savaşta dengesini sağlamaya çalışarak Nynaeve’in dediğini yaptı ve Nynaeve ciyaklayarak yerinde sıçradı. “Beklemen gerekiyordu, ta ki ben...” diye başladı öfkeli bir sesle, ama sonra yalnızca sinirli bir sesle devam etti. “Eh, en azından ondan kurtuldum. Neden gözlerin öyle iri iri açıldı? Derisi sökülen benim!”</p>

    <p><em>“Saidar,”</em> diye mırıldandı Rand hayretle. O kadar... farklıydı ki.</p>

    <p><em>Saidin</em>’in çalkantısı yanında <em>saidar</em> rahatça akan dingin bir nehirdi. O nehre daldı ve aniden mücadele ettiği akıntılar onu daha içlere çekecek oldu, burgaçlar onu altına aldı. Ne kadar çok mücadele ederse akıntılar o kadar güçleniyordu. <em>Saidar</em>’ı kontrol etmeye çalışmasının üzerinden yalnızca bir an geçmişti, ama onun içinde boğuluyor, sonsuzluğa süpürülüp götürülüyor gibi hissetmeye başlamıştı. Nynaeve ne yapması gerektiği konusunda uyarmıştı onu, ama o kadar yabancı bir kavramdı ki şimdiye dek gerçekten inanmamıştı. Bir çabayla kendini akıntılarla savaşmamaya zorladı ve ırmak çabucak sakinleşti.</p>

    <p>İlk güçlük buydu, <em>saidar</em>’a teslim olurken <em>saidin</em>’le savaşmak. İlk güçlük ve yapması gereken işte ilk anahtar. Gerçek Kaynak’ın eril ve dişil yarıları hem benzer hem farklıydı, çekiyor ve itiyordu, birlikte çalışarak Zaman Çarkı’nı döndürürken bile birbirleri ile savaşıyorlardı. Eril yarıdaki lekenin de zıt ikizi vardı. Ishamael’in verdiği yara leke ile eşzamanlı olarak zonklarken, Fain’in kılıcının açtığı kesik Aridhol’ü öldüren şerle birlikte, kendi temposuyla atıyordu.</p>

    <p>Beceriksizce, kendini nazikçe çalışmaya zorlayarak, yabancı <em>saidar</em>’ın kendi muazzam gücünü dilediği yöne akıtmaya çalışarak bir uçta Kaynak’ın eril yarısına, diğerinde uzaktaki şehre dokunan bir kanal ördü. Kanal lekesiz <em>saidar</em>’dan olmalıydı. Umduğu gibi işlerse, leke ondan sızmaya başladığında <em>saidin</em>’den oluşan bir tüp yıkılabilirdi. En azından onu bir tüp olarak düşünüyordu, ama aslında tüp değildi. Örgü hiç de beklediği gibi oluşmadı. <em>Saidar</em>’ın kendine has bir zihni varmış gibi, örgü Rand’ın aklına bir çiçeği getiren kıvrımlar ve büklümler yaptı. Görecek bir şey yoktu, gökyüzünden çöken muazzam örgüler yoktu. Yaratımın ortasında Kaynak vardı. Kaynak her yerdeydi, hatta Shadar Logoth’ta. Kanal hayal edemeyeceği kadar çok mesafe aşıyordu ama uzunluğu yoktu. Nasıl görünürse görünsün bir kanal olmalıydı. Değilse...</p>

    <p><em>Saidin</em> çekerek, onunla savaşarak, çok iyi bildiği ölümcül dansta ona hâkim olarak onu çiçeksi <em>saidar</em> örgüsünün içme girmeye zorladı. Ve <em>saidin</em> içinden aktı. <em>Saidin</em> ve <em>saidar,</em> benzer ve benzemez, birbirine karışamazdı. <em>Saidin</em> akışı onu sarmalayan <em>saidar</em>’dan kaçarak kendi içine sıkıştı ve <em>saidar</em> onu her yönden ittirdi, daha da sıkıştırdı, daha hızlı akmaya zorladı. Leke dışında saf <em>saidin</em> Shadar Logoth’a dokundu.</p>

    <p>Rand kaşlarını çattı. Yanılmış mıydı? Hiçbir şey olmuyordu. Yalnız... Yan tarafındaki yaralar daha hızlı zonkluyor gibiydi. <em>Saidin</em>’in ateş fırtınası ve buz seli içinde, pislik kıpırdanıyor, kayıyor gibiydi. Bir şey bulmak için dikkat kesilmiş olmasa gözünden kaçırabileceği hafif bir hareket. Kaosun ortasında hafif bir kıpırdanma, ama hepsi aynı yönde.</p>

    <p>“Haydi,” dedi Nynaeve. <em>Saidar</em>’ın içinden akması coşku duymak için yeterliymiş gibi gözleri parlıyordu.</p>

    <p>Rand kaynağın iki yarısından içine çekti, kanalı güçlendirerek içine daha fazla <em>saidin</em> akıttı, Güç’ten o kadar çok çekti ki ne yaparsa yapsın daha fazlasını çekemez hale geldi. İçine akan Güç miktarı ile bağırmak istiyordu, öyle çok çekiyordu ki artık o yoktu sanki, yalnızca Tek Güç vardı. Nynaeve’in inlediğini duydu ve <em>saidin</em> ile yaptığı ölümcül güreşe daldı.</p>

    <p class="paragraf">Elza sol işaret parmağındaki Büyük Yılan yüzüğünü yoklayarak hizmet etmeye yemin ettiği adama baktı. Rand sert bir ifade ile yere oturmuş, önünde oturan ve güneş gibi parlamakta olan yabani Nynaeve’i göremiyormuş gibi dümdüz önüne bakıyordu. Belki de göremiyordu. Nynaeve’in içinde hayal bile edilmemiş miktarlarda <em>saidar</em>’ın aktığını hissedebiliyordu. Kule’deki tüm Aes Sedailer birleşse, o okyanusun ancak küçük bir kısmını kullanabilirdi. Yabaninin bunu yapabilmesini kıskanıyordu ve aynı zamanda onun saf coşkusu ile delirebileceğini düşünüyordu. Soğuğa rağmen Nynaeve’in yüzü boncuk boncuk terlemişti. Dudakları aralanmıştı ve iri iri açılmış gözleri kendinden geçmiş gibi Yenidendoğan Ejder’in ötesine bakıyordu.</p>

    <p>“Korkarım yakında başlayacak,” diye bildirdi Cadsuane. Oturan ikiliden dönen gri saçlı Aes Sedai ellerini kalçalarına dayadı ve delici bakışlarını tepede gezdirdi. “Bunu Tar Valon’dan hissediyor olmalılar. Hatta belki dünyanın diğer yanından. Herkes yerlerine.”</p>

    <p>“Gel, Elza,” dedi Merise ve aniden <em>saidar</em>’ın parıltısına sarındı.</p>

    <p>Elza sert yüzlü Aes Sedai’nin zincirine çekilmesine izin verdi, ama Merise Asha’man Muhafızını da çembere kattığında irkildi. Adam esmer ve güzeldi, ama ellerindeki kristal kılıç hafif bir ışıkla parlıyordu ve Elza <em>saidin</em> olması gereken inanılmaz, için için kaynayan kargaşayı hissedebiliyordu. Akışları Merise kontrol ediyor olsa da, <em>saidin</em>’in pisliği Elza’nın midesini bulandırdı. Kızgın güneş altında çürüyen bir çöp yığını gibiydi. Diğer Yeşil sertliğine rağmen çok güzel bir kadındı, ama onun da ağzı kusmamaya çalışıyormuş gibi gerildi.</p>

    <p>Tepenin her yerinde çemberler oluşturuluyordu, Sarene ve Corele, yaşlı Flinn ile; Nesune, Beldeine ve Daigian, Hopwil adlı oğlanla zincir kuruyordu. Verin ve Kumira bir Deniz Halkı yabanisi ile çember kurdu; kadın aslında oldukça güçlüydü ve herkesin kullanılması gerekiyordu. O çemberlerin her biri oluştuktan sonra tepeden uzaklaştı, her biri ayrı bir yönde ağaçların arasında kayboldu. Alivia, başka ismi yokmuş gibi görünen diğer çok tuhaf yabani, pelerinini arkasında dalgalandırarak, Güç parıltısı ile çevrili halde kuzeye yollandı. Gözlerinin çevresinde minik çizgiler olan, çok <em>huzursuz edici</em> bir kadın ve inanılmaz ölçüde güçlü. Elza kadının taktığı <em>ter’angreal</em>’i ele geçirmek için çok şey verirdi.</p>

    <p>Alivia ve diğer üç çember, gerekirse bir savunma halkası oluşturacaktı, ama en büyük ihtiyaç burada, tepedeydi. Ne pahasına olursa olsun Yenidendoğan Ejder’in korunması gerekiyordu. Cadsuane bu işi kendi üzerine almıştı, elbette, ama Merise’in çemberi de burada kalacaktı. Çektiği <em>saidar</em> miktarına bakılırsa Cadsuane’in kendi <em>angreal</em>’i vardı, Elza ve Merise’ten daha fazla çekebiliyordu, ama bu bile <em>Callandor</em>’dan akan Güç’ün yanında solgun kalıyordu.</p>

    <p>Elza Yenidendoğan Ejder’e baktı ve derin bir nefes aldı. “Merise, bunu istememem gerektiğini biliyorum, ama akışları ben karıştırabilir miyim?”</p>

    <p>Yakarması gerekeceğini beklemişti, ama uzun boylu kadın yalnızca bir an duraksadıktan sonra başını salladı ve kontrolü ona aktardı. Merise’in ağzı hemen yumuşadı, ama yine de asla yumuşak denemezdi. Ateş, buz ve kir Elza’nın içinde kabardı ve o ürperdi. Ne pahasına olursa olsun, Yenidendoğan Ejder Son Savaş’a ulaşmalıydı. Ne pahasına olursa olsun.</p>

    <p class="paragraf">Arabasını karlı Tremonsien yolunda sürerken, Barmellin Dokuz Halka’daki ihtiyar Maglin’in arabadaki erik brendisi için ona istediği parayı ödeyip ödemeyeceğini merak ediyordu. Pek iyimser değildi. Maglin cimri bir kadındı ve brendi çok iyi değildi ve kışın bu son günlerinde kadın daha iyi brendi bulmak için beklemeyi tercih edebilirdi. Aniden günün çok aydınlık göründüğünü fark etti. Bir kış sabahı gibi değil, bir yaz öğlen gibiydi. Daha da tuhafı, parıltı Şehir’den gelen adamların önceki seneden beri kazıp durdukları, yolun yanındaki çukurdan geliyordu. Sözde orada devasa bir heykel vardı, ama Barmellin gidip bakacak kadar ilgi duymamıştı hiç.</p>

    <p>Şimdi, neredeyse kendi iradesi dışında tombul kısrağını dizginledi, arabadan indi ve kara bata çıka çukurun kenarına kadar yürüdü. Yüz adım derinliğinde, bunun on katı genişliğinde bir çukurdu ve dipten gelen kör edici parıltıya karşı ellerini yüzünün önüne perdelemesi gerekti. Parmaklarının arasından gözlerini kıstığı zaman, ikinci bir güneş gibi görünen parlak bir top seçebiliyordu.</p>

    <p>Boğuk bir feryatla bata çıka arabasına döndü, yukarı tırmandı ve Nisa’nın başını çiftliğine çevirmek için dizginlerle dövmeye başladı. Kendi evinde kalıp o brendiyi kendisi içecekti. Hepsini.</p>

    <p class="paragraf">Düşünceler içinde yürümekte olan Timna tepeleri kaplayan nadasa bırakılmış tarlaları değil, yalnızca çevresindekini görüyordu. Tremalking büyük bir adaydı ve denizden bu kadar uzakta rüzgâr tuz kokusu taşımıyordu, ama onu endişelendiren Atha’an Miere’di. Suyun Yolu’nu reddediyorlardı, ama Timna, eğer mümkünse onları kendilerinden korumak üzere seçilmiş Rehberlerden biriydi. Hepsi Coramoorları yüzünden ayağa kalkmışken, artık çok zordu bu. Pek azı adada kalmıştı. Her zaman Atha’an Miere gibi denizden uzak kalmaktan şikâyet eden Valiler bile bulabildikleri her tekne ile, onu aramak için yelken açmışlardı.</p>

    <p>Aniden sürülmemiş tarlalardan biri gözüne takıldı. Yerden, ev büyüklüğünde bir küre tutan taştan bir el çıkıyordu. Ve o küre harika bir yaz güneşi gibi parlamaktaydı.</p>

    <p>Atha’an Miere’i tamamen unutan Timna pelerinini toparladı, yere oturdu ve kehanetin gerçekleşmesini, Yanılsama’nın sonunu izleyeceğini düşünerek gülümsedi.</p>

    <p class="paragraf">“Eğer gerçekten de Seçilmişlerden biriysen sana hizmet ederim,” dedi Cyndane’in önündeki sakallı adam kuşkulu kuşkulu, ama kadın adamın söylediklerini işitmedi.</p>

    <p>Hissedebiliyordu. Tek bir noktaya çekilen bunca <em>saidar</em> dünyada, yönlendirebilen tüm kadınların hissedebileceği ve saptayabileceği bir işaret ateşi gibiydi. Demek adam diğer erişim anahtarını kullanacak bir kadın bulmuştu. O adam yanında olsa Yüce Efendi’ye meydan okuyabilirdi –Yaratıcı’ya meydan okuyabilirdi! Gücü onunla paylaşır, onun yanında dünyayı yönetmesine izin verirdi. Ve o adam onun aşkını, onu reddetmişti!</p>

    <p>Ona bir şeyler geveleyen aptal, bu zamanda, burada kabul edildiği şekliyle önemli bir adamdı, ama adamın güvenilirliğinden emin olmak için zamanı yoktu ve bu olmadan onu gevelemeye bırakamazdı, Moridin’in elinin ruhunu barındıran <em>cour’souvra</em>’yı okşadığını hissederken değil. Ustura kadar ince bir Hava akışı adamın sakalını ikiye keserken kellesini de uçurdu. Beden ve baş yere düşmeden Cyndane bir kapıyol örmüştü bile. Parmağını uzatıp gösterebileceği, onu çağıran bir işaret ateşi.</p>

    <p>Sarkık kahverengi sarmaşıklar dışında çıplak kalmış dalların altında uzanan dağınık kar öbekleri ile leke leke ormanlık araziye adım atarken işaret ateşinin onu nereye çağırdığını merak etti. Fark etmezdi. O işaret ateşi güneyinde parlıyordu, öyle çok <em>saidar</em> yönlendiriliyordu ki tek darbede koca bir kıtayı harap edebilirdi. O da orada olmalıydı, o ve Cyndane’i hangi kadınla aldatmışsa o. Dikkatle Güç çekip o adamın ölümünü örmeye başladı.</p>

    <p class="paragraf">Cadsuane’in hiç görmediği türden şimşekler bulutsuz gökten düşüyordu; çentikli şimşekler değil, gümüş mavi mızraklar. Onun üzerinde durduğu tepeye düşüyor, Cadsuane’in içe büktüğü kalkana çarpıyor, başının on beş metre yukarısında sağır edici bir kükreme ile patlıyordu. Kalkanın içindeki hava bile çatırdıyor, saçları kıpırdanıyor, kalkıyordu. Topuzundan sarkan, küçük bir örümcekkuşuna benzeyen <em>angreal</em>’in yardımı olmasa, kalkanı koruyamazdı.</p>

    <p>İkinci bir altın kuş, bir kırlangıç zincirinden elinde sarkıyordu. “Orada,” dedi, kuşun uçuyor gibi göründüğü yöne işaret ederek. Ne kadar uzakta Güç yönlendirildiğini kestirememesi yazıktı. Ya da bir erkeğin mi, yoksa bir kadının mı yönlendirdiğini, ama yön yeterli olmak zorundaydı. Herhangi bir... talihsizlik... olmayacağını umuyordu. Orada kendi insanları da vardı. Ama uyarı bir saldırıyla gelmişken pek kuşku duymuyordu.</p>

    <p>O tek sözcük ağzından çıkar çıkmaz kuzeyde, ormanda bir alev sütunu fışkırdı, sonra bir daha, bir daha, çentikli bir ateş çizgisi hızla kuzeye doğru ilerledi. <em>Callandor</em> genç Jahar’ın ellerinde alev gibi parlıyordu. Şaşırtıcı ama, Elza’nın yüzündeki yoğunluğa ve eteklerini nasıl kavradığına bakarak, o akışlara yön veren kendisiydi.</p>

    <p>Merise oğlanın siyah saçlarını kavradı ve nazikçe başını sarstı. “Sakin ol, güzelim,” diye mırıldandı. “Ah, sakin ol, benim güçlü güzelim.” Adam ona enfes bir gülümseme ile baktı.</p>

    <p>Cadsuane başını hafifçe iki yana salladı. Herhangi bir Aes Sedai’nin Muhafızı ile ilişkisini anlamak güçtü, özellikle de Yeşiller arasında, ama Merise ile oğlanları arasında neler geçtiğini tahmin bile edemiyordu.</p>

    <p>Ama dikkati asıl diğer oğlandaydı. Nynaeve sallanıyor, içinde akan inanılmaz <em>saidar</em> kitlesinin verdiği esriklikle inliyordu, ama Rand taş gibi oturuyordu ve yüzünden ter akıyordu. Gözleri cilalı safirler gibi boştu. Çevresinde neler olduğunun farkında mıydı ki?</p>

    <p>Kırlangıç elinin altında, zincirin üzerinde döndü.</p>

    <p>“Orada,” dedi, Shadar Logoth yıkıntılarına işaret ederek.</p>

    <p class="paragraf">Rand artık Nynaeve’i göremiyordu. Hiçbir şey göremiyor, hissedemiyordu. Alevden denizlerin dalgalarında yüzüyor, ufalanan buzdan dağlara tırmanıyordu. Leke bir okyanus dalgası gibi akıyor, onu alıp götürmeye çalışıyordu. Bir anlığına kontrolü kaybetse, Rand olan her şeyi alacak, kanalı besleyip götürecekti. Daha da kötüsü, o tuhaf çiçeğin içinde akan pislik dalgasına rağmen, Kaynak’ın eril yarısındaki leke azalmış görünmüyordu. Suyun üzerinde öylesine ince bir yağ tabakası gibiydi ki, yüzeye dokunana kadar fark edemezdiniz, ama eril yarının tamamını kaplıyordu, başlı başına bir okyanustu. Dayanmak zorundaydı. Zorunluydu. Ama ne süreyle? Daha ne kadar dayanabilirdi?</p>

    <p class="paragraf">Al’Thor’un yaptığını kaynaktan bozabilirse, diye düşünüyordu Demandred açtığı kapıyoldan Shadar Logoth’a adım atarken; keskin bir biçimde ve aniden bozmalıydı, ki adamı da öldürsün ya da en azından yönlendirme yeteneğini kavursun. Erişim anahtarının nerede olduğunu fark eder etmez al’Thor’un planının ne olması gerektiğini anlamıştı. Harika bir plandı, bunu itiraf edebilirdi, ama delice tehlikeliydi Lews Therin her zaman harika bir planlayıcı olmuştu, ama herkesin düşündüğü kadar da değil. Demandred’in harikalığına yaklaşamıyordu bile.</p>

    <p>Ama moloz saçılı sokağa baktığı zaman herhangi bir şeyi değiştirmek konusunda fikrini değiştirdi. Yanında, yıkık tepesi sokaktan altmış metre yüksekte olan beyaz bir kubbenin yarısı duruyordu ve onun üzerinde, gökyüzünde sabah ortası aydınlığı vardı. Ama yıkıntının kırık kenarından sokağa kadar hava gölgelerle kararmıştı, sanki gece şimdiden çökmeye başlamıştı. Şehir... titriyordu. Onu çizmelerinin altında hissedebiliyordu.</p>

    <p>Ormanda ateş patladı, <em>saidin</em>’den örülmüş büyük patlamalar fışkıran ateşlerle birlikte ağaçları havaya fırlattı, ama Demandred bir kapıyol örmeye başlamıştı bile. Kapıyola atladı, onu yok etti ve tüm gücüyle sarmaşık kaplı ağaçların arasında koştu, kar öbeklerini yarıp geçti, çürük yaprakların altında gizli taşlara takıldı, ama yavaşlamadı, asla yavaşlamadı. İhtiyat olsun diye ağ içine alınmıştı, ama ilki de öyleydi zaten ve Demandred eskiden askerdi. Koşmaya devam ederken beklediği patlamaları işitti ve onların yıkıntıların arasında hızla üzerine geldiğini bildiği gibi, şu anda da arkada bıraktığı kapıyola doğru yaklaştıklarını biliyordu. Ama artık tehlike oluşturmayacak kadar uzakta kalmışlardı. Yavaşlamadan erişim anahtarına döndü. Ondan akan <em>saidin</em> miktarı ile, gökyüzünde al’Thor’u işaret eden alev alev bir oktan farksızdı.</p>

    <p>Demek öyle. Bu lanet Çağ’da bilinmeyen bir yetenek keşfedilmemişse, al’Thor bir araç edinmiş olmalıydı; bir erkeğin yönlendirmesini sezen bir <em>ter’angreal.</em> İnsanların şimdi Kırılış dedikleri şey hakkında bildiklerine bakarak, kendisi Shayol Ghul’de kısılı kaldıktan sonra, <em>ter’angreal</em> yapmayı bilen her kadın bunu yapacak bir tane yaratmaya çalışmış olmalıydı. Savaşta, diğer taraf her zaman sizin beklemediğiniz bir şey bulurdu ve buna karşı koymanız gerekirdi. Demandred savaş konusunda her zaman iyi olmuştu. İlk önce yaklaşmalıydı.</p>

    <p>Aniden sağda, ileride, ağaçların arasında insanlar gördü. Kaba, gri bir ağaç gövdesinin arkasına sığınmışlardı. Kel kafalı, beyaz saçlı yaşlı bir adam iki kadının arasında aksaya aksaya yürüyordu. Kadınlardan birinin vahşi bir güzelliği vardı, diğeri ise sersemleticiydi. Bu ormanda ne işleri vardı? Kimdiler? Al’Thor’un dostları mı, yoksa yalnızca yanlış zamanda yanlış yerde olan insanlar mı? Her kimseler, onları öldürmekte duraksadı. Güç kullanması al’Thor’u uyarırdı. Onlar geçene kadar bekleyecekti. Yaşlı adam, ağaçların arasında bir şey arıyormuş gibi başını çeviriyordu, ama Demandred bu kadar yaşlı bir adamın çok uzakları görebileceğinden kuşkuluydu.</p>

    <p>Aniden yaşlı adam durdu ve elini doğrudan Demandred’e uzattı ve Demandred kendini çılgınca koruma örgüsüne çarpan bir <em>saidin</em> ağını savuşturmaya çalışırken buldu. Olması gerektiğinden çok daha zorlu bir ağdı, neredeyse kendisi örse olacağı kadar güçlü. O aksak ihtiyar bir Asha’man’dı! Ve kadınların en az biri, bu çağda Aes Sedai sayılan kişilerdendi ve adamla halka olmuşlardı.</p>

    <p>Saldırıya geçip onları ezmeye çalıştı, ama yaşlı adam durmaksızın ağ üzerine ağ yolladı ve Demandred’in elinden onları savuşturmaktan başka şey gelmedi. Ağaçlara çarpanlar onları ateşe verdi ya da gövdeleri kıymık kıymık parçaladı. Demandred bir generaldi, büyük bir general, ama generallerin emirleri altındaki adamların yanında savaşması gerekmezdi! Hırlayarak yanan ağaçların çıtırtısı ve patlamaların gürlemeleri eşliğinde gerilemeye başladı. Anahtardan uzağa. Yaşlı adam eninde sonunda yorulacaktı, o zaman al’Thor’u öldürme işiyle ilgilenebilirdi. İlk önce diğerlerinden biri oraya varmazsa. Varmayacaklarını hararetle umuyordu.</p>

    <p class="paragraf">Cyndane eteklerini dizlerine dek kaldırmış, küfrederek üçüncü kapıyoldan geçti ve hızla koşarak uzaklaşmaya başladı. O tarafa yaklaşan patlamaları duyabiliyordu, ama bu sefer neden doğrudan ona geldiklerini anlamıştı. Karların içine saklanmış sarmaşıklara takılıp sendeleyerek, ağaç gövdelerine çarparak koştu. Ormanlardan nefret ediyordu! En azından diğerlerinden bazıları da buradaydı –o ateş fışkırtılarının başka yöne gittiğini de görmüştü; birden çok yerde öfkeyle örülen <em>saidar</em> hissedebiliyordu– ama Yüce Efendi’ye, Lews Therin’e ilk ulaşan olmak için dua ediyordu. Onun öldüğünü görmek istediğini fark etti ve bunun için yaklaşması gerekiyordu.</p>

    <p class="paragraf">Osan’gar devrilmiş bir kütüğün arkasına çöktü. Koşma çabasıyla nefes nefese kalmıştı. Corlan Dashiva kılığında geçirdiği aylar bedensel çabadan daha fazla hoşlanmasını sağlayamamıştı. Onu öldürmesine ramak kala patlamalar soldu, sonra uzakta bir yerde tekrar başladı. Osan’gar ihtiyatla kalkıp kütüğün üzerinden öteyi gözetledi. Bu tahta parçası fazla koruma sağladığından değil. Asla asker olmamıştı, gerçekten değil. Onun yeteneği, dehası başka alandaydı. Trollocları o yapmıştı, dolayısıyla onlardan oluşan Myrddraalleri de, dünyayı sarsan ve ona ün kazandıran pek çok diğer yaratığı da. Erişim anahtarı <em>saidin</em>’le parıl parıldı, ama muhtelif yönlerde daha az miktarlarda <em>saidin</em> kullanıldığını da hissedebiliyordu.</p>

    <p>Seçilmişlerin diğerlerinin ondan önce gelmiş olmasını bekliyordu, o gelmeden işi bitirmiş olmalarını ummuştu, ama açık ki bitirememişlerdi. Al’Thor’un o Asha’manlardan bazılarını getirdiği açıktı, onu hedefleyen patlamaların ne kadar <em>saidin</em> gerektirdiğine bakarak, <em>Callandor</em>’u da. Belki o evcil, sözde Aes Sedaileri de.</p>

    <p>Yine çöktü ve dudağını ısırdı. Bu orman çok tehlikeli bir yerdi, beklediğinden çok daha tehlikeli. Bir dâhi için uygun yer değil. Ama Moridin’in onu dehşete düşürdüğü de gerçekti. Adam en baştan beri dehşete düşürüyordu onu. Hepsi Delik’e kapatılmadan önce de güç delisiydi ve özgür kaldıklarından beri Yüce Efendi’nin <em>kendisi</em> olduğunu düşünüyor gibiydi. Kaçarsa Moridin bir şekilde öğrenir ve onu öldürürdü. Daha da kötüsü, al’Thor başarılı olursa, Yüce Efendi ikisini birden ve Osan’gar’ı öldürmeye karar verebilirdi. Onların ölmesi umurunda değildi, ama kendi ölümü çok umurundaydı.</p>

    <p>Güneşe bakarak zamanı kestirmek konusunda iyi değildi, ama daha öğlen olmadığı açıklı. Yerden kalkarak giysilerindeki pisliği silkelemeye çalıştı, sonra tiksinti içinde vazgeçti ve gizlice olduğunu umduğu bir şekilde ağaçtan ağaca kaymaya başladı. Gizlice anahtara doğru süzülüyordu. Belki o yaklaşmadan diğerlerinden biri adamın işini bitirirdi, ama bitirmezse, belki kahraman olma fırsatı yakalardı. Dikkatle, elbette.</p>

    <p class="paragraf">Verin soldan, ağaçların arasından yaklaşan imgeye kaşlarını çattı. Siyah ile beyaz arasında renkten renge dönüşen, hatta zaman zaman saydamlaşan bir elbise ve mücevherler içinde ormanda yürüyen kadını anlatmak için başka sözcük bulamıyordu! Kadın acele etmiyordu, ama Rand’ın olduğu tepeye yönelmişti. Ve Verin çok yanılmıyorsa, Terkedilmişlerden biriydi.</p>

    <p>“Onu izlemekle mi yetineceğiz?” diye fısıldadı Shalon öfkeyle. Akışları onun karıştırmasına izin verilmemesine kızmıştı. Sanki bir yabaninin gücü Aes Sedailerinki ile boy ölçüşebilirmiş gibi. Saatler boyunca ormanda yürümek de ruh haline hiç iyi gelmemişti.</p>

    <p>“<em>Bir şeyler</em> yapmalıyız,” dedi Kumira yumuşak sesle ve Verin başını salladı.</p>

    <p>“Ne yapacağımıza karar veriyordum.” Bir kalkan, diye karar verdi. Tutsak bir Terkedilmiş çok faydalı olabilirdi.</p>

    <p>Çemberin tüm gücünü kullanarak bir kalkan ördü ve dehşet içinde onun sekmesini izledi. Kadın <em>saidar</em>’a kucak açmıştı çoktan, ama çevresinde ışık parıltısı yoktu ve son derece güçlüydü!</p>

    <p>Sonra altın saçlı kadın döner ve yönlendirmeye başlarken başka düşünceye zaman kalmadı. Verin örgüleri göremiyordu, ama canını kurtarmak için savaştığını biliyordu ve burada ölemeyecek kadar uzun yol gelmişti.</p>

    <p class="paragraf">Eben pelerinine sarındı ve soğuğu görmezden gelmek konusunda daha iyi olduğunu diledi. Basit soğuğu görmezden gelebilirdi, ama güneş zirvesini aştıktan sonra çıkan rüzgârı değil. Onunla zincir kurmuş olan üç Aes Sedai aynı anda her yönü izlemeye çalışırken rüzgârın pelerinlerini savurmasına izin veriyorlardı. Çemberi Daigian yönetiyordu –kendisi yüzünden olduğunu düşündü– ama kadın o kadar az çekiyordu ki Eben içinden geçen <em>saidin</em>’in fısıltısını ancak hissedebiliyordu. Daigian zorunlu kalana dek onunla yüzleşmek istemeyecekti. Eben kadının başlığını kafasına kaldırdı ve Daigian başlığın derinliklerinden ona gülümsedi. Bağ onun için hissettiği şefkati taşıyordu. Eben kendi hissettiği şefkati de taşıdığını tahmin ediyordu. Zamanla bu ufak tefek Aes Sedai’yi sevmeye başlayabilirdi.</p>

    <p>Çok arkasındaki <em>saidin</em> seli diğer yönlendirmelere dair farkındalığını boğacak gibi oluyordu, ama başkalarının da Güç kullandığını hissedebiliyordu. Başka yerlerde savaşa katılanlar vardı ve şimdiye dek dördünün tek yaptığı yürümek olmuştu. Buna pek aldırmıyordu aslında. Eben Dumai Kuyuları’nda bulunmuştu ve Seanchanlarla savaşmıştı. Savaşların kitaplarda daha eğlenceli olduğunu öğrenmişti. Onun canını sıkan çemberin kontrolünün ona verilmemiş olmasıydı. Elbette, Jahar’a da verilmemişti, ama Merise’in Jahar’a burnunda kurabiye dengeleterek eğlendiğini tahmin ediyordu. Ama Damer kendi çemberinin kontrolünü almıştı. Sırf adamın ondan biraz daha yaşlı olması –eh, birazdan fazla; adam Eben’in babasından da yaşlıydı– Cadsuane’in ona bir şey gibi bakması için sebep değildi...</p>

    <p>“Bana yardım eder misiniz? Yolumu ve atımı kaybettim gibi.” Önlerinde, bir ağacın arkasından çıkan kadının pelerini yoktu. Üzerindeki koyu yeşil ipek elbise öyle derin kesilmişti ki dolgun göğsü ortaya çıkmıştı. Güzel yüzünü dalga dalga siyah saçlar çevirmişti, gülümserken yeşil gözleri ışıldıyordu.</p>

    <p>“At binmek için tuhaf bir yer,” dedi Beldeine kuşkuyla. Cadsuane yönetimi Daigian’a verdiğinde güzel Yeşil memnun olmamıştı ve her fırsatta Daigian’ın kararları hakkındaki fikrini açıklamıştı.</p>

    <p>“Bu kadar uzağa gelmeyi düşünmemiştim,” dedi kadın yaklaşarak. “Hepiniz Aes Sedai misiniz? Bir de... seyis? Bütün bu kargaşanın sebebini biliyor musunuz?”</p>

    <p>Eben aniden yüzündeki kanın çekildiğini hissetti. Hissettiği şey imkânsızdı! Yeşil gözlü kadın şaşkın şaşkın kaşlarını çattı ve Eben elinden gelen tek şeyi yaptı.</p>

    <p>“Kadın <em>saidin</em> tutuyor!” diye bağırdı ve Daigian’ın kuvvetle Güç çektiğini hissederken kendini kadının üzerine fırlattı.</p>

    <p class="paragraf">Cyndane yüz adım ileride, ağaçlar arasında bir kadın durduğunu görünce yavaşladı. Yalnızca onun yaklaşmasını izleyen uzun boylu, sarı saçlı bir kadındı. Başka yerlerde Güç’le savaşlar yapıldığı hissi hem umut veriyordu, hem de onu ihtiyatlı davranmaya zorluyordu. Kadın sade yünlüler içindeydi, ama büyük bir hanımmış gibi, kıyafetine uygunsuz kaçan mücevherlerle süslenmişti. İçindeki <em>saidar</em>’la, Cyndane kadının gözlerinin kenarlarındaki ince çizgileri görebiliyordu. Kendine Aes Sedai diyen kadınlardan değil. O zaman kim? Ve neden Cyndane’in yolunu kesecekmiş gibi duruyordu? Fark etmezdi aslında. Şimdi yönlendirmek onu ele verirdi, ama zamanı vardı. Anahtar hâlâ bir işaret ateşi gibi parlıyordu. Lews Therin hâlâ yaşıyordu. Diğer kadının bakışları ne kadar haşin olursa olsun, eğer gerçekten yolunu kesmeye çalışırsa bir hançer işini görürdü. Ve kadının yabani denen kişilerden olması olasılığına karşı, Cyndane onun için küçük bir armağan hazırlamıştı, kadının çok geç olana dek göremeyeceği, içe alınmış bir ağ.</p>

    <p>Aniden kadının çevresinde <em>saidar</em> parıltısı belirdi, ama Cyndane’in elinden önceden hazırladığı ateş topu aktı. Fark edilmeyecek kadar küçük olduğunu ummuştu, ama bu kadının bedeninde bir delik açacak kadar...</p>

    <p>Top kadına ulaştığında, giysilerini kavuracak kadar yaklaştığında Ateş ağı çözülüverdi. Kadın hiçbir şey yapmamıştı; ağ dağılıvermişti! Cyndane bir ağı kıracak <em>ter’angreal</em> hiç duymamıştı, ama sebep bu olmalıydı.</p>

    <p>Sonra kadın ona saldırdı ve Cyndane ikinci şokunu yaşadı. Kadın Cyndane’in Aelfinnler ile Eelfinnlerin eline geçmeden önce olduğundan da güçlüydü! Bu imkânsızdı; hiçbir kadın <em>o kadar</em> güçlü olamazdı. Demek bir de <em>angreal</em>’i vardı. Şoku yalnızca bir an sürdü, sonra kadının akışlarını kesti. Kadın onları içe almayı bilmiyordu. Belki bu yeterli avantaj olurdu. Lews Therin’in öldüğünü görecekti! Kesilen akışlar geri sekince uzun boylu kadın irkildi, ama daha darbeyle kıpırdanırken yine yönlendirdi. Cyndane hırlayarak savaştı ve toprak ayaklarının altında kabardı. Onun öldüğünü <em>görecekti! Görecekti!</em></p>

    <p class="paragraf">Yüksek tepe erişim anahtarına çok yakın değildi, ama buna rağmen anahtar Moghedien’in kafasında öyle parlıyordu ki o muazzam <em>saidar</em> akışından bir yudum almak için can atıyordu. Onca Güç tutmak, onun binde birini tutmak esriklik demekti. Güç susuzluğu çekiyordu, ama bu ormanlık noktadan daha ileri gitmeyi düşünmüyordu. Buraya Yolculuk etmesinin tek sebebi Moridin’in <em>cour’souvra</em>’sını okşayarak onu tehdit etmiş olmasıydı ve gelmekte gecikmiş, o gelmek zorunda kalmadan her şeyin bitmesi için dua etmişti. O her zaman gizlilik içinde çalışırdı, ama gelir gelmez kaçması gerekmişti ve önünde uzanan ormanda, birbirinden uzak yerlerde <em>saidar</em>’dan ve <em>saidin</em> olması gereken başka bir şeyden örülmüş şimşekler ve ateşler patlıyor, öğleden sonra güneşi altında parlıyordu. Yanan ağaç kümelerinden kara dumanlar yükseliyor, havada gök gürültüsü gibi patlamalar yuvarlanıyordu.</p>

    <p>Kimin savaştığı, kimin yaşayıp kimin öldüğü onun için önemli değildi. Yalnız, Cyndane ya da Graendal ölse hoş olurdu. Ya da ikisi birden. Moghedien ölmeyecekti, savaşın ortasında koşturmayacaktı. Ve bu yeterince kötü değilmiş gibi, bir de parıldayan anahtarın ötesinde duran şey vardı; ormanın içinde muazzam, düz, kara bir kubbe; taşa dönüşmüş gece gibi. Kara yüzeyden bir dalga geçince irkildi. Kubbe gözle görülür bir biçimde yükseldi. Her ne ise, o şeye yaklaşmak delilikti. Moridin Moghedien’in burada ne yaptığını ya da yapmadığını bilemezdi.</p>

    <p>Tepenin arkasına, parıldayan anahtardan ve tuhaf kubbeden uzağa çekildi ve geçmişte de sık sık yaptığı şeyi yapmak üzere oturdu. Gölgelerden izledi ve hayatta kaldı.</p>

    <p class="paragraf">Rand, kafasının içinde haykırıyordu. Kendisinin haykırdığından, Lews Therin’in haykırdığından emindi, ama kükremede iki sesi de duyamıyordu. Pis leke okyanusu içinden akıyor, hızıyla uluyordu. Kir dalgaları onun üzerinde kırılıyordu. Öfkeli pislik fırtınaları onu paramparça ediyordu. Hâlâ Güç tuttuğunu sırf leke sayesinde biliyordu. <em>Saidin</em> onu öldürmenin sınırında kayabilir, alevlenebilirdi ve o hiç anlamazdı. O iğrenç akış başka her şeyi boğmuştu ve onunla birlikte süpürülüp götürülmemek için tırnaklarıyla tutunuyordu. Leke hareket ediyordu. Artık önemli olan tek şey buydu. Dayanmak zorundaydı!</p>

    <p class="paragraf">“Bana ne söyleyebilirsin, Min?” Cadsuane bitkinliğine rağmen ayakta kalmıştı. Günün büyük kısmı boyunca o kalkanı sürdürmek herkesi yorardı.</p>

    <p>Bir süredir tepeye saldıran olmamıştı. Aslında Nynaeve ve oğlanın yaptıklarından başka aktif yönlendirme hissedemiyordu. Elza zirvenin çevresinde durmaksızın halkalar çiziyordu. Kadın hâlâ Merise ve Jahar ile zincir halindeydi, ama o anda çevre tepeleri taramaktan başka yapacak işi yoktu. Jahar bir taşın üzerine oturmuştu ve koluna dayadığı <em>Callandor</em> hafifçe parlıyordu. Merise onun yanında yere oturmuş, başını onun dizine dayamıştı ve adam onun saçlarını okşuyordu.</p>

    <p>“Ee, Min?” diye sordu Cadsuane.</p>

    <p>Kız Tomas ile Moad’un onu ve Harine’i paketlediği taşlık girintiden başını kaldırıp öfkeyle baktı. En azından adamlar bu savaşa katılamayacaklarını kabullenecek sağduyuyu göstermişlerdi. Harine kaşlarını çatmıştı ve birden fazla kez adamlardan birinin Min’in genç al’Thor’un yanına gitmesini engellemesi gerekmişti. Kız hançerlerini onların üzerinde kullanmaya kalktıktan sonra onları da almak zorunda kalmışlardı.</p>

    <p>“Canlı olduğunu biliyorum,” diye mırıldandı kız, “ve sanırım canı acıyor. Yalnız, ben canının acıdığını anlayabiliyorsam, ıstırap içinde olmalı. Bırak yanına gideyim.”</p>

    <p>“Şu anda yalnızca engel olursun.”</p>

    <p>Cadsuane kızın sinirli inlemesini duymazdan gelerek engebeli toprakta Rand ile Nynaeve’in oturduğu yere doğru yürüdü, ama bir an onlara bakmadı. Kara kubbe kilometrelerce uzaktan bile muazzam görünüyordu, üç yüz metre yüksekliğe erişmişti. Ve kabarıyordu. Yüzeyi siyah çeliğe benziyordu, ama akşam güneşinde ışıldamıyordu. Tam tersine, kubbenin çevresinde ışık solmuş gibiydi.</p>

    <p>Rand baştaki gibi oturuyordu; yüzünden ter akan kıpırtısız, görmeyen bir heykel. Min’in dediği gibi ıstırap içindeyse bile işaret vermiyordu. Ve eğer öyleyse, Cadsuane ne yapabileceğini, ne yapmaya cesaret edebileceğini bilmiyordu. Onu şimdi, herhangi bir şekilde rahatsız etmenin kötü sonuçları olabilirdi. O yükselen ölüm siyahı kubbeye bakarak homurdandı. Onun bu işe girişmesine izin vermiş olmanın da kötü sonuçları olabilirdi.</p>

    <p>Nynaeve inleyerek üzerine oturduğu taştan yere kaydı. Elbisesi terden sırılsıklam olmuştu ve ıslak yüzüne saç tutamları yapışmıştı. Göz kapakları zayıfça çırpındı ve çılgınca nefes alırken göğsü kabardı. “Yeter,” diye inledi. “Artık dayanamıyorum.”</p>

    <p>Cadsuane duraksadı, alışık olduğu bir şey değil. Genç al’Thor salıverene kadar kız çemberden ayrılamazdı, ama bu Choedan Kal <em>Callandor</em> gibi kusurlu değilse, ona zarar verecek kadar Güç çekme riskine karşı korunuyor olmalıydı. Yalnız, tüm Beyaz Kule’nin sahip olduğu tüm <em>angreal</em> ve <em>sa’angreal</em>’i kullanarak çekebileceğinden daha fazla <em>saidar</em> için kanal oluyordu. O akış saatlerce içinden geçtikten sonra, basit fiziksel bitkinlik bile onu öldürebilirdi.</p>

    <p>Cadsuane kızın yanında diz çöktü, kırlangıcı onun yanında yere bıraktı, kızın başını ellerinin arasına aldı ve kalkana akıttığı <em>saidar</em> miktarını azalttı. Şifa yeteneği ortalamaydı, ama en azından kendisi devrilmeden kızın bitkinliğini biraz alabilirdi. Ama üstlerindeki zayıflamış kalkanın çok farkındaydı ve oyalanmadan örgüleri oluşturdu.</p>

    <p class="paragraf">Tepeye tırmanmakta olan Osan’gar karnının üzerine uzandı ve yan yan bir ağacın arkasına sürünürken gülümsedi. Buradan, içindeki <em>saidin</em>’le, bir sonraki zirveyi ve üzerindeki insanları rahatça görebiliyordu. Beklediği kadar çok kişi yoktu. Bir kadın zirvenin çevresinde ağır ağır yürüyor, ağaçların arasına bakıyordu, ama başka herkes kıpırtısızdı. Narishma parlayan <em>Callandor</em>’u ellerine almış, oturuyordu ve bir kadın başını onun dizine yaslamıştı. Osan’gar’ın görebildiği kadarıyla iki kadın vardı, biri diğerinin yanında diz çökmüştü, ama bir adamın sırtı yüzünden doğru düzgün görülmüyorlardı. Al’Thor olduğunu bilmek için adamın yüzünü görmesine gerek yoktu. Yanında, yerde yatan anahtar bu kadarını anlatıyordu zaten. Anahtar Osan’gar’ın gözlerine çok parlak geliyordu. Kafasının içinde, güneşin, bin güneşin ışığını boğuyordu. Onunla neler yapabilirdi! Al’Thor’la beraber yok edilmesi yazık olacaktı. Ama yine de, al’Thor öldükten sonra <em>Callandor</em>’u alabilirdi. Seçilmişler arasında kimsenin bir <em>angreal</em>’i bile yoktu. O kristal kılıcı aldıktan sonra Moridin bile onun önünde sinecekti. Nae’blis? Al’Thor’u yok ettikten, onun burada yaptığı her şeyi geri çevirdikten sonra Osan’gar Nae’blis olacaktı. Yumuşak bir kahkahayla şerateş ördü. Günün kahramanının o olacağı kimin aklına gelirdi ki?</p>

    <p class="paragraf">Elza yavaşça yürüyerek çevredeki ormanlık tepeleri incelerken aniden durdu. Göz ucu ile bir hareket yakalamıştı. Başını yavaşça çevirdi, ama o hareketi gördüğü tepeye kadar değil. Gün onun için çok zor olmuştu. Cairhien’deki Aiel çadırlarında geçirdiği tutsaklık günlerinde, Yenidendoğan Ejder’in Son Savaş’a ulaşmasının çok önemli olduğunu anlamıştı. Aniden öyle kör edici bir açıklıkla anlamıştı ki, daha önce görememiş olmasına şaşırmıştı. Şimdi onun için açıktı, o tepenin üzerindeki ağaç gövdesinin arkasından gözetleyen adamın yüzü kadar açık. Bugün Seçilmişlerle savaşmak zorunda kalmıştı. Onlardan birini öldürse kuşkusuz Yüce Efendi anlardı, ama Corlan Dashiva yalnızca bir Asha’man’dı. Dashiva elini onun durduğu tepeye doğru kaldırdı ve Elza Jahar’ın ellerindeki <em>Callandor</em> aracılığı ile çekebildiğince çekti. Elza için <em>saidin</em> yıkıma pek uygundu. Diğer tepe kırmızı, mavi ve altın rengi, parıl parıl ateşten dev bir topla sarıldı. Gittiği zaman, o diğer tepe eskisinden on beş metre aşağıda, pürüzsüz bir yüzeyle bitiyordu.</p>

    <p class="paragraf">Moghedien neden bu kadar kaldığından emin değildi. Gün batımına ancak iki saat kalmış olmalıydı ve orman sessizdi. Anahtar dışında <em>saidar</em> yönlendirildiğini hissedemiyordu. Bir yerlerde küçük miktarlarda kullanan vardı, ama önceki gibi değil. Savaş bitmişti ve diğer Seçilmişler ya ölmüş ya kaçmıştı. Yenildikleri açıktı, çünkü anahtar kafasının içinde hâlâ ışıl ışıldı. Bunca uzun süre, bu düzeyde kullanıldıktan sonra Choedan Kal’ın hâlâ sağlam kalmış olması şaşırtıcıydı.</p>

    <p>Yüksek zirvesinde uzandı, çenesini ellerine dayadı ve büyük kubbeyi izledi. Artık siyah diye tanımlamak imkânsızdı. Onu tanımlayacak sözcük yoktu, ama siyah solgun bir renk kalıyordu. Şimdi gökyüzüne doğru üç kilometreden fazla yükselen yarım bir top olmuştu. Havadaki son ışıkları da soğuruyormuş gibi, çevresinde kalın bir gölge tabakası vardı. Neden korkmadığını anlayamıyordu. O şey tüm dünyayı sarana ya da belki Aran’gar’ın dediği gibi dünyayı paramparça edene kadar büyüyebilirdi. Ama bu olursa, güvenli yer kalmazdı, Örümcek’in saklanabileceği gölgeler olmazdı.</p>

    <p>Aniden o kara, pürüzsüz yüzeyde bir şey kıvrandı. Alevler siyahtan da siyah olsa, alev gibi, diye tanımlardı. Sonra bir tane daha, bir tane daha, ta ki kubbe bir cehennem ateşi ile kaynamaya başlayana kadar. On binlerce gök gürültüsünün kükremesi üzerine ellerini kulaklarına kapattı ve o çatırtı içinde sessizce haykırmaya başladı. Kubbe bir yürek atımı için gereken sürede kendi üzerine çöktü, iğne ucu kadar oldu ve kayboldu. Artık uluyan rüzgârdı, yok olan kubbeye doğru akıyor, tutunmak için ne kadar çaresizce çabalarsa çabalasın onu taşlı arazide sürüklüyor, ağaçlara çarpıyor, havaya kaldırıyordu. Tuhaf bir biçimde, hâlâ korkmuyordu. Bu işten canlı kurtulursa, bir daha korkmayacağını hissediyordu.</p>

    <p class="paragraf">Cadsuane eskiden <em>ter’angreal</em> olan şeyi yere bıraktı. Artık kadın heykeli denemezdi ona. Yüz her zamanki kadar dingindi, ama şekil ikiye ayrılmıştı ve bir yanı kabarcıklı mum gibi yumru yumru olmuştu. Buna, paramparça olmuş, yerde yalan kristal küreyi tutan kol da dahildi. Eril şekil hâlâ sağlamdı ve heybesine tıkılmıştı bile. <em>Callandor</em> da güvene alınmıştı. Baştan çıkarıcı bir şeyi tepenin üzerinde bırakmamak en iyisiydi. Eskiden Shadar Logoth’un olduğu yerde şimdi ormanın içinde, dev bir açıklık yatıyordu. Kusursuz bir daireydi ve öyle genişti ki ufuktaki güneşe rağmen uzak ucunun aşağı eğimle gözden kaybolduğunu görebiliyordu.</p>

    <p>Aksayan savaş atını çekerek yamaca gelen Lan, Nynaeve’in yere uzatılmış, çenesine kadar peleriniyle örtülmüş olduğunu görünce siyah aygırın dizginlerini bıraktı. Genç al’Thor onun yanında yatıyordu ve onun da pelerini üzerine örtülmüştü. Min başını onun göğsüne dayamış, yanına büzülmüştü. Gözleri kapalıydı, ama küçük gülümsemesine bakılırsa uyumuyordu. Lan onlara dikkat etmeden kalan mesafeyi koşarak aştı, dizlerinin üzerine çöktü ve Nynaeve’in başını nazikçe kollarına aldı. Oğlan gibi, Nynaeve de hiç kıpırdamadı.</p>

    <p>“Yalnızca baygınlar,” dedi Cadsuane Lan’e. “Corele kendi başlarına kendilerine gelmelerine izin vermenin daha iyi olacağını söyledi.” Corele bunun ne kadar sürebileceğini bilememişti. Damer da öyle. Damer’ın düşündüğünün aksine oğlanın yan tarafındaki yaralar değişmemişti. Bütün bunlar çok rahatsız ediciydi.</p>

    <p>Tepenin biraz yukarısında, kel Asha’man inleyen Beldeine’in üzerine eğilmişti ve tuhaf Şifasını örerken parmakları kadının hemen üzerinde kıpırdanıyordu. Bir saattir meşguldü adam. Alivia şaşkın şaşkın bakarak kırılmış ve kemiğe dek kavrulmuş kolunu esnetmekten kendini alamıyordu. Sarene sallanarak yürüyordu, ama bunun tek sebebi yorgunluğuydu. Ormanda ölecekti neredeyse ve yaşadığı deneyim yüzünden hâlâ iri iri açılmış gözlerle bakıyordu çevresine. Beyazlar bu tür şeylere alışık değildi.</p>

    <p>Herkes o kadar şanslı değildi. Verin ve Deniz Halkı kadını Kumira’nın pelerinle örtülmüş cesedinin yanında oturuyorlardı, dudakları kadının ruhu için ettikleri son dua ile sessizce kıpırdıyordu. Nesune ağlamakta olan Daigian’ı beceriksizce teselli etmeye çalışıyordu. Daigian Eben’in cesedini kollarına almış, bebek gibi sallıyordu. Yeşiller bu tür şeylere alışık olurdu, ama Cadsuane birkaç incinmiş Terkedilmiş ve bir ölü kaçak karşısında kendi insanlarından ikisini kaybetmekten hoşlanmamıştı.</p>

    <p>“Temiz,” dedi Jahar yine, yumuşak sesle. Bu sefer oturan Merise’ti ve adamın başı onun kucağındaydı. Kadının mavi gözleri her zamanki kadar sertti, ama adamın siyah saçlarını nazikçe okşuyordu. “Temiz.”</p>

    <p>Cadsuane ve Merise oğlanın başının üzerinden bakıştılar. Damer ve Jahar da aynı şeyi söylemişti, leke gitmişti, ama hiç kırıntı kalmadığından nasıl emin olabiliyorlardı? Merise onun oğlanla zincir kurmasına izin vermişti ve Cadsuane diğer Yeşil’in tarif ettiğine benzer bir şey hissetmemişti, ama nasıl emin olabiliyorlardı? <em>Saidin</em> o kadar yabancıydı ki, o deli kaosun içine her şey saklanmış olabilirdi.</p>

    <p>“Muhafızlar döner dönmez gitmek istiyorum,” diye bildirdi. Ona uyan bir yanıt bulamadığı çok fazla soru vardı, ama artık genç al’Thor elindeydi ve onu kaybetmeye niyeti yoktu.</p>

    <p class="paragraf">Gece çöktü. Tepede, rüzgâr eskiden bir <em>ter’angreal</em> olan şeyin parçalarının üzerinde esti. Aşağıda Shadar Logoth’un mezarı yatıyordu ve dünyaya umut veriyordu. Ve uzak Tremalking’de, Yanılsama Zamanı’nın sona erdiği söylentisi yayılmaya başlamıştı.</p>
  </div>
</body>
</html>
