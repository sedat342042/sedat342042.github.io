<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kışın Yüreği</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="14. Peçenin Perdelediği">14<br />
    Peçenin Perdelediği</h1>

    <p><em>Kidron’un Zaferi</em> uzun deniz dalgaları üzerinde yükselip alçalıyor, kıç kamarasındaki yaldızlı lambaları askılarının üzerinde sallıyordu, ama Selucia’nın kendinden emin eli kafasında kayarken Tuon sakin sakin oturuyordu. Yüksek kıç pencerelerinden diğer büyük gemilerin beyaz köpükler içinde, gri yeşil dalgaları yara yara ilerlediğini görebiliyordu. Sıra sıra yüzlerce gemi ufka doğru uzanıyordu. Tanchico’da bunun dört katını bırakmışlardı. <em>Rhyagelle,</em> Eve Dönmüş Olanlar. <em>Corenne,</em> Dönüş başlamıştı.</p>

    <p>Süzülen bir albatros <em>Kidron</em>’u takip ediyor gibiydi, gerçekten de bir zafer alameti, ama kuşun uzun kanatları beyaz değil siyahtı. Yine de aynı anlama geliyor olmalıydı. Alametler mekâna göre değişmezdi. Şafakta öten bir baykuş, Imfaral’da da olsanız Noren M’Shar’da da, ölüm ve bulutsuz yağmur demekti.</p>

    <p>Giydiricisinin usturasının sabah ayini yatıştırıcıydı ve bugün yatışmaya ihtiyacı vardı. Dün gece öfkeyle emir vermişti. Hiçbir emir öfkeyle verilmemeliydi. Neredeyse <em>sei’mosiev</em> gibi, onur kaybetmiş gibi hissediyordu. Dengesi bozulmuştu ve albatros olsa da olmasa da, <em>sei’taer</em> kaybı kadar kötü bir alametti Dönüş için.</p>

    <p>Selucia son köpükleri ılık, ıslak bezle sildi, sonra kuru bez kullandı ve son olarak pürüzsüz kafasını bir fırçayla hafifçe pudraladı. Giydiricisi geri çekildiği zaman Tuon ayağa kalktı ve girift işlemeli mavi ipekten sabahlığının altın mavi desenli halıya düşmesine izin verdi. Serin hava esmer derisindeki tüyleri kaldırdı hemen. On hizmetçisinin dördü zarifçe duvarın dibinde diz çöktükleri yerlerden kalktılar. İncecik, beyaz cüppeleri içinde temiz hatlı ve alımlıydılar. Hepsi becerileri kadar görünüşleri için de satın alınmışlardı ve çok becerikliydiler. Seanchan’dan buraya yaptıkları uzun yolculuk sırasında geminin hareketlerine alışmışlardı ve oymalı sandıkların üzerine hazırlanmış elbiseleri alıp Selucia’ya getirmek için koşturdular. Selucia <em>da’covale</em>’nin onu giydirmesine asla izin vermezdi, çoraplarını ya da terliklerini bile.</p>

    <p>Güzel eskimiş fildişi rengi pilili elbiseyi Tuon’un başından geçirirken, genç kadın iç duvara tutturulmuş yüksek aynadaki yansımalarını karşılaştırmaktan alamadı kendini. Altın saçlı Selucia azametli, krema tenli bir güzelliğe ve serin, mavi gözlere sahipti. Başının sol yanı tıraşlanmış olmasa herkes onu <em>so’jhin</em> değil Kan’dan, hem de yüksek düzeyli sanabilirdi. Sesli olarak dile getirse kadını şoke edecek bir fikir. Herhangi birinin sahip olduğu konumu aşması fikri Selucia’yı dehşete düşürürdü. Tuon, kendisinin böylesine buyurgan bir varlığı olmadığını biliyordu. Gözleri fazla iriydi, parlak bir kahverengiydi. Sert ifadesini korumayı unuttuğunda, yürek şeklindeki yüzü yaramaz bir çocuğa aitmiş gibi görünüyordu. Başının üstü Selucia’nın göz hizasına gelmiyordu, üstelik giydiricisi uzun boylu bir kadın değildi. Tuon en iyilerle birlikte at binebilirdi, güreşte üstündü, uygun silahları kullanabilirdi, ama etkileyici olmak için her zaman zihnini çalıştırması gerekmişti. O aleti, tüm diğer yeteneklerinin toplamından daha sıkı eğitmişti. En azından geniş, altın örgü kemeri belini vurguluyor, elbise giymiş oğlan çocuğu sanılmamasını sağlıyordu. Selucia geçerken erkekler izlerdi ve Tuon bazılarının kadının dolgun göğüsleri hakkında yorumlar mırıldandığına kulak misafiri olmuştu. Belki bunun buyurgan bir varlıkla ilgisi yoktu, ama birazcık daha dolgun göğüslere sahip olmak hoş olurdu.</p>

    <p>“Işık üzerimde olsun,” diye mırıldandı Selucia, eğleniyormuş gibi, <em>da’covale</em>’ler geri dönüp duvarın dibinde diz çökerken. “Başınızın tıraşlandığı ilk günden beri bunu her sabah yapıyorsunuz. Üç sene sonra, hâlâ tıraşlamadığım yer kalmış olabileceğini mi düşünüyorsunuz?”</p>

    <p>Tuon elini çıplak kafasından geçirdiğini fark etti. Tıraşlanmamış yer aradığını itiraf etti kendine hüzünle. “Bırakmış olsan,” dedi sahte bir haşinlikle, “seni dövdürürdüm. Senin benim üzerimde sopa kullandığın zamanların bedeli olarak.”</p>

    <p>Selucia Tuon’un boynuna bir yakut dizisi yerleştirirken güldü. “Hepsini ödetirseniz bir daha asla oturamayabilirim.”</p>

    <p>Tuon gülümsedi. Tuon’un annesi Selucia’yı ona beşik armağanı olarak, sütninesi olarak vermişti; daha da önemlisi, gölgesi, kimsenin bilmediği koruması olarak. Selucia hayatının ilk yirmi beş senesi boyunca bu işler için eğitim almıştı ve gizlice ikincisi için eğitilmişti. Tuon’un on altıncı isim gününde, başı ilk tıraşlandığı zaman, Selucia’ya Evinin geleneksel armağanlarını vermişti; gösterdiği ilgi için küçük bir mülk, verdiği terbiye için af, onu cezalandırdığı her sefer için yüz altın taht dolu bir çuval. Bir yetişkin olarak sunulmasını izlemeye gelen Kan, onca altın çuvalı karşısında etkilenmişti ve çoğu o parayı ele geçirmeyi isterdi. Tuon... ele avuca sığmaz bir çocuktu; dikbaşlı olduğundan bahsetmeye bile gerek yoktu. Ve son geleneksel armağan: bir sonraki görev yerini Selucia’nın kendisinin seçme şansı. Vakur kadın güce ve yetkeye sırtını dönüp, Tuon’un baş hizmetkârı, giydiricisi olmak istediği zaman izleyen kalabalık mı daha çok şaşırmıştı, yoksa kendisi mi, emin değildi. Hâlâ gölgesiydi, elbette, ama bu açıklanmamıştı. Tuon bu karara çok sevinmişti.</p>

    <p>“Belki on altı seneye yayılmış küçük dozlar halinde,” dedi. Aynada kendini gördüğü zaman, sözlerinde acılık olmadığını ifade etmek için gülümsemesini korudu, sonra sert bir ifade takındı. Onu yetiştiren kadını, yetişkin olana dek yalnızca senede iki kez gördüğü annesinden ya da daha ilk adımlarından itibaren annesinin beğenisini kazanmak için rekabet etmesi gerektiğini öğrendiği kız ve erkek kardeşlerinden daha çok sevdiği kesindi. O rekabet sırasında, şimdiye dek iki tanesi ölmüştü ve üçü onu öldürmeye çalışmıştı. Bir kız, bir erkek kardeşi <em>da’covale</em> yapılmış, isimleri kayıtlardan yönlendirme yetenekleri öğrenilmiş gibi kararlı bir biçimde çıkarılmıştı. Şimdi bile Tuon’un konumu güvende sayılmazdı. Tek bir yanlış adım sonucunda ölebilir ya da daha kötüsü unvanı elinden alınıp pazarda satılabilirdi. Işık’ın takdisi, gülümsediği zaman hâlâ on altı yaşında görünüyordu! En fazla!</p>

    <p>Selucia gülerek dönüp, giyinme masasının üzerindeki kırmızı lake kaplı desteğinin üzerinden altın dantel başlığı aldı. Seyrek dantel tıraşlanmış kafasını teşhir edecek, Kuzgun ve Güllerden olduğunu gösterecekti. Belki <em>sei’mosiev</em> değildi, ama <em>Corenne</em> aşkına dengesini yeniden bulmalıydı. <em>Soe’feia</em>’sı Anath’dan bir kefaret belirlemesini isteyebilirdi, ama Neferi’nin beklenmedik ölümünden bu yana iki seneden az zaman geçmişti ve yerine gelen kişiye hâlâ alışamamıştı. Bir şey ona, bunu kendi başına yapması gerektiğini söylüyordu. Belki de bilinçli olarak fark etmediği bir alamet görmüştü. Bir gemide karınca olması olası değildi, ama bir sürü farklı türden böcek olabilirdi.</p>

    <p>“Hayır, Selucia,” dedi sessizce. “Peçe.”</p>

    <p>Selucia’nın ağzı onaylamazlıkla gerildi, ama sessizce başlığı yerine koydu. Şimdiki gibi yalnızlarken dilini özgürce kullanma hakkına sahipti, ama nelerin söylenebileceğini, nelerin söylenemeyeceğini biliyordu. Tuon’un onu yalnızca iki kez cezalandırması gerekmişti ve Işık’ın gerçeği, Selucia kadar çok üzülmüştü buna. Kadın konuşmadan uzun, şeffaf bir peçe çıkardı, Tuon’un başına örttü ve yakutlarla süslü ince, altın bir bantla tutturdu. <em>Da’covale</em>’lerin cüppelerinden de saydam olan peçe, Tuon’un yüzünü hiç saklamıyordu. Ama önemli olan şeyi saklıyordu.</p>

    <p>Selucia Tuon’un omuzlarına uzun, altın işlemeli mavi bir pelerin koydu, geriledi ve altın rengi örgüsünün ucu halıya değene kadar eğildi. Diz çökmüş <em>da’covale</em>’ler yüzlerini yere yasladılar. Mahremiyet sona ermek üzereydi. Tuon kamaradan yalnız çıktı.</p>

    <p>İkinci kamarada altı <em>sul’dam</em>’ı, iki yanda üçer üçer dizilmişti ve <em>damane</em>’leri önlerinde, güvertenin geniş, cilalı tahtaları üzerinde diz çökmüşlerdi. Onu gördüklerinde <em>sul’dam</em>’lar sırtlarını dikleştirdiler. Eteklerindeki kırmızı fon üzerinde gümüş şimşekler kadar gururlu görünüyorlardı. Grilere bürünmüş <em>damane</em>’ler diz çöktükleri yerde, kendi gururları ile dik duruyorlardı. Zavallı Lidya dışında. O dizleri üzerinde büzülmüş, gözyaşları ile lekelenmiş yüzünü güverteye yaslamaya çalışıyordu. Kızıl saçlı <em>damane</em>’nin tasmasını tutan Ianelle ona kaşlarını çattı.</p>

    <p>Tuon içini çekti. Dün geceki öfkesinin sorumlusu Lidya’ydı. Hayır, öfkesine o sebep olmuştu, ama kendi duygularının sorumlusu Tuon’du. <em>Damane</em>’ye falına bakmasını emretmişti ve işittikleri hoşuna gitmediği için onun sopalanmasını emretmemeliydi.</p>

    <p>Eğilerek Lidya’nın çenesini avucuna aldı; uzun, kırmızı boyalı tırnaklarını <em>damane</em>’nin çilli yanağına yasladı ve onu çekip topuklarının üzerine oturttu. <em>Damane</em> irkildi ve taze gözyaşları döktü, Tuon onları parmaklarıyla dikkatle silerek <em>damane</em>’yi dizleri üzerinde dik durmaya zorladı. “Lidya iyi bir <em>damane,</em> Ianelle,” dedi. “Kırbaç izlerine sorfa sür ve izler yok olana kadar acısını gidermesi için aslanyürek ver. Ve izler gidene kadar, her öğünde tatlı krema yiyecek.”</p>

    <p>“Yüksek Leydi nasıl emrederse,” diye yanıt verdi Ianelle resmi bir biçimde, ama hafifçe gülümsüyordu. Tüm <em>sul’dam</em>’lar Lidya’yı severdi ve <em>damane</em>’yi cezalandırmak kadının hoşuna gitmemişti. “Şişmanlarsa onu koşuya çıkarırım. Yüksek Leydi.”</p>

    <p>Lidya başını çevirerek Tuon’un avucunu öptü ve mırıldandı, “Lidya’nın hanımı çok nazik. Lidya şişmanlamayacak.”</p>

    <p>Tuon iki sıra boyunca yürüyerek her <em>sul’dam</em>’a birkaç kelime etti, her birinin <em>damane</em>’sini okşadı. Yanında getirdiği altısı en iyileriydi ve kendisinin onlar için hissettiği sevgiyle denk bir sevgiyle gülümsüyorlardı. Seçilmek için hevesle yarışmışlardı. Tombul, sarı saçlı Dali ile Dani kız kardeştiler ve bir <em>sul’dam</em>’ın talimatlarına ihtiyaçları yoktu. Saçları gözleri kadar grileşmiş Charral, hâlâ en çevik dönebilen <em>damane</em> idi. Sıkı, kıvırcık, siyah saçlarında kırmızı kurdeleler taşıyan Sera en güçlüleriydi ve bir <em>sul’dam</em> kadar gururluydu. Tuon’dan bile kısa olan Tiny Mylen, altı <em>damane</em> arasında Tuon’un özel gururuydu.</p>

    <p>Yetişkinliğe eriştiğinde <em>sul’dam</em>’lık sınavına girmesini pek çok kişiye tuhaf gelmişti, ama o sırada kimse onu reddedemiyordu. Annesi dışında. Annesi sessiz kalarak izin vermişti. Gerçekten <em>sul’dam</em> olması düşünülemez bir şeydi, elbette, ama Tuon için <em>damane</em> eğitmek, at eğitmek kadar zevkliydi ve ikisinde de iyiydi. Mylen bunun kanıtıydı. Tuon onu Shon Kifar rıhtımlarında satın aldığında solgun, küçük damane şok ve korkudan yarı ölüydü; yemek yemeyi, su içmeyi reddetmişti. <em>Der’sul’dam</em>’ların hepsi ümidini kesmiş, onun fazla yaşamayacağını söylemişlerdi, ama şimdi Mylen Tuon’a gülümsüyor, daha o <em>damane</em>’nin siyah saçlarını okşamak üzere uzanmadan, elini öpmek için eğiliyordu. Eskiden bir deri bir kemikken, şimdi biraz tombuldu. Tasmasını tutan Catrona onu paylamak yerine, normalde sert olan kara yüzünü kırıştıran bir gülümseme bahşetti ve Mylen’in mükemmel bir <em>damane</em> olduğunu mırıldandı. Doğruydu; artık kimse onun eskiden kendine Aes Sedai dediğine inanmazdı.</p>

    <p>Ayrılmadan önce, Tuon <em>damane</em>’lerin beslenmesi ve egzersizi hakkında birkaç emir verdi. <em>Sul’dam</em>’lar ne yapacaklarını biliyorlardı, tıpkı Tuon’un maiyetindeki diğer on ikisi gibi, yoksa hizmetine almazdı onları, ama Tuon ilgilenmeyecek kimsenin <em>damane</em> beslemesine izin verilmemesi gerektiğine inanırdı. Her <em>damane</em>’sinin kendine has özelliklerini, kendi yüzü kadar iyi bilirdi.</p>

    <p>Dış kamarada, duvarlar boyunca dizilmiş, kan kırmızı ve siyaha kaçan yeşil lakeli zırhları içindeki Ölümnöbeti Askerleri o girince dikleştiler. Yani, heykellerin dikleştikleri ne kadar söylenebilirse o kadar dikleştiler. Sert yüzlü adamlardı. Onlar ve beş yüz Ölümnöbeti Askeri daha Tuon’un güvenliği ile görevlendirilmişlerdi. Onu korumak için hepsi ve herhangi biri ölürdü. Tuon ölürse onlar da ölürlerdi. Her biri gönüllü olmuş, onun koruması olmak için başvurmuştu. Peçeyi görünce kır kafalı Yüzbaşı Musenge yalnızca iki kişinin güvertede ona eşlik etmesini emretti. Güvertede, kırmızı yeşil giysiler içinde iki düzine Ogier Bahçıvan kapının iki yanına dizilmiş, siyah püsküllü baltalarını önlerinde dikmiş, sert bakışlarla herhangi bir tehlikeye karşı nöbet tutuyorlardı. Tuon ölse onlar ölmezdi, ama onlar da korumalığına gönüllü olmuşlardı ve Tuon tereddüde düşmeden hayatını o iri ellerden herhangi birine bırakabilirdi.</p>

    <p><em>Kidron</em>’un üç yüksek direğindeki kaburgalı yelkenler, gemiyi ilerideki karaya sürükleyen soğuk kış rüzgârı ile şişmişti. Karanlık kıyı o kadar yakındı ki Tuon tepeleri ve burunları seçebiliyordu. Güverte erkek ve kadınlarla doluydu; ipeklere bürünmüş Kan’dan yolcuları, pelerinlerini savuran rüzgârı aralarından koşturan yalınayak kadın ve erkek mürettebat gibi görmezden geliyorlardı. Asillerin bazıları mürettebatı biraz fazla gösterişli bir biçimde görmezden geliyordu, sanki onlar her iki adımda bir diz çökerek ya da eğilerek gemiyi idare edebilirlermiş gibi. Yere kapanmaya hazırlanan Kan, Tuon’un peçesini gördükleri zaman, dengin denge yaptığı gibi hafifçe eğilmekle yetindiler. Herkesin Tuon’un sekreteri sandığı keskin burunlu Yuril tek dizinin üzerine çöktü. Adam sekreteriydi, elbette, ama aynı zamanda Eliydi, Arayıcılarının kumandanıydı. Macura denen kadın yere kapandı ve güverteyi öptü, sonra Yuril’in birkaç sessiz kelimesi üzerine kızararak, kırmızı pilili eteğini sıvazlayarak ayağa kalktı. Tuon Tanchico’dayken kadını hizmetine almakta tereddüt etmişti, ama kadın bir <em>da’covale</em> gibi yalvarmıştı. Bir sebepten Aes Sedailerden iliklerine dek nefret ediyordu ve verdiği son derece kıymetli bilgiler karşılığında aldığı ödüllere rağmen onlara daha fazla zarar verebilmeyi umuyordu.</p>

    <p>Tuon Kan’a başını eğerek, peşindeki iki Ölümnöbeti Askeri ile kıç güverteye tırmandı. Rüzgâr pelerinini idare etmesini güçleştiriyordu ve peçesini bir an yüzüne bastırıyor, bir sonrakinde başının üzerinden savuruyordu. Fark etmezdi; onu takmış olması yeterliydi. Kişisel sancağı, kadim savaş arabasına koşulmuş iki altın aslan, kıç tarafta, uzun bir dümen yekesini kontrol etmek için çabalayan altı dümencinin tepesinde dalgalanıyordu. Peçesini gören ilk gemici haberi iletir iletmez Kuzgun ve Gül kaldırılmıştı. <em>Kidron</em>’un kaptanı olan geniş, yıpranmış kadının beyaz saçları ve inanılmaz yeşil gözleri vardı. Tuon’un terliği kıç güverteye dokunur dokunmaz kaptan eğildi, sonra hemen gemisi ile ilgilenmeye geri döndü.</p>

    <p>Anath simsiyah ipekler içinde küpeştede duruyordu. Pelerini ya da başlığı olmamasına rağmen soğuk rüzgârdan etkilenmez görünüyordu. İnce bir kadındı, bir erkek için bile uzun boyluydu. Kömür karası yüzü güzeldi, ama iri, kara gözleri deliciydi. Neferi öldüğü zaman İmparatoriçe –sonsuza dek yaşasın– tarafından görevlendirilen <em>Soe’feia</em>’sı, yani Gerçeksöyleyeniydi. Neferi’nin Sol Eli onun yerini almak üzere eğitilmiş, hazırken sürpriz olmuştu, ama İmparatoriçe Kristal Taht’tan konuştuğunda, sözü yasaydı. <em>Soe’feia</em>’nızdan <em>korkmanız</em> kesinlikle beklenmiyordu, ama Tuon biraz korkuyordu. Kadına katılarak korkuluğu kavradı ve boyalı tırnağını kırmamak için ellerini gevşetmesi gerekti. Bu çok kötü şans getirirdi.</p>

    <p>“Demek öyle,” dedi Anath, sözcükleri Tuon’un kafatasına çivi gibi çakarcasına. Uzun boylu kadın ona kaşlarını çattı ve sesi horgörü doluydu. “Yüzünü saklıyorsun –bir açıdan. Şimdi tam da Yüksek Leydi Tuon oldun. Yalnız, bahsetmeseler de herkes hâlâ gerçekte kim olduğunu biliyor. Bu komediyi daha ne kadar sürdürmeyi düşünüyorsun?” Anath’ın dolgun dudakları alayla kıvrıldı ve ince eliyle sert, önemsemez bir jest yaptı. “Sanırım bu ahmaklık dövdürdüğün <em>damane</em> yüzünden. Böyle küçük bir şey yüzünden bakışlarını yere indirdiğini düşünmen aptallık. Seni öfkelendirecek ne söyledi? Kimse bilmiyor gibi. Yalnızca kaçırdığıma üzüldüğüm bir öfke krizi geçirdiğini söylediler.”</p>

    <p>Tuon korkuluktaki ellerini kıpırtısız tuttu. Titremek istiyorlardı. Yüzündeki sert ifadeyi korumaya çalıştı. “Bir alamet kaldırmamı söyleyene kadar peçeyi takacağım, Anath,” dedi, sakin bir sesle. Şans eseri Lidya’nın sır dolu sözlerini kimse işitmemişti. O <em>damane</em>’nin geleceği öngörebildiğini herkes biliyordu ve Kan’dan biri işitecek olursa, herkes ellerinin arkasında kaderini konuşmaya başlardı.</p>

    <p>Anath kabaca güldü ve ona bir kez daha, daha detaylı bir şekilde, ne büyük bir aptal olduğunu anlatmaya başladı. Çok daha detaylı bir şekilde. Sesini alçaltmaya zahmet etmedi. Kaptan Tehan dümdüz önüne bakıyordu, ama gözleri kırışık suratından düşüverecekmiş gibi görünüyordu. Yanakları gittikçe daha çok kızarsa da Tuon dikkatle dinledi. Sonunda, peçesi tutuşacakmış gibi gelmeye başladı.</p>

    <p>Kan’dan olan pek çok kişi Seslerine <em>Soe’feia</em> derdi, ama Kan’ın Sesleri <em>so’jhin</em>’di ve <em>Soe’feia</em> olarak adlandırılmış olsalar bile, sahiplerini kızdırırlarsa cezalandırılabileceklerini bilirlerdi. Gerçeksöyleyen hiçbir şekilde emir almamalı, zorlanmamalıydı. Bir Gerçeksöyleyen, siz işitmek isteseniz de istemeseniz de, yalın gerçeği söylemek ve dinlediğinizden emin olmak <em>zorundaydı.</em> Seslerine <em>Soe’feia</em> diyen Kan, neredeyse bin sene önce, tüm sarayın önünde yüzüne tokat attıktan sonra <em>Soe’feia</em>’sının yaşamasına ve görevine devam etmesine izin verdiği için, Kristal Taht’a oturan son erkek olan Algwyn’in deli olduğunu düşünüyordu. Tuon’un ailesinin geleneklerini gözleri faltaşı gibi açılmış kaptandan daha fazla anlamıyorlardı. Yüzlerini yarı saklayan yanak koruyucularının arkasında Ölümnöbeti Askerleri’nin ifadeleri hiç değişmedi. Onlar anlıyordu.</p>

    <p>“Teşekkür ederim, ama kefarete ihtiyacım yok,” dedi nazikçe, Anath sonunda söylevini bitirdiğinde.</p>

    <p>Bir kez, merdivenden düşmek gibi aptalca bir sebepten öldüğü için Neferi’ye küfrettikten sonra, yeni <em>Soe’feia</em>’sından ona bu hizmeti vermesini istemişti. Ölüye küfretmek aylar boyunca <em>sei’mosiev</em> olmanıza yeterdi. Kadın tuhaf bir şekilde, neredeyse nazik davranmıştı, ama Tuon daha sonra günler boyunca ağlamış, iç eteklik bile giyememişti. Ama öneriyi reddetmesinin sebebi bu değildi; kefaret sert olmalıydı, yoksa dengeyi sağlamaya yaramazdı. Hayır, kolay yolu seçmeyecekti, çünkü kararını vermişti. Ve itiraf etmeliydi, <em>Soe’feia</em>’sının tavsiyesine direnmek istiyordu. Onu hiç dinlememek istiyordu. Selucia’nın dediği gibi, her zaman dikbaşlı olmuştu. Gerçeksöyleyeninizi dinlemeyi reddetmek iğrençti. Belki, o dengeyi yeniden kurmak için kabul etmeliydi. Geminin yanında üç uzun, gri yunus yükseldi ve haykırdı. Üç ve bir daha yükselmediler. Seçtiğin yoldan ayrılma.</p>

    <p>“Kıyıya indiğimizde,” dedi, “Yüksek Leydi Suroth övülmeli.” Seçtiğin yoldan ayrılma. “Ve hırsları incelenmeli. Önceller ile, İmparatoriçe’nin, sonsuza dek yaşasın, düşlediğinden daha fazlasını başardı, ama böylesine büyük ölçekte başarı aynı ölçüde büyük hırslar yaratır.”</p>

    <p>Anath konu değişimi üzerine dudaklarını bastırarak sırtını dikleştirdi. Gözleri çakmak çakmaktı. “Suroth’un hırsının İmparatoriçe’nin çıkarı olduğundan eminim,” dedi sertçe.</p>

    <p>Tuon başını salladı. Kendisi o kadar emin değildi. Bu tür bir eminlik onu bile Kuzgunlar Kulesi’ne götürebilirdi. Belki özellikle onu. “Yenidendoğan Ejder’le en kısa sürede bağlantı kurmak için bir yol bulmalıyım. Tarmon Gai’don’dan önce Kristal Taht’ın önünde diz çökmeli, yoksa her şey kaybedilir.” Ejder Kehanetleri bunu açık açık söylüyordu.</p>

    <p>Anath’ın ruh hali bir anda değişti. Gülümseyerek elini sahiplenircesine Tuon’un omzuna koydu. Fazla ileri gidiyordu, ama o <em>Soe’feia</em> idi ve sahiplenme fikri yalnızca Tuon’un zihninde olmalıydı. “Dikkatli olmalısın,” diye mırıldandı Anath. “Kaçmasına izin vermeyecek kadar geç olana dek onun için ne kadar tehlikeli olduğunu öğrenmesine izin vermemelisin.”</p>

    <p>Başka tavsiyeleri de vardı, ama Tuon bir kulağından girip diğerinden çıkmalarına izin verdi. İşitecek kadar kulak verdi, ama daha önce yüz kez dinlemediği şeyler değildi. Geminin ilerisinde, büyük bir limanın ağzını görebiliyordu. Ebou Dar, <em>Corenne</em>’in yayılacağı yer. Tıpkı Tanchico’dan yayıldıkları gibi. Düşünce ona bir zevk ve başarı heyecanı verdi. Peçesinin arkasında, o yalnızca Yüksek Leydi Tuon’du, Kan’dan olan diğerlerinden daha büyük mevki sahibi olmayan biri. Ama yüreğinin içinde, o her zaman Tuon Athaem Kore Paendrag’dı, Dokuz Ayın Kızı ve atalarından çalınan toprakları geri almaya gelmişti.</p>
  </div>
</body>
</html>
