<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kışın Yüreği</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="29. Bir Başka Plan">29<br />
    Bir Başka Plan</h1>

    <p>Gezgin Kadın’ın tavanı kirişli bodrumu genişti, ama içinde yalnızca beş kişi olmasına rağmen Thom ile Juilin’in paylaştığı oda kadar sıkışık geliyordu. Ters çevrilmiş bir fıçının üzerine konulmuş yağ lambası titreşen gölgeler düşürüyordu. Daha uzakla, bodrum tamamen gölgelere boğulmuştu. Raflar ile kaba taş duvarlar arasında kalan koridorlar bir fıçının yüksekliğinden birazcık daha genişti, ama odanın sıkışık görünmesinin sebebi bu değildi.</p>

    <p>“Yardımını istedim, boynuma geçirilmiş bir ilmik değil,” dedi Joline soğuk soğuk. Anan Hanım’ın bakımı altında, Enid’in yemeklerini yiyerek geçirdiği bir haftanın ardından Aes Sedai artık perişan görünmüyordu. Mat’in kadının üzerinde gördüğü lime lime elbise gitmiş; yerine güzel, mavi yünden, yüksek yakalı, bileklerinde ve yakasında danteller olan bir elbise gelmişti. Titrek ışığın altında kadının yarı gölgeli yüzü öfkeli görünüyordu, gözleri Mat’in yüzüne delikler açmaya çalışıyordu. “Herhangi bir şey yanlış giderse –herhangi bir şey!– savunmasız kalırım!”</p>

    <p>Mat hiçbirine kulak asmıyordu. Sırf iyi kalpli olduğun için –eh, öyle sayılır– yardım teklif et, bak ne hale düşüyorsun. <em>A’dam</em>’ı kadının burnunun altında salladı. Alet elinde uzun, gümüş rengi bir yılan gibi kıvrıldı, lambanın loş aydınlığında ışıldadı, tasma ve bilezik yere sürtündü ve Joline koyu renk eteklerini toplayarak <em>a’dam</em>’ın dokunuşundan kaçındı. Ağzının nasıl çarpıldığına bakarak, bir engerek sanırdınız. Mat tasmanın kadına uyup uymayacağını merak etti; tasma Joline’in ince boynundan daha geniş görünüyordu. “Duvarların dışına çıkar çıkmaz Anan Hanım onu çıkaracak,” diye hırladı. “Ona güveniyorsun, değil mi? Seni burada saklayarak kendi kellesini tehlikeye attı. Sana söylüyorum, tek yol bu!” Joline inatla çenesini kaldırdı. Anan Hanım kendi kendine öfkeli öfkeli mırıldandı.</p>

    <p>“O şeyi takmak istemiyor,” dedi Fen, Mat’in arkasından dümdüz bir sesle.</p>

    <p>“Takmak istemiyorsa takmak istemiyordur,” dedi Blaeric daha da düz bir sesle, Fen’in yanından.</p>

    <p>Joline’in siyah saçlı Muhafızları, birbirinden bu kadar farklı iki adam için, bir kabuk içinde iki bezelye gibi görünüyorlardı. Fen’in kara çekik gözleri ve taşı bile çentebilecek bir çenesi vardı. Blaeric’ten biraz daha kısa boyluydu ama göğsü ve omuzları daha kaslıydı. Yine de birbirlerinin elbiselerini giyebilirlerdi. Fen’in düz, siyah saçları neredeyse omuzlarına gelirken, mavi gözlü Blaeric’in çok kısa saçları biraz daha açık renkliydi. Blaeric Shienarlıydı, tepe tutamını tıraşlamıştı ve dikkat çekmemek için saçlarını uzatıyordu, ama bundan hiç hoşlanmıyordu. Saldaealı olan Fen Joline dışında hiçbir şeyden hoşlanmaz gibiydi. İki adam da Joline’den çok hoşlanıyordu. İki adamın konuşmaları, düşünceleri, hareketleri birbirlerine benziyordu. İkisi de rengi atmış gömlekler ve işçilerin kalçalarının altına kadar sarkan sade, yün yeleklerinden giymişlerdi, ama onlara bakıp da, bu loş aydınlığa rağmen işçi sanmak için insanın kör olması gerekirdi. Gündüz, Anan Hanım’ın onları işe koştuğu ahırlarda... Işık! Mat’e aslanların onlara dişlerini gösteren bir keçiye baktığı gibi bakıyorlardı. Muhafızları göz ucu ile bile görmeyecek bir yere kaydı. Arkasında o adamlar varken, üzerine sakladığı hançerler pek az teselli veriyordu.</p>

    <p>“Onu dinlemeyeceksin, Joline Maza, beni dinleyeceksin.” Setalle ellerini kalçalarına dayadı ve ela gözlerini kadına dikerek ince Aes Sedai’ye döndü. “Yolun her adımını seni ittire ittire yürümem gerekse bile seni Beyaz Kule’ye götüreceğim! Belki yolda bana Aes Sedai olmanın anlamını bildiğini gösterirsin. Yetişkin bir kadın görsem de bana yeter. Şimdiye kadar tek gördüğüm yatağında salya sümük ağlayan ve öfke krizi içinde ağlayan bir çömez!”</p>

    <p>Joline, o iri kahverengi gözleri açabildiğimce açarak, kulaklarına inanamıyormuş gibi bakakaldı ona. Mat de kendi kulaklarına inanabildiğinden emin değildi. Hancılar Aes Sedailerin gırtlaklarına atlamazdı. Fen homurdandı, Blaeric kulağa hiç de iltifatkâr gelmeyen bir şeyler mırıldandı.</p>

    <p>“Senin kapılardaki nöbetçilerin göremeyeceği bir yerden daha öteye gitmene gerek yok,” dedi Mat Setalle’ye telaşla, Joline’in düşünüyor olabileceği bir patlamadan kaçınabileceğim umarak. “Pelerininin başlığını iyice kaldırırsan...” Işık, kadına o süslü pelerinlerden alması gerekecekti! Eh, Juilin bir <em>a’dam</em> çalabiliyorsa, lanet bir pelerin de çalabilirdi. “...nöbetçiler yalnızca bir <em>sul’dam</em> görürler. Gün doğmadan geri dönmüş olurlar ve kimse bir şey anlamaz. Evlilik hançerini takmakla ısrar edersen başka, elbette.” Kendi şakasına güldü, ama kadın gülmedi.</p>

    <p>“Sırf yönlendirebildikleri için kadınların hayvanlara dönüştürüldüğü bir yerde kalabileceğimi mı sanıyorsun?” diye sordu Setalle Anan, odayı aşıp Mat’le burun buruna durarak. “Ailemin kalmasına izin verir miyim sence?” Gözleri Joline’e dik dik bakmışsa, Mat’e çakmak çakmak bakıyordu. Dürüst olmak gerekirse, Mat bu soruyu hiç düşünmemişti. Kendisi <em>damane</em>’lerin özgür kalmasını istiyordu kesinlikle, ama neden kadın için bu kadar önemli olacaktı ki? Ama açık ki önemliydi; kadının eli kemerinin arkasına sokulmuş uzun, kıvrık hançerinin kabzasına gitti ve onu okşadı. Ebou Darlılar hakaret edilmeyi hoş karşılamazdı ve kadın bu açıdan tam bir Ebou Darlıydı. “Seanchanlar geldikten iki gün sonra, ne olduklarını gördüğümde, Gezgin Kadın’ı satmak için pazarlık yapmaya başladım. Her şeyi Lydel Elonid’e günler önce teslim etmeliydim, ama Lydel bodrumunda bir Aes Sedai bulmayı beklemeyeceği için erteliyordum. Gitmeye hazır olduğunuzda adama anahtarları teslim edip sizinle gelebilirim. Lydel sabırsızlanıyor,” diye ekledi anlamlı anlamlı, omzunun üzerinden Joline’e bakarak.</p>

    <p>Ya altınlarım? diye sormak istedi Mat kızgınlıkla. Lydel kadının mutfak zeminin altından çıkan beklenmedik armağanı Mat’in almasına izin verecek miydi? Yine de, boğulacak gibi olmasına sebep olan başka bir şeydi. Aniden Anan Hanım’ın tüm ailesinin peşine takıldığını gözlerinin önüne getirmişti ve buna kadının evli oğulları, kızları, onların çocukları, belki birkaç teyze, hâlâ, amca, dayı, kuzen de dahildi. Düzinelercesi. Belki daha fazlası. Kadın uzaklardan gelmiş olabilirdi, ama kocasının şehrin her yerinde akrabaları vardı. Blaeric sırtına öyle şiddetli bir şaplak attı ki Mat sendeledi.</p>

    <p>Adama dişlerini gösterdi ve Shienarlının bunu bir teşekkür gülümsemesi kabul edeceğini umdu. Blaeric’in yüzündeki ifade hiç değişmedi. Lanet Muhafızlar! Lanet Aes Sedailer! Lanet, lanet hancılar!</p>

    <p>“Anan Hanım,” dedi dikkatle, “benim Ebou Dar’dan nasıl çıkmak istediğim düşünülürse, ancak belli sayıda insana yer var.” Kadına henüz Luca’nın sirkinden bahsetmemişti. Adamı ikna edememesi olasılığı da vardı. Ve Luca’yı ne kadar çok insanı yanına almaya ikna etmesi gerekecekse, işi o kadar zor olacaktı. “Biz şehirden çıktıktan sonra sen buraya geri dön. Gitmen gerekiyorsa, kocanın balıkçı teknelerinden biriyle git. Ama ben birkaç gün beklemeni öneririm. Belki bir hafta falan. Seanchanlar iki <em>damane</em>’nin kaybolduğunu anladıkları zaman şehirden ayrılmaya çalışan herkesin tepesine binecekler.”</p>

    <p>“İki mi?” diye araya girdi Joline keskin bir sesle. “Teslyn ve kim?”</p>

    <p>Mat irkildi. Bunu ağzından kaçırmayı istememişti. Joline’i sonunda çözmüştü ve aklına gelen sözcükler inatçı, dikbaşlı ve şımarıktı. Bu işin daha güç, başarı şansı daha düşük olduğunu düşünmesine sebep olacak herhangi bir şey, kadının kendine ait çatlak bir plan denemesi için yeterli olabilirdi. Mat’in kendi planlarını mahvedecek bir şey. Kendi başına kaçmaya kalkışırsa mutlaka yakalanırdı ve mücadele ederdi. Ve Seanchanlar şehirde, burunlarının dibinde bir Aes Sedai olduğunu öğrenirlerse, <em>marath’damane</em> arayışlarını yine yoğunlaştırırlar, sokak devriyelerini “deli katil” için yaptıklarından daha fazla arttırırlardı ve en kötüsü de, kapılardan geçmeyi daha da güçleştirebilirlerdi.</p>

    <p>“Edesina Azzedin,” dedi Mat gönülsüzce. “Kadın hakkında daha fazlasını bilmiyorum.”</p>

    <p>“Edesina,” dedi Joline yavaşça. Pürüzsüz alnı hafifçe kırıştı. “Onda bir şey olduğunu duymuştum...” Kadında her ne vardıysa, Joline çenesini kapattı ve haşin bakışlarını Mat’e dikti. “Başka Aes Sedai var mı ellerinde? Eğer Teslyn kurtuluyorsa, hiçbir Aes Sedai’yi onların ellerinde bırakmam!”</p>

    <p>Ağzını kapatmak için Mat’in çaba göstermesi gerekti. Dikbaşlı ve şımarık? Blaeric ve Fen’le boy ölçüşebilecek bir dişi aslana bakmaktaydı. “İnan bana, kalmak istemeyen hiçbir Aes Sedai’yi yuvalarda bırakmam,” dedi Mat, olabildiğince alaylı konuşmaya çalışarak. Kadın hâlâ inatçıydı. Pura’ya benzeyen diğer ikisini kurtarmakta ısrar edebilirdi. Işık, Mat Aes Sedailere <em>asla</em> bulaşmamalıydı ve onu uyaracak eski anılara da ihtiyacı yoktu! Kendi anıları oldukça yeterliydi, teşekkür ederdi.</p>

    <p>Fen parmağıyla Mat’in sol omzunun arkasını sertçe dürtükledi. “O kadar hafif dilli olma,” dedi Muhafız uyarırcasına.</p>

    <p>Blaeric diğer omzunun arkasını dürtükledi. “Kiminle konuştuğunu unutma!”</p>

    <p>Joline Mat’in ses tonu karşısında burnunu çekti, ama onu dürtüklemeye kalkmadı.</p>

    <p>Mat ensesinde, celladın baltasının ineceği yerde oluşan düğümün gevşediğini hissetti. Aes Sedailer başka insanlar karşısında lafları çarpıtırlardı; başkalarının kendi numaralarını onlara karşı kullanacağını beklemezlerdi.</p>

    <p>Setalle’ye döndü. “Anan Hanım, kocanın teknelerinin çok daha iyi olduğunu görebilirsin...”</p>

    <p>“Öyle olabilir,” diye sözünü kesti kadın, “yalnız Jasfer on gün önce on teknesini ve kanımızdan olanların tamamını götürdü. Geri dönecek olursa loncaların onunla konuşmak isteyeceğini düşünüyorum. Yolcu taşımaması gerekiyordu. Kıyıyı takip ederek Illian’a gidecekler ve orada beni bekleyecekler. Gerçekten Tar Valon’a kadar gitmeyi düşünmüyorum, görüyorsun.”</p>

    <p>Mat bu sefer irkilmesini başaramadı. Luca’yı ikna edemezse Jasfer Anan’ın balıkçı teknelerini kullanmayı düşünmüştü. Tehlikeli bir seçenekti, doğru, tehlikeliden de öte. Belki delice. Rıhtımlardaki <em>sul’dam</em>’lar <em>damane</em>’leri balıkçı teknelerine bindiren her emri kontrol etmek isteyeceklerdi, özellikle de gece biniyorlarsa. Ama tekneler her zaman aklının bir köşesinde kalmıştı. Eh, Luca’nın kolunu şiddetle bükmesi gerekecekti, gerektiği kadar şiddetle.</p>

    <p>“Akrabalarının bu mevsimde gitmesine izin mi verdin?” Joline’in sesinde inanmazlık ve horgörü birbirine karışmıştı. “En kötü fırtınaların yaklaşmakta olduğu bir mevsimde?”</p>

    <p>Sırtı Aes Sedai’ye dönük olan Anan Hanım başını gururla kaldırdı, ama kendisiyle duyduğu bir gurur değildi. “Jasfer’a, gerekirse bir fırtınanın dişlerine yelken açacak kadar çok güveniyorum. Ona senin kendi Muhafızlarına güvendiğin kadar çok güveniyorum. Yeşil Aes Sedai. Hatta daha fazla.”</p>

    <p>Joline aniden kaşlarını çatarak lambayı demir kaidesiyle birlikte kaldırdı ve hancının yüzüne tuttu. “Daha önce karşılaştık mı? Bazen, yüzünü göremediğimde sesin tanıdık geliyor.”</p>

    <p>Setalle yanıt vermek yerine <em>a’dam</em>’ı Mat’ten aldı ve gümüş tasmanın ucundaki düz, parçalı bileziği açmaya çalıştı. Alet tamamen parçalı olarak yapılmıştı, öylesine kurnazlıkla takılmıştı ki nasıl yapıldığını göremiyordunuz. “Sınama işini halletsek daha iyi olacak.”</p>

    <p>“Sınama mı?” dedi Mat ve o ela gözleri Mat’e kavururcasına baktı.</p>

    <p>“Her kadın <em>sul’dam</em> olamaz. Şimdiye dek bunu öğrenmiş olmalıydın. Ben olabileceğimi umut ediyorum, ama yumurta kapıya dayanmadan öğrensek daha iyi.” İnatla kapalı kalan bileziğe kaşlarını çattı ve ellerinde çevirdi. “Bu şeyin nasıl açıldığını biliyor musun? <em>Nereden</em> açıldığını bile bulamıyorum.”</p>

    <p>“Evet,” dedi Mat hafif bir sesle. Seanchanlarla <em>sul’dam</em>’lar ve <em>damane</em>’ler hakkında konuştuğu nadir zamanlarda, savaşta nasıl kullanıldıklarına dair ihtiyatlı sorular sormuştu. <em>Sul’dam</em>’ların nasıl seçildiğini düşünmemişti bile. Onlarla savaşması gerekebilirdi –o eski anılar nasıl savaşılacağı hakkında düşünmeyi bırakmasına izin vermiyordu– ama herhangi bir <em>sul’dam</em> bulmayı hiç düşünmemişti. “Şimdi sınamak en iyisi.” Halbuki... Işık!</p>

    <p>Çengeller Mat için kolaydı, bilezik en kolayı. Zincirin karşısına yakın bir yerde, alttan ve üstten doğru noktaları sıkmak meselesiydi. Bir elle yapılabiliyordu, bilezik metalik bir tıkırtıyla açıldı. Tasma biraz daha zordu ve iki elini kullanması gerekli. Tırnaklarını tasmanın bağlı olduğu yerin iki yanında doğru noktalara koyarak bastırdı, sonra baskıyı azaltmadan döndürdü ve çekti. Hiçbir şey olmamış gibi göründü, ta ki iki yanı diğer yana döndürene kadar. Sonra tasmanın parçaları, bileziğin çıkarttığından daha keskin bir tıkırtı ile zincirin yanından ayrıldılar. Basit. Elbette, Saray’da bunu çözmesi, Juilin’in gördüklerinin yardımına rağmen, yaklaşık bir saat almıştı. Ama buradaki kimse onu övmedi. Kimse onların yapamadığı bir şey yapmış gibi bile bakmadı!</p>

    <p>Setalle bileziği bileğine takarak zinciri halkalar halinde önkoluna doladı, sonra açık tasmayı kaldırdı. Joline ona tiksintiyle baktı, eleklerini kavramış olan elleri yumruk oklu.</p>

    <p>“Kaçmak istiyor musun?” diye sordu hancı sessizce.</p>

    <p>Joline bir an sonra sırtını dikleştirdi ve çenesini kaldırdı. Setalle tasmayı, açılırkenki aynı sert tıkırtıyla Aes Sedai’nin boynunda kapattı. Boyu konusunda Mat yanılmış olmalıydı; kadının elbisesinin yakasının hemen üzerinde, boynuna tam oturdu. Joline’in ağzı seğirdi o kadar, ama Mat arkasındaki Blaeric ile Fen’in gerildiğini hissetti. Nefesini tuttu.</p>

    <p>İki kadın yan yana küçük bir adım attılar, Mat’e sürtünerek geçtiler ve Mat tekrar nefes almaya başladı. Joline kararsızca kaşlarını çattı. Sonra bir adım daha altılar.</p>

    <p>Aes Sedai haykırdı, ıstırapla kıvranarak yere devrildi. Sözcükleri şekillendiremiyordu, yalnızca inlemeleri daha da yükseliyordu. Yerde büzüldü; kolları, bacakları, hatta parmakları seğiriyor, tuhaf açılarda bükülüyorlardı.</p>

    <p>Joline yere düşer düşmez Setalle dizleri üzerine çöktü, elleri tasmaya gitti, ama Blaeric ile Fen daha hızlı davranmıştı. Adamların eylemleri tuhaf görünüyordu. Blaeric diz çökerek feryat eden Joline’i kollarına aldı, göğsüne dayadı ve boynunu ovmaya başladı. Fen kadının kollarına masaj yapıyordu. Tasma açıldı ve Setalle topukları üzerine çöktü, ama Joline seğirmeye ve inlemeye devam etti ve Muhafızlar kadının kramp girmiş kaslarını gevşetmeye çalışırmış gibi masaj yapmaya devam ettiler. Bütün bunlar onun suçuymuş gibi, Mat’e soğuk bakışlar fırlatıyorlardı.</p>

    <p>Mat tüm planlarının nasıl boşa gittiğine bakarken adamları görmüyordu bile. Şimdi ne yapacağını, nereden başlayacağını göremiyordu. Tylin iki gün sonra burada olabilirdi ve o dönmeden gitmesi gerektiğinden emindi.</p>

    <p>Setalle’nin yanından geçerken kadının omzunu okşadı. “Ona söyle, başka bir şey deneriz,” diye mırıldandı. Ama ne? Açık ki, bir <em>a’dam</em>’ı kullanabilmek için <em>sul’dam</em> yeteneklerine sahip bir kadın gerekiyordu.</p>

    <p>Hancı onu, mutfağa çıkan merdivenlerin dibindeki karanlıkta, şapkasını ve pelerinin alırken yakaladı. İşlemesiz, sağlam, sade, yünlü bir pelerindi. Bir erkek işlemesiz de yapabilirdi. Mat işlemeleri kesinlikle özlemiyordu. Hele onca işlemeyi! Kesinlikle hayır.</p>

    <p>“Hazırda başka planın var mı?” diye sordu kadın. Mat karanlıkta onun yüzünü seçemiyordu, ama gümüş <em>a’dam</em> yine de ışıldıyordu. Kadın bileğindeki bilezikle uğraşıyordu.</p>

    <p>“Her zaman bir başka planım vardır,” diye yalan söyledi Mat, bileziği açarken. “En azından sen kendi kelleni riske atmayı unutabilirsin. Ben Joline’i senin ellerinden alır almaz gidip kocana katılabilirsin.”</p>

    <p>Kadın homurdanmakla yetindi. Mat bir planı olmadığını kadının tahmin ettiğini düşündü.</p>

    <p>Seanchan dolu ortak salondan kaçınmak istiyordu, bu yüzden ahırdan ahır avlusuna çıktı ve kapıdan geçip Mol Hara’ya çıktı. Seanchanların birinin onu göreceğinden ve neden burada olduğunu merak edeceğinden korkmuyordu. Kasvetli kıyafetlerinin içinde içeri girerken hancı için işe koşturan biri kabul etmiş gibiydiler onu. Ama Seanchanların arasında üç <em>sul’dam</em> ve iki <em>damane</em> vardı. Mat Teslyn ile Edesina’yı tasmalı bırakacağından korkmaya başlamıştı ve o anda herhangi bir <em>damane</em>’ye bakmak istemiyordu. Kan ve lanet küller, yalnızca deneyeceğine söz vermişti!</p>

    <p>Zayıf güneş hâlâ yüksekteydi, ama denizden esen rüzgâr hızlanmaya başlamıştı, tuz ve soğuk bir yağmur vaadi taşıyordu. Meydandan geçen, Ogierlerden değil insanlardan oluşmuş bir Ölümnöbeti Askerleri birliği dışında, Mol Hara’daki herkes yağmur başlamadan işini halledip gitmek için koşturuyordu. Mat Kraliçe Nariene’nin yüksek, çıplak göğüslü heykelinin dibine ulaştığında omzuna bir el indi.</p>

    <p>“Süslü kıyafetlerin olmadan seni başta tanımadım, Mat Cauthon.”</p>

    <p>Mat döndü ve Joline’in hayatına yeniden girdiği gün gördüğü iri yapılı Illianlı <em>so’jhin</em>’i gördü. Hoş bir bağlantı değildi. Yuvarlak yüzlü adam, sakalı ve saçlarının yarısının eksik olması yüzünden gerçekten de tuhaf görünüyordu ve gömleği içinde titremekteydi.</p>

    <p>“Beni tanıyor musun?” dedi Mat ihtiyatla.</p>

    <p>İri yapılı adam geniş geniş gülümsedi. “Talih beni dürtüklesin, tanıyorum. Bir kez gemimde unutulmaz bir yolculuk ettin, bir uçta Trolloclar ve Shadar Logoth, diğerinde bir Myrddraal ve alev alev yanan Beyazköprü vardı. Bayle Domon, Cauthon Efendi. Şimdi beni hatırladın mı?”</p>

    <p>“Hatırladım.” Bir açıdan hatırlıyordu. Kafasının içinde o yolculuğun büyük kısmı bulanıktı, o diğer adamların anılarının doldurduğu deliklerle doluydu. “Bir ara oturup sıcak baharatlı şarap içerek eski zamanlardan bahsetmeliyiz.” Domon Mat’i görmeden Mat adamı görürse bu asla gerçekleşmeyecekti. Anılarında o yolculuktan kalanlar tuhaf bir biçimde nahoştu, tıpkı ölümcül bir hastalığı hatırlamak gibi. Elbette, bir açıdan hastaydı gerçekten. Bir nahoş anı daha.</p>

    <p>“Şimdi gibisi yok,” diye güldü Domon, kalın kolunu Mat’in omuzlarına atıp onu Gezgin Kadın’a doğru döndürerek.</p>

    <p>Adamla dövüşmeden kaçmanın yolu yok gibiydi, bu yüzden Mat adamın suyuna gitti. Dikkat çekmemenin yolu dövüşmekten geçmiyordu. Zaten kazanacağından da emin değildi. Domon şişman görünüyordu, ama yağ tabakası sert kasları örtüyordu. Hem, bir içki fena olmazdı. Dahası, Domon bir tür kaçakçı değil miydi? Ebou Dar’a girip çıkan, başkalarının bilmediği yolları biliyor olabilirdi ve birazcık dikkatli sorgulama sonucunda o yolları açıklayabilirdi. Özellikle de şarap eşliğinde, Mat’in ceketinin cebinde altın dolu şişman bir kese duruyordu ve adamı Güneşgünü bayramında bir kemancı kadar sarhoş etmek için hepsini harcamaya bir şey demezdi. Sarhoş adamlar konuşurdu.</p>

    <p>Domon ona dikkat etmeyen Kan’dan kişiler ve subaylar için sağa sola selam vererek onu ortak salondan geçirdi, ama mutfaklara girmedi. Halbuki Enid onlara köşede bir sıra verebilirdi. Bunun yerine, Mat’i korkuluksuz merdivenden çıkardı. Mat’i hanın arkasındaki odalardan birine sokana kadar, Mat onun ceketini ve pelerinini alacağını varsaydı. Şöminede yanan güzel bir ateş odayı ısıtıyordu, ama Mat aniden dışarıdakinden de fazla üşüdüğünü hissetti.</p>

    <p>Domon kapıyı arkalarından kapattı ve kollarını göğsünde kavuşturarak kapının önünde dikildi. “Yeşil Kumandanı Leydi Egeanin Tamarath’ın huzurundasın,” dedi resmi bir sesle, sonra daha normal bir sesle ekledi. “Bu Mat Cauthon.”</p>

    <p>Mat bakışlarını Domon’dan gergin gergin parmaklıklı sırtlı bir sandalyede oturmakta olan kadına çevirdi. Kadının pilili elbisesi bugün açık sarıydı ve üzerine çiçek işlemeli bir cüppe geçirmişti, ama Mat onu tanıyordu. Kadının solgun yüzü sertti ve mavi gözleri Tylin’inki kadar vahşiydi. Yalnız, Mat Egeanin’in öpücük peşinde olmadığını tahmin ediyordu. Kadının elleri inceydi, ama kılıç kullanıcılarınınki gibi nasırlıydı. Mat’in bütün bunların ne demek olduğunu sormaya fırsatı olmadı, gereği de yoktu zaten.</p>

    <p>“<em>So’jhin</em>’im tehlikeye aşina olduğunu söyledi, Cauthon Efendi.” dedi kadın, Domon cümlesini bitirir bitirmez. Ağır, peltek Seanchan aksanı buyurgan ve amirane geliyordu, ama diğer yandan, kadın Kan’dandı zaten. “Gemime mürettebat olarak böyle birine ihtiyacım var ve iyi para öderim, gümüşle değil altınla. Senin gibi başkalarını tanıyorsan onları da tutarım. Ama dillerini tutabilmeleri gerek. İşim beni ilgilendirir. Bayle iki isim daha söyledi. Thom Merrilin ve Juilin Sandar. Onlar da Ebou Dar’daysa, onların becerilerini de kullanabilirim. Beni tanıyorlar ve canlarını bana emanet edebileceklerini biliyorlar. Sen de öyle, Mat Cauthon.”</p>

    <p>Mat odadaki ikinci sandalyeye oturdu ve pelerinini arkaya attı. Kan’dan düşük asillerin yanında bile oturmaması gerekiyordu –kadının siyah, çanak şeklinde kesilmiş saçları ve serçe parmağının yeşile boyanmış tırnağı onlardan biri olduğunu gösteriyordu– ama düşünmeye ihtiyacı vardı. “Bir geminiz var mı?” diye sordu, daha çok zaman kazanmak için. Kadın öfkeyle ağzını açtı. Kan’dan birine soru sorarken hassas davranılmalıydı.</p>

    <p>Domon homurdandı, başını iki yana salladı ve kadın bir an daha da öfkeli göründü, ama sonra sert yüzü yumuşadı. Diğer yandan, gözleri Mat’i matkap gibi deliyordu. Ayağa kalktı, ayaklarını ayırarak durdu, ellerini kalçalarına dayadı ve Mat’le yüzleşti. “En geç bahara bir gemim olacak. Altınlarım Cantorin’den getirilir getirilmez,” dedi buz gibi bir sesle.</p>

    <p>Mat içini çekti. Eh, aslında Aes Sedaileri bir Seanchan’ın sahip olduğu gemiye bindirmesi şansı yoktu gerçekten. “Thom ve Juilin’i nereden tanıyorsunuz?” Domon kadına Thom’dan bahsetmiş olabilirdi, elbette, ama Işık, kadın Juilin’i nereden tanıyor olabilirdi?</p>

    <p>“Çok soru soruyorsun,” dedi kadın sertçe, sırtını dönerek. “Korkarım seni kullanamayacağım. Bayle, dışarı çıkar onu.” Sonuncusu tam bir emirdi.</p>

    <p>Domon kapının önünden ayrılmadı. “Söyle ona,” dedi kadına. “Eninde sonunda her şeyi öğrenmeli, yoksa seni şimdi karşı karşıya olduğundan daha büyük bir tehlikeye atar. Söyle ona.” Bir <em>so’jhin</em> için epey ileri gidebiliyor gibiydi. Seanchanlar mallara hadlerini bildirmek konusunda kusursuzdu. Başka herkese de, elbette. Egeanin göründüğünün çeyreği kadar zorlu olamazdı.</p>

    <p>Kadın o anda zorlu görünüyordu, eteklerini tekmeleyerek ileri geri yürüyor, Domon’a, Mat’e kaş çatıyordu. Sonunda durdu. “Tanchico’da onlara biraz yardım ettim,” dedi. Bir an sonra ekledi, “Ve yanlarındaki iki kadına, Elayne Trakand ile Nynaeve al’Meara’ya.” Bakışları Mat’e dikildi ve isimleri tanıyıp tanımadığını görmek için izledi.</p>

    <p>Mat’in göğsü sıkışıyordu. Acıyla değil, daha çok üzerine bahis oynadığı atın diğerlerinin hemen önünde bitiş çizgisine koşmasını izlerken ve sonuç hâlâ belirsizken olduğu gibi. Işık aşkına, Nynaeve ve Elayne Tanchico’da ne işler çevirmişlerdi ki bir Seanchan’ın yardımına ihtiyaç duymuş ve o yardımı almışlardı? Thom ve Juilin detayları anlatmamışlardı. Bunun konuyla ilgisi yoktu zaten. Egeanin sırlarını koruyabilen ve tehlikeye aldırmayan adamlar istiyordu. Kendisi de tehlikedeydi. Kan’dan biri için tehlike oluşturabilecek pek az şey vardı. Kan’dan olan diğer insanlar dışında, bir de... “Arayıcılar peşinde,” dedi Mat.</p>

    <p>Kadının başını kaldırış biçimi yeterli doğrulamaydı. Kılıç ararmış gibi elini yan tarafına götürdü. Domon yerinde kıpırdandı ve gözlerini Mat’e dikerek iri ellerini esnetti. Gözleri aniden Egeanin’inkilerden de sert oldu. Şişman adam artık gülünç görünmüyordu; tehlikeli görünüyordu. Aniden Mat’in aklına odadan canlı çıkamayabileceği geldi.</p>

    <p>“Arayıcılardan kaçmak istiyorsanız size yardım edebilirim,” dedi Mat çabucak. “Seanchanların elinde olmayan bir yere gitmeniz gerek. Onların bulunduğu her yerde Arayıcılar sizi bulabilir. Ve bir an önce gitmek en iyisi. Daha fazla altını her zaman bulabilirsiniz. Arayıcılar önce sizi bulmazsa. Thom bir konuda çok hareketlendiklerini söyledi. Ocak süngülerini kızdırıyor, askıları hazırlıyorlarmış.”</p>

    <p>Egeanin bir süre kıpırdamadan durup ona baktı. Sonunda Domon ile uzun uzun bakıştı. “Belki bir an önce gitmek en iyisidir,” diye nefes verdi. Ama sesi hemen sertleşti. Bir anlığına yüzüne bir endişe gelmişse de, hemen kaybolmuştu. “Arayıcılar şehirden ayrılmamı engellemez, sanırım, ama beni takip ederek benden de çok istedikleri bir şeye ulaşabileceklerini düşünüyorlar. Beni takip edecekler ve <em>Rhyagelle</em>’in elindeki topraklardan çıkana kadar askerlerden beni tutuklamalarını isteyebilirler, ki henüz fethedilmemiş topraklara gitmeyi amaçladığımı anlar anlamaz yaparlar bunu. İşte dostun Thom Merrilin’in becerisine bu noktada ihtiyacım olacak, Cauthon Efendi. Burası ile orası arasında, Arayıcıların gözlerinden kaybolmalıyım. Cantorin’deki altın elime geçmeyebilir, ama yardımını cömertçe ödüllendirecek kadar param var. Bundan emin olabilirsin.”</p>

    <p>“Bana Mat deyin,” dedi Mat, kadına en iyi gülümsemesiyle gülümseyerek. En iyi gülümsemesi ile en sert yüzlü kadınlar bile yumuşardı. Eh, Egeanin gözle görülür bir biçimde yumuşamadı –tam tersine, hafifçe kaşlarını çattı– ama Mat’in bildiği bir şey vardı, o da gülümsemesinin kadınlar üzerinde bıraktığı etkiydi. “Hemen şimdi kaybolmanızı nasıl sağlayacağımı biliyorum. Beklemeye gerek yok, biliyorsunuz. Arayıcılar sizi yarın tutuklamaya karar verebilir.” Bu hedefi on ikiden vurdu. Kadın irkilmedi –Mat pek az şeyin kadını irkiltebildiğini tahmin ediyordu– ama başını sallar gibi oldu. “Bir şey daha var, Egeanin.” Bu iş hâlâ Aludra’nın havai fişekleri gibi yüzünde patlayabilirdi, ama duraksamadı. Bazen zarları atmanız gerekirdi. “Benim altına ihtiyacım yok, ama çenelerini tutacak üç <em>sul’dam</em>’a ihtiyacım var. Onları sağlayabileceğini düşünüyor musun?”</p>

    <p>Kadın, saatler gibi gelen bir andan sonra başını salladı ve Mat kendi kendine gülümsedi. Atı bitiş çizgisini birinci olarak geçmişti.</p>

    <p class="paragraf">“Domon,” dedi Thom dümdüz bir sesle, dişlerinin arasına sıkıştırdığı pipo sapının üzerinden. İnce yastığı ikiye katlamış, başını yaslamış, uzanıyordu ve penceresiz odada asılı duran solgun mavi dumanı seyrediyor gibiydi. Tek lamba titrek bir ışık saçıyordu. “Ve Egeanin.”</p>

    <p>“Ve kadın artık Kan’dan.” Juilin yatağının kenarına oturarak piposunun kararmış çanağına baktı. “Bundan hoşlandığımı sanmıyorum.”</p>

    <p>“Onlara güvenemeyeceğimizi mi söylüyorsunuz?” diye sordu Mat, başparmağının dikkatsiz bir hareketi ile piposuna doldurduğu tütünü bastırarak. Ilımlı bir küfürle başparmağını çekti ve yanığın acısını dindirmek için ağzına soktu. Yine ayakta durmak ya da tabureye oturmak dışında seçeneği yoktu, ama bu sefer tabureye oturmaya lafı yoktu. Egeanin’le uğraşmak fazla zamanını almamıştı, ama Thom hava kararana dek Saray’a dönmemişti ve Juilin’in dönmesi daha da uzun sürmüştü. Beklediği gibi Mat’in haberi ikisini de pek memnun etmemişti. Thom sonunda kabul edilen mühürlerden birini güzelce görebildiğini söyleyerek içini çekmişti yalnızca, ama Juilin ne zaman odanın köşesinde, Mat’in fırlattığı yerde duran bohçaya baksa kaşlarını çatıyordu. Sırf <em>sul’dam</em> giysilerine artık ihtiyaçları yok diye adamın bu şekilde söylenip durması gerekmiyordu. “Size söylüyorum. Arayıcılar yüzünden korkudan akıllarını kaçırmışlar,” diye devam etti Mat, başparmağı serinlediği zaman. Belki tam olarak akıllarını kaçırmış sayılmazlardı, ama yine de korkmuşlardı. “Egeanin Kan’dan olabilir, ama <em>sul’dam</em>’ları ne için istediğimi anlattığımda gözünü bile kırpmadı. Yalnızca, ihtiyaç duyduğumuz şeyi yapacak üç <em>sul’dam</em> tanıdığını söyledi. Onları yarın hazır edebilirmiş.”</p>

    <p>“Onurlu bir kadın, Egeanin,” dedi Thom düşünceli düşünceli. Sık sık durup bir duman halkası üflüyordu. “Tuhaf bir kadın olduğu doğru, ama ne de olsa bir Seanchan. Nynaeve’in bile zamanla ondan hoşlanmaya başladığım düşünüyorum. Elayne’in hoşlandığını biliyorum. Ve kadın da onlardan hoşlandı. Aes Sedai olduklarını düşünmesine rağmen. Tanchico’da çok faydalı oldu. Çok faydalı. Yalnızca becerikliden de fazlası. Nasıl oldu da Kan’a terfi ettiğini bilmeyi gerçekten çok isterim, ama evet, Egeanin’e güvenebileceğimize inanıyorum. Domon’a da. İlginç bir adam bu Domon.”</p>

    <p>“Bir kaçakçı,” diye mırıldandı Juilin horgörüyle. “Ve şimdi kadına <em>ait. So’jhin</em>’ler maldan ötesidir, biliyorsunuz. Kan’dan olanlara ne yapacaklarını söyleyen <em>so’jhin</em>’ler vardır.” Thom ona bakarak çalı gibi kaşlarından birini kaldırdı. Yalnızca bunu yaptı, ama bir an sonra hırsız avcısı omuzlarını silkti. “Sanırım Domon güvenilir biri,” dedi gönülsüzce. “Bir kaçakçı için.”</p>

    <p>Mat hıhladı. Belki kıskanıyorlardı. Eh, Mat bir <em>ta’veren</em>’di ve bu gerçekle yaşamaları gerekiyordu. “O zaman yarın gece gidiyoruz. Plandaki tek değişiklik, üç gerçek <em>sul’dam</em>’ımız olacağı ve bizi kapılardan Kan’dan birinin geçireceği.”</p>

    <p>“Ve bu <em>sul’dam</em>’lar üç Aes Sedai’yi şehirden çıkaracak, serbest bırakacak ve alarm vermek hiç akıllarına gelmeyecek,” diye mırıldandı Juilin. “Bir kez, Rand al’Thor Tear’dayken, bir paranın art arda beş kez havaya fırlatılıp kenarı üzerine düştüğünü gördüm. Sonunda çıktık ve parayı masanın üzerinde bıraktık. Sanırım her şey mümkün.”</p>

    <p>“Ya onlara güvenirsin ya da güvenmezsin, Juilin,” diye hırladı Mat. Hırsız avcısı köşedeki elbise bohçasına dik dik baktı ve Mat başını iki yana salladı. “Tanchico’da ne yaptılar da kadın size yardım etti, Thom? Kan ve küller, ikiniz birden donuk donuk bakmayın yine! Biliyorsunuz, biliyorsunuz ve ben bilsem de olur.”</p>

    <p>“Nynaeve <em>kimseye</em> söyleme demişti,” dedi Juilin, bu gerçekten önemliymiş gibi. “Elayne de öyle. Söz verdik. Yemin ettiğimizi söyleyebilirsin.”</p>

    <p>Thom yastığın üzerindeki başını iki yana salladı. “Koşullar durumu değiştirir, Juilin. Her durumda, yemin değildi.” İç içe üç kusursuz duman halkası üfledi. “Bir tür eril <em>a’dam</em> bulup ondan kurtulmamıza yardım etti, Mat. Kara Ajah onu Rand üzerinde kullanmak istiyordu, anlaşıldığı kadarıyla. Nynaeve ile Elayne’in neden bunun bilinmesini istemediğini anlayabilirsin. Böyle bir şeyin var olduğuna dair haber yayılırsa, Işık bilir ne tür hikâyeler doğardı.”</p>

    <p>“İnsanların ne tür hikâyeler anlattığı kimin umurunda?” Eril bir <em>a’dam?</em> Işık, Kara Ajah onu Rand’ın boynuna taksa ya da Seanchanlar... Yine kafasının içinde renkler döndü ve Mat kendini Rand’ı düşünmeyi bırakmaya zorladı. “Söylenti... kimseyi incitmez.” Bu sefer renkler dönmedi. Şey... hakkında düşünmediği zaman kaçınabiliyordu. Renkler yine döndü ve Mat piponun üzerinden dişlerini gıcırdattı.</p>

    <p>“Bu doğru değil, Mat. Hikâyelerin gücü vardır. Âşık hikâyeleri, ozanların destanları, sokaktaki söylentiler. Tutkuları ayaklandırır, insanların dünyayı nasıl gördüğünü değiştirir. Bugün, bir adamın Rand’ın Elaida’ya sadakat yemini ettiğini, Beyaz Kule’de olduğunu söylediğini duydum. Adam buna inanıyordu, Mat. Yeterince Tearlı inanırsa ne olur, örneğin? Tearlılar Aes Sedailerden hoşlanmaz. Öyle değil mi, Juilin?”</p>

    <p>“Bazıları hoşlanmaz,” dedi Juilin, sonra Thom ağzından kerpetenle almış gibi ekledi, “Çoğu hoşlanmaz. Ama Aes Sedailerle tanışan çok Tearlı yoktur, bu yüzden çoğumuz bunu bilemez. Yönlendirmeyi yasaklayan kanun yüzünden Tear’a pek az Aes Sedai gelir ve gelenler de varlıklarını ilan etmezler.”</p>

    <p>“Önemli olan bu değil, benim Aes Sedai âşığı Tearlı dostum. Her durumda, benim savımı destekliyor. Tear Rand’a bağlı, en azından asiller öyle, çünkü aksi halde Rand’ın geri döneceğinden korkuyorlar, ama Kule’nin onu elinde tuttuğuna inanırlarsa, o zaman belki Rand geri gelmeyecektir. Onun Kule’nin aracı olduğunu düşünürlerse, onun aleyhine dönmeleri için bir sebep daha olur. Yeterince Tearlı bu iki şeye inanırsa, <em>Callandor</em>’u çeker çekmez Rand Tear’dan ayrılsa da olurdu. Bu yalnızca bir söylenti ve yalnızca Tear’daki etkileri, ama Cairhien, Illian ya da başka yerlerde de aynı ölçüde zararlı olabilirdi. Yenidendoğan Ejder’in ve Asha’manların bulunduğu bir dünyada eril bir <em>a’dam</em>’ın ne tür hikâyeler doğuracağını bilemiyorum, ama öğrenmek istemeyecek kadar yaşlıyım.”</p>

    <p>Mat anlıyordu, bir anlamda. Bir insan, ona karşı savaşan birliklerin kumandanının her ne yapıyorsa tam tersini yapıyormuş, gitmeye hiç niyetinin olmadığı yerlere gidiyormuş gibi görünmesi için çabalardı ve düşman da aynısını onun için denerdi. Eğer işini bilen bir düşmansa. Bazen iki tarafın kafaları öyle karışırdı ki çok tuhaf şeyler olurdu. Bazen trajediler. Kimsenin yakmaya niyetinin olmadığı şehirler yanardı, yalnız şehri yakanlar doğru olmayan şeylere inanıyor olurdu ve binlerce kişi ölürdü. Aynı sebepten ekinler yok edilirdi ve takip eden kıtlıkta on binlerce kişi ölürdü.</p>

    <p>“O zaman bu eril <em>a’dam</em> hakkında ağzımı açmayacağım,” dedi. “Herhalde biri... ona... söylemeli?” Renkler çaktı. Belki onları görmezden gelebilir ya da onlara alışabilirdi. Geldikleri gibi gidiyorlardı ve insanı incitmiyorlardı. Yalnız, Mat anlayamadığı şeylerden hoşlanmazdı. Özellikle de bir şekilde Güç’le ilgili olanlardan. Gömleğinin altındaki gümüş tilkibaşı Güç’e karşı onu koruyabilirdi, ama o korumada da kendi anıları kadar çok boşluk vardı.</p>

    <p>“Düzenli yazıştığımız söylenemez,” dedi Thom kuru kuru, kaşlarını kaldırarak. “Sanırım önemli olduğunu düşünmüşlerse, Elayne ve Nynaeve ona bildirmenin bir yolunu bulmuşlardır.”</p>

    <p>“Bunu neden yapsınlar ki?” dedi Juilin, eğilip homurdanarak çizmesini çıkartırken. “O şey denizin dibinde.” Kaşlarını çatarak çizmeyi köşedeki elbise bohçasının üzerine attı. “Bu gece biraz uyumamıza izin verecek misin, Mat? Yarın gece uyuyabileceğimizi sanmıyorum ve en az iki gecede bir uyumaktan hoşlanırım.”</p>

    <p>O gece Mat Tylin’in yatağında uyudu. Eski zamanların hatırına değil. Bu düşünce onu güldürdü, ama kahkahalarındaki sızlanma tınısı o kadar fazlaydı ki hiç komik çıkmıyorlardı. Yalnız, insan bir daha ne zaman iyi bir uyku çekebileceğini bilmiyorsa, iyi bir tüy şilte ve kaz tüyü yastıklar samanlığa yeğdi.</p>

    <p>Sorun uyuyamamasıydı. Oracıkta yatarak kolunu başının arkasına koydu, <em>gholam</em>’ın kapının altındaki aralıktan gelmesi olasılığına karşı madalyonun deri sicimini bileğine doladı, ama onu uyanık tutan <em>gholam</em> değildi. Kafasının içindeki planın üzerinden geçip duruyordu. İyi ve basit bir plandı; bu koşullar altında ne kadar basit olabiliyorsa. Yalnız, ne kadar iyi plan yaparsanız yapın hiçbir savaş planlandığı gibi gitmezdi. Büyük kumandanlar yalnızca dâhiyane planlar yapmakla değil, aynı zamanda o planlar un ufak olduğunda yine de zafer kazanabilmekle tanınırdı. Bu yüzden, ilk ışıklar pencereleri aydınlattığında, Mat hâlâ oracıkta yatıyor, madalyonu parmaklarından geçiriyor, nelerin yolunda gitmeyebileceğini düşünmeye çalışıyordu.</p>
  </div>
</body>
</html>
