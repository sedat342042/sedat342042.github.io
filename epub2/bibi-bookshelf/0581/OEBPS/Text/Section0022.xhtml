<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kışın Yüreği</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="12. Kışın Bir Zambak">12<br />
    Kışın Bir Zambak</h1>

    <p>Eğilirken bir başka hizmetkâr adam burun üstü düşecek gibi oldu ve Elayne Saray koridorunda süzülürken içini çekti. En azından, süzülmeye çalışırken. Andor’un Kız-Veliahtı, görkemli ve dingin. Koşmak istiyordu, ama denese bile koyu mavi etekleri ayağına takılırdı muhtemelen. Tıknaz adamın iri iri açılmış gözlerinin onu ve yanındakileri izlediğini hissedebiliyordu neredeyse. Önemsiz bir durum, yakında geçer; terliğine kaçmış kum tanesinden farksız. <em>Rand herkes-için-neyin-en-iyisi-olduğunu-bildiğini-sanan lanet al’Thor sırtıma kaçmış meşeuyuzundan farksız!</em> diye düşündü. Bu sefer de ondan kaçmayı başarırsa!..</p>

    <p>“Sakın unutma,” dedi kararlılıkla. “Casuslar, çatalkök ya da o tür şeyler hakkında hiçbir şey bilmeyecek!” İhtiyaç duyduğu son şey Rand’ın onu “kurtarmaya” karar vermesiydi. Erkekler bu tür saçmalıkları yapıyordu; Nynaeve buna “göğsündeki kıllarla düşünmek” adını veriyordu. Işık, muhtemelen Aielleri ve Saldaealıları şehre geri getirmeye kalkardı! Saray’ın içine! İtiraf etmek ne kadar acı olsa da, bunu yapmaya kalksa, iç savaş çıkarmadan onu durdurması imkânsızdı, belki iç savaş bile yeterli olmayabilirdi.</p>

    <p>“Bilmesi gerekmeyen şeyleri söylemiyorum ona,” dedi Min, diz kırarken kırmızı kahverengi yer seramiklerinin üzerine devrilecekmiş gibi görünen iri gözlü, leylek görünüşlü hizmetkâr kadına kaşlarını çatarak. Elayne Min’i yan yan süzerken, pantolon giydiği zamanları hatırladı ve bunu bir kez daha deneyip deneyemeyeceğini merak etti. Etekten daha rahat oldukları kesindi. Ama topuklu botlar olmaz, diye karar verdi sağduyuyla. O botlar Min’i neredeyse Aviendha kadar uzun boylu yapıyordu, ama o botların içinde Birgitte bile salınmadan yürüyemiyordu ve Min’in dar pantolonu ve kalçalarını örtmeyen ceketi ile birlikte, tam anlamıyla utanç verici görünüyorlardı.</p>

    <p>“Ona yalan mı söylüyorsun?” Aviendha’nın sesinde kuşku vardı. Omuzlarındaki koyu renk eşarbı düzeltmesi bile onaylamazlık ifade ediyordu. Elayne’in arkasından dik dik Min’e baktı.</p>

    <p>“Elbette hayır,” diye yanıt verdi Min keskin bir sesle, dik bakışlarla karşılık vererek. “Gerekli olmadığı sürece söylemiyorum.” Aviendha güldü, sonra güldüğüne şaşırmış göründü ve taştan bir ifade oturttu yüzüne.</p>

    <p>Bu kadınları ne yapacaktı? Birbirlerinden hoşlanmak <em>zorundaydılar.</em> Bu şarttı. Ama iki kadın karşılaştıklarından beri birbirlerine, küçük bir odaya kapatılmış iki yabancı kedi gibi bakıp duruyordu. Ah, her şeyi kabul etmişlerdi –aslında seçenek yoktu, hiçbiri adamı bir daha ne zaman eline geçireceğini bilemezken değil– ama Elayne birbirlerine bir daha ne kadar iyi hançer kullandıklarını göstermeyeceklerini umuyordu. Kayıtsızca, herhangi bir tehdit ima etmeden, ama açık açık göstermişlerdi. Diğer yandan, Min’in üzerinde taşıdığı hançer sayısı Aviendha’yı epey etkilemişti.</p>

    <p>Ayaklı şamdanlar için yüksek lamba şişeleri ile dolu bir tepsi taşıyan, uzun boylu ve sıska bir genç adam, Elayne geçerken eğildi. Ne yazık ki öyle dikkatli bakıyordu ki tepsiye dikkat etmeyi unuttu. Koridor seramikler üzerinde kırılan camların çatırtısı ile doldu.</p>

    <p>Elayne yine içini çekti. Herkesin yeni düzene bir an önce alışacağını umdu. Bütün o bakışların tek hedefi o değildi elbette, Aviendha da değildi, bazılarının sebebi olsa bile Min de değil. Hayır, hizmetkârların gözlerinin faltaşı gibi açılmasına, ayaklarının takılmasına sebep olan, hemen arkalarından takip eden Caseille ve Deni idi. Artık Elayne’in sekiz koruması vardı ve uyandığı zaman o ikisi kapısında nöbet bekliyordu.</p>

    <p>Büyük olasılıkla o açık ağızların bazılarının sebebi Elayne’in peşinden gelen Askerler olması, özellikle de kadın olmalarıydı. Buna henüz kimse alışamamıştı. Ama Birgitte formalite icabıymış gibi görünmelerini sağlayacağını söylemişti ve dediğini yapmıştı. Önceki gece Elayne’in dairesinden çıkar çıkmaz Saray’daki her terziyi ve şapkacıyı işe koşmuş olmalıydı. Kadınların her biri, geniş siperliğine uzun, beyaz bir tüy yatırılmış parlak kırmızı şapka ve kar beyazı dantel kenarlı, üzerinde gösterişli Beyaz Aslanlar dizilmiş geniş, kırmızı kuşak takmıştı. Beyaz manşetli kızıl ceketleri ipektendi ve kesimi biraz değiştirilerek üstlerine daha iyi oturması sağlanmıştı. Ceketler neredeyse dizlerine geliyordu ve altında dış kenarlarında beyaz birer çizgi uzanan kızıl pantolonlar vardı. Bilekleri, yakaları beyaz dantellerle doluydu ve siyah çizmeleri parlayana dek cilalanmıştı. Oldukça havalı görünüyorlardı, dingin bakışlı Deni bile birazcık kasılıyordu. Elayne, altın işlemeli kılıç kemerleri ve kınları, lake kaplı miğferleri ve plaka zırhları hazır olduğunda daha da gururlanacaklarını tahmin ediyordu. Birgitte plaka zırhları kadınların vücut hatlarına göre yaptırıyordu ve Elayne işte bunun Saray zırhçısının gözlerini yuvalarından uğratacağını düşünüyordu.</p>

    <p>O anda, Birgitte yirmi korumayı tamamlamak için kadınları sorgulamakla meşguldü. Elayne onun yoğunlaştığını ve fiziksel aktivite olmadığını hissedebiliyordu, bu yüzden bu işte uğraşıyor olmalıydı. Kitap okumuyorsa ya da taş oynamıyorsa, Birgitte nadiren görevlerinden zaman çalıp kendine ayırırdı. Elayne yirmi koruma ile yetineceğini umuyordu. Birgitte’in, çok geç olana kadar bağı maskelediğini fark etmeyecek kadar meşgul olduğunu umuyordu. Çözüm Vandene’e sorduğu basit bir soruda yatarken, onun hissetmesini istemediği şeyleri hissedeceği hakkında o kadar endişelendiğini düşünmek! Yanıt, Aes Sedai olmak konusunda, özellikle de diğer Aes Sedailerin çok doğal karşıladığı konularda ne kadar az şey bildiğini hatırlatan hüzün verici bir bilgi olmuştu. Görünüşe göre, bir Muhafızı olan bütün Aes Sedailer nasıl yapılacağını biliyordu, evlenmeyenler bile.</p>

    <p>Bazı şeylerin nasıl ortaya çıktığı tuhaftı. Korumalar olmasa, hem onlardan, hem de Birgitte’ten nasıl kaçınacağını merak ediyor olmasa, sormak asla aklına gelmezdi ve maskeleme işini asla zamanında öğrenemezdi. Korumalarından yakın bir zamanda kaçınmayı planladığından değil, ama önceden hazırlıklı olmak en iyisiydi. Birgitte onun ve Aviendha’nın şehirde, gece <em>ya da</em> gündüz, yalnız başlarına dolaşmalarına bir daha asla izin vermezdi.</p>

    <p>Nynaeve’in kapısına geldiklerinde Birgitte’i tamamen aklından çıkardı. Bağı son ana kadar maskelememek gerektiği dışında. Rand o kapının arkasındaydı. Rand bazen kafasını öyle dolduruyordu ki, hikâyelerdeki, bir erkek yüzünden aklını duvarın arkasına atan aptal kadınlar gibi mi davranmaya başladığını merak ediyordu. Her zaman o hikâyelerin erkekler tarafından yazılmış olması gerektiğini düşünmüştü. Yalnız, bazen Rand gerçekten de akılsız gibi hissetmesine sebep oluyordu. En azından fark etmiyordu, Işık’a şükür.</p>

    <p>“Burada bekleyin ve kimseyi içeri sokmayın,” diye emretti Asker kadınlara. Rahatsız edilmeyi ve dikkat çekmeyi göze alamazdı. Şansı varsa, korumaları yeni olduğu için kimse o güzel üniformaların ne anlama geldiğini bilmiyor olurdu. “İşim yalnızca birkaç dakika sürecek.”</p>

    <p>Sertçe, kollarını göğüslerine yaslayarak selam verdiler ve kapının iki yanında pozisyon aldılar. Caseille’in taş gibi bir suratla, elini kılıcının kabzasına koyarak ve Deni uzun sopasını iki eline alıp hafifçe gülümseyerek. Elayne kadının, Min’in onu buraya gizli âşığı ile buluşması için getirdiğini düşündüğünden emindi. Caseille’in de aynı fikirde olduğunu tahmin ediyordu. İki kadının önünde gerektiği kadar gizli davranmamışlardı; kimse Rand’ın ismini söylememişti, ama “o adam” lafları gereğinden fazla geçmişti. En azından ikisi de bir bahane ile gidip Birgitte’e raporlamaya kalkmamıştı. Eğer Elayne’in korumalarıysa, o zaman <em>onun</em> korumalarıydılar, Birgitte’in değil. Yalnız, bağı fazla erken maskelerse Birgitte’in girmesini engellemezlerdi.</p>

    <p>Ve saçmalıyordu, bunu fark etti. Her gece düşlediği adam o kapının diğer yanındaydı ve o ahmağın teki gibi oracıkta duruyordu. Öylesine çok beklemişti, öylesine çok istemişti ve şimdi korkuyordu neredeyse. Bu işin yolunda gitmemesine izin vermeyecekti. Bir çabayla kendini topladı.</p>

    <p>“Hazır mısın?” Sesi umduğu kadar güçlü değildi, ama en azından titremedi. Tilki boyunda kelebekler midesinde çırpınıyordu. Uzun süredir olmamıştı bu.</p>

    <p>“Elbette,” dedi Aviendha, ama ilk önce yutkunmak zorunda kaldı.</p>

    <p>“Ben hazırım,” dedi Min hafifçe.</p>

    <p>Kapıyı çalmadan girdiler ve kapıyı telaşla arkalarından kapattılar.</p>

    <p>Onlar daha odanın ortasına gelmeden Nynaeve iri iri gözlerle ayağa fırladı, ama Elayne ne onu, ne Lan’i fark etti. Oda Muhafız’ın piposunun tatlı kokusu ile doluydu. Rand gerçekten oradaydı; orada olacağına inanmak güç gelmişti. Min’in tarif ettiği o korkunç kılık gitmişti, yalnızca pejmürde kıyafetler ve kaba eldivenler kalmıştı ve Rand... çok güzeldi.</p>

    <p>O da onu görünce ayağa fırladı, ama daha tam olarak doğrulamadan sendeledi, iki eliyle masayı kavradı ve öğürmeye başladı. Elayne Kaynak’a kucak açtı ve ona doğru bir adım attı, sonra durdu ve kendini Kaynak’ı salıvermeye zorladı. Şifa yeteneği pek azdı; hem Nynaeve de onun kadar hızlı hareket etmişti, aniden <em>saidar</em>’ın parıltısına sarınarak ellerini Rand’a doğru uzatmıştı.</p>

    <p>Rand elini sallayarak geriledi. “Senin Şifa verebileceğin bir şey değil, Nynaeve,” dedi kabaca. “Her durumda, tartışmayı sen kazandın gibi görünüyor.” Yüzü duygularını saklayan katı bir maskeydi, ama gözleri Elayne’e onu içine çekiyor gibi geldi. Aviendha’yı da. Bunun kendisini memnun ettiğini hissedince şaşırdı. Böyle olacağını ummuştu, kız kardeşinin hatırına başarabileceğini ummuştu ve şimdi hiç de başarması gerekmemişti. Rand için doğrulmak, gözle görülür bir çaba isteyen bir şeydi; bakışlarını ondan ve Aviendha’dan koparmak da öyle, ama ikisini de saklamaya çalıştı. “Gitme zamanı geldi de geçti bile, Min,” dedi.</p>

    <p>Elayne’in ağzı açık kaldı. “Benimle, bizimle <em>konuşmadan</em> çekip gidebileceğini mi düşünüyorsun?” demeyi başardı.</p>

    <p>“Erkekler!” diye nefes verdi Min ve Aviendha neredeyse bir ağızdan ve şaşkın şaşkın birbirlerine baktılar. Telaşla kavuşturdukları kollarını indirdiler. Bir an, her konudaki farklılıklarına rağmen, tiksinti içindeki kadınlar olarak birbirlerinin aynadaki yansıması gibi görünmüşlerdi.</p>

    <p>“Cairhien’de beni öldürmeye çalışan adamlar burada olduğumu öğrenirlerse bu sarayı moloz yığınına dönüştürürler.” dedi Rand sessizce. “Belki şüphelenseler bile. Sanırım Min Asha’manlar olduğunu söylemiştir size. Hiçbirine güvenmeyin. Belki üç kişi dışında. Damer Flinn, Jahar Narishma ve Eben Hopwil. Onlara güvenebilirsiniz belki. Kalanlara gelince...” Farkında değilmiş gibi, eldivenli ellerini yanlarında yumruk yaptı. “Bazen kılıç elinde döner, ama yine de bir kılıca ihtiyacım var. Siz kara ceketli adamlardan uzak durun, o kadar. Bakın, konuşmak için zaman yok. Hemen gitsem en iyisi.” Elayne yanılmıştı. Tam olarak düşlediği gibi değildi. Bazen onda bir çocuksuluk oluyordu, ama o özelliği kavrulup gitmişti sanki. Bunun için üzülüyordu. Onun üzüldüğünü, üzülebildiğini sanmıyordu.</p>

    <p>“Bir konuda haklı,” dedi Lan piposunun sapının üzerinden, aynı türden bir sessizlikle. Hiç çocuk olmamış gibi görünen bir başka adam. Alnındaki örgü sicimin altındaki gözleri mavi buz parçaları gibiydi. “Onun yakınındaki herkes büyük tehlike altında. Herkes.” Bir sebepten, Nynaeve hıhladı. Sonra elini masanın üzerindeki şişkin torbaya koydu ve gülümsedi. Ama bir an sonra gülümsemesi soldu.</p>

    <p>“Birincil-kardeşim ve ben tehlikeden korkuyor muyuz?” diye sordu Aviendha, yumruklarını kalçalarına dayayarak. Şalı omuzlarından kayıp yere düştü, ama Aviendha farkına bile varmamış göründü. “Bu adamın bize karşı <em>toh</em>’u var, Aan’allein; bizim de ona karşı <em>toh</em>’umuz var. Bu iş çözülmeli.”</p>

    <p>Min ellerini açtı. “<em>Toh</em>’ların bununla ne ilgisi var, bilmiyorum, ama sen onlarla konuşana kadar hiçbir yere gitmiyorum, Rand!” Aviendha’nın öfkeli bakışlarını fark etmemiş gibi yaptı.</p>

    <p>Rand içini çekerek masanın köşesine dayandı ve eldivenli parmaklarını boynuna kadar gelen koyu, kızıl buklelerden geçirdi. Kendi kendine tartışıyor gibi görünüyordu.</p>

    <p>“‘<em>Sul’dam</em> ve <em>damane</em>’ler size kaldığı için üzgünüm,” dedi sonunda. Gerçekten de üzgün gibiydi, ama o kadar da değil; soğuğa üzülüyor da olabilirdi. “Taim’in onları yanınızda olduğunu düşündüğüm Aes Sedailere teslim etmesi gerekiyordu. Ama sanırım herkes böyle bir hata yapabilir. Belki Nynaeve’in buraya topladığı bütün o Bilgelerin ve Bilge Kadınların Aes Sedai olduğunu sanmıştır.” Gülümsemesi sessizdi. Gözlerine dokunmadı.</p>

    <p>“Rand,” dedi Min alçak bir sesle, uyarırcasına.</p>

    <p>Rand, anlamamış gibi, sorarcasına ona bakma cüretini gösterdi. Ve sözlerine devam etti. “Her neyse, onları... diğer Aes Sedailere, Egwene’in yanındakilere teslim edene kadar bir avuç kadını tutmaya yetecek kadar Bilge Kadınınız var gibi. İşler hiç de beklediğin gibi gitmiyor, değil mi? Elaida’dan kaçan birkaç Aes Sedai’nin Beyaz Kule’ye karşı bir isyana dönüşebileceği kimin aklına gelirdi? Hem de Amyrlin olarak Egwene ile! Ve ordusu olarak da Kızıl El Birliği. Sanırım Mat bir süre orada kalabilir.” Bir sebepten gözlerini kırpıştırdı, alnına dokundu, sonra aynı sinir bozucu, kayıtsız sesle devam etti. “Eh. Sonuçta, olaylar tuhaf gelişmiş. Bu şekilde devam ederse, Kule’deki dostlarımın ortaya çıkacak cesareti topladığını görsem şaşırmam.”</p>

    <p>Elayne tek kaşını kaldırarak Nynaeve’e baktı. Bilgeler ve Bilge Kadınlar? Birlik Egwene’in ordusu ve Mat yanında? Nynaeve’in gözlerini iri iri açarak masum görünmeye çalışması, kapıya çivilenmiş suçlu ilanından farksızdı. Elayne fark etmeyeceğini düşündü. Egwene’e gitmeye ikna edilebilirse, Rand gerçeği yakında öğrenirdi zaten. Her durumda, Rand’a açacak daha önemli meseleleri vardı. Adam ne kadar kayıtsız konuşmayı başarırsa başarsın saçmalıyordu, dikkatlerini dağıtacağını umarak yutabilecekleri yemler atıyordu.</p>

    <p>“İşe yaramaz, Rand.” Elayne parmağını ona sallamamak için ellerini eteklerinde tuttu. Ya da yumruğunu; hangisini sallayacağından emin değildi. <em>Diğer</em> Aes Sedailer? <em>Gerçek</em> Aes Sedailer demek üzereydi. Buna nasıl <em>cüret</em> ederdi? Kule’deki <em>dostları!</em> Alviarin’in tuhaf mektubuna hâlâ inanıyor olabilir miydi? Serin, kararlı, sağlam ve saçmalık kabul etmeyen bir sesle konuştu. “Bunların hiçbirinin önemi yok, şu anda değil. Asıl konuşmamız gereken sen, Aviendha, Min ve ben. Ve konuşacağız. <em>Hepimiz</em> konuşacağız Rand al’Thor ve konuşana kadar Saray’dan ayrılmayacaksın!”</p>

    <p>Rand uzun süre, yüzündeki ifade hiç değişmeden ona bakmakla yetindi. Sonra işitilir bir biçimde nefes aldı ve yüzü granite döndü. “Seni seviyorum, Elayne.” Duraksamadan devam etti, yıkılmış bir barajın suları gibi çağlarcasına konuştu. Ve taştan bir suratla. “Seni seviyorum, Aviendha. Seni seviyorum, Min. Ve diğer ikisinden kıl payı fazla değil. İçinizden birini değil, üçünüzü birden istiyorum. Durum bu. Ben zamparanın tekiyim. Şimdi arkanıza bakmadan gidebilirsiniz. Zaten delilik bu. Ben kimseyi sevmeyi göze alamam!”</p>

    <p>“Rand al’Thor,” diye ciyakladı Nynaeve, “bu ağzından çıktığını duyduğum en korkunç şey! <em>Üç</em> kadına onları sevdiğini söylemek! Sen zamparadan da <em>betersin!</em> Hemen özür dile!” Lan piposunu ağzından çekmiş, Rand’a bakakalmıştı.</p>

    <p>“Seni seviyorum, Rand,” dedi Elayne basitçe, “ve sen teklif etmiş olmasan da, seninle evlenmek istiyorum.” Hafifçe kızardı, ama fazla zaman geçmeden çok daha cüretkâr olmayı düşünüyordu, bu yüzden fark edeceğini sanmıyordu. Nynaeve’in ağzı oynadı, ama ses çıkmadı.</p>

    <p>“Yüreğim ellerinde, Rand,” dedi Aviendha, ismi nadir ve kıymetli bir şeymiş gibi telaffuz ederek. “Birincil-kardeşimi ikna edebilirsen senin için gelin çelengi yaparız.” O da kızardı ve eğilip şalını kaldırarak ve kollarında düzelterek saklamaya çalıştı bunu. Aiel geleneklerine göre, bütün bunların hiçbirini söylememeliydi. Nynaeve sonunda bir ses çıkardı. Ciyakladı.</p>

    <p>“Seni sevdiğimi hâlâ anlamamışsan,” dedi Min, “kör, sağır ve ölüsün demektir!” O kesinlikle kızarmadı; kara gözlerinde yaramaz bir ışıltı vardı ve kahkaha atmak üzere gibi görünüyordu. “Evliliğe gelince, eh, bunu üçümüz kendi aramızda halletmeliyiz. İşte!” Nynaeve örgüsünü iki eliyle kavradı ve burnundan derin derin nefesler alarak çekmeye başladı. Lan piposunun içini dikkatle incelemeye başlamıştı.</p>

    <p>Rand üçünü, daha önce hiç kadın görmemiş ve ne olduklarını merak ediyormuş gibi inceledi. “Hepiniz delirmişsiniz,” dedi sonunda. “Herhangi birinizle evlenebilirdim –hepinizle, Işık bana yardım etsin!– ama olamaz ve siz bunu biliyorsunuz.” Nynaeve başını iki yana sallayarak sandalyeye çöktü. Kendi kendine mırıldanıyordu, ama Elayne’in anlayabildiği tek şey Kadın Kurulu’nun dillerini yutacağı hakkında bir şeylerdi.</p>

    <p>“Konuşmak istediğimiz başka bir şey var,” dedi Elayne. Işık, Min ve Aviendha kurabiyelere bakıyor gibi görünüyorlardı! Bir çabayla kendi gülümsemesini biraz daha az... hevesli... yaptı. “Benim dairemde, sanırım. Nynaeve ile Lan’i rahatsız etmenin gereği yok.” Daha doğrusu, işitirse Nynaeve’in onları durduracağından korkuyordu. Aes Sedai meselelerine gelince kadın yetkesini kullanmaya pek hevesli oluyordu.</p>

    <p>“Evet,” dedi Rand yavaşça. Sonra, tuhaf bir şekilde, ekledi, “Kazandığını söyledim, Nynaeve. Seni yine görmeden gitmeyeceğim.”</p>

    <p>“Ah!” Nynaeve irkildi. “Evet. Elbette olmaz. Ben onun büyümesini izledim,” diye geveledi, hastalıklı gülümsemesini Elayne’e çevirerek. “En baştan itibaren. İlk adımlarını izledim. Benimle uzun uzun sohbet etmeden gidemez.”</p>

    <p>Elayne kuşkuyla süzdü onu. Işık, yaşlı bir dadı gibi konuşuyordu. Gerçi Lini asla gevelemezdi. Lini’nin hayatta ve iyi olduğunu umdu, ama ikisi de olmadığından çok korkuyordu. Nynaeve neden bu şekilde gevezelik edip duruyordu? Kadın bir şey peşindeydi ve halletmek için konumunu kullanmayacaksa, yanlış olduğu onun bile bildiği bir şeydi.</p>

    <p>Aniden Rand, çevresindeki hava ışıldıyormuş gibi dalgalanmaya başladı ve Elayne’in kafasındaki başka her şey uçup gitti. Bir an sonra Rand... başka biri oldu; daha kısa boylu, daha kalın, kaba ve vahşi. Ve öyle itici görünüyordu ki, Elayne onun Kaynak’ın eril yarısını kullandığını düşünemedi bile. Yağlı, siyah saçları kıllı siğillerle dolu sağlıksız ve solgun bir surata sarkıyordu. Kocaman burnunun altında, her an salyalar akıtmaya başlayabilirmiş gibi görünen kalın, gevşek dudaklar vardı. Rand, onların kendisine bakmasına dayanamazmış gibi gözlerini sıkı sıkı yumdu ve sandalyenin kollarını kavrayarak yutkundu.</p>

    <p>“Hâlâ güzelsin, Rand,” dedi Elayne nazikçe.</p>

    <p>“Ha!” dedi Min. “O surat bir keçiyi bile bayıltır!” Eh, bayıltırdı, ama öyle dememeliydi.</p>

    <p>Aviendha kahkaha attı. “İyi bir mizah anlayışın var, Min Farshaw. O yüz bir keçi <em>sürüsünü</em> bayıltır.” Ah, Işık, gerçekten bayıltırdı! Elayne tam zamanında kıkırtısını bastırdı.</p>

    <p>“Kimsem oyum,” dedi Rand, sandalyeden doğrularak. “Yalnız, siz görmüyorsunuz.”</p>

    <p>Deni Rand’ın yeni halini gördüğünde, tıknaz kadının yüzündeki çarpık gülümseme solup gitti. Caseille’in ağzı açık kaldı. <em>Gizli âşıklar hakkındaki düşünceler buraya kadar,</em> diye düşündü Elayne, kendi kendine gülerek. Ayak sürüyerek ve surat asarak aralarında yürürken Rand’ın Asker kadınlar kadar çok dikkat çektiğinden emindi. Kim olduğundan kimse şüphelenmiyordu. Koridorlardaki hizmetkârlar muhtemelen bir suçtan tutuklandığını düşünüyorlardı. Suçlu gibi göründüğü kesindi. Caseille ve Deni de aynı fikirdeymiş gibi, sert bakışlarını ondan ayırmıyorlardı.</p>

    <p>Rand’ı içeri alırken onları dışarıda bırakmayı düşündüğünü fark ettiklerinde Asker kadınlar itiraz edecek oldular. Aniden Rand’ın görünüşü gülünç gelmemeye başlamıştı sanki. Caseille’in ağzı inceldi ve Deni’nin geniş yüzüne inatçı bir hoşnutsuzluk oturdu. Neredeyse Elayne’in Büyük Yılan yüzüğünü burunlarının altında sallaması gerekti, ancak o zaman kaş çatarak kapının yanında pozisyon aldılar. Elayne kapıyı yavaşça kapatarak o kaş çatışları dışarıda bıraktı, ama aslında kapıyı çarpmak geliyordu içinden. Işık, adam biraz daha <em>az</em> tatsız bir kılık seçebilirdi.</p>

    <p><em>Ona</em> gelince, Rand doğrudan kakmalı masaya gitti ve yaslandı. Çevresindeki hava ışıldadı ve bir kez daha kendisi oldu. Ellerinin arkasındaki Ejder başları kızıl altın pırıldıyordu. “Bir içkiye ihtiyacım var,” diye mırıldandı boğuk bir sesle, duvarın dibindeki uzun yan masanın üzerinde duran uzun boyunlu gümüş sürahiyi fark edince.</p>

    <p>Elayne’e, Min’e ya da Aviendha’ya bakmadan titrek bacaklar üzerinde o tarafa yürüdü, gümüş bir şarap kadehini doldurdu ve tek bir uzun yudumda yarısını içti. O tatlı, baharatlı şarap kahvaltısı götürülürken orada bırakılmıştı. Buz gibi soğumuş olmalıydı. Elayne’in dairesine bu kadar çabuk döneceği beklenmemişti, şöminedeki ateş küllerle örtülmüştü. Ama Elayne’in gördüğü kadarıyla Rand şarabı ısıtmak için hiçbir şey yapmadı. En azından buhar görebilirdi. Hem, neden yönlendirerek çağırmak yerine şaraba yürümüştü ki? Hep yaptığı bir şeydi bu, şarap kadehlerini ve lambaları hava akışları üzerinde uçururdu.</p>

    <p>“Sen iyi misin, Rand?” diye sordu Elayne. “Demek istediğim, hasta mısın?” Onun nasıl bir hastalığa yakalanmış olabileceğini düşünürken midesi burkuldu. “Nynaeve...”</p>

    <p>“Olabileceğim kadar iyiyim,” dedi Rand dümdüz bir sesle. Yüzünü onlara dönmeden. Kadehi boşaltıp bir daha doldurdu. “Şimdi, Nynaeve’in işitmesini istemediğiniz ne var?”</p>

    <p>Elayne’in kaşları kalktı ve Aviendha ve Min’le bakıştı. Hileyi <em>o</em> görmüşse Nynaeve <em>kesinlikle</em> görmüş olmalıydı. Gitmelerine neden izin vermişti? Ve Rand nasıl görmüştü? Aviendha şaşkın şaşkın başını iki yana salladı. Min de aynısını yaptı, ama onun yüzünde, zaman zaman bu tür şeyleri beklemek gerektiğini söyleyen bir sırıtış vardı. Elayne içinde bir sancı hissetti –tam olarak kıskançlık değil; onlar için kıskançlık söz konusu değildi–, yalnızca Min Rand’la bu kadar çok zaman geçirdiği ve kendisi geçiremediği için sinirleniyordu. Eh, eğer sürpriz istiyorsa...</p>

    <p>“Seninle Muhafız bağı kurmak istiyoruz,” dedi, eteğini düzelterek bir sandalyeye otururken. Min masanın kenarına ilişip bacaklarını sarkıttı, Aviendha bağdaş kurarak halıya oturdu ve kalın, yünlü eteklerini dikkatle açtı. “Üçümüz birden. İlk önce sormak âdettendir.”</p>

    <p>Rand hızla döndü, kupasındaki şarabı saçtı, o düzeltemeden sürahiden daha fazlası döküldü. Bir küfür mırıldanarak telaşla halıya yayılan ıslaklıktan uzaklaştı ve sürahiyi tepsiye koydu. Kaba ceketinin önünde kocaman, ıslak bir leke belirmişti ve boş eliyle kara şarap damlalarını silkelemeye çalışıyordu. Çok tatminkâr.</p>

    <p>“Siz gerçekten delirmişsiniz,” diye hırladı. “Beni neyin beklediğini biliyorsunuz. Bağ kurduğum herhangi biri için bunun ne anlama geldiğini biliyorsunuz. Delirmesem bile, o kadının benim ölümümü tecrübe etmesi gerekecek! Hem, ne demek üçünüz birden? Min yönlendiremez. Zaten Alanna Mosvani sizden erken davrandı ve o sormaya zahmet etmedi. O ve Verin İki Nehir’den bazı kızları Beyaz Kule’ye götürüyorlardı. Onunla bağ kuralı aylar oldu.”</p>

    <p>“Ve bunu benden sakladın, öyle mi, seni yün kafalı koyun çobanı?” diye sordu Min. “Bilseydim!..” Beceriyle kol yeninden ince bir hançer çıkardı, ona dik dik baktı ve surat asarak yerine koydu. Bu tedavi Alanna kadar Rand için de zor olurdu.</p>

    <p>“Gelenekleri ihlal etmişler,” dedi Aviendha, yarı sorgularcasına. Halının üzerinde kıpırdandı ve kemer bıçağını yokladı.</p>

    <p>“Hem de çok,” diye yanıt verdi Elayne sertçe. Bir Aes Sedai’nin bunu <em>herhangi</em> bir adama yapması iğrençti. Alanna’nın bunu <em>Rand’a</em> yapması!.. Cıva gibi mizacı ve cıva gibi öfkesi ile, o esmer, hararetli Yeşil Aes Sedai’yi hatırlıyordu. “Alanna’nın Rand’a, bir <em>ömür boyu</em> ödeyemeyeceği kadar <em>toh</em>’u oldu! Bize de. Ödemese bile, onu elime geçirdiğimde yalnızca <em>öldürdüğümü</em> dileyecek!”</p>

    <p>“<em>Biz</em> onu elimize geçirdiğimizde,” dedi Aviendha, vurgulamak için başını sallayarak.</p>

    <p>“Demek öyle.” Rand şarabının içine baktı. “Bunun bir anlamı olmadığını görüyorsunuz. Ben... sanırım Nynaeve’in yanına dönsem iyi olacak. Geliyor musun, Min?” Ona söyledikleri şeye rağmen, gerçekten inanmamış gibi, Min onu terk edebilirmiş gibi konuşmuştu. Bundan korkuyormuş gibi değil, pes etmiş gibi.</p>

    <p>“Bir anlamı var,” dedi Elayne ısrarla. Ona doğru eğildi, söylediklerini iradesinin gücüyle kabul ettirmeye çalıştı. “Bir bağ seni bir başkasına karşı korumuyor. Aes Sedailer, <em>gelenekler</em> yüzünden aynı adamla bağ kurmuyorlar, Rand, çünkü onu <em>paylaşmak</em> istemiyorlar, yapılamadığından değil. Ve bu Kule kanununa aykırı da değil.” Elbette, bazı gelenekler kanun kadar kuvvetliydi, en azından Aes Sedailerin gözlerinde. Nynaeve Aes Sedai geleneklerini ve vakarını korumak konusunda her gün daha fazla söylenip duruyordu. Bunu öğrendiği zaman muhtemelen patlayıp çatıyı indirecekti. “Eh, biz seni paylaşmayı <em>istiyoruz!</em> Sen kabul edersen, <em>paylaşacağız.</em>”</p>

    <p>Ne kadar kolay söylemişti! Bir zamanlar söyleyemeyeceğinden emindi. Aviendha’yı Rand’ı sevdiği kadar sevdiğini fark edene dek. Yalnızca, farklı bir şekilde seviyordu. Min’i de; birbirlerini kardeş edinmiş olmasalar da, bir başka kız kardeş gibi. Fırsat bulursa, Rand’a dokunduğu için Alanna’yı tepeden tırnağa kamçılayacaktı, ama Aviendha ve Min farklıydı. Onlar onun bir parçasıydı. Bir açıdan, onlar Elayne’di ve Elayne onlardı.</p>

    <p>Sesini yumuşattı. “Soruyorum, Rand. <em>Biz</em> soruyoruz. Lütfen bırak da seninle bağ kuralım.”</p>

    <p>“Min,” diye mırıldandı Rand, neredeyse suçlarcasına. Min’in yüzündeki bakışları çaresizlik doluydu. “Biliyordun, değil mi? Onları görürsem...” Devam edemeyerek, devam etmek istemeyerek başını iki yana salladı.</p>

    <p>“Bağ kurma meselesini, bir saat kadar önce onlar bana anlatana kadar bilmiyordum,” dedi, Rand’ın bakışlarını Elayne’in gördüğü en yumuşak bakışlarla karşılayarak. “Ama onları bir daha gördüğünde neler olacağını biliyordum, umut ediyordum. Bazı şeylerin olması gerek, Rand. Olması şart.”</p>

    <p>Rand şarap kadehinin içine bakarken dakikalar saatler gibi uzadı ve sonunda kadehi tepsiye bıraktı. “Tamam,” dedi sessizce. “Bunu istemediğimi söyleyemem, çünkü istiyorum. Işık kavursun beni! Ama bedeli düşünün. Ödeyeceğiniz bedeli düşünün.”</p>

    <p>Elayne’in bedeli düşünmesine gerek yoktu. Baştan beri biliyordu, onun da anladığından emin olmak için Aviendha ile tartışmıştı. Min’e açıklamıştı. İstediğini al ve bedelini öde, derdi eski deyim. Hiçbirinin bedeli düşünmesine gerek yoktu; biliyorlardı ve ödemeye razıydılar. Ama boşa harcanacak zaman yoktu. Şimdi bile, Rand’ın o bedelin fazla yüksek olduğuna karar vermesi ihtimali vardı. Sanki bu karar ona kalmış gibi!</p>

    <p>Kendini <em>saidar</em>’a açarak Aviendha ile zincir kurdu, birbirlerine gülümsediler. Kız kardeşi ile zincir kurduğu zaman, birbirlerine dair farkındalıklarının artması, duygularının ve fiziksel hislerinin mahrem bir şekilde paylaşılması bir zevk oluyordu. Yakında Rand ile paylaşacakları şeye çok benziyordu. Bunu dikkatle araştırmış, her açıdan incelemişti. Aiellerin kardeş edinme örgülerinden öğrendikleri çok yardımcı olmuştu. Bu fikir aklına ilk kez o törende gelmişti.</p>

    <p>Dikkatle Ruh ördü, yüzden fazla iplikten bir akış, her iplik dikkatle yerleştirilmiş ve örgüyü yerde oturan Aviendha’nın üzerine, sonra masanın kenarında oturan Min’in üzerine yerleştirdi. Bir açıdan, iki ayrı örgü değildiler. Kusursuz bir benzerlikle parlıyorlardı ve birine bakarken diğerini de görüyordu sanki. Kardeş edinme töreninde kullanılan örgüler değildiler, ama aynı ilkeleri kullanıyorlardı. <em>Dahil</em> ediyorlardı; o örgüye dahil olan birine olan, hepsine oluyordu. Örgüler yerine yerleşir yerleşmez, iki kişilik çemberin önderliğini Aviendha’ya aktardı. Örülmüş örgüler kaldı ve Aviendha hemen Elayne’in çevresine aynı örgüleri ördü, sonra yine Min’in çevresine ördü. Örgüler Elayne’inkilere karışarak ayırt edilemez hale geldiler. Sonra Aviendha örgüyü Elayne’e aktardı. Epey egzersiz yaptıktan sonra, artık bunu kolaylıkla yapıyorlardı. Dört, daha doğrusu artık üç örgü vardı, ama hepsi aynı örgüymüş gibi görünüyordu.</p>

    <p>Her şey hazırdı. Aviendha, Elayne’in Birgitte’te hissettiği kadar sağlam bir özgüven hissi veriyordu. Min masanın kenarını kavramış, ayak bileklerini kenetlemişti; akışları göremiyordu, ama dudaklarını yaladığında azıcık bozulan kendinden emin bir sırıtışla baktı. Elayne derin derin nefes aldı. Üçü öyle narin bir Ruh örgüsü ile sarılmıştı ki en iyi dantel bile yanında kaba kalırdı. Şimdi, bu bir de işleyeceğine inandığı gibi işlerse.</p>

    <p>Her birinden Rand’a doğru ince örgüler uzattı, üç örgüyü bükerek bir yaptı ve Muhafız bağına dönüştürdü. Bunu, bir bebeği battaniyeye bırakırmış gibi, yumuşak bir biçimde Rand’ın üzerine serdi. Ruh örgüsü Rand’ın çevresine, içine yerleşti. Rand gözlerini bile kırpmadı, ama bitmişti. <em>Saidar</em>’ı salıverdi. Olmuştu.</p>

    <p>Rand ifadesizce onlara baktı ve yavaşça parmaklarını şakaklarına götürdü.</p>

    <p>“Ah, Işık, Rand, o acı,” diye mırıldandı Min, incinmiş bir sesle. “Hiç bilmiyordum; hiç hayal edememiştim. Nasıl dayanabiliyorsun? Hiç bilmiyormuşsun gibi gelen acılar var, sanki onlarla öyle uzun süre yaşamışsın ki senin bir parçan olmuşlar. Ellerindeki o balıkçıllar; dağlandıklarını hissedebiliyorsun hâlâ. Kollarındaki o şeyler acıyor! Ve yan tarafın. Ah, Işık, yan tarafın! Neden ağlamıyorsun, Rand? Neden ağlamıyorsun?”</p>

    <p>“O <em>Car’a’carn,</em>” dedi Aviendha gülerek, “Üç Kat Topraklar’ın kendisi kadar güçlü!” Yüzü gururluydu –ah, öylesine gururlu ki– ama gülerken bile, güneşten kararmış yanaklarından gözyaşları akıyordu. “Altın damarları. Ah, altın damarları. Gerçekten beni seviyorsun, Rand.”</p>

    <p>Elayne ona bakakalmıştı, onu kafasının içinde hissediyordu. Gerçekten unuttuğu yaraların acısı. Gerilim ve inanmazlık ve hayret. Ama duyguları kaskatıydı, sertleşmiş çam fidanından bir düğüm gibi, neredeyse taş gibi. Ama ne zaman Min’e, Aviendha’ya ya da ona baksa, araya dolanmış altından damarlar zonkluyor, parlıyordu. Elayne’i <em>gerçekten</em> seviyordu. Üçünü de seviyordu. Bu sevinçle gülmek istemesine sebep oldu. Başka kadınlar kuşku duyabilirdi, ama Elayne Rand’ın aşkının gerçekliğini her zaman bilecekti.</p>

    <p>“Işık’tan dilerim, ne yaptığınızı biliyorsunuzdur,” dedi Rand alçak sesle. “Işık’tan dilerim siz...” Çam fidanı biraz sertleşti. Rand onların incineceğinden emindi ve şimdiden kendini hazırlıyordu. “Ben... benim artık gitmem gerek. En azından artık sizin iyi olduğunuzu bileceğim; sizin hakkınızda endişelenmem gerekmeyecek.” Aniden sırıttı; gözlerine de ulaşsa neredeyse çocuksu görünecekti. “Nynaeve onunla görüşmeden gittiğimi düşünürse çılgına döner. Birazcık heyecanlanmayı hak etmediğinden değil.”</p>

    <p>“Bir şey daha var, Rand,” dedi Elayne ve susup yutkundu. Işık, en kolay kısmın <em>bu</em> olacağını sanıyordu.</p>

    <p>“Sanırım hazır fırsat bulmuşken Aviendha ve ben konuşmalıyız,” dedi Min telaşla, masadan fırlayarak. “Yalnız kalabileceğimiz bir yerde. Bize izin verirseniz?”</p>

    <p>Aviendha halıdan zarifçe kalkarak eteklerini düzeltti. “Evet. Min Farshaw ve ben birbirimizi tanımalıyız.” Şalını düzelterek kuşkuyla Min’i süzdü, ama kol kola çıktılar.</p>

    <p>Rand, onların gidişinin planlı olduğunu biliyormuş gibi ihtiyatla izledi onları. Köşeye kıstırılmış kurt gibi. Ama kafasının içindeki o altından damarlar parlıyordu.</p>

    <p>“Onların senden aldığı ve benim almadığım bir şey var,” diye başladı Elayne ve kıpkırmızı kesilerek boğulacak gibi oldu. Kan ve küller! Diğer kadınlar bunu nasıl yapıyordu? Dikkatle kafasının içindeki, Rand olan duygular yığınını ve Birgitte olan yığını inceledi. İkincisinde hâlâ bir değişiklik yoktu. Onu bir mendile sardığını, mendili sıkı sıkı düğümlediğini düşündü ve Birgitte kayboldu. Artık yalnızca Rand vardı. Ve o parlak, altın damarlar. <em>Kurtköpeği</em> boyunda kelebekler karnında çırpınıyordu. Sertçe yutkundu ve derin bir nefes aldı. “Düğmelerime yardım etmen gerekecek,” dedi titrek bir sesle. “Bu elbiseyi yalnız başıma çıkaramam.”</p>

    <p class="paragraf">Min Aiel kadınla birlikte koridora çıktığında iki nöbetçi Asker kadın kıpırdandılar ve Min kapıyı kapatırken başka kimsenin çıkmadığını fark edince dimdik oldular.</p>

    <p>“Zevki o kadar da kötü <em>olamaz,</em>” diye mırıldandı tıknaz, uykulu bakışlı kadın kendi kendine, elleri uzun sopasını kavrayarak. Min kadının işitilmek için konuştuğunu sanmıyordu.</p>

    <p>“Çok fazla cesaret, çok fazla masumiyet,” diye hırladı ince, erkeksi kadın. “Kumandan General bizi bu konuda uyarmıştı.” Çelik eldivenli elini aslan başlı kapı mandalına koydu.</p>

    <p>“Oraya şimdi girerseniz derinizi yüzebilir,” dedi Min tasasızca.</p>

    <p>“Onu hiç öfkeliyken gördünüz mü? Bir ayıyı ağlatabilir!”</p>

    <p>Aviendha kolunu Min’inkinden kurtardı ve aralarına biraz mesafe koydu. Ama kaşlarını Asker kadınlara çattı. “Kız kardeşimin tek bir adamı idare edebileceğinden kuşkunuz mu var? O bir Aes Sedai ve onda bir aslanın yüreği var. Ve siz onu takip etmeye yemin ettiniz! Onun götürdüğü yere gidersiniz, burnunuzu elbisesinin içine sokmazsınız.”</p>

    <p>Asker kadınlar uzun uzun bakıştılar. Daha iri olanı omuzlarını silkti. Sırım gibi olanı yüzünü buruşturdu, ama elini kapı mandalından çekti. “O kızı canlı tutmak için yemin ettim,” dedi sert bir sesle, “ve bunu yapmaya kararlıyım. Şimdi, siz çocuklar gidip bebeklerinizle oynayın ve bırakın ben işimi yapayım.”</p>

    <p>Min hançerini çıkarıp Thom Merrilin’in gösterdiği o havalı parmaklarda yuvarlama hareketini yapmayı düşündü. Sırf kadınlara çocuk olmadığını göstermek için. İnce kadın genç değildi, ama saçlarında hiç gri yoktu ve oldukça güçlü görünüyordu. Ve hızlı. Min diğer kadının cüssesinin bir kısmının yağ olduğuna inanmak istiyordu, ama inanmıyordu. İkisinin çevresinde de hale ya da imge göremiyordu, ama ikisi de gerekli olduğunu düşündüğü şeyi yapmaktan kaçınacak kadınlardanmış gibi görünmüyordu. Eh, en azından Elayne’i ve Rand’ı rahat bırakıyorlardı. Belki de hançer gereksizdi.</p>

    <p>Göz ucu ile Aiel’in gönülsüzce elini kemer bıçağından çektiğini gördü. Kadın onu bu şekilde taklit etmeyi bırakmazsa, bu Güç’le yapılan hokkabazlıkta ona söylenenden daha fazlası olduğunu düşünmeye başlayacaktı. Diğer yandan, hokkabazlıktan önce başlamıştı. Belki yalnızca benzer şekilde düşünüyorlardı. Rahatsız edici bir fikir. Işık, Rand’ın üçüyle birden evlenmesi konularını konuşurken iyiydi, güzeldi, ama <em>gerçekten</em> hangisiyle evlenecekti acaba?</p>

    <p>“Elayne gerçekten cesur,” dedi Askerlere, “tanıdığım herkesten cesur. Ve aptal değil. Aptal olduğunu düşünüyorsanız, yakında karşısında hata yaparsınız.” Kadınlar, fazladan on beş yirmi senenin verdiği avantajla dik dik baktılar ona; sağlam, kayıtsız ve kararlı. Birazdan ona yine gidip oynamasını söylerlerdi. “Eh, konuşacaksak buralarda oyalanamayız, değil mi, Aviendha?”</p>

    <p>“Hayır,” diye nefes verdi Aiel kadın gergin bir sesle, dik dik Askerlere bakarak. “Burada duramayız.”</p>

    <p>Asker kadınlar onların gidişine hiç aldırmadılar. Yapacak bir işleri vardı ve bunun Elayne’in arkadaşlarını izlemekle bir ilgisi yoktu. Min kadınların işlerini iyi yaptıklarını umdu. <em>O hiç de aptal değil,</em> diye düşündü. <em>Yalnızca bazen yolu cesaretinin göstermesine izin veriyor.</em> Elayne’in içinden çıkamayacağı dikenli çalılara düşmesine izin vermeyeceklerini umdu.</p>

    <p>Koridorda yürürken Aiel kadınları yan yan süzdü. Aviendha ondan olabildiğince uzak durarak yürüyordu. Min’den tarafa bakmadan kemer kesesinden fildişinden oyma bir bilezik çıkardı ve küçük, tatmin dolu bir gülümseme ile sol bileğine taktı. Kadın en baştan itibaren burnuna sinek konmuş gibi davranıyordu ve Min nedenini anlayamıyordu. Aiellerin bir erkeği paylaşan kadınlara alışık olması gerekiyordu. Kendisi için söyleyemeyeceği bir şey. Ama Rand’ı o kadar çok seviyordu ki onu paylaşmaya bile razıydı ve eğer paylaşmak zorundaysa, Elayne’den başka paylaşmak istediği kimse yoktu dünyada. Onunla paylaştığında, hiç de paylaşmıyormuş gibi oluyordu. Ama bu Aiel kadın bir yabancıydı. Elayne birbirlerini tanımalarının önemli olduğunu söylemişti, ama kadın onunla konuşmayı reddederse bunu nasıl yapacaklardı?</p>

    <p>Ama Elayne ya da Aviendha hakkında endişelenmek için fazla zaman harcamadı. Kafasının içindeki fazla harikaydı. Rand. Min’e onun hakkındaki her şeyi söyleyen küçük bir top. Her şeyin, en azından kendisi açısından başarısız olacağından emindi. Bundan sonra, <em>her şeyi</em> bilirken onunla sevişmek neye benzeyecekti acaba! Işık! Elbette, o da Min hakkındaki her şeyi bilecekti. <em>Bu</em> konuda nasıl hissettiğinden <em>kesinlikle</em> emin değildi!</p>

    <p>Aniden o duygu yığınının artık ilk baştaki gibi olmadığını fark etti. Şimdi içinde... kırmızı bir kükreme... vardı, çıra kadar kuru bir ormanı kasıp kavuran yangın gibi. Ne olabilirdi?.. Işık! Ayağı takıldı ve yere devrilmeden kendini toparladı. Rand’ın içindeki bu fırını, bu vahşi açlığı biliyor olsaydı, onun kendisine dokunmasına izin vermeye korkardı! Diğer yandan... Böyle bir cehennem yaratabildiğini bilmek hoş olurdu. Aynı etkiyi kendisinin de yaratıp yaratmadığını görmek için sabırsızlanıyordu... Yine ayağı takıldı ve bu sefer oymalarla süslü bir sandığa tutunmak zorunda kaldı. Ah, Işık! Elayne! <em>Yüzü</em> fırın gibi yanıyordu. Yatak odasının perdelerinden içeri bakmaktan farksızdı!</p>

    <p>Telaşla Elayne’in bahsettiği numarayı denedi, o duygu topunu bir mendile sardığını hayal etti. Hiçbir şey olmadı. Çılgınca yine denedi, ama büyük yangın hâlâ oradaydı! Ona bakmayı, onu hissetmeyi bırakması gerekiyordu. Dikkatini dağıtacak herhangi bir şey! Herhangi bir şey! Belki konuşmaya başlarsa...</p>

    <p>“O yürekyaprak çayını içmeliydi,” diye geveledi. Gördüklerini, ilgili kişiler haricinde kimseye söylemezdi ve onu da ancak onlar işitmek istiyorsa söylerdi, ama bir şeyler söylemek zorundaydı. “Bundan çocuğu olacak. İki tane; bir oğlan ve bir kız; ikisi de sağlıklı ve güçlü.”</p>

    <p>“Onun bebeklerini istiyor,” diye mırıldandı Aiel kadın. Yeşil gözlerini dimdik ileri dikmişti; çenesi gergindi, alnında boncuk boncuk ter birikmişti. “Ben de çayı içmeyeceğim...” Silkelendi, koridorun diğer yanında Min’e baktı. “Kız kardeşim ve Bilgeler bana senden bahsetti. Gerçekten de insanların çevresinde, doğru çıkan şeyler görüyor musun?”</p>

    <p>“Bazen görüyorum ve ne anlama geldiğini anlıyorsam oluyorlar,” dedi Min. Birbirlerine duyurmak için yükselttikleri sesler koridorda yankılanıyordu. Kırmızı beyaz üniformalı hizmetkârlar dönüp baktılar onlara. Min koridorun ortasına geldi. Kadını yarı yolda karşılayacaktı, daha ileri gitmeyecekti. Biran sonra Aviendha da ona katıldı.</p>

    <p>Min, hepsi birlikteyken gördüklerini söylemeli mi, merak etti. Aviendha da Rand’ın bebeklerini doğuracaktı. Dört tane birden! Ama bunda tuhaf bir şey vardı. Bebekler sağlıklı olacaktı, ama yine de tuhaf bir şey vardı. Ve insanlar, istediklerini söyleseler bile, genellikle geleceklerini işitmek istemezdi. Birinin ona <em>kendisi</em> hakkında ne gördüğünü...</p>

    <p>Sessizlik içinde yürürken, Aviendha parmaklarıyla yüzündeki teri sildi ve yutkundu. Min’in de yutkunması gerekti. Rand’ın hissettiği her şey o topun içindeydi. Her şey!</p>

    <p>“Mendil numarası senin için de mi işe yaramadı?” dedi boğuk bir sesle.</p>

    <p>Aviendha gözlerini kırpıştırdı ve yüzündeki kırmızılık koyulaştı. Bir an sonra, “Bu daha iyi. Teşekkür ederim. Ben... O kafamın içindeyken unutmuşum.” Kaşlarını çattı. “Senin için işe yaramadı mı?”</p>

    <p>Min üzüntüyle başını iki yana salladı. Bu edepsizlikti! “Ama konuşmak işe yarıyor.” Bu tuhaf mesele işe yarayacaksa, bir şekilde bu kadınla arkadaşlık kurmak zorundaydı. “Söylediklerim için özür dilerim. <em>Toh</em>’lar hakkında, demek istiyorum. Gelenekleriniz hakkında biraz bilgim var. O adamda, beni küstahlaştıran bir şey var. Dilime hâkim olamıyorum. Ama bana vurmana ya da beni dilimlemene izin vereceğimi sanma. Belki benim de <em>toh</em>’um vardır, ama başka bir yol bulmak zorundayız. Zamanımız olduğunda atını tımar edebilirim.”</p>

    <p>“Kız kardeşim kadar gururlusun,” diye mırıldandı Aviendha, kaşlarını çatarak. Bununla ne demek istemişti? “İyi bir mizah anlayışın da var.” Kendi kendine konuşur gibiydi. “Rand ve Elayne hakkında, çoğu ıslaktopraklı kadının aksine, kendini aptal durumuna düşürmedin. Ve bana hatırlattığın...” İçini çekerek şalını omzuna aldı. “Biraz <em>oosquai</em> bulabileceğimiz bir yer biliyorum. Düşünemeyecek kadar sarhoş olursan, o zaman...” Koridora bakarak yerinde kalakaldı. “Hayır!” diye hırladı. “Daha olmaz!”</p>

    <p>Onlara doğru gelen kişi Min’in ağzının açık kalmasına sebep oldu. Hissettiği evham Rand’ı unutturdu. İşittiği yorumlardan, Elayne’in Askerlerinin Kumandan Generali’nin bir kadın olduğunu, ayrıca Elayne’in Muhafızı olduğunu biliyordu, ama başka hiçbir şey bilmiyordu. Bu kadının kısa, beyaz yakalı kırmızı ceketinin omzundan öne aldığı kalın, girift örülmüş sarı saçları vardı ve bol, mavi pantolonunun topukları Min’inki kadar yüksek olan botların içine tıkmıştı. Çevresinde haleler dans ediyor, imgeler titreşiyordu, Min’in başka herkeste gördüklerinden fazlaydılar, binlercesi üst üste biniyordu. Elayne’in Muhafızı ve Kraliçenin Askerleri’nin Kumandan Generali, çoktan <em>oosquai</em>’in dibini bulmuş gibi... sallanıyordu. Onu gören hizmetkârlar Saray’ın başka bir yerinde işleri olduğunu hatırladılar ve üçünü koridorda yalnız bıraktılar. Kadın, neredeyse bindirene kadar Min ve Aviendha’yı görmedi.</p>

    <p>“Lanet olası sen bu işe yardım ettin, değil mi?” diye hırladı, donuk mavi gözlerini Aviendha’ya dikerek. “İlk önce, kafamın içinden kaybolup gidiyor, sonra da!..” Titriyordu, gözle görülür bir biçimde kendine hâkim oldu, ama buna rağmen nefes nefeseydi. Bacakları dik durmak istemiyor gibiydi. Dudaklarını yaladı, yutkundu ve öfkeyle devam etti. “Kavrulası, silkinip atacak kadar bile yoğunlaşamıyorum! Söyleyeyim size, eğer sandığım şeyi yapıyorsa, o yüreği oynağı lanet Saray’ın çevresinde tekmeleye tekmeleye koşturacağım ve sonra <em>bir ay</em> boyunca oturamayacak şekilde kırbaçlayacağım –seni de yanında! Bunun için <em>çatalkök</em> bulmam gerekse bile!”</p>

    <p>“Birincil-kardeşim yetişkin bir kadın, Birgitte Trahelion,” dedi Aviendha saldırganca. Ses tonuna rağmen omuzlarını kaldırmıştı ve diğer kadının gözlerinin içine bakamıyordu. “Bize çocuk gibi davranmayı bırakmalısın!”</p>

    <p>“Lanet bir yetişkin gibi davranmaya başladığında, ben de ona lanet bir yetişkin gibi davranırım, ama <em>bunu</em> benim lanet kafamın içinde yapmaya hakkı yok! Benim kafamın!..” Aniden altın saçlı kadının ağzı açık kaldı ve Min ile Aviendha birer kolunu yakalamasa düşüverecekti.</p>

    <p>Gözlerini sıkı sıkı yumarak bir kez hıçkırdı ve, <em>“İki ay!”</em> diye inledi. İkisinden kurtularak doğruldu ve su kadar berrak, buz kadar sert bakışlarını Aviendha’ya dikti. “Benim için ona kalkan koy, o zaman senin payını unuturum.” Aviendha’nın asık suratlı, kızgın bakışları kadının üzerinden kayıp gitti.</p>

    <p>“Sen Birgitte Gümüşyay’sın!” diye nefes verdi Min. Aviendha ismi söylemeden önce emindi. Aiel kadının, o tehditlerin o anda, oracıkta gerçekleştirileceğinden korkuyormuş gibi davranmasına şaşmamak gerekirdi. Birgitte Gümüşyay! “Seni Falme’de gördüm!”</p>

    <p>Birgitte çimdiklenmiş gibi irkildi, sonra telaşla çevresine bakındı. Yalnız olduklarını fark edince rahatladı. Birazcık. Min’i tepeden tırnağa süzdü. “Ne görmüş olursan ol, Gümüşyay öldü,” dedi kabaca. “Artık Birgitte Trahelion’um, o kadar.” Bir anlığına dudakları alayla kıvrıldı. “Seni memnun edecekse, lanet olası <em>Leydi</em> Birgitte Trahelion. Bu konuda herhangi bir şey yapabiliyorsam Anneler Günü’nde bir koyunu öpeyim. Peki sen evde kim oluyorsun? Her zaman lanet bir tüy dansçısı gibi bacaklarını sergiler misin?”</p>

    <p>“Adım Min Farshaw,” diye yanıt verdi Min sertçe. Yüz ayrı efsanenin kahramanı Birgitte Gümüşyay <em>bu</em> muydu? Kadın <em>pis</em> ağızlıydı! Hem, Gümüşyay öldü derken ne anlatmaya çalışıyordu? Kadın hemen önünde duruyordu işte! Dahası, o sayısız imge ve hale seçemeyeceği kadar çabuk çakıp geçiyordu, ama bir kadının bir ömürde yaşayabileceğinden daha fazla maceraya işaret ettiklerinden emindi. Tuhaf bir şekilde, bazıları ondan daha yaşlı, diğerleri çirkin adamlarla ilgiliydi, ama bir şekilde Min hepsinin aynı adam olduğundan emindi. Efsane ya da değil, o burnu havada tavır onu fena sinir ediyordu. “Elayne, Aviendha ve ben bir Muhafız ile bağ kurduk,” dedi düşünmeden. “Ve eğer Elayne birazcık kutlama yapıyorsa, eh, içeri dalmadan önce biraz düşünsen iyi olur, yoksa poposunun üzerine oturamayan <em>sen</em> olursun.”</p>

    <p>Bu Rand’ın yine farkına varması için yeterli oldu. O alev alev fırın hâlâ oradaydı, hiç azalmamıştı, ama neyse ki Rand artık... Yanaklarına kan hücum etti. Rand sık sık onun kollarında uzanmış, karmakarışık örtülerin arasında nefeslenmişti, ama bu gerçekten de gözetlemeye benziyordu.</p>

    <p>“Onunla mı?” dedi Birgitte yumuşak bir sesle. “Fincanda ana sütü! Bir yankesiciye ya da bir at hırsızına âşık olabilirdi, ama onu seçmek zorundaydı, aptal kadın. Bahsettiğiniz yerde gördüm onu, adam herhangi bir kadına faydası dokunamayacak kadar güzel. Her durumda, Elayne durmak zorunda.”</p>

    <p>“Buna hakkın yok!” diye ısrar etti Aviendha surat asarak ve Birgitte yüzüne sabırlı bir ifade oturttu. Gergin bir sabır, ama yine de sabır.</p>

    <p>“Kafasını celladın blokuna uzatmadığı sürece bir Talmouri kızı kadar edepli olabilir, ama bence cesaretini toplayıp oğlana haddini bildirecek ve yaptığı her neyse, onu yapmasına rağmen unutacak ve yine kafamın içine girecek. Bunu bir daha yaşamayacağım!” Gidip Elayne’e meydan okumaya hazırlanarak sırtını dikleştirdi.</p>

    <p>“Bunu iyi bir şaka olarak düşün,” dedi Aviendha yakarırcasına. Yakarırcasına! “Sana iyi bir şaka yaptı, o kadar.” Birgitte’in kıvrılan dudakları bu konuda ne düşündüğünü anlatıyordu.</p>

    <p>“Elayne’in bana anlattığı bir numara var,” dedi Min telaşla, Birgitte’in kolunu yakalayarak. “Benim için işe yaramadı, ama belki...” Ne yazık ki, açıkladıktan sonra...</p>

    <p>“Elayne hâlâ orada,” dedi Birgitte bir an sonra. “Yolumdan çekil, Min Farshaw,” dedi, kolunu kurtararak, “yoksa...”</p>

    <p><em>“Oosquai!”</em> diye yükseldi Aviendha’nın sesi çaresizce. Hatta ellerini kenetlemişti! “Nerede <em>oosquai</em> bulabileceğimizi biliyorum! Sarhoş olursan!.. Lütfen, Birgitte! Ben... bir çırağın hanımına itaat ettiği gibi sana itaat etmeye söz veriyorum, ama lütfen onu rahatsız etme! Onu bu şekilde utandırma!”</p>

    <p>“<em>Oosquai</em> mi?” dedi Birgitte düşünceli düşünceli, çenesini ovalayarak. “Bu brendiye mi benziyor? Hmm. Bence kız kızarıyor! Çoğu zaman gerçekten fazla ciddi, biliyorsun. Şaka mı demiştin?”</p>

    <p>Aniden sırıttı ve kollarını geniş geniş açtı. “Beni şu senin <em>oosquai</em>’e götür, Aviendha. Siz ikinizi bilmiyorum, ama ben... eh... giysilerimi çıkarıp masanın üzerinde dans edecek kadar sarhoş olmak istiyorum. Ama kıl payı daha fazla değil.”</p>

    <p>Min hiç anlamamıştı, Aviendha’nın neden Birgitte’e bakakaldığını ve aniden bunun “harika bir şaka” olduğunu söyleyerek kahkahalar atmaya başladığını da anlamamıştı, ama eğer kızarıyorsa, Elayne’in neden kızardığını bildiğinden emindi. Kafasının içindeki o duygu topu yine çılgın bir yangına dönüşmüştü.</p>

    <p>“Şu <em>oosquai</em>’i hemen bulabilir miyiz?” dedi. “Bir an önce boğulmuş bir fare kadar sarhoş olmak istiyorum.”</p>

    <p class="paragraf">Elayne ertesi sabah uyandığında yatak odası buz gibiydi, Caemlyn’e hafif bir kar yağıyordu ve Rand yoktu. Yalnızca kafasının içinde vardı. Bu yeterliydi. Yavaşça gülümsedi. Şimdilik, yeterliydi. Battaniyelerin altında aylak aylak gerinerek geceki serbestliğini düşündü –ve gündüzün çoğundaki! O kişinin kendisi olduğuna inanamıyordu!– ve <em>güneş</em> gibi kızarıyor olması gerektiğini düşündü. Ama Rand’ın yanında serbest olmak istiyordu ve bir daha, onunla ilgili hiçbir şeye kızaracağını sanmıyordu.</p>

    <p>En iyisi de, Rand ona bir armağan bırakmıştı. Uyandığında, yastığının üzerinde altın rengi bir zambak bulmuştu. Parlak taç yapraklarının üzerinde taze çiy damlaları vardı. Rand’ın kış ortasında böyle bir şeyi nereden bulmuş olabileceğini hayal edemiyordu. Ama onun çevresine bir Koruma örgüsü ördü ve komodinin üzerine, her sabah uyandığında görebileceği bir yere koydu. Örgüyü Moghedien’den öğrenmişti, ama çiçeği sonsuza dek taze tutacaktı, çiy damlaları asla buharlaşmayacaktı ve ona yüreğini veren adamı devamlı hatırlatacaktı.</p>

    <p>Sabahı, Alivia’nın gece kaybolduğu haberi ile geçti. Kandaşları kargaşaya sürükleyen ciddi bir mesele. Elayne, Zaida telaş içinde gelip Nynaeve’in Atha’an Miere’e vereceği ders için gelmediğini haber verene kadar, Nynaeve ve Lan’in de kaybolduğunu öğrenmedi. Kimse ne zaman, nasıl gittiklerini bilmiyordu. Kısa süre sonra, Ebou Dar’dan getirdikleri <em>angreal</em> ve <em>ter’angreal</em> koleksiyonundaki en güçlü üç <em>angreal</em>’in ve başkalarının kaybolduğunu öğrendi. O nesnelerden bazılarının, her an Tek Güç’le saldırıya uğrayabileceğini düşünen bir kadının kullanması için yapıldığından emindi. Bu, Nynaeve’in telaşla yazıp sakladığı notu daha da rahatsız edici kılıyordu.</p>
  </div>
</body>
</html>
