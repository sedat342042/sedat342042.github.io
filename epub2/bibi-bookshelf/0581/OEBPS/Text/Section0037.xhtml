<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kışın Yüreği</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="27. Kralları ve Kraliçeleri Hazırlıksız Yakalamak">27<br />
    Kralları ve Kraliçeleri Hazırlıksız Yakalamak</h1>

    <p>Gideceğini söylemesi kadar kolay değildi, elbette.</p>

    <p>“Bu hiç akıllıca değil, kardeşim,” dedi Aviendha karanlık karanlık, Merilille üstüne başına çekidüzen vermek için koştura koştura gittiğinde. Gerçekten de koştura koştura gitmişti; Gri Aes Sedai daha oturma odasının kapısına varmadan Deniz Halkı’na karşı gözlerini açmıştı. Elayne’in konumunda bir Aes Sedai “git” dediğinde Merilille giderdi. Aviendha kollarını kavuşturmuş, şalına sarınmış, tam bir Bilge timsali gibi, Elayne’in yazı masasının tepesine dikilmişti. “Bu hiç akıllıca değil.”</p>

    <p>“Akıllıca mı?” diye hırladı Birgitte ayaklarını açarak ve yumruklarını kalçalarına dayayarak. “Akıllıca mı? Bu kız burnunu ısırsa bile ‘akıllıca’nın ne olduğunu anlamaz! Nedir bu acele? Bırak Merilille Grilerin yaptığı işi yapsın, birkaç gün ya da bir hafta sonrası için bir görüşme ayarlasın. Kraliçeler hazırlıksız yakalanmaktan nefret eder, krallar ise iğrenir. İnan bana, kendim biliyorum. Seni pişman etmenin yollarını bulurlar.” Muhafız bağı kadının yüzündeki öfke ve çileden çıkmışlığı yankılıyordu.</p>

    <p>“Onları hazırlıksız yakalamayı <em>istiyorum,</em> Birgitte. Benim hakkımda ne kadar bilgileri olduğunu öğrenmeme yardımcı olabilir.” Elayne yüzünü buruşturarak lekeli sayfayı ittirdi ve kakmalı gül ağacından kâğıt kutusundan yeni bir sayfa aldı. Merilille’in haberi ile bitkinliği kaybolmuştu, ama düzgün, temiz bir el yazısı ile yazmak zor geliyordu. Yazı tarzının da doğru olması gerekiyordu. Bu Andor’un Kız-Veliahtı’ndan değil. Yeşil Ajah’tan bir Aes Sedai olan Elayne Trakand’dan gelen bir mektup olmalıydı. Elayne ne görmelerini istiyorsa, onu görmeliydiler.</p>

    <p>“Söyle de aklını başına alsın, Aviendha,” diye mırıldandı Birgitte. “Yapamazsan, lanet bir eşlikçi grubu toplayabiliyor muyum, bakmalıyım.”</p>

    <p>“Eşlikçi grubu olmayacak, Birgitte. Sen dışında. Bir Aes Sedai ve Muhafızı. Ve Aviendha, elbette.” Elayne yazmaya ara verip kız kardeşine gülümsedi, ama o karşılık vermedi.</p>

    <p>“Cesaretini biliyorum, Elayne,” dedi Aviendha. “Cesaretine hayranım. Ama <em>Sha’mad Conde</em> bile ne zaman ihtiyatlı olacağını bilir!” İhtiyattan bahseden <em>Aviendha</em> mıydı? Aviendha... burnunu ısırsa bile ihtiyatın ne olduğunu anlamazdı!</p>

    <p>“Bir Aes Sedai ve Muhafızı mı?” diye nida etti Birgitte. “Sana söyledim, artık kaçıp macera yaşamaya gidemezsin!”</p>

    <p>“Eşlikçi yok,” dedi Elayne kararlılıkla, bir kez daha denemek üzere kalemini mürekkebe batırarak. “Bu bir macera değil. Yalnızca, bu şekilde yapılmak zorunda.” Birgitte ellerini havaya fırlatarak bir sürü küfür hırladı, ama Elayne’in daha önce duymadığı şeyler değildi.</p>

    <p>Şaşkınlık içinde, Mellar’ın geride kalmaya ses çıkarmadığını gördü. Dört hükümdar ile görüşmek tüccarlarla görüşmek kadar sıkıcı olmayacaktı, ama adam, Elayne ona ihtiyaç duymadığına göre görevinin başında kalmasına izin verilmesi için yalvardı. Bu Elayne’i tatmin etti. Kraliyet Korumaları’nın Yüzbaşısı Sınırboylulara Kız-Veliaht’ı düşündürürdü. Mellar’ın onu yan yan süzmeye karar verebileceğinden bahsetmeye bile gerek yoktu.</p>

    <p>Ama korumalarının kalanı Yüzbaşı Mellar’ın ilgisizliğini paylaşmıyordu. Koruma kadınlardan biri koşa koşa Caseille’e gitmişti anlaşılan, çünkü Elayne daha yazısını bitirmeden uzun boylu Arafelli kadın uzun adımlarla oturma odasına daldı ve tüm korumalarla birlikte ona eşlik etmesine izin verilmesini talep etti. Sonunda Birgitte’in kadına itiraz etmeyi bırakmasını emretmesi gerekti.</p>

    <p>Bu sefer Birgitte Elayne’in fikrinden dönmeyeceğini anlamış görünüyordu. Giysilerini değiştirmek üzere Caseille ile birlikte çıktı. Eh, aslında küfürler homurdanarak çıkmış, kapıyı arkasından çarpmıştı, ama en azından gitmişti. Bir seferliğine Kumandan General ceketini çıkarma fırsatı yakaladığına sevineceğini sanırdınız, ama bağ o küfürleri yankılıyordu. Aviendha küfretmedi, ama Birgitte’in tembihlerine uydu. Ama her şey öyle çabuk halledilmeliydi ki Elayne’in onun sözlerini duymazdan gelmek için bahanesi oldu.</p>

    <p>Essande çağrıldı, uygun giysiler hazırlamaya başladı. Bu arada Elayne öğle yemeğini erkenden, çabucak yedi. Yemeği o istetmemişti; Aviendha istetmişti. Görünüşe göre Monaelle öğün atlamanın fazla yemek kadar kötü olduğunu söylemişti. Cam imalatçıları ve diğer delegasyonlarla kendisinin başa çıkması gerektiğini öğrenen Harfor Hanım, başını onayla eğerken hafifçe yüz buruşturdu. Çıkmadan önce Saray için keçi bulduğunu bildirdi. Elayne’in keçi sütü içmesi gerekiyordu, hem de bol bol. Careane o gece Rüzgârbulanlara kendisinin ders vereceğini duyunca inledi, ama en azından kadın Elayne’in beslenmesi hakkında yorum yapmadı. Aslında, gece çökene kadar Saray’a dönmüş olacağını düşünüyordu, ama aynı zamanda o dersi kendi vermiş kadar yorgun olacağını da düşünüyordu. Vandene de tavsiyede bulunmadı, o türden değil. Elayne eğitiminin bir parçası olarak tüm diğer uluslarla birlikte Afetsınırı’ndaki ulusları da incelemişti ve planlarını Sınırboyları’nı iyi bilen beyaz saçlı Yeşil’le tartışmıştı, ama yine de Vandene’i yanına almayı çok isterdi. Sınırboyları’nda yaşamış biri onun gözünden kaçan nüansları görebilirdi. Ama Essande onu aceleyle giydirirken, sırf Vandene’in önceden söylediği şeyler konusunda emin olabilmek için, son birkaç soru sormaktan fazlasına cesaret edemedi. Böyle bir çabaya ihtiyacı olmadığını fark etti. Yay çekerken Birgitte’in olduğu kadar odaklanmıştı.</p>

    <p>Sonunda Reanne’in, eski bir <em>sul’dam</em>’ı onun da yönlendirebileceğine ikna etmeye çalışmakta olduğu yerden getirilmesi gerekti. Reanne Merilille’i göndermek için ilk ördüğü günden beri ahır avlusunda aynı örgüyü yapıyordu; güçlük çekmeden Braem Ormanı’ndaki aynı yere açabiliyordu onu. Saray’da o bölgeye dair, Merilille’in kampların yerini işaretleyebileceği kadar iyi haritalar yoktu ve kapıyolu Elayne ya da Aviendha örecek olsa, Reanne’in bildiği küçük açıklığa değil de kampların on beş kilometre, hatta daha fazla uzağına açılabilirdi. Gri Aes Sedai dönmeden önce Braem Ormanı’nda kar yağışı durmuştu, ama buna rağmen taze kar içinde on beş kilometre yol gitmek fazladan iki saat anlamına gelirdi. Elayne bu işin bir an önce olup bitmesini istiyordu. Hız. Herkesin hızla hareket etmesi gerekiyordu.</p>

    <p>Deniz Halkı Saray’ı saran telaşın farkında olmalıydı. Asker kadınlar mesaj taşıyarak koridorlarda koşturuyor, o ya da bu insanı bulup getiriyorlardı, ama Elayne onların hiçbir şey söylemediğinden emindi. Zaida yanlarında gelmeye karar verirse, Elayne onu reddederse Rüzgârbulanlardan birine kendi kapıyolunu açtırabilirdi ve Dalgahanımı kaçınılması gereken bir güçlüktü. Kadın şimdiden, Saray üzerinde Elayne kadar çok hak sahibiymiş gibi davranıyordu. Zaida’nın üste çıkmaya çalışması, Mellar’ın ona yan yan bakması kadar bozardı işleri.</p>

    <p>Acele etmek Essande’nin yeteneğini aşıyor gibiydi, ama başka herkes uçarcasına hareket ediyordu ve güneş tam tepeye tırmandığında Elayne kendini Braem Ormanı’ndaki karlar arasında ağır ağır Ateşyürek’i sürerken buldu. Yabani kaz uçuşuyla Caemlyn’in yaklaşık elli fersah kuzeyindeydiler, ama yapraklarını kaybetmiş gri dallı ağaçların arasına karışmış yüksek çamlar, meşinyapraklar ve meşelerle dolu yoğun bir ormana ulaşmaları için kapıyoldan bir adım atmaları yetmişti. Zaman zaman, Merilille’in koşan atının toynak izleri dışında bembeyaz bir halı gibi karla kaplı kahverengi bir otlak açılıyordu. Merilille mektupla önden yollanmıştı ve onun önden Sınırboylulara ulaşabilmesi için Elayne, Aviendha ve Birgitte bir saat sonra takip etmişti. Caemlyn’den Yeni Braem’e giden yol birkaç kilometre batıdaydı. Burada, insan yerleşimlerinden bin fersah uzakta gibi hissediyorlardı.</p>

    <p>Elayne için giyinmek zırh seçimi kadar ciddi bir iş olmuştu. Daha iyi ısıtsın diye ağaçsansarı kürkü astarlı bir pelerin seçmişti, ama koyu yeşil yün kalın değil yumuşaktı ve binici elbisesi süssüz yeşil ipekti. Sıkı binici eldivenleri bile sade, koyu yeşil deridendi. Kılıçlar çekilmemişse, bir Aes Sedai’nin hükümdarlar ile görüşürken giyeceği türden bir kıyafetti. Görünür yerdeki tek mücevheri kaplumbağa şeklinde küçük, kehribar bir broştu ve bunu tuhaf bulan çıkarsa, bırak bulsunlardı. Sınırboylulardan bir ordu, rakiplerinden birinin, hatta Elaida’nın kuramayacağı kadar büyük bir tuzaktı, ama on Aes Sedai –on ya da daha fazla– Elaida’nın olabilirdi. Elayne onu paketleyip Beyaz Kule’ye götürmelerine izin vermeyecekti.</p>

    <p>“Bu işten vazgeçsek <em>toh</em> edinmeyiz, Elayne.” Kaşlarını çatmakta olan Aviendha’nın üzerinde hâlâ Aiel giysileri, gümüş kolyesi ve ağır fildişi bileziği vardı. Tıknaz, doru atı Ateşyürek’ten ve Birgitte’in ince gri atı Ok’tan bir el kısaydı ve çok daha yumuşak başlı bir attı ve Aviendha öncekine göre çok daha rahat at biniyordu. Eyerine bacaklarını açarak bindiği için dizlerinin üzerine kadar sıyrılan eteğinin altından kara çoraplı bacakları görünüyordu. Başına sardığı şal dışında ısınmış görünüyordu. Birgitte’in aksine, o Elayne’i vazgeçirme çabalarından vazgeçmemişti. “Hazırlıksız yakalamak iyi, güzel, ama seninle yarı yolda buluşurlarsa sana daha çok saygı duyarlar.”</p>

    <p>“Merilille’i bırakamam,” dedi Elayne hissettiğinden daha büyük sabırla. Belki artık yorgun hissetmiyordu, ama özellikle dinlenmiş de hissetmiyordu ve dırdıra tahammül edecek durumda değildi. Ama Aviendha’yı terslemek istemiyordu. “O benim geleceğimi bildiren bir mektupla beklerken ben gelmezsen aptal gibi hissedebilir. Daha da kötüsü, ben aptal gibi hissederim.”</p>

    <p>“Aptal olmaktansa aptal gibi hissetmek yeğdir,” diye mırıldandı Birgitte yarı kendi kendine. Koyu renk pelerinini eyerinin arkasına yaymıştı ve girift örgüsü başlığındaki açıklıktan beline sarkıyordu. Soğuğa ve zaman zaman taze karları tüy gibi havalandıran sert rüzgâra verdiği tek taviz o başlığı yüzünü çevrelemesine yetecek kadar kaldırmak olmuştu. Görüş alanının daralmasını istemiyordu. Yayının bulunduğu, yayı kuru tutmak için düşünülmüş çantanın kapağı, yaya çabucak ulaşabilmesini sağlamak için açılmıştı. Kılıç takabileceği önerisi, Elayne öneriyi Aviendha’ya yaptığında yaratacağı kadar büyük bir kızgınlıkla reddedilmişti. Birgitte yaylardan anlıyordu, ama kılıcı çekmeye çalışırken kendini yaralayabileceğini iddia ediyordu. Yine de, başka zaman olsa kısa yeşil ceketi ormana karışabilirdi ve şaşırtıcı ama, bu sefer geniş bacaklı pantolonu ceketi ile aynı renkteydi. Kadın şimdi Kraliçenin Askerleri’nin Kumandan Generali değil bir Muhafız’dı, ama unvan onu bekleneceği kadar memnun etmemişti. Bağdan tetiktelik kadar kızgınlık da geliyordu.</p>

    <p>Elayne’in verdiği nefes buharlandı. “Siz ikiniz burada ne yapmaya çalıştığımı biliyorsunuz. Karar verdiğimden beri biliyorsunuz. Neden aniden üfleme camdan yapılmışım gibi davranmaya başladınız?”</p>

    <p>İkili onun arkasından bakıştılar, her biri diğerinin önce konuşmasını bekledi, sonra sessizce dönüp dümdüz önlerine baktılar ve Elayne aniden anladı.</p>

    <p>“Kızım doğduğunda,” dedi kuru kuru, “ikiniz de sütninesi olmak için başvuruda bulunabilirsiniz.” Bebek kız olursa. Min söylemişse bile, Aviendha ve Birgitte o gecenin sarhoşluğu ile unutmuştu. İlk önce bir oğlunun olması daha iyi olabilirdi, böylece kız kardeşi gelmeden eğitimine başlayabilirdi. Ama bir kız tahta çıkma meselesini güvenceye alırdı, halbuki yalnız bir oğul kenara itilirdi ve Elayne birden çok çocuk istese de, bir çocuğu daha olacağını söyleyen hiçbir şey yoktu. Işık izin verse de Rand’ın başka çocuklarını doğursa, ama pratik düşünmek zorundaydı. “Benim sütnineye ihtiyacım yok.”</p>

    <p>Aviendha’nın güneşten kararmış yanakları utançla daha da karardı. Birgitte’in ifadesi değişmedi, ama Muhafız bağından aynı his sızıyordu.</p>

    <p>Yaklaşık iki saat boyunca Merilille’in izlerini takıp ederek, ağır ağır at sürdüler ve Elayne en yakındaki kampa çok yaklaşmış olmaları gerektiğini düşünürken Birgitte aniden ileriyi işaret etti ve, “Shienarlılar,” dedi, sonra çantasındaki yayı gevşetti. Bağdaki tetiktelik kızgınlığı ve başka her şeyi boğmuştu. Aviendha, orada olduğundan emin olmak istermiş gibi kemer bıçağını yokladı.</p>

    <p>Merilille’in izlerinin bir yanında, ağaçların altında bekleyen atlar ve adamlar öyle kıpırtısızdı ki Elayne neredeyse bir tür çıkıntı sanacaktı onları. Sonra miğferlerinin üzerinden tuhaf sorguçları fark etti. Atları, Shienar ağır süvarilerinin genelde olduğu gibi zırhlı değildi, ama adamların kendisi plaka ve zincir zırh giymişlerdi, uzun kabzalı kılıçları sırtlarındaydı ve kemerlerinden, eyerlerinden kılıçlar ve topuzlar sarkıyordu. Kara gözleri hiç kırpılmıyordu. Atlardan biri kuyruğunu salladığı zaman, hareket şaşırtıcı geldi.</p>

    <p>Elayne ve diğer iki kadın önlerinde dizgin çekerken keskin yüzlü bir adam haşin bir sesle konuştu. Miğferinin üzerindeki sorguç dar kanallara benziyordu. “Kral Easar güvende olduğunuz teminatlarını gönderdi Elayne Sedai, ben de kendiminkileri ekliyorum. Adım Kayen Yokata, Fal Eisen Lordu’yum ve kampımda size ya da yanınızdakilere zarar gelirse Barış beni terk etsin ve Afet ruhumu kavursun.”</p>

    <p>Elayne’in dilediği kadar rahatlatıcı sözler değildi. Bütün bu güvenlik garantileri yalnızca bu konuda belirsizlik olduğunu ve yine olabileceğini ifade ediyordu. “Bir Aes Sedai’nin Shienarlılardan teminat almasına gerek var mı?” dedi. Çömezlerin sükûnet egzersizini yapmaya başladı ve buna ihtiyaç duymadığını fark etti. Çok tuhaf. “Başı çekebilirsin, Lord Kayen.” Adam başını sallamakla yetindi ve atını çevirdi.</p>

    <p>Shienarlılardan bazıları ifadesiz yüzlerle Aviendha’ya baktılar, bir Aiel olduğunu anlamışlardı, ama arkadan gelmekle yetindiler. Kısa yolculuklarındaki sessizliği yalnızca taze kar tabakasının altındaki sertleşmiş karı ezen toynakların sesi bozuyordu. Elayne haklıydı. Shienar kampı çok yakındı. Kampa varmadan birkaç dakika önce atlı ve zırhlı nöbetçiler görmeye başladı ve bundan kısa süre sonra Shienar kampına girdiler.</p>

    <p>Ağaçların arasına yayılmış olan kamp Elayne’in hayal ettiğinden daha büyük görünüyordu. Sağda, solda, ileride çadırlar, yemek pişirmek için yakılmış ateşler, bağlanmış at dizileri ve araba sıraları göz görebildiğince uzanıyordu. Elayne ve eşlikçileri geçerken askerler merakla başlarını kaldırdılar. Başları, bazen omuzlarına kadar gelen tutamlar dışında tıraşlamış, sert yüzlü adamlardı. Pek azı zırh giymişti, ama hepsinin zırhları ve silahları el altında duruyordu. Koku Merilille’in anlattığı kadar kötü değildi, ama o ateşlerin üzerinde her ne kaynıyorsa, onun kokusunun altında lağım ve at pisliği kokusu alabiliyordu. Çoğu zayıftı, ama hiçbiri açlık çekiyormuş gibi görünmüyordu. Açlığın zayıflığı değildi bu, yalnızca üstlerinde hiçbir zaman fazla yağ taşımamış adamların zayıflığıydı. Elayne ateşlerin üzerinde et kızarmadığını fark etti. Et bulmak tahıl bulmaktan daha zordu, ama kışın bu vaktinde tahıl da kıttı. Arpa çorbası bir adamı el kadar güçlendiremezdi. Bir an önce harekete geçmeleri gerekiyordu; hiçbir bölge bu büyüklükte dört orduyu çok uzun süre besleyemezdi. Elayne’in yalnızca doğru yöne hareket etmelerini sağlaması gerekiyordu.</p>

    <p>Gördüğü herkes kafası tıraşlı askerlerden değildi, elbette, ama aralarındaki erkekler aynı ölçüde zorlu görünüyordu. Ok yapan okçular, arabalar üzerinde çalışan tekerlekçiler, at nallayan nalbantlar, kaynayan kazanları karıştıran çamaşırcılar, terzi ya da birinin karısı olabilecek, iğneleriyle çalışan kadınlar vardı. Her zaman bir ordunun yanında pek çok kişi gelirdi, bazen askerler kadar kalabalık olurlardı. Ama Elayne Aes Sedai olabilecek hiç kimseyi görmedi; Aes Sedailerin kollarını sıyırıp tahta tokaçlarla çamaşır kazanı karıştırmaları ya da yamalı yünlüler giyip pantolon onarmaları olası görünmüyordu. Neden saklanıyorlardı ki? Elayne Kaynak’a kucak açma, göğsüne iğnelediği kaplumbağa <em>angreal</em>’i aracılığıyla <em>saidar</em> çekme dürtüsüne direndi. Her seferinde bir savaş vermeliydi ve ilk önce Andor için savaşmalıydı.</p>

    <p>Görebildiği tüm diğerlerinden daha büyük bir çadırın, tek bir sivri çatısı olan açık renk kanvas çadırın önünde Kayen atından indi ve Elayne’in inmesine yardım etti. Birgitte’e ve Aviendha’ya yardım etmesinin gerekip gerekmediğine karar veremeden duraksadı, ama Birgitte rahatça atından inip dizginleri bekleyen bir askere uzatarak, Aviendha ise eyerden yarı düşerek adamın ikilemini çözdü. Aviendha’nın at binmesi ilerlemişti, ama ata binip inmek hâlâ güç geliyordu. Gülen biri olup olmadığını görmek için dik dik çevresine bakınarak bol eteklerini düzeltti, sonra şalı kafasından indirip omuzlarına yerleştirdi. Birgitte yayını ve sadağını eyerden almış olmayı diliyormuş gibi atının götürülmesini izledi. Kayen giriş kapaklarından birini çekip açtı ve eğildi.</p>

    <p>Elayne sakinleşmek için son bir kez derin derin içini çekerek diğer iki kadının önünden içeri girdi. Onu bir ricacı gibi görmelerine izin veremezdi. Buraya yalvarmak ya da savunmak için gelmemişti. <em>Bazen,</em> demişti Gareth Bryne, Elayne daha çocukken, <em>sayıca dezavantajlı durumda olduğunu, kaçış yolu olmadığını görürsün. Her zaman düşmanının en az beklediği şeyi yap, Elayne. Bu durumda, saldırmalısın.</em> En baştan saldırıya geçmeliydi.</p>

    <p>İçeride Merilille yere serilmiş kat kat halıların üzerinde süzülürcesine yaklaştı. Ufak tefek Gri’nin gülümsemesi tam olarak rahatlamış değildi, ama Elayne’i gördüğüne memnun olduğu açıktı. Ondan başka beş kişi daha vardı, iki kadın ve üç adam, adamlardan biri hizmetkârdı, çarpık bacaklarına ve yaralı yüzüne bakılırsa eski bir süvari. Adam gelip pelerinlerini ve eldivenlerini aldı –ve Aviendha’yı gördüğünde gözlerini kırpıştırdı–, sonra gümüş bir tepsi üzerinde yüksek boyunlu bir sürahi ve bir dizi kadehin bulunduğu sade, tahta masanın yanına çekildi. Diğer dördü Sınırboyu uluslarının hükümdarlarıydı. Çadırdaki mobilyalar sırtsız kamp sandalyeleri ve parlayan kömürlerle dolu dört büyük mangalla tamamlanıyordu. Andor’un Kız-Veliahtı’nın bekleyeceği türden bir karşılama değildi; Kız-Veliaht için hükümdarların maiyetleri, pek çok hizmetkâr, ciddi görüşmeler başlamadan önce boş sohbetler, hükümdarların yanı başlarında erkek ve kadın danışmanlar gerekirdi. Ama tam da umduğu karşılamayı bulmuştu.</p>

    <p>Saray’dan ayrılmadan önce gördüğü Şifa Merilille’in gözlerinin altındaki mor halkaları yok etmişti. Kadın Elayne’i basit bir vakarla tanıştırdı. “Daha önce belirttiğim gibi, bu Yeşil Ajah’tan Elayne Trakand.” O kadar. Elayne Vandene’den, karşısındaki hükümdarları tanıyacak kadarını öğrenmişti.</p>

    <p>“Hoş geldiniz, Elayne Sedai,” dedi Shienarlı Easar. “Barış ve Işık üzerinizde olsun.” Kısa bir adamdı, Elayne’den uzun değil, bronz rengi ceket içinde inceydi, başının yanından sarkan uzun, beyaz tepe tutamına rağmen yüzü kırışıksızdı. Adamın hüzünlü gözlerine bakarken, Elayne kendi kendine onun iyi bir asker olmaya ek olarak bilge bir hükümdar ve becerikli bir diplomat sayıldığını hatırladı. Adamın görünüşünde bunu anlatan hiçbir şey yoktu. “Size şarap sunabilir miyim? Baharatlar taze değil, ama yaşlanırken keskinleştiler.”</p>

    <p>“Merilille Caemlyn’den onca yolu bugün geleceğinizi söylediğinde, itiraf ediyorum kendisi bir Aes Sedai olmasa sözlerinden kuşku ederdim.” Kandorlu Ethenielle Merilille’den yaklaşık yarım el kısa, tombul bir kadındı. Siyah saçlarına pek az ak düşmüştü, ama kadının gülümsemesi dışında anaç hiçbir tarafı yoktu. Güzel, mavi yünlülere ek olarak asil bir vakarla kuşanmıştı. Mavi gözlerindeki bakışlar açık ve berraktı.</p>

    <p>“Geldiğinize sevindik,” dedi Arafelli Paitar şaşırtıcı ölçüde gür, zengin bir sesle. Elayne bir şekilde sesi duyunca içinin ısındığını hissetti. “Sizinle konuşacak çok şeyimiz var.” Vandene adamın Sınırboyları’ndaki en güzel adam olduğunu söylemişti ve belki uzun zaman önce öyleydi de, ama yüzü yaşla kırışmıştı ve kısa, gri saçlarının üst kısmı kelleşmişti. Ama sade yeşiller içinde uzun boylu, geniş omuzluydu ve güçlü görünüyordu. Ve kesinlikle aptal görünmüyordu.</p>

    <p>Diğerleri yaşlarını zarafetle taşırken, Saldaealı Tenobia güzelliğini olmasa bile gençliğini teşhir ediyordu. Kartal burunlu, geniş ağızlı bir kadındı. En güzel tarafı Elayne’in gözlerine aynı hizadan bakan çekik, neredeyse menekşe rengi gözleriydi. Belki tek güzel tarafı. Diğerleri uluslara hükmetmelerine rağmen sade giysiler giymişken, Tenobia’nın açık mavi elbisesi inciler ve safirlerle işlenmişti ve saçlarına da safirler takmıştı. Bir saraya uygun, ama bir kampa pek de uygun değil. Ve diğerleri nazikken... “Işık aşkına, Merilille Sedai,” dedi Tenobia yüksek sesle, kaşlarını çatarak, “gerçeği söylediğini biliyorum, ama bu kadın Aes Sedai’den çok çocuğa benziyor. Kara gözlü Aieller getireceğinden de bahsetmedin.”</p>

    <p>Easar’ın yüzü değişmedi, ama Paitar’ın ağzı gerildi ve Ethenielle bir anneye uyacak bir ifade ile Tenobia’ya yan yan bakacak kadar ileri gitti. Çok sinirlenmiş ve hoşnutsuz bir anneye.</p>

    <p>“Kara mı?” diye mırıldandı Aviendha şaşkın şaşkın. “Benim gözlerim kara değil. Ejderduvarı’nı aşana kadar bir çerçininki hariç kara göz görmedim.”</p>

    <p>“Yalnızca gerçeği söyleyebilirim, Tenobia, sizi temin ederim,” diye başladı Merilille.</p>

    <p>Elayne koluna dokunarak susturdu onu. “Aes Sedai olduğumu bilmeniz yeterli, Tenobia. Bu benim kız kardeşim, Taardad Aiellerinin Dokuz Vadi boyundan Aviendha.” Aviendha onlara gülümsedi ya da en azından dişlerini gösterdi. “Bu Muhafızım Leydi Birgitte Trahelion.” Birgitte altın rengi örgüsünü savurarak kısaca eğildi.</p>

    <p>Tanıttığı bir kadın da diğeri kadar şaşkınlık yaratmıştı –bir Aiel kadını onun <em>kız kardeşi</em> miydi? Hem de Muhafızı bir <em>kadın?</em>– ama Tenobia ve diğerleri Afet sınırında uluslara hükmediyorlardı, kâbusların gün ışığında yürüyebileceği, çok fazla şaşıran birinin ölmüş sayılacağı yerlerde. Ama Elayne kendilerine gelmeleri için zaman tanımadı onlara. <em>Onlar senin ne yaptığını anlamadan saldır,</em> demişti Gareth Bryne, <em>ve onları bozguna uğratana ya da yarıp geçene kadar saldırmaya devam et.</em></p>

    <p>“Hoşbeş kısmının tamamlandığını varsayabilir miyiz?” dedi, eski askerin uzattığı tepsideki, baharatlı şarap kokusu saçan kadehi alarak. Muhafız bağından bir ihtiyat dalgası geldi ve Aviendha’nın kadehine yan yan baktığını gördü, ama içmeyi düşünmüyordu zaten. İkisinin konuşmadığına memnun oldu. “Ancak bir budala bunca yolu Andor’u işgal etmek için geldiğinizi düşünür,” dedi, sandalyelere gidip oturarak. Hükümdar olsalar da olmasalar da, ya onu takip edeceklerdi ya da sırtını seyredeceklerdi. Birgitte’in sırtını, çünkü kadın hemen arkasında duruyordu. Her zamanki gibi Aviendha yere çöktü ve eteklerini düzgün bir yelpaze oluşturacak şekilde düzeltti. Onlar da arkasından geldiler. “Sizi getiren Yenidendoğan Ejder,” diye devam etti Elayne. “Falme’de bulunduğum için benimle görüşme talebinde bulunmak istediniz. Soru şu: bu sizin için neden önemli? Orada olanlara dair, zaten bildiğinizden daha fazlasını anlatabileceğimi mi düşünüyorsunuz? Valere Borusu çalındı, efsanelerin ölü kahramanları Seanchan istilacılara karşı yürüdü, Yenidendoğan Ejder gökyüzünde, herkesin gözü önünde Gölge ile savaştı. Bu kadarını biliyorsanız, benim bildiğim kadarını biliyorsunuz demektir.”</p>

    <p>“Görüşme?” dedi Tenobia inanmazlıkla, oturmak üzereyken duraksayarak. Kendini bırakınca kamp sandalyesi gıcırdadı. “Kimse bir <em>görüşme talebinde</em> bulunmadı! Andor tahtına çıkmış olsaydınız!..”</p>

    <p>“Konudan ayrılmayalım, Tenobia,” diye araya girdi Paitar ılımlı bir tavırla. Oturmak yerine, zaman zaman şarabını yudumlayarak ayakta kaldı. Elayne adamın yüzündeki kırışıkları görebildiğine seviniyordu. Aksi halde o ses bir kadının aklını karıştırabilirdi.</p>

    <p>Ethenielle yerine otururken Tenobia’ya bir bakış fırlattı ve kendi kendine bir şeyler mırıldandı. Elayne hüzünlü bir “evlilik” sözcüğünü duyduğunu sandı, ama bu mantıklı gelmiyordu. Her durumda, kadın sandalyesine yerleşir yerleşmez dikkatini Elayne’e çevirdi. “Başka zaman olsa haşinliğiniz hoşuma gidebilirdi, Elayne Sedai, ama müttefiklerinizden birinin kurduğu pusuya düşmek pek hoşa gidecek bir şey değil.” Tenobia kaşlarını çattı, halbuki Ethenielle o keskin gözleri ondan yana çevirmemişti bile. “Falme’de olanlar,” dedi Kandor Kraliçesi Elayne’e, “sonuçları kadar önemli değil. Hayır, Paitar; ne söylememiz gerekiyorsa söylemeliyiz. Şimdiden çok fazla şey biliyor zaten, aksini yapamayız. Falme’de Yenidendoğan Ejder’in yoldaşlarından biri olduğunu biliyoruz, Elayne. Belki bir dosttu. Haklısın; istila için gelmedik. Yenidendoğan Ejder’i bulmak için geldik. Ve bunca yolu, sırf nerede olduğunu kimsenin bilmediğini öğrenmek için gelmişiz. Onun nerede olduğunu biliyor musun?”</p>

    <p>Elayne sözünü sakınmadan sorulan soru karşısında hissettiği rahatlamayı gizledi. Elayne’in bir yol arkadaşı ya da bir dosttan daha fazlası olduğunu düşünseler asla sormayacakları bir soruydu. Kendisi de aynı ölçüde açıksözlü olabilirdi. Saldır ve saldırmaya devam et. “Onu neden bulmak istiyorsunuz? Elçiler ya da ulaklarla ona dilediğiniz mesajı gönderebilirsiniz.” Neden büyük ordular getirdiklerini sormakla aynı şeydi bu.</p>

    <p>Easar şarap almamıştı, yumruklarını kalçalarına dayamış, duruyordu. “Gölge’ye karşı savaş Afet boyunca veriliyor,” dedi sertçe. “Son Savaş, Shayol Ghul’de olmasa bile Afet’te verilecek. Ve o Sınırboyları’nı görmezden gelip Trolloc Savaşları’ndan beri Myrddraal görmemiş topraklarla uğraşıyor.”</p>

    <p>“Nerede mızrak dansı edeceğine <em>Car’a’carn</em> karar verir, ıslaktopraklı,” dedi Aviendha küçümsemeyle. “Onu takip ediyorsanız, o zaman o nerede derse orada savaşırsınız.” Kimse ona bakmadı. Hepsi Elayne’e bakıyordu. Hiçbiri Aviendha’nın sunduğu açıklığı kullanmadı.</p>

    <p>Elayne kendini düzenli nefes almaya ve bakışlarına gözünü kırpmadan karşılık vermeye zorladı. Bir Sınırboyu ordusu Elaida’nın Elayne Trakand’ı yakalamak için kuramayacağı kadar büyük bir tuzaktı, ama Rand al’Thor, Yenidendoğan Ejder bambaşka bir mesele olabilirdi. Merilille sandalyesinde kıpırdandı, ama talimatlarını almıştı. Gri Aes Sedai kaç anlaşmada pazarlık yapmış olursa olsun, Elayne söze başladıktan sonra sessiz kalacaktı. Birgitte’in başından özgüven akıyordu. Rand okunmaz, uzak bir taş gibiydi. “Beyaz Kule’nin onunla ilgili bildirisini biliyor musunuz?” diye sordu sessizce. Şimdiye dek öğrenmiş olmalıydılar.</p>

    <p>“Kule, aracı olarak Kule’yi kullanmadan Yenidendoğan Ejder’e yaklaşan herkesi aforoz edecek,” dedi Paitar, aynı ölçüde alçak bir sesle. Sonunda oturdu ve ciddi bakışlarla süzdü Elayne’i. “Sen bir Aes Sedai’sin. Kuşkusuz bu da aynı şey demek.”</p>

    <p>“Kule her işe burnunu sokuyor,” diye mırıldandı Tenobia. “Hayır, Ethenielle; bunu söyleyeceğim! Kule’nin bölündüğünü tüm dünya biliyor. Elaida’yı mı, yoksa asileri mi izliyorsun, Elayne?”</p>

    <p>“Dünya bildiğini sandığı şeyi nadiren bilir aslında,” dedi Merilille, odadaki harareti düşüren bir sesle. Elayne’in emrettiği yere koşan, Rüzgârbulanlar baktığında ciyaklayan ufak tefek kadın şimdi dimdik oturuyor, Tenobia’ya bir Aes Sedai gibi, pürüzsüz yüzünde sesi kadar soğuk bir ifade ile bakıyordu. “Kule’nin işleri Kule’nin sakinlerini ilgilendirir, Tenobia. Öğrenmek istiyorsan, çömez defterine isminin yazılması için başvur, yirmi sene içinde biraz öğrenebilirsin.”</p>

    <p>Aydınlık Majesteleri, Kuzeyin Kalkanı ve Afetsınırının Kılıcı, Kazadi Evi’nin Yüksek Makamı, Shahayni, Asnelle, Kunwar ve Ganai Leydisi Tenobia si Bashere Kazadi, bir tipinin öfkesi ile dik dik baktı Merilille’e. Ve hiçbir şey söylemedi. Elayne’in kadına duyduğu saygı azıcık arttı.</p>

    <p>Merilille’in itaatsizliği onu kızdırmamıştı. Yalnızca gerçeği söylermiş gibi yaparken kaçamaklı yanıt vermekten kurtarmıştı onu. Egwene, Üç Yemin’i etmiş gibi yaşamaları gerektiğini söylemişti ve şu anda, burada Elayne bu sözün ağırlığını hissediyordu. Burada, annesinin tahtına oturmak için mücadele veren Andor’un Kız-Veliahtı değildi, yalnızca o değil. O Yeşil Ajah’tan bir Aes Sedai’ydi ve sözlerine dikkat etmesi için, saklı kalmasını istediği şeyleri saklamak isteğinden daha fazla sebebi vardı.</p>

    <p>“Onun tam olarak nerede olduğunu söyleyemem size.” Bu doğruydu, çünkü onlara ancak belirsiz bir yön gösterebilirdi, kabaca Tear’a doğru ve ne kadar uzakta olduğunu bilmek imkânsızdı; doğruydu, çünkü onlara bu kadarını söyleyecek kadar bile güvenmiyordu. Neyi nasıl söylediğine dikkat etmek zorundaydı. “Bir süre olduğu yerde kalmayı düşündüğünü biliyorum.” Rand günlerdir yerinden kıpırdamamıştı, Elayne’in yanından ayrıldıktan sonra ilk defa bir yerde yarım günden fazla kalmıştı. “Size anlatabileceklerimi anlatırım, ama ancak bir hafta içinde güneye ilerlemeyi kabul ederseniz. Zaten burada daha fazla kalırsanız hem etiniz, hem arpanız tükenecek. Size söz veriyorum, Yenidendoğan Ejder’e doğru yürüyor olacaksınız.” En azından başlangıçta öyle olacaklardı.</p>

    <p>Paitar kel kafasını iki yana salladı. “Andor’a girmemizi mi istiyorsun Elayne Sedai –ya da artık Leydi Elayne mı demeliyim?– Andor’un tacını takma çabanda sana Işık’ın takdisini diliyorum, ama bunun için savaşmak üzere adamlarımı sunamam.”</p>

    <p>“Elayne Sedai ve Leydi Elayne birdir.” dedi Elayne onlara. “Sizden benim için savaşmanızı islemiyorum. Aslında, tüm kalbimle tek bir çatışma yaşamadan Andor’dan çıkmanızı diliyorum.” Gümüş kadehini kaldırarak içmeden dudaklarını ıslattı. Muhafız bağından bir ihtiyat dalgası geldi ve Elayne elinde olmadan güldü. Aviendha kaşlarını çatarak göz ucuyla onu izliyordu. Şimdiden müstakbel anneye bakmaya başlamışlardı.</p>

    <p>“Bunu gülünç bulan birilerinin olduğuna sevindim,” dedi Ethenielle alayla. “Bir Güneyli gibi düşünmeye çalış, Paitar. Burada Evler Oyunu’nu oynuyorlar ve sanırım Elayne bunu çok akıllıca yapıyor. Akıllı olmalı, herhalde; her zaman <em>Daes Dae’mar</em>’ı Aes Sedailerin icat ettiğini işitmişimdir.”</p>

    <p>“Taktik düşün, Paitar.” Easar küçük bir gülümsemeyle Elayne’i inceliyordu. “Caemlyn’e istilacı olarak gireceğiz, pek çok Andorlu bu şekilde düşünecek. Burada kış ılımlı geçiyor olabilir, ama yine de o kadar uzağa gidebilmemiz için haftalar geçecek. Biz Andor’dan çıkana kadar Elayne yeterince Andor Evi’ni aleyhimize, kendi tarafında birleştirmiş olacak, böylece Aslan Tahtı’na çıkacak ya da çıkmak üzere olacak. En azından yeterince güç toplamış olacak ve başka kimse ona karşı direnemeyecek.” Tenobia kaşlarını çatarak, eteklerini düzelterek sandalyesinde kıpırdandı, ama Elayne’e bakarken, gözlerinde daha önce orada olmayan bir saygı vardı.</p>

    <p>“Ve biz Caemlyn’e ulaştığımızda, Elayne Sedai,” dedi, “savaşmadan Andor’dan çıkmamız için bizimle... pazarlık... yapacaksın.” Bu bir soruya çok yakın çıkmıştı. “Gerçekten de çok akıllıca.”</p>

    <p>“Eğer onun planladığı gibi giderse,” dedi Easar, gülümsemesi solarak. Bakmadan elini uzattı ve eski asker o ele bir şarap kadehi verdi. “Savaşlar nadiren planlandığı gibi gider; böyle kansız türden olanlar bile, bana göre.”</p>

    <p>“Kansız olmasını çok istiyorum,” dedi Elayne. Işık, öyle olmak zorundaydı, yoksa ülkeyi iç savaştan kurtarmak yerine daha kötüsüne bulaştırmış olurdu. “Öyle olması için büyük çaba göstereceğim. Sizin de aynısını yapmanızı bekliyorum.”</p>

    <p>“Tesadüf eseri, Davram Amcamın nerede olduğunu biliyor olabilir misin, Elayne Sedai?” dedi Tenobia aniden. “Davram Bashere? Yenidendoğan Ejder’le olduğu kadar onunla konuşmayı da çok istiyorum.”</p>

    <p>“Lord Davram Caemlyn’den çok uzakta değil, Tenobia. Ama siz oraya vardığınızda hâlâ orada olacağına söz veremem. Yani, siz kabul ederseniz?” Elayne kendini nefes almaya, endişesini gizlemeye zorladı. Artık geri dönüşsüz bir noktadaydı. Onların güneye ilerleyeceğinden emindi, ama anlaşma yapmazlarsa kan dökülürdü.</p>

    <p>Uzun bir süre çadırda, mangallarda çıtırdayan kömürlerin sesi dışında sessizlik hüküm sürdü. Ethenielle iki adamla bakıştı.</p>

    <p>“Amcamı görmek şartıyla,” dedi Tenobia hararetle, “ben kabul ediyorum.”</p>

    <p>“Şerefim üzerine kabul ediyorum,” dedi Easar kararlılıkla ve hemen arkasından, daha ılımlı bir sesle Paitar konuştu, “Işık aşkına, kabul ediyorum.”</p>

    <p>“O zaman hepimiz kabul ediyoruz demektir,” diye nefes verdi Ethenielle. “Ve şimdi senin sözün, Elayne Sedai. Yenidendoğan Ejder’i nerede bulacağız?”</p>

    <p>Elayne’in içinden bir heyecan dalgası geçti ve bunun yalnızca heyecandan mı kaynaklandığını, yoksa içinde korku da mı olduğunu bilemiyordu. Kendisi ve Andor için tehlikelerini göze alarak yapmak için geldiği şeyi yapmıştı ve doğru kararı mı verdiğini ancak zaman söyleyebilirdi. Duraksamadan yanıt verdi. “Size söylediğim gibi, tam olarak nerede olduğunu söyleyemem. Ama Murandy’de aramak faydalı olacaktır.” Doğrusu, eğer bir faydası olacaksa, onlar için değil Elayne için olacaktı. Egwene bugün Murandy’den ayrılmış, Arathelle Renshar ile diğer asilleri güneyde tutan orduyu götürmüştü. Belki Sınırboyluların güneye ilerlemesi Arathelle, Luan ve Pelivar’ı Dyelin’in vereceklerini düşündüğü kararı vermeye, Elayne’i desteklemeye zorlardı. Işık izin verse de öyle olsa.</p>

    <p>Tenobia dışındaki Sınırboylular Rand’ın nerede olduğunu öğrendiklerine hiç sevinmiş görünmediler. Ethenielle içini çekmiş gibi uzun bir nefes salıverdi. Easar başını salladı ve düşünceli düşünceli dudaklarını büzdü. Paitar şarabının yarısını içti. İçtiği ilk gerçek içkiydi. Yenidendoğan Ejder’i bulmayı ne kadar çok istiyor olurlarsa olsunlar, onunla karşılaşmaya can atmıyor gibiydiler. Diğer yandan Tenobia eski askerden daha fazla şarap istedi ve amcasını görmeyi ne kadar istediğini anlattı durdu. Elayne kadının aile ilişkilerine bu kadar önem verdiğini sanmazdı.</p>

    <p>Senenin bu zamanında gece erken çöküyordu ve yalnızca birkaç saatlik gün ışığı kalmıştı. Easar bunu işaret ederek o gece için kalmalarını önerdi. Ethenielle kendi çadırının rahat olacağını belirtti, ama Elayne hemen gitmeleri gerektiğini söylediğinde hayal kırıklığına uğramış görünmedi.</p>

    <p>“Bu kadar kısa sürede bu kadar mesafe katetmeniz olağanüstü,” diye mırıldandı Ethenielle. “Aes Sedailerin Yolculuk denen bir şeyden bahsettiklerini duydum. Kayıp bir Yeti’ymiş galiba.”</p>

    <p>“Yolculuğunuz sırasında çok Aes Sedai ile karşılaştınız mı?” diye sordu Elayne.</p>

    <p>“Birkaç kişiyle karşılaştık,” diye yanıt verdi Ethenielle. “Her yerde Aes Sedailer var gibi.” Tenobia’nın yüzü bile aniden ifadesiz olmuştu.</p>

    <p>Elayne Birgitte’in ağaçsansarı kürkü astarlı pelerini omuzlarına dolamasına izin verirken başını salladı. “Var gerçekten. Atlarımızı getirtir misiniz?”</p>

    <p>Ağaçların arasından geçip kamptan çıkana kadar kimse konuşmadı. Kamptaki at ve lağım kokusu hafifti, ama kokular geride kaldığında bir şekilde hava daha temiz, kar daha beyaz gelmeye başladı.</p>

    <p>“Çok sessizdin, Birgitte Trahelion,” dedi Aviendha, doru atının kaburgalarını topukları ile tekmeleyerek. Yürümesi hatırlatılmayınca hayvanın duracağına inanıyordu hep.</p>

    <p>“Bir Muhafız Aes Sedaisi adına konuşmaz; lanet olası Muhafız dinler ve onun sırtını kollar,” diye yanıt verdi Birgitte kuru kuru. Shienar kampının bu kadar yakınında, ormanda tehdit oluşturabilecek birilerinin bulunması olası değildi, ama Birgitte’in yayı hâlâ kılıfına girmemişti ve bakışları ağaçlıkları tarıyordu.</p>

    <p>“Benim alışık olduğumdan çok daha hızlı bir pazarlık biçimi oldu, Elayne,” dedi Merilille. “Normalde herhangi bir anlaşmaya varılmadan önce bu meselelerin aylar olmasa bile günlerce, haftalarca konuşulması gerekir. Onlar Domanlı olmadığı için şanslısın. Ya da Cairhienli,” diye ekledi tedbirlice. “Sınırboylular rahatlatıcı ölçüde açık ve doğrudandır. Başa çıkması kolaydırlar.”</p>

    <p>Açık ve doğrudan? Elayne başını hafifçe iki yana salladı. Rand’ı bulmak istiyorlardı ve nedenini saklamışlardı. Aes Sedailerin varlığını da saklamışlardı. En azından, Elayne onları Murandy’ye doğra gönderdiğinde Rand’dan uzaklaşıyor olacaklardı. Şimdilik bu yeterli olmalıydı, ama Elayne’in Rand’ı uyarması gerekliydi. Onu tehlikeye atmadan bunun nasıl yapacağını bulabildiğinde. <em>Ona iyi bak, Min,</em> diye düşündü. <em>Bizim için ona iyi bak.</em></p>

    <p>Kamptan birkaç kilometre uzaklaştığında dizginleri çekti ve ormanı Birgitte kadar titizlikle izlemeye başladı. Özellikle arkalarını. Güneş ağaç tepelerine inmişti. Bir anlığına bir tilki koşturarak belirdi, sonra gözden kayboldu. Çıplak, gri bir dalda bir şey kıpırdandı, belki bir kuş ya da sincap. Aniden kara bir şahin gökten dalışa geçti ve tiz bir ciyaklama aniden sessizliği böldü ve kesildi. Takip edilmiyorlardı. Onu endişelendiren Shienarlılar değil saklanan Aes Sedailerdi. Daha önce, Merilille’in haberiyle kaybolan yorgunluğu, Sınırboylular ile görüşmesi sona erdikten sonra fazlasıyla geri dönmüştü. Bir an önce yatağına girmek için can atıyordu, ama Yolculuk etmeyi onu bilmeyen Aes Sedailere verecek kadar da değil.</p>

    <p>Saray’daki ahır avlusuna açılan bir kapıyol örebilirdi, ama kapıyol açılırken tesadüfen orada olan birini öldürme riskine girmiş olurdu, bu yüzden çok iyi bildiği bir başka yere ördü. Öyle yorgundu ki örmek için çaba gerekiyordu, öyle yorgundu ki gümüş çizgi havada belirene kadar göğsüne iğnelenmiş <em>angreal</em> aklına gelmedi. Kapıyol önceki kar yağışlarının dümdüz ettiği kahverengi otlarla kaplı bir alana açıldı. Daha önce, Kraliçenin Askerleri’nin at sürmesini, bir emir üzerine saf bozup dörderli sıralar halinde dizilmelerini izlemesi için Gareth Bryne’ın onu getirdiği, Caemlyn’in hemen güneyinde bir alana.</p>

    <p>“Durup bakacak mısın?” diye sordu Birgitte.</p>

    <p>Elayne gözlerini kırpıştırdı. Aviendha ve Merilille endişeyle onu incelemekteydiler. Birgitte’in yüzünden bir şey anlaşılmıyordu, ama bağdan da endişe geliyordu.</p>

    <p>“Yalnızca düşünüyordum,” dedi Elayne ve Ateşyürek’i topuklayıp kapıyoldan geçirdi. Yatmak harika olacaktı.</p>

    <p>Eski idman sahasından on beş metrelik beyaz duvarlara oturtulmuş yüksek, kemerli kapılara kadar kısa bir yolculuk oldu. Kapıların önündeki uzun pazar binaları bu saatte boştu, ama yine de keskin bakışlı Askerler nöbet bekliyordu. Onun ve diğerlerinin geçişini, Elayne’i tanımamış gibi izlediler. Büyük olasılıkla paralı askerler. Onu Aslan Tahtı’nda görmedikleri sürece tanımayacaklardı. Işık’ın yardımıyla, şansı varsa, onu orada göreceklerdi.</p>

    <p>Alacakaranlık hızla çöküyordu, gökyüzü koyu griye dönüyor, sokaklara düşen gölgeler uzuyordu. Dışarıda pek az kişi kalmıştı, koşturan insanlar o günkü işlerini bitirip akşam yemeği ve sıcak bir ateş bulacakları evlerine dönmek için acele ediyorlardı. Bir tüccarın koyu renk lake kaplı tahtırevanını taşıyan iki adam koştura koştura ilerideki sokaktan geçti ve birkaç dakika sonra iri bir itfaiye arabası dörtnala koşan sekiz atın arkasında diğer yönden gürleyerek yaklaştı, demir destekli tekerlekleri döşeme taşları üzerinde yüksek sesle tangırdadı. Yine bir yerlerde yangın çıkmıştı. Daha çok gece çıkıyorlardı. Dört atlı Asker yaklaştılar ve dönüp bir kez daha bakmadan geçip gittiler. Kapılardaki adamlar gibi tanımamışlardı Elayne’i.</p>

    <p>Elayne eyerinde sallanarak, yatağında olduğunu dileyerek atını sürdü.</p>

    <p>Eyerinden kaldırıldığını fark edince şoke oldu. Kapattığını hatırlamadığı gözlerini açtı ve Birgitte’in onu kollarına almış, Saray’a taşımakta olduğunu gördü.</p>

    <p>“Beni yere indir,” dedi yorgun yorgun. “Yürüyebilirim.”</p>

    <p>“Ayakta bile duramıyorsun,” diye hırladı Birgitte. “Kıpırdanma.”</p>

    <p>“Onunla konuşamazsın!” dedi Aviendha yüksek sesle.</p>

    <p>“Gerçekten de uykuya ihtiyacı var, Norry Efendi,” dedi Merilille kararlı bir sesle. “Yarına kalmak zorunda.”</p>

    <p>“Beni affedin, ama yarını <em>bekleyemez,</em>” diye yanıt verdi Norry ve şaşırtıcı ama, bu sefer onun sesi de kararlıydı. “Onunla hemen konuşmam <em>şart!</em>”</p>

    <p>Elayne’in başı kalkarken sallanmak istiyordu. Halwin Norry o deri dosyayı her zamanki gibi göğsüne bastırmıştı, ama taçlı kafalardan bahsederken çatı onarımlarından bahsederkenki aynı kuru sesi kullanan adam Aviendha’yı ve Merilille’i aşma çabasıyla neredeyse dans ediyordu. İki kadın adamın birer kolunu yakalamış, tutuyorlardı.</p>

    <p>“Beni yere indir, Birgitte,” dedi Elayne yine ve Birgitte itaat ederek bir kez daha şaşırttı onu. Ama koluyla ona destek olmaya devam etti ve Elayne bunun için minnettardı. Bacaklarının onu uzun süre destekleyebileceğinden kuşkuluydu. “Sorun nedir, Norry Efendi? Adamı bırak, Aviendha. Merilille?”</p>

    <p>Başkâtip bırakılır bırakılmaz öne atıldı. “Siz gittikten kısa süre sonra haber geldi, Leydim,” dedi. Sesi hiç de tozlu değildi. Alnı endişeyle kırışmıştı. “Dört ordu var... Küçük olduklarını söyleyebilirim, sanırım. Işık, beş bin adamın bir ordu sayıldığı zamanları hatırlıyorum.” Elini kel kafasından geçirdi ve kulaklarının arkasındaki beyaz tutamları dağıttı. “Doğudan Caemlyn’e yaklaşan dört küçük ordu var,” diye devam etti, her zamanki sesine daha çok benzeyen bir sesle. “Korkarım bir hafta içinde burada olacaklar. Yirmi bin adam. Belki otuz. Emin olamıyorum.” İçindeki kâğıtları göstermeyi önerecekmiş gibi dosyayı Elayne’e doğru uzattı. Adam <em>gerçekten</em> heyecanlıydı.</p>

    <p>“Kim?” dedi Elayne. Doğuda Elenia’nın mülkleri ve güçleri vardı, ama Naean’ın da. Ama ikisi de yirmi bin kişilik bir ordu çıkartamazdı. Hem, kar ve çamur onları bahara dek tutuyor olmalıydı. Lini’nin ince sesinin, <em>“Olmalı” ile, “olacaktı” ile köprü inşa edemez,</em> dediğini duyar gibi oldu.</p>

    <p>“Bilmiyorum, Leydim,” diye yanıt verdi Norry, “henüz.”</p>

    <p>Fark etmez, diye düşündü Elayne. Her kimse, geliyorlardı, hem de şu anda. “Norry Efendi, ilk ışıklarla duvarların dışında bulabildiğince yiyecek satın almanı ve Saray’a getirtmeni istiyorum. Birgitte, orduya katılma ödülü ilan eden bayraktar, paralı askerlerin orduya katılmaları için dört günleri olduğunu, aksi halde şehri terk etmek zorunda olduklarını da ilan etmeye başlasın. Ve halka da ilan edin, Norry Efendi. Kuşatma başlamadan şehirden ayrılmak isteyen varsa hemen gitmeli. Beslememiz gereken boğaz sayısını azaltır ve belki orduya daha fazla adam katılmasını sağlar.” Birgitte’in desteğini bırakarak dairesine giden koridorlarda yürümeye başladı. Diğerleri takip etmek zorunda kaldı. “Merilille, Kandaşlar ve Atha’an Miere de öğrensin. Onlar da kuşatma başlamadan ayrılmak isteyebilir. Haritalar, Birgitte. Daireme iyi haritalar getirilsin. Bir şey daha, Norry Efendi...”</p>

    <p>Uykuya, bitkinliğe zaman yoktu. Savunması gereken bir şehir vardı.</p>
  </div>
</body>
</html>
