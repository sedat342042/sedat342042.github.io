<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kışın Yüreği</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="20. İhanet Meseleleri">20<br />
    İhanet Meseleleri</h1>

    <p>Bethamin Tarasin Sarayı’nın çatısındaki sıkışık <em>damane</em> yuvalarına tırmanırken yazı tahtasını dikkatle tutuyordu. Bazen mürekkep şişesinin tıpası gevşiyordu ve mürekkep lekesini giysilerden çıkarmak çok zordu. Yüksek Kan’dan birinin huzuruna çağrılmış gibi, her zaman üstünü başını düzgün tutardı. Merdiveni çıkarlarken, bugün onunla birlikte denetime gelen Renna ile konuşmadı. Görevli oldukları işi yapmaları gerekiyordu, aylak aylak gevezelik etmeleri değil. Sebep kısmen buydu. Diğerleri en sevdikleri <em>damane</em> ile eşleşmek için dalavere çevirirken, bu topraklardaki tuhaf görüntülere alık alık bakarken, burada kazanılacak ödüller hakkında spekülasyonlar yaparken, Bethamin görevlerine odaklanır, en zorlu <em>marath’damane</em>’yi <em>a’dam</em>’a alıştırmakla görevlendirilmeyi talep eder, başka herkesten iki kat fazla, iki kat uzun çalışırdı.</p>

    <p>Yağmur sonunda durmuştu ve yuvalar sessizdi. <em>Damane</em>’ler en azından bugün biraz egzersiz yapabileceklerdi –yuvalarında fazla kapalı kalırlarsa çoğu surat asmaya başlıyordu ve bu uyduruk yuvalar gerçekten de dardı– ama ne yazık ki <em>damane</em>’leri yürütme işi bugün ona verilmemişti. Eskiden Suroth’un en iyi, en saygın eğitimcisi olmasına rağmen Renna asla <em>damane</em>’leri yürütmekle görevlendirilmezdi. Kadın zaman zaman biraz sert olabiliyordu, ama son derece yetenekliydi. Bir zamanlar, genç yaşına rağmen herkes yakında <em>der’sul’dam</em> yapılacağını söylüyordu. İşler değişmişti. Her zaman <em>damane</em>’lerden fazla <em>sul’dam</em> olurdu, ama Falme’den beri kimse Renna’nın bir <em>damane</em> ile eşleştirildiğini görmemişti; ne onun, ne de Suroth’un Falme’den sonra kişisel hizmetine aldığı Seta’nın. Bethamin şarabını yudumlarken Kan ve onlara hizmet edenler hakkında dedikodu yapmayı başka herkes kadar severdi, ama sohbet Renna ve Seta’ya döndüğünde asla fikrini açıklamıyordu. Ama onları sık sık düşünüyordu.</p>

    <p>“Sen diğer yandan başla, Renna,” diye emretti. “Ee? Yine tembellikten Essonde’ye raporlanmak mı istiyorsun?”</p>

    <p>Falme’den önce, kısa boylu kadın kendine güvenle dolup taşardı, ama şimdi solgun yanağında bir kas seğirdi ve Bethamin’e hastalıklı, dalkavuk bir gülümseme bahşettikten sonra, dağıldığından korkarmış gibi uzun saçlarını sıvazlayarak yuvaların arasındaki dar koridora seğirtti. Renna’nın en yakın dostları dışındaki herkes ona biraz zorbalık yapıyor, kadının eski kibrinin intikamını alıyordu. Aksini yapmak göze çarpmak olurdu, dikkatle seçilmiş yollar dışında Bethamin’in dikkatle kaçındığı bir şey. Kendi sırları mümkün olduğunca derinlere gömülmüştü ve bildiğini kimsenin bilmediği sırlar hakkında sessizliğini koruyordu, ama Bethamin Zeami’nin mükemmel bir <em>sul’dam</em> timsali olduğunu herkesin aklına yazmaya çalışıyordu. Hem kendinde, hem de eğittiği <em>damane</em>’lerde mutlak mükemmelliğe ulaşmak için çabalıyordu.</p>

    <p>Hızlı ve verimli bir şekilde denetime koyuldu. <em>Damane</em>’lerin kendilerini ve yuvalarını düzenli tutup tutmadıklarını kontrol etti, tutmamış olanları yazı tahtasının üstüne iğnelenmiş sayfaya düzgün el yazısı ile not etti ve eğitimde özellikle başarılı olmuş birkaç <em>damane</em>’ye sert şekerler vermek için durduğu zamanlar dışında oyalanmadı. Eşleştiği <em>damane</em>’lerin çoğu girişte, diz çöktükleri yerden gülümseyerek karşılıyorlardı onu. İmparatorluk’tan da gelseler okyanusun bu yanından da, sıkı ama adil olduğunu biliyorlardı. Diğerleri gülümsemiyordu. Çoğu Atha’an Miere olan <em>damane</em>’ler onu kendisinki kadar esmer yüzlerinde taş gibi ifadeler, sakladıklarını sandıkları donuk öfkeler ile karşılıyordu.</p>

    <p>Bazılarını yapacağı gibi, cezalandırılmak üzere öfkelerini not etmedi. Hâlâ direndiklerini sanıyorlardı, ama cafcaflı takılarının iade edilmesi için bulundukları yakışıksız talepler geçmişte kalmıştı artık ve diz çöküyor, doğru düzgün konuşuyorlardı. En zor vakalarda, yeni bir isim vermek faydalı bir araç oluyor, olup bitmiş şeylerle aralarında bir mesafe yaratıyordu ve gönülsüzce de olsa, bu kadınlar yeni isimlerine yanıt veriyordu. Gönülsüzlük, kaş çatmalarla birlikte solacaktı ve sonunda eskiden başka isimleri olduğunu bile hatırlamayacaklardı. Aşina bir düzendi ve güneşin doğacağı kadar kesindi. Bazıları hemen kabulleniyordu, diğerleri ne olduklarını öğrendiklerinde şoka giriyorlardı. Her zaman, aylar içinde zorla, yavaş yavaş boyun eğenler olurdu. Başkaları bir gün korkunç bir hata yapıldığını, sınavları geçememesinin imkânsız olduğunu haykırırken, ertesi gün sakinleşiyor, kabulleniyorlardı. Okyanusun bu yanında detaylar değişiyordu, ama burada da olsa İmparatorlukla da, sonuç her zaman aynı kalıyordu.</p>

    <p><em>Damane</em>’lerin ikisi hakkında, düzenlilikle ilgisi olmayan notlar aldı. Ondan bile uzun boylu bir Atha’an Miere olan Zushi’nin kesinlikle sopalanması gerekiyordu. Kadının elbisesi kırışıktı, saçları dağınıktı, yatağı yapılmamıştı. Ama yüzü ağlamaktan şişmişti ve diz çöker çökmez yeniden hıçkırıklara boğuldu, yanaklarında gözyaşları süzüldü. Üzerine oturacak şekilde dikkatle dikilmiş elbisesi şimdi üzerinden gevşekçe sarkıyordu, üstelik kadın baştan tombul değildi. Bethamin Zushi’nin ismini kendisi vermişti ve onunla özellikle ilgileniyordu. Çelik uçlu kalemi eline aldı, mürekkebe batırdı ve Zushi’nin Saray’dan alınıp İmparatorluk’tan gelmiş bir başka <em>damane</em> ile, tercihen yeni tasmalanmış bir <em>damane</em> ile yürek dostu olmakta deneyimli biri ile birlikte iki kişilik yuvaya kapatılmasını öneren bir not yazdı. Bu eninde sonunda gözyaşlarını kuruturdu.</p>

    <p>Ama Suroth’un buna izin vereceğinden emin değildi. Suroth bu <em>damane</em>’lere İmparatoriçe adına el koymuştu elbette –bunların onda birine şahsen sahip olan birinin isyan planladığından şüphelenilir, hatta açık açık suçlanırdı– ama onlar kendi malıymış gibi davranıyordu. Suroth izin vermezse bir başka yol bulunurdu. Bethamin ümitsizlik yüzünden <em>damane</em> kaybetmeyi reddediyordu! Özel yorum gerektiren ikincisi Tessi idi ve bu konuda itiraz beklemiyordu.</p>

    <p>Bethamin kapıyı açar açmaz Illianlı <em>damane</em> zarifçe diz çöktü ve ellerini bel hizasında kavuşturdu. Yatağı yapılmıştı, yedek gri elbiseleri düzgünce çengellerde asılıydı, fırçası ve tarağı lavabo sehpasının üzerinde güzelce yerleştirilmişti ve yer süpürülmüştü. Bethamin daha azını beklemiyordu zaten. Tessi baştan beri düzenliydi. Tabağını bitirmeyi öğrendiğinden beri güzelce kilo alıyordu. Ödül olarak verilen şekerler dışında, <em>damane</em>’lerin öğünleri titizlikle planlanırdı; sağlıksız bir <em>damane</em> israf demekti. Ama Tessi asla kurdelelerle süslenmeyecek, güzel <em>damane</em> yarışmalarına sokulmayacaktı. Yüzü sakinken bile daima öfkeli gibiydi. Ama bugün, Bethamin’in o girmeden önce de var olduğundan emin hissettiği hafif bir gülümseme vardı yüzünde. Tessi, henüz gülümseme beklemediği <em>damane</em>’lerdendi.</p>

    <p>“Benim küçük Tessi’m bugün nasıl hissediyor?” diye sordu.</p>

    <p>“Tessi çok iyi hissediyor,” diye yanıt verdi <em>damane</em> rahatça. Önceden, her seferinde doğru düzgün konuşmak için çabalaması gerekmişti ve bunu yapmayı açık açık reddettiği için daha dün dayak yemişti.</p>

    <p>Bethamin düşünceli düşünceli çenesini elleyerek diz çökmüş <em>damane</em>’yi inceledi. Kendine Aes Sedai diyen bütün <em>damane</em>’lere kuşkuyla yaklaşıyordu. Tarih onu büyülüyordu, Birleşme’den önce var olmuş değişik dillerdeki tarihçelerin tercümelerini bile okumuştu. O eski hükümdarlar cani, kaprisli iktidarlarının keyfini çıkarmış, nasıl iktidara geldiklerini, komşu devletleri nasıl ezdiklerini, diğer hükümdarları nasıl alt ettiklerini yazmaktan zevk almışlardı. Çoğu suikast sonucu, genellikle kendi vârislerinin ya da takipçilerinin ellerinde can vermişti. Aes Sedailerin neye benzediğini Bethamin çok iyi biliyordu.</p>

    <p>“Tessi iyi bir <em>damane,</em>” diye mırıldandı sıcak bir sesle, kemer kesesindeki kıvrılmış kâğıdın içinden sert bir şeker çıkararak. Tessi şekeri almak için öne eğildi, teşekkür olarak elini öptü, ama gülümsemesi biraz silindi, ama kırmızı şekeri ağzına attığında geri gelmişti. Demek öyle. <em>Sul’dam</em>’ı kandırmak için kabullenir gibi yapmak yeni değildi, ama Tessi’nin eskiden ne olduğu düşünülürse, büyük ihtimalle kaçmayı planlıyordu.</p>

    <p>Dar koridora çıktığında Bethamin Tessi’nin eğitiminin ve cezalarının iki katına çıkarılmasını, gelişigüzel ödüllendirilmesini, böylece mükemmel davransa bile başının okşanacağından emin olamamasının sağlanmasını kuvvetle öneren bir not aldı. Haşin bir yöntemdi, normalde kaçındığı bir yöntem, ama bir sebepten en inatçı <em>marath’damane</em>’leri çok kısa zamanda esnek <em>damane</em>’lere dönüştüren bir yöntemdi. Aynı zamanda, en uysal <em>damane</em>’leri üretiyordu. Bethamin bir <em>damane</em>’nin iradesini kırmaktan hoşlanmıyordu, ama Tessi’nin geçmişini unutabilmesi için kırılması gerekiyordu. Sonunda, bu sayede daha mutlu olacaktı.</p>

    <p>Renna’dan önce işini bitiren Bethamin, diğer <em>sul’dam</em> aşağı inene kadar merdivenin dibinde bekledi. Kadın son basamaktan inerken, “Kendininkini götürürken bunu da Essonde’ye götür,” diyerek, yazı tahtasını Renna’ya uzattı. Renna bu görevi, önceki emir kadar uysallıkla kabul etti ve o sayfalarda kendisi hakkında bir rapor olup olmadığını merak ediyormuş gibi, yazı tahtasında göz gezdirerek hızla uzaklaştı. Falme’den önceki Renna’dan çok farklıydı.</p>

    <p>Bethamin pelerinini alıp, yatağını başka iki <em>sul’dam</em>’la paylaşmak zorunda kaldığı hana dönme niyetiyle Saray’dan ayrıldı, ama kilitli kutusundan para alır almaz handan çıktı. Bugün denetimden başka görevi yoktu ve kalan saatler ona aitti. Bu sefer fazladan görev istemek yerine, zamanını andaç satın alarak geçirecekti. Belki yerli kadınların boyunlarına taktığı hançerlerden alırdı, buralıların tercih ettiğinin aksine, kabzası mücevher kakmalı olmayanlardan bulabilirse. Ve lake işleri, elbette; buradakiler İmparatorluk’ta bulunabilenler kadar iyiydi ve desenleri çok... yabancıydı. Alışveriş yapmak rahatlatıcı olacaktı. Bethamin’in rahatlamaya ihtiyacı vardı.</p>

    <p>Mol Hara meydanının döşeme taşları sabahki yağmurun ıslaklığı ile parlıyordu hâlâ ve havada hoş bir tuz kokusu vardı. Ona L’Heye Denizi kıyısındaki, doğduğu köyü hatırlatıyordu, ama buz gibi soğuğa karşı pelerinine sarınması gerekiyordu. Abunai’de hiç soğuk olmazdı ve ne kadar uzaklara yolculuk yapmış olursa olsun soğuğa hiç alışamamıştı. Ama evine dair düşünceler teselli vermiyordu. Kalabalık sokaklarda yürürken Renna ve Seta kafasını öyle meşgul ediyordu ki insanlara çarpıyordu ve şehirden çıkarken bir tüccar kervanının arabalarının önüne çıkıverdi. Araba sürücüsünün bağırışı ile kendine geldi ve tam zamanında geriye sıçradı. Araba, biraz önce durduğu yerden gürleyerek geçti ve kırbacı kullanan kadın ona bakmadı bile. Bu yabancılar bir <em>sul’dam</em>’a gösterilmesi gereken saygıdan habersizdi.</p>

    <p>Renna ve Seta. Falme’de bulunan herkesin unutmak istediği anıları vardı, aşırı sarhoş oldukları zamanlar dışında anlatmadıkları anılar. Kendisinin de vardı, ama onunkiler efsanelerden çıkmış hayaletlerle savaşmanın şoku değildi, yenilginin dehşeti, gökyüzünde delice görüntüler de değildi. O gün üst kata çıkmamış olduğunu kaç kez dilemişti? Keşke Tuli’nin, metaller konusunda harika yetenekleri olan <em>damane</em>’nin ne durumda olduğunu merak etmeseydi. Ve Renna ile Seta’nın çılgına dönmüş bir halde, birbirlerinin boynundaki adam tasmaları çıkarmaya çalıştığını görmüştü. İkisi de acıyla haykırıyor, mide bulantısı ile ayakta sallanıyor, tasmalarla uğraşıyorlardı. Elbiselerinin önünde kusmuk lekeleri vardı. Çılgınlıkları içinde, Bethamin’in dehşet içinde gerilediğini görmemişlerdi.</p>

    <p>İki <em>sul’dam</em>’ın <em>marath’damane</em> olduğunu görmenin dehşeti değildi yalnızca, kendi ani kişisel dehşetiydi. Sık sık <em>damane</em>’lerin örgülerini görebilecekmiş gibi hissetmişti ve <em>damane</em>’lerin varlığını her zaman hissediyor, ne kadar güçlü olduğunu anlıyordu. Pek çok <em>sul’dam</em> yapabiliyordu bunu; adam kullanma deneyimiyle edinilen bir beceri olduğunu herkes biliyordu. Ama o ikisinin çaresizliğini gördüğünde istenmeyen düşünceler doğmuş, her zaman kabullendiği gerçeklere farklı ve korkutucu bir bakış açısı vermişti. Örgüleri <em>görecek gibi</em> mi oluyordu, yoksa görüyor muydu? Bazen yönlendirmeyi <em>hissettiğini</em> de düşünüyordu. <em>Sul’dam</em>’ların bile, yirmi beşinci isim günlerine dek her sene sınanması gerekiyordu ve Bethamin her seferinde başarısız olarak sınavdan geçmişti. Yalnız... Renna ve Seta keşfedildikten sonra yeni bir sınama olacaktı, bir şekilde ilkinden kaçınmış olan <em>marath’damane</em>’leri bulmak için yeni bir sınama. Böyle bir darbe ile İmparatorluk’un kendisi titreyebilirdi. Ve Renna ile Seta’nın imgesi beynine kazınmışken, o sınavlardan sonra Bethamin Zeami’nin artık saygın bir vatandaş olmayacağını kesin olarak biliyordu. Bunun yerine, Bethamin adlı bir <em>damane</em> İmparatorluk’a hizmet edecekti.</p>

    <p>Utanç duygusu hâlâ içini yakıyordu. Kişisel korkularını İmparatorluk’un ihtiyaçlarının önüne koymuştu; doğru, haklı ve iyi olduğunu bildiği her şeyin önüne. Falme’ye savaş ve kâbus gelmişti, ama Bethamin bir <em>damane</em> ile eşleşip cepheye katılmak için koşmamıştı. Bunun yerine, kargaşadan faydalanarak bir at bulmuş, becerebildiğince hızla ve uzağa kaçmıştı.</p>

    <p>Durduğunu fark etti. Bir terzi dükkânının vitrinine bakıyordu, ama görmüyordu aslında. Görmek istediğinden değil. Senelerdir şimşek desenli kırmızı panelleri olan mavi elbiseden başka şey giymek aklına gelmemişti. Ve onu böylesine edepsizce teşhir eden bir şey giymeyi hiç düşünmemişti. Eteklerini dalgalandırarak yürümeye devam etti, ama Renna ile Seta’yı, Suroth’u aklından çıkaramıyordu.</p>

    <p>Anlaşıldığı kadarıyla Alwhin iki tasmalı <em>sul’dam</em>’ı bulmuş, Suroth’a raporlamıştı. Ve Suroth ne kadar tehlikeli bir seçim olursa olsun Renna ve Seta’yı koruyarak İmparatorluk’a siper olmuştu. Ya aniden yönlendirmeye başlarlarsa? Onların ölümlerini ayarlaması İmparatorluk için daha iyi olurdu belki, ama bir <em>sul’dam</em> öldürmek Yüksek Kan’dan biri için bile cinayetti. <em>Sul’dam</em>’lar arasında iki kuşkulu ölüm kesinlikle Arayıcıları getirirdi. Bu yüzden Renna ile Seta özgür bırakılmıştı. Eşleşmelerine asla izin verilmezken özgür oldukları söylenebilirse. Alwhin görevini yapmıştı ve Suroth’un Sesi olarak ödüllendirilmişti. Suroth, ne kadar tatsız olursa olsun, görevini iyi yapmıştı. Yeni sınama yoktu. Kendi kaçışı boşa gitmişti. Ve eğer kalsaydı kendini Tanchico’da bulmayacaktı. Tanchico, Falme’den de beter bir kâbus olmuştu.</p>

    <p>Zırhları içinde muhteşem görünen bir Ölümnöbeti Askerleri birliği yürüyerek geçti ve Bethamin durup onların yürüyüşünü izledi. Kalabalık içinde, yelken açmış büyük bir geminin bıraktığı gibi bir dümensuyu bırakıyorlardı. Tuon sonunda kendini gösterdiğinde şehirde ve ülkede sevinç olacaktı ve yeni gelmiş gibi kutlamalar yapılacaktı. Dokuz Ayın Kızı’nı bu şekilde düşündüğü için suçlu bir keyif hissetti. Küçükken yasak bir şey düşünürken de böyle hissederdi, ama elbette, Tuon peçesini kaldırana kadar yalnızca Yüksek Leydi Tuon’du, Suroth’un dengiydi. Ölümnöbeti Askerleri yürekleri ve ruhları ile İmparatoriçe’ye ve İmparatorluk’a adanmış bir şekilde yürüyüp gittiler ve Bethamin aksi yöne yöneldi. Son derece uygun bir seçimdi, çünkü o yüreği ve ruhuyla özgürlüğünü korumaya adamıştı kendini.</p>

    <p>Gökyüzünün Altın Kuğuları, bir genel ahır ve bir lakeci dükkânı arasına sıkışmış minik bir han için fazla ihtişamlı bir isimdi. Lakeci dükkânı dükkândaki her şeyi satın alan askeri subaylarla doluydu. Ahır ise çekilişte satın alınmış ve henüz dağıtılmamış atlarla. Altın Kuğular <em>sul’dam</em>’larla doluydu. Aslında, en azından gece çöktüğünde, tıka basa dolu olacaktı. Yalnızca iki yatak arkadaşı olduğu için Bethamin şanslıydı. Mümkün olduğunca çok kişiyi barındırması emredilen hancı, sığacaklarını düşündüğü yerde bir yatağa dört beş kişi tıkıştırıyordu. Yine de yatak örtüleri temizdi ve yiyecekler tuhaf, ama oldukça iyiydi. Ve tek alternatifi samanlık olduğundan, Bethamin paylaşmaktan memnundu.</p>

    <p>Bu saatte ortak salonun yuvarlak masaları boşlu. Burada yaşayan <em>sul’dam</em>’ların bazılarının görevleri vardı kuşkusuz ve kalanlar yalnızca hancıdan kaçınmak istiyordu. Darnella Shoran kollarını kavuşturmuş, kaşlarını çatmış, bir sürü hizmetkâr kadının çalışkan tavırlarla yeşil seramikli yerleri süpürmesini izliyordu. Gri saçlarını ensesinde topuz yapmış sıska bir kadındı, uzun çenesi kavgacı bir görünüş veriyordu ona. Taktığı, kabzası ucuz kırmızı ve beyaz mücevherlerle süslü o saçla hançer olmasa <em>der’sul’dam</em> sanılabilirdi. Sözde hizmetkâr kadınlar özgürdü, ama hancı konuştuğu zaman köle gibi sıçrıyorlardı.</p>

    <p>Kadın hızla ona döndüğünde Bethamin de sıçradı. “Erkekler hakkındaki kurallarımı biliyor musun, Zeami Hanım?” diye sordu. Bunca zaman sonra bile, bu insanların ağır konuşma tarzı tuhaf geliyordu. “Sizin yabancı âdetlerinizi duydum ve böyle olmanız yalnızca sizi ilgilendirir, ama benim çatımın altında değil. Erkeklerle buluşmak istiyorsan, başka yerde yapacaksın!”</p>

    <p>“Seni temin ederim, burada ya da başka herhangi bir yerde erkeklerle buluşmuyorum, Shoran Hanım.”</p>

    <p>Hancı kuşkuyla kaşlarını çattı ona. “Eh, adam seni isminle sordu. Şirin, sarı saçlı bir adam. Delikanlı değil, ama çok yaşlı da değil. Seninkilerden biri, peltek peltek konuşuyor, öyle ki dediğini zor anlıyorsun.”</p>

    <p>Bethamin yatıştırıcı bir ses kullanmaya çalışarak kadını tarif ettiği kişiye benzeyen kimseyi tanımadığına, görevleri yüzünden erkeklere ayıracak zamanı olmadığına ikna etmeye çalıştı. Söyledikleri doğruydu, ama gerekse yalan söylerdi. Altın Kuğular’a el konmamıştı ve bir yatakta üç kişi yatmak samanlıkta yatmaktan <em>çok daha</em> iyiydi. Alışverişe çıkarken kadının küçük bir hediye isteyip istemediğini öğrenmeye çalıştı, ama daha renkli mücevherler kakılmış bir hançer önerdiğinde kadın alınmış göründü. Pahalı bir şey kastetmemişti, rüşvet olarak değil –gerçekten değil– ama Shoran Hanım öyle anlamış göründü, kızgınlıkla kabardı, kaşlarını çattı. Her durumda, kadının fikirlerini değiştirebildiğinden emin değildi. Bir sebepten, hancı hepsinin boş zamanlarını zinayla geçirdiğine inanır gibiydi. Bethamin, aklında alışverişten başka hiçbir şey yokmuş gibi yaparak ortak salonun kenarındaki korkuluksuz merdiveni tırmanmaya başladı.</p>

    <p>Ama adamın kimliği onu endişelendirmişti. Bu tarifte birini kesinlikle tanımıyordu. Büyük olasılıkla sorduğu sorular için gelmişti, ama eğer durum buysa, adam onun izini buraya kadar sürmeyi başardıysa, o zaman yeterince gizli davranamamıştı. Belki tehlikeli ölçüde. Yine de, adamın geri döneceğini umuyordu. Bilmek zorundaydı. Zorunluydu!</p>

    <p>Odasının kapısını açtı ve donakaldı. İmkânsız bir şekilde, demir kilitli kutusu yatağın üzerinde duruyordu ve kapağı açılmıştı. Çok iyi bir kilitti o ve anahtar kemer kesesinin dibindeydi. Hırsız hâlâ oradaydı ve tuhaf bir biçimde, günlüğünü karıştırıyordu. Işık aşkına, adam Shoran Hanım’ı nasıl aşmıştı?</p>

    <p>Şaşkınlığından hemen sıyrıldı. Kemer bıçağını kınından çekerek, çığlık atmak için ağzını açtı.</p>

    <p>Adamın yüzündeki ifade hiç değişmedi, kaçmaya ya da ona saldırmaya da kalkışmadı. Yalnızca kesesinden küçük bir şey çıkardı ve Bethamin’in görmesi için kaldırdı ve kadının nefesi gırtlağında kurşuna döndü. Uyuşuk uyuşuk hançerini kınına soktu ve silahsız olduğunu, bir silaha erişmeye çalışmadığını göstermek için ellerini kaldırdı. Adamın parmaklarının arasında, üzerine kuzgun ve kule kazınmış altın kenarlı fildişi bir plaka vardı. Aniden adamı gerçekten gördü; sarı saçlı ve orta yaşlarında. Belki Shoran Hanım’ın söylediği gibi yakışıklıydı, ama ancak deli bir kadın bir Gerçeğin Arayıcısı hakkında bu şekilde düşünürdü. Işık’a şükür, günlüğüne tehlikeli bir şey kaydetmemişti. Ama adam biliyor olmalıydı. Onu ismiyle sormuştu. Ah, Işık, biliyor olmalıydı!</p>

    <p>“Kapıyı kapat,” dedi adam sessizce, plakayı kesesine koyarak ve Bethamin itaat etti. Kaçmak istiyordu. Merhamet dilenmek istiyordu. Ama adam bir Arayıcı’ydı, bu yüzden titreyerek olduğu yerde kaldı. Şaşkınlık içinde, adamın günlüğü kilitli kutuya geri koyduğunu ve odadaki tek sandalyeye doğru işaret ettiğini gördü. “Otur. Rahatsız olmana gerek yok.”</p>

    <p>Bethamin yavaşça pelerinini astı ve sandalyeye yerleşti; bu sefer tuhaf, parmaklıklı sırtın ne kadar rahatsız olduğuna aldırmadı. Ürperdiğini saklamaya çalışmadı. Kan’dan biri bile, Yüksek Kan’dan biri bile bir Arayıcı tarafından sorgulanırken titreyebilirdi. Küçük bir umudu vardı. Adam yanında gelmesini emretmemişti. Belki de bilmiyordu.</p>

    <p>“Egeanin Sarna adlı bir gemi kaptanı hakkında sorular soruyorsun,” dedi adam. “Neden?”</p>

    <p>Umut, göğsünde hissettiği bir gümleme ile yıkıldı. “Eski bir dostu arıyordum,” dedi titreyerek. En iyi yalanlar her zaman, içinde olabildiğince çok gerçek taşıyanlardı. “Falme’de birlikteydik. Hayatta kalmayı başarıp başarmadığını bilmiyorum.” Bir Arayıcı’ya yalan söylemek ihanetti, ama Falme’de savaştan kaçarak ilk ihanetini etmişti zaten.</p>

    <p>“Yaşıyor,” dedi adam kısaca. Gözlerini ondan ayırmadan yatağın ucuna oturdu. Gözleri maviydi ve Bethamin’in pelerinini almayı istemesine sebep oluyorlardı. “O bir kahraman. Yeşil Kumandanı, artık Leydi Egeanin Tamarath. Ödülünü Yüksek Leydi Suroth’tan aldı. O da burada, Ebou Dar’da. Onunla dostluğunu yenileyeceksin. Ve kimlerle görüştüğünü, nerelere gittiğini, neler söylediğini bana raporlayacaksın. Her şeyi.”</p>

    <p>Bethamin isterik kahkahalar atmamak için dişlerini sıktı. Adam onun değil Egeanin’in peşindeydi. Işık’a şükürler olsun! Sonsuz merhameti ile Işık’a şükürler olsun! Bethamin yalnızca önlem alması olasılığına karşılık kadının yaşayıp yaşamadığını öğrenmek istemişti. Egeanin onu bir kez kurtarmıştı, ama ondan önceki on senelik tanışıklıkları sırasında kadın bir görevbilirlik timsaliydi. Kendisi için bedeli ne olursa olsun o tek suçtan pişman olması mümkün gelmişti her zaman, ama şaşırtıcıdır, olmamıştı. Ve Arayıcı Egeanin’in peşindeydi, onun değil!.. Önünde olasılıklar yükseldi, aslında kesinlikler ve artık içinden gülmek gelmiyordu. Bunun yerine, dudaklarını yaladı.</p>

    <p>“Nasıl?.. Nasıl dostluğumuzu yenileyebilirim?” Zaten hiçbir zaman dostluk olmamıştı, yalnızca tanışıklıktı, ama açıklamak için çok geçti artık. “Kan’a terfi ettiğini söylüyorsun. İlk girişim ondan gelmeli.” Korku ona cesaret vermişti. Ve Falme’de olduğu gibi paniğe sürüklemişti. “Neden senin Dinleyicin olmamı istiyorsun? Ne zaman dilesen onu sorguya çekebilirsin.” Dilini durdurmak için yanağının iç tarafını ısırdı. Işık, adamın bunu yapmasından daha az istediği şey yoktu. Arayıcılar İmparatoriçe’nin, sonsuza dek yaşasın, gizli eliydi; İmparatoriçe adına Suroth’u, hatta Tuon’u bile sorguya çekebilirdi. Evet, hata yaptığı ortaya çıkarsa korkunç bir şekilde ölürdü, ama Egeanin karşısında risk küçüktü. O yalnızca düşük Kan’dandı. Egeanin’i sorguya çekerse...</p>

    <p>Şok içinde, adamın yalnızca itaat etmesini söylemek yerine onu inceleyerek oturduğunu gördü. “Bazı şeyleri açıklayacağım,” dedi ve bu daha da büyük bir şoktu. Arayıcılar asla açıklamazdı, Bethamin öyle duymuştu. “Hayatta kalmazsan bana ya da İmparatoriçe’ye bir faydan dokunmaz ve neyle yüz yüze olduğunu anlamazsan hayatta kalamazsın. Sana söylediklerimi tek bir kişiye açıklarsan, kendini bulacağın yerde Kuzgunlar Kulesi güzel bir düş gibi gelir. Dinle ve öğren. Egeanin şehir elimize geçmeden önce Tanchico’ya gönderilmişti. Başka şeylere ek olarak Falme’de bırakılan <em>sul’dam</em>’ları bulmakla görevlendirilmişti. Tuhaf bir biçimde, o hiç bulamadı, ama senin geri dönmene yardım edenler gibi başkaları buldu. Egeanin bunun yerine, bulduğu <em>sul’dam</em>’ları öldürdü. Onu bizzat ben suçladım ve inkâr etmeye kalkışmadı. Hakaret görmüş gibi, hatta kızmış gibi bile görünmedi. Ve gizli gizli Aes Sedailerle arkadaşlık kurdu.” İsmi ifadesiz bir biçimde, insanların normalde gösterdiği tiksintiyle değil daha çok bir suçlama gibi söylemişti. “Tanchico’dan ayrılırken, Bayle Domon adlı bir adamın kumanda ettiği bir gemiyle yolculuk etti. Adam gemisine binilmesi ve el konulması konusunda biraz sorun çıkardı. Egeanin onu satın aldı ve hemen <em>so’jhin</em> yaptı, yani açık ki kadın için önem taşıyor. İlginç şekilde, aynı adamı Falme’de Yüksek Lord Turak’a götürdü. Domon Yüksek Lord’un öyle saygısını kazandı ki sık sık onunla sohbet etmek üzere davet edildi.” Yüzünü buruşturdu. “Şarabın var mı? Ya da brendi?”</p>

    <p>Bethamin irkildi. “Sanırım Iona’da yerel brendiden bir matara var. Sert bir içki...”</p>

    <p>Adam yine de bir kupa doldurmasını emretti ve Bethamin telaşla itaat etti. Kaçınılmaz olanı ertelemek için adamın konuşmaya devam etmesini istiyordu. Egeanin’in <em>sul’dam</em> öldürmediğini kesin olarak biliyordu, ama verebileceği kanıt onu Renna ile Seta’nın acı kaderine mahkûm ederdi. Şanslıysa. Bu Arayıcı İmparatorluk’a karşı görevini Suroth’un açısından görüyorsa. Bethamin otururken adam kalay kupasının içine bakarak içindeki koyu renk elma brendisini döndürdü.</p>

    <p>“Yüksek Lord Tutak büyük bir adamdı,” diye mırıldandı. “Belki İmparatorluk’un gördüğü en büyük adamlardan. <em>So’jhin</em>’inin ölümde de onu takip etmeye karar vermesi yazık oldu. Şerefli bir davranış, ama Yüksek Lord’u öldüren çeteye Domon’un da dahil olup olmadığını belirlemek imkânsız oldu.” Bethamin irkildi. Bazen Kan başka birinin ellerinde ölürdü, elbette, ama cinayetten hiç bahsedilmezdi. Arayıcı, içmeden kupasının içine bakarak sözlerine devam etti. “Yüksek Lord Suroth’u izlememi emretmişti bana. Kadının İmparatorluk’un kendisi için bir tehlike olduğundan kuşkulanıyordu. Bunlar kendi sözleri. Ve onun ölümünden sonra, kadın Öncellerin komutasını ele geçirmeyi başardı. Yüksek Lord’un ölümünü onun emrettiğine dair hiçbir kanıt yok elimde, ama bunu düşündürecek çok şey var. Suroth Falme’ye bir <em>damane</em> getirdi, eskiden Aes Sedai olan genç bir kadın.” Yine, ismi ifadesiz ve sert bir biçimde söylemişti. “Kadın bir şekilde Turak’ın öldüğü gün kaçtı. Suroth’un maiyetinde de eskiden Aes Sedai olan bir <em>damane</em> var. Kadın hiç tasmasız görülmedi, ama...” Bu önemsiz bir şeymiş gibi omuzlarını silkti. Bethamin’in gözleri yuvalarından uğradı. Kim bir <em>damane</em>’nin tasmasını çıkarırdı ki? İyi eğitilmiş bir <em>damane</em> insana mutluluk veren bir ödül sayılırdı, ama sarhoş bir <em>grolm</em>’un tasmasını çıkarmaktan farkı yoktu! “Mallarının arasında gizlenmiş bir <em>marath’damane</em> olması muhtemel görünüyor,” diye devam etti adam, ihanete varmasına ramak kalmış suçları saymıyormuş gibi. “Tanchico’ya ulaşmayı başaran <em>sul’dam</em>’ların öldürülmesi emrini Suroth’un verdiğine inanıyorum. Belki Egeanin’in Aes Sedailerle buluştuğunu saklamak için. Siz <em>sul’dam</em>’lar her zaman, bir <em>marath’damane</em>’yi ilk görüşte tanıyacağını söylersiniz, değil mi?”</p>

    <p>Aniden başını kaldırıp baktı ve bir şekilde Bethamin o donuk bakışları bir gülümseme ile karşılamayı başardı. Adamın yüzü herhangi bir erkeğinkinden farksızdı, ama o gözler... Bethamin oturduğuna memnundu. Dizleri öyle titriyordu ki eteklerinin altından belli olmamasına şaşırıyordu. “Korkarım o kadar kolay değil.” Titrek olmayan bir sesle konuşmayı başaracaktı neredeyse. “Sen... Kuşkusuz Suroth’u Yüksek Lord Turak c-c-cinayeti ile suçlayacak kadar bilgi sahibisindir.” Adam Suroth’u yakalarsa, onu ya da Egeanin’i işe karıştırmanın gereği yoktu.</p>

    <p>“Turak büyük bir adamdı, ama ben İmparatoriçe’ye, sonsuza dek yaşasın, karşı sorumluyum ve onun cisminde İmparatorluk’a karşı.” Brendisini tek bir uzun yudumla içti ve yüzü de sesi kadar sertleşti. “Turak’ın ölümü İmparatorluk’un karşı karşıya kaldığı tehlike karşısında tozdan farksız. Bu topraklardaki Aes Sedailer İmparatorluk’ta güç elde etme peşinde. Hiç kimsenin sabah uyanıp uyanmayacağından emin olmadan gözlerini kapatamadığı o kaos ve cinayet günlerine geri dönmek istiyorlar. İçimizden kaynaklanan zehirli bir ihanet solucanı onlara yardım ediyor. Suroth o solucanın başı bile olmayabilir. İmparatorluk aşkına, solucanın tamamını öldürmeden onu yakalamaya cüret edemiyorum. Egeanin o solucana ulaşmak için takip edebileceğim bir ipucu ve sen de Egeanin’e giden ipucusun. Bu yüzden ne pahasına olursa olsun onunla dostluğunu yenileyeceksin. Beni anlıyor musun?”</p>

    <p>“Anlıyorum ve itaat edeceğim.” Bethamin’in sesi titriyordu, ama başka ne diyebilirdi ki? Işık onu kurtarsın, ne diyebilirdi?</p>
  </div>
</body>
</html>
