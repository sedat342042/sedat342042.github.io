<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kışın Yüreği</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="28. Bez Çuvalda Bir Haber">28<br />
    Bez Çuvalda Bir Haber</h1>

    <p>Mat’in elinden gelirse Teslyn’e yardım edeceğini söylediği günün ertesi sabah –henüz Joline’i ve bu Edesina’yı görmemişti bile!– Tylin şehirden ayrılacağını bildirdi.</p>

    <p>“Suroth bana artık Altara’nın ne kadarını kontrol edebileceğimi gösterecek, güvercinim,” dedi. Kemer bıçağı oymalı yatak direğine saplanmıştı ve dolaşık örtülerin arasında, kırışık çarşafların üzerinde yatıyorlardı. Mat’in üzerinde yalnızca, boynundaki yara izini saklayan ipek eşarp vardı ve Tylin kendi derisi içindeydi. Çok güzel bir tendi onunki, Mat’in dokunduğu en pürüzsüz tendi. Kadın uzun, yeşil boyalı tırnağını aylak aylak Mat’in diğer yara izleri üzerinde gezdirdi. Öyle ya da böyle, epey yara izi edinmişti, ama yaralanmaktan kaçınmadığından değil. Postu mezatta fazla para getirmezdi, o kadarı kesindi, ama yara izleri kadını büyülüyordu. “Aslında onun fikri değildi. Tuon harita üzerinde değil kendi gözlerimle görmemin... bana yardım edeceğini... düşünüyor ve kız ne önerirse önersin Suroth yapıyor. Ama dünden yapılmış olmasını tercih ediyor. Hızlı yolculuk etmek için <em>to’raken</em>’e bineceğiz. Günde üç yüz kilometreden fazlasını yapıyorlarmış, anlaşıldığı kadarıyla. Ah, hasta görünme, domuzcuğum. Seni o şeylerden birinin sırtına binmeye zorlamayacağım.”</p>

    <p>Mat rahat bir nefes aldı. Onu altüst eden uçma fikri değildi. Bundan hoşlanacağını düşünüyordu. Ama Ebou Dar’dan ayrılacak olursa Teslyn, Joline, hatta bu Edesina denen kadının sabırsızlanıp ne aptallıklar edeceğini ya da Beslan’ın ne ahmaklıklara bulaşacağını Işık bilirdi ancak. Beslan kadınlar kadar çok endişelendiriyordu onu. Seanchan hayvanlarına binme fikriyle heyecanlanmış olan Tylin, bir kartala her zamankinden çok benziyordu.</p>

    <p>“Bir haftadan biraz daha fazla kalacağım, tatlım. Hmmm.” O yeşil tırnak Mat’in kaburgalarının üzerini çaprazlama geçen otuz santimlik, büzülmüş yara izini takip etti. “Ben dönene kadar güvende kalman için seni yatağa bağlayayım mı?”</p>

    <p>Kadının kötücül gülümsemesine en sevimli sırıtışı ile karşılık vermek biraz çaba gerektiriyordu. Mat kadının şaka yaptığından hemen hemen emindi, ama yalnızca hemen hemen. Kadının bugün onun için seçtiği giysiler göz kamaştırıcı ölçüde parlak kırmızılardan oluşuyordu; ceketine ve pelerinine işlenmiş çiçekler, siyah şapkası ve eşarbı dışında her şey kırmızıydı. Yakasındaki ve manşetlerindeki beyaz danteller kalanların daha da kırmızı görünmesine sebep oluyordu. Yine de, kadının dairesinden çıkma hevesiyle Mat o giysileri çabucak giydi. Tylin’in yanında hiçbir şeyden emin olmayan erkek akıllılık etmiş olurdu. Kadın şaka <em>yapmıyor</em> da olabilirdi.</p>

    <p>Tylin Suroth’un sabırsızlığını abartmamıştı anlaşılan. Tylin’in oturma odasındaki, Suroth’un armağanı olan mücevher süslü saate bakarak, iki saat sonra, Mat Kraliçe’yi uğurlamak için rıhtımlara gidiyordu. Eh, Suroth ve Tylin onlara eşlik edecek yirmi kadar Kan’dan kişiden ve onların <em>so’jhin</em>’leri olan, yarısı tıraşlanmış başlarını Kan’dan olanlara eğen ve geri kalan herkese tepeden bakan erkek ve kadınlardan oluşan grubun önünde at sürüyordu. Mat ise Zar’ın sırtında arkadan izliyordu. Bir Altara Kraliçesi’nin “gözdesi” Kan’dan olanlarla birlikte at süremiyordu ve Tylin artık Kan’dan olanlara dahildi, elbette. Mat kadının hizmetkârı olma hakkını miras yoluyla almış falan değildi, o düzeyde sayılmıyordu.</p>

    <p>Kan’dan olanlar ve <em>so’jhin</em>’lerin çoğu güzel atlara binmişlerdi; kemerli boyunları olan, narin adımlar atan zarif kısraklar; vahşi bakışlı, güçlü sırtlı, geniş göğüslü iğdiş atlar. Mat’in şansı at yarışlarında işe yaramıyor gibiydi, ama o atların herhangi birine karşı Zar’ın üzerine bahis oynayabilirdi. Küt burunlu doru iğdiş at gösterişli değildi, ama Mat kısa koşuda Zar’ın o güzel hayvanların çoğunu geçebileceğinden, uzun koşuda ise hepsini yenebileceğinden emindi. Ahırda bunca zaman kaldıktan sonra, Zar koşamasa bile sıçramak istiyordu ve hayvanı kontrol altında tutmak için Mat’in tüm becerisini –eh, o eski adamların anılarıyla gelen becerinin tamamını– kullanması gerekiyordu. Ama daha rıhtım yolunu yarılamadan bacağı kalçasına dek ağrımaya başladı. Ebou Dar’dan yakında ayrılmak istiyorsa ya deniz yoluyla ya da Luca’nın sirki ile birlikle gitmesi gerekecekti. İş buna gelirse, adamın bahar gelmeden yola çıkmasını nasıl sağlayacağını biliyordu. Tehlikeli bir fikirdi belki, ama başka seçenek göremiyordu. Tek olası seçenek daha da riskliydi.</p>

    <p>Arkada yalnız değildi. Normalde giydikleri ince giysilerin üzerine kalın, beyaz cüppeler geçirmiş elliden fazla erkek ve kadın ikişerli sıralar halinde arkasında yürüyorlardı. Bazıları lezzetli yiyeceklerle dolu iri sepetler taşıyan yük atlarını çekiyordu. Kan’dan olanlar hizmetkârsız yapamazlardı; aslında, bu kadar az hizmetkârla güçlük çekeceklerini düşünüyor gibiydiler. <em>Da’covale</em>’ler bakışlarını nadiren döşeme taşlarından kaldırıyordu ve yüzleri süt kadar yumuşaktı. Mat bir kez bir <em>da’covale</em>’nin kırbaçlanmaya gönderildiğini görmüştü. Onun yaşlarında, sarı saçlı bir adamdı ve adam kendi cezası için kullanılacak aleti koşa koşa getirmişti. Değil kurtulmak, oyalanmaya ya da saklanmaya bile çalışmamıştı. Mat bu tür insanları anlamıyordu.</p>

    <p>Önünde, kısa bölünmüş eteklerinden ayak bilekleri görünen altı <em>sul’dam</em> at sürüyordu. Bir iki tanesininki çok güzel ayak bilekleriydi, ama kadınlar eyerlerinin üzerinde, onlar da Kan’danmış gibi oturuyordu. Şimşek paneli pelerinlerinin başlıkları sırtlarına bırakılmıştı ve soğuk onlara dokunamazmış, dokunmaya cüret edemezmiş gibi, soğuk rüzgârın pelerinlerini havalandırmasına izin veriyorlardı. İki tanesinin atlarının yanında yürüyen tasmalı <em>damane</em>’leri vardı.</p>

    <p>Mat gizlice kadınları süzdü. <em>Damane</em>’lerden biri, açık mavi gözleri olan kısa boylu bir kadın, gümüşsü bir <em>a’dam</em> ile Mat’in Teslyn’i yürüttüğünü gördüğü tombul, zeytin tenli <em>sul’dam</em>’a bağlıydı. Siyah saçlı <em>damane</em> Pura ismine yanıt veriyordu. Kadının pürüzsüz yüzündeki Aes Sedai yaşı belirsizliği açıktı. Teslyn kadının gerçek bir <em>damane</em> olduğunu söylediğinde Mat gerçekten inanmamıştı, ama saçları grileşmeye yüz tutmuş <em>sul’dam</em> eyerinde eğilip eskiden Ryma Galfrey olan kadına bir şeyler mırıldandı ve <em>sul’dam</em> her ne mırıldanmışsa, Pura kahkaha attı ve sevinçle ellerini çırptı.</p>

    <p>Mat ürperdi. Boynundaki <em>a’dam</em>’ı çıkarmaya kalksa kadın imdat diye bağırırdı. Işık, neler düşünüyordu böyle! Üç Aes Sedai’nin pastırmasını ateşten çekmek zorunda olması yeterince kötüydü –Kavrulsundu, ama her döndüğü yerde buna benzer bir iş kalıyordu başına!– bir de daha fazla kadını Ebou Dar’dan kaçırmayı düşünmesi gerekmiyordu.</p>

    <p>Ebou Dar büyük bir deniz limanı idi, belki bilinen dünyadaki en büyük liman ve şehir boyunca uzanan rıhtımdan uzun, gri parmaklar halinde iskeleler çıkıyordu. Hemen hemen bütün bağlama noktaları boy boy Seanchan gemileri ile doluydu, Suroth geçerken gemilerin mürettebatları donanımların başından tezahürat yaptılar, gök gürültüsü gibi seslerle kadının ismini haykırdılar. Diğer gemilerdeki adamlar da kollarını sallıyor, bağırıyorlardı, ama çoğu kime, neden tezahürat yaptıkları konusunda şaşkın görünüyordu. Kuşkusuz onlardan bunun beklendiğini düşünüyorlardı. Liman üzerinde esen rüzgâr o gemilerdeki Illian’ın Altın Arıları, Tear’ın Hilali, Mayene’in Altın Şahini bayraklarını dalgalandırıyordu. Görünüşe göre, Rand oradaki tüccarların Seanchanların elindeki limanlarla ticaret yapmasına yasak koymamıştı ya da tüccarlar gizli iş çeviriyorlardı. Mat’in kafatasının içinde renkler çaktı ve gitsinler diye başını iki yana salladı. Çoğu tüccar, kâr getirecekse annelerinin katili ile bile ticaret yapardı.</p>

    <p>En güneydeki iskelede gemi yoktu ve lake kaplı miğferlerinde ince tüyler bulunan Seanchan subaylar Suroth ile Tylin’in bekleyen büyük kayıklardan birine binmesine yardım etmek üzere bekliyordu. Her kayıkta, uzun küreklerin başında sekizer kürekçi vardı. Tylin Mat’in başını eğmesi için saçlarını sökercesine çekiştirerek ve izleyen kimse yokmuş gibi poposunu çimdikleyerek son bir öpücük verdikten sonra kayığa bindi. Tylin kayıkta yerleşene kadar Suroth sabırsızlıkla kaşlarını çattı ve aslında ondan sonra bile Seanchan kadın sabırsızlanmaya devam etti, <em>so’jhin</em>’i Alwhin’e bakarken parmaklarını oynattı, öyle ki keskin sıraların üzerinden koşturarak ona bir ya da diğer eşyayı taşıdı durdu.</p>

    <p>Subaylar Kan’dan kişilerin kalanına eğilerek selam verdiler, ama merdivenleri <em>so’jhin</em>’lerinin yardımıyla inmek zorunda kaldılar. <em>Sul’dam</em>’lar <em>damane</em>’lerin kayıklara binmesine yardım etti ve kimse beyaz cüppeli kişilerin sepetleri taşımasına ve binmelerine yardım etmedi. Kısa zaman sonra, kayıklar demirlemiş Seanchan gemileri, ele geçirilmiş Deniz Halkı gemileri arasında dolanarak limanda ilerliyordu. Rahad’ın güneyinde, <em>raken</em> ve <em>to’raken</em>’lerin tutulduğu yere gidiyorlardı. Deniz Halkı gemilerinin büyük kısmının yelkenleri, kaburgalı Seanchan yelkenleri ve farklı donanımlarla yenilenmiş gibi görünüyordu. Mürettebatları da Seanchan’dı. Mat’in düşünmemeye çalıştığı Rüzgârbulanlar ve belki satılan bazı kişiler dışında, hayatta kalan tüm Atha’an Miere Rahad’da, diğer <em>da’covale</em>’ler ile birlikte kanalların dibinde birikmiş kum tabakasını temizliyorlardı. Ve Mat’in bu konuda yapabileceği hiçbir şey yoktu. Onlara herhangi bir borcu yoktu, tabağında kendi başına halledebileceğinden daha fazla sorun vardı ve yapabileceği hiçbir şey yoktu. İşte o kadar!</p>

    <p>Deniz Halkı gemilerini geride bırakmak için atını döndürüp çabucak uzaklaşmak istiyordu. Rıhtımlarda kimse ona ilgi göstermiyordu. Subaylar kayıklar açılır açılmaz gitmişti. Mat’in kim olduğunu bilmediği biri yük atlarını götürmüştü. Denizciler halat donanımlarından indi ve işlerine döndü; gemi yükleyici loncasının üyeleri balya, kasa ve fıçılarla dolu alçak, ağır el arabalarını ittirmeye koyuldu. Ama çok erken ayrılırsa, Tylin onun yoluna devam edip şehirden çıkmayı planladığına karar verebilir, onu çağırtabilirdi, bu yüzden Mat iskelenin ucunda Zar’ın üzerinde oturdu ve kadın dürbünsüz onu göremeyecek kadar uzaklaşana kadar kaz kafalı bir aptal gibi el sallamaya devam etti.</p>

    <p>Zonklayan bacağına rağmen rıhtımı yavaşça at sürerek geçti. İskeleye bakmaktan kaçınıyordu. Ciddi giyimli tüccarlar durmuş, yüklerinin bindirilmesini ya da indirilmesini izliyor, bazen mallarına daha iyi davransınlar, daha hızlı taşısınlar diye yeşil yelekli bir adama ya da kadına gizlice bir kese veriyordu, ama lonca üyelerinin daha hızlı hareket etmeleri mümkün görünmüyordu. Güneyliler, güneşin tam tepede olduğu ve kaz bile kızartacak kadar sıcak olduğu zamanlar dışında her zaman koşar adım yürüyorlardı. Gökyüzü grileşmiş, denizden keskin bir rüzgâr eserken, güneş nerede olursa olsun soğuk olurdu.</p>

    <p>Mat Mol Hara meydanının hizasına geldiğinde rıhtımlarda <em>damane</em>’leri ile birlikte devriye gezen yirmiden fazla <em>sul’dam</em> saymıştı. Demirlemiş, Seanchanlara ait olmayan gemilerden ayrılan kayıkları araştırıyorlar, limana yeni girmiş ya da yola çıkmak üzere olan gemilere biniyorlardı. Mat onların orada olacağından oldukça emindi zaten. Valan Luca’yı tercih etmesi gerekecekti. Tek diğer seçenek, acil durumlar haricinde, tercih edilmeyecek kadar tehlikeliydi. Luca da riskliydi, ama geriye kalan tek gerçek seçenek oydu.</p>

    <p>Tarasin Sarayı’na döndüğünde irkilerek Zar’dan indi ve bastonunu eyer kolanının arkasından çekti. Seyisin doru atı almasına izin verdi ve aksaya aksaya içeri girdi. Sol bacağı ağırlığını zar zor taşıyabiliyordu. Belki sıcak su dolu bir küvet acısını biraz dindirirdi. Belki ondan sonra düşünebilirdi. Luca’yı hazırlıksız yakalaması gerekecekti, ama iş Luca’ya gelmeden, üstesinden gelinmesi gereken birkaç sorun daha vardı.</p>

    <p>“Ah, buradasınız,” dedi Noal, önüne fırlayarak. Mat adama yatak bulduktan sonra zaman zaman gözü ilişmişti ona, o kadar, ama şimdi, her gün şehirde kaybolduğu ve Saray’a ancak gece döndüğü düşünülürse, yeni fırçalanmış gri ceketi içinde iyi dinlenmiş görünüyordu. Adam manşetlerindeki dantelleri düzelterek, sır verircesine gülümsedi ve dişlerindeki boşlukları sergiledi. “Bir şey planlıyorsunuz Lord Mat ve ben de hizmetimi sunmak isterim.”</p>

    <p>“Bacağımdaki ağırlığı kaldırmayı planlıyorum,” dedi Mat, becerebildiğince kayıtsız bir tavırla. Noal yeterince zararsız görünüyordu. Harnan’a bakılırsa, uyumadan önce hikâyeler anlatıyordu; Harnan ve diğer Kızılkolların sorgulamadan yuttuğu hikâyeler. O hikâyelerin bazıları, sözde Aiel Kıraçları’nın ötesindeki, yönlendirebilen kadınların yüzlerinin dövmeli olduğu, üç yüzden fazla suçun ölümle cezalandırıldığı, dağların altında Ogierlerden de uzun, yüzleri göbeklerinde devlerin yaşadığı Shibouya adında bir yerle ilgiliydi. Noal oraya gittiğini iddia ediyordu. Bu tür iddiaları olan kimse zararsızdan başka bir şey olamazdı. Diğer yandan, Mat’in onu ceketinin altında taşıdığı uzun hançerleri kullanırken gördüğü tek seferde hiç zararsız görünmemişti. Adamda, silah kullanmaya alışık olduğunu söyleyen bir şey vardı. “Başka bir şey planlarsam seni de düşünürüm.”</p>

    <p>Noal gülümsemeye devam ederek çarpık parmaklarından birinin gaga burnunun yanına vurdu. “Henüz bana güvenmiyorsunuz. Bu anlaşılabilir bir şey. Ama size zarar vermeyi düşünseydim, o gece, geçitte geride kalmam yeterli olurdu. Gözlerinizde o bakış var. Büyük adamları plan yaparken izledim. Kıyamet Çukuru kadar karanlık hainlerin de. Bilinmesini istemediği tehlikeli planlar yapmakta olan bir adam, belli bir ifadeyle bakar.”</p>

    <p>“Benim gözlerim yalnızca yorgun,” diye güldü Mat bastonuna yaslanarak. Plan yapan büyük adamlar? Yaşlı adam muhtemelen Shibouya’da, devlerle birlikte görmüştü onları. “Geçit için teşekkür ederim, bilirsin. Senin için yapabileceğim başka şeyler varsa söyle. Ama şu anda, gidip sıcak bir banyo yapacağım.”</p>

    <p>“Bu <em>gholam</em> kan içiyor mu?” diye sordu Noal, Mat aksaya aksaya uzaklaşacakken onun kolunu yakalayarak.</p>

    <p>Işık, Mat o ismi yaşlı adamın duyabileceği bir yerde söylememiş olmayı diliyordu. Birgitte’in ona o şeyden hiç bahsetmemiş olmasını diliyordu. “Neden soruyorsun?” <em>Gholam</em> kanla yaşardı. Başka hiçbir şeyle beslenmezdi.</p>

    <p>“Dün gece gırtlağı parçalanmış bir adam daha bulundu, ama adamda ya da yatağında hiç kan yoktu. Bahsetmemiş miydim? Moldine Kapısı’nın yakınında bir handaymış. Eğer o şey şehirden ayrıldıysa, geri dönmüş.” Mat’in ötesinde birisi için süslü bir şekilde, yerlere kadar eğildi. “Fikrinizi değiştirirseniz, ben her zaman hazırım,” dedi alçak sesle, doğrulurken.</p>

    <p>Yaşlı adam hızla uzaklaşırken Mat omzunun üzerinden arkaya baktı. Tuon yaldızlı ayaklı şamdanların birinin dibinde durmuş, peçesinin arkasından onu izliyordu. En azından ona bakıyordu. Ya da bakış fırlatıyordu? Her zamanki gibi, Mat onu görür görmez kız döndü ve beyaz, pilili eteklerini hafifçe hışırdatarak, süzülürcesine uzaklaştı. Bugün yanında kimse yoktu.</p>

    <p>Mat o gün ikinci defa ürperdi. Kızın Suroth ve Tylin ile gitmemesi yazık olmuştu. Bir somun ekmek bulan adam birkaç kırıntı eksik olduğu için şikâyet etmemeliydi, ama Aes Sedailer, Seanchanlar, onu izleyen bir <em>gholam,</em> işine burnunu sokan bir yaşlı adam ve gözlerini dikip ona bakan sıska kızlar her erkeğin tüylerini ürpertmeye yeterdi. Belki sıcak banyoyla zaman harcamayı unutmalıydı.</p>

    <p>Giysilerinin kalanını Beslan’ın oyuncak dolabından getirmesi için Lopin’i gönderdiği zaman daha iyi hissetti. Nerim’i de Juilin’i bulması için göndermişti. Bacağı hâlâ ateş gibi zonkluyor, ne zaman yürümeye kalksa titriyordu, ama zaman harcamaya niyeti yoktu, bu yüzden işine baksa daha iyi olacaktı. Tylin geri dönmeden Ebou Dar’dan ayrılmak istiyordu ve bunun için on günü vardı. Riske girmek istemiyorsa, daha az zamanı varmış gibi davranmalıydı.</p>

    <p>Hırsız avcısı başını yatak odası kapısından içeri uzattığında, Mat Tylin’in yüksek boy aynasının karşısında kendini süzüyordu. Kırmızı... giysiler... Tylin’in verdiği diğer cici bicilerle birlikte dolaba tıkılmıştı. Belki Tylin’in bir sonraki gözdesi bazılarını kullanabilirdi. Üzerine geçirdiği ceket, sahip olduğu en iyi ceketti; tek bir işlemesi olmayan, ince dokunmuş mavi yündendi. Bir erkeğin giyerken gurur duyabileceği ve kimsenin ona bakakalmasına sebep olmayacak türden bir ceket. Aklı başında bir ceket.</p>

    <p>“Belki birazcık dantel,” diye mırıldandı, gömleğinin yakasını yoklayarak. “Birazcık.” Bir düşününce, gerçekten de çok sade bir ceketti. Neredeyse kasvetli.</p>

    <p>“Ben dantelden anlamam,” dedi Juilin. “Beni bunun için mi çağırttın?”</p>

    <p>“Hayır, elbette değil. Neye sırıtıyorsun?” Adam yalnızca sırıtmakla yetinmiyordu; gülümsemesi esmer yüzünü neredeyse ikiye ayırmıştı.</p>

    <p>“Mutluyum, o kadar. Suroth gitti ve ben mutluyum. Bana dantel sormak istemiyorsan, ne istiyorsun?”</p>

    <p>Kan ve lanet küller! Adamın ilgilendiği kadın Suroth’un <em>da’covale</em>’lerinden biri olmalıydı! Geride bıraktıklarından biri. Değil bunun için mutlu olmak, kadının gidip gitmemesine aldırmak için başka sebebi olamazdı adamın. Ve adam Suroth’un mallarından birini almak istiyordu! Eh, belki iki <em>damane</em> almakla karşılaştırıldığında bu pek önemli sayılmazdı.</p>

    <p>Mat aksaya aksaya gidip kolunu Juilin’in omzuna koydu ve onu oturma odasına götürdü. “Şu boyda bir kadına uyacak bir <em>damane</em> elbisesine ihtiyacım var,” elini omuz hizasına kaldırdı, “ince bir kadın için.” Adama en içlen gülümsemesi ile gülümsedi, ama Juilin’in kendi gülümsemesi epey soldu. “Üç <em>sul’dam</em> giysisi ve bir <em>a’dam</em>’a da ihtiyacım var. Aklıma, yakalanmadan bir şeyi çalmayı en iyi bilen adamın bir hırsız avcısı olabileceği geldi.”</p>

    <p>“Ben bir hırsız <em>avcısıyım,</em>” diye hırladı adam, Mat’in kolunu silkip atarak, “hırsız değil!”</p>

    <p>Mat’in sırıtışı da kayboldu. “Juilin, o Aes Sedaileri şehirden çıkarmanın tek yolu, nöbetçilerin onların hâlâ <em>damane</em> olduğunu düşünmeleri. Teslyn ve Edesina lazım olan şeyi takıyorlar hâlâ, ama Joline’in kılık değiştirmesi gerek. Suroth on gün sonra dönecek, Juilin. O zamana kadar gitmiş olmazsak, büyük olasılıkla biz giderken senin gözden hâlâ onun malı olacak.” O zamana kadar gidemezlerse hiçbirinin gidemeyeceğini hissetmekten alamadı kendini. Işık, bu şehirde bir insan dışarıda olmasa da titreye titreye ölebilirdi.</p>

    <p>Juilin yumruklarını koyu renk Tear ceketinin ceplerine sokarak dik dik baktı ona. Aslında, dik dik boşluğa, hoşuna gitmeyen bir şeye baktı. Sonunda yüzünü buruşturdu ve, “Kolay olmayacak,” diye mırıldandı.</p>

    <p>Takip eden günler hiç de kolay değildi. Hizmetkâr kadınlar yeni giysilerini görünce cıkladılar, güldüler. Yani eski giysilerini görünce. Sırıttılar ve Mat’in duyabileceği bir şekilde, Tylin döndüğünde Mat’in üstünü ne kadar çabuk değiştirebileceği üzerine iddiaya girdiler –çoğu kadının yola çıktığını duyar duymaz üstündekileri yırtarak koridorlarda koşacağını düşünüyor gibiydi– ama Mat onlara kulak asmadı. Tylin’in geri dönmesi hakkındakiler dışında. Hizmetkâr kadınlardan biri ilk defa bahsettiğinde, kadının bir sebepten geri döndüğünü sanarak derisinden fırlayacaktı neredeyse.</p>

    <p>Bazı kadınlar ve erkeklerin tamamı giysilerini değiştirmesini gitmeye hazırlanmak olarak kabul etti. Kaçtığını söylediler onaylamaz tavırlarla ve onu engellemek için ellerinden geleni yaptılar. Onlara göre, Mat Tylin’in diş ağrısını dindiren merhemdi ve kadının geri dönüp, onu kaybettikleri için onları ısırmasını istemiyorlardı. Lopin ile Nerim’in Tylin’in dairesinde devamlı nöbet tutmasını sağlamasa, giysiler yine ortadan kaybolurdu ve Zar’ın ahırlardan kaybolmasını engelleyen yalnızca Vanin ve Kızılkollar oldu.</p>

    <p>Mat bu inanışı teşvik etmeye çalıştı. O ve iki <em>damane</em> aynı anda ortadan kaybolduğunda kuşkusuz olaylar birbirine bağlanacaktı, ama Tylin yokken Mat’in kaçma niyetinin açıkça bilinmesi, bu yüzden Tylin’in suçlanmasını engelleyecekti. Her gün, yağmur yağarken bile, Zar’a binerek ahırda daireler çizdiriyordu ve her gün süreyi biraz daha uzatarak dayanıklılığını artırmaya çalışıyordu. Bir süre sonra, gerçekten de dayanıklılığının arttığını fark etti. Bacağı ve kalçası hâlâ çok ağrıyordu, ama atından inmeden on beş kilometre gidebileceğini düşünmeye başlamıştı. En azından on iki buçuk kilometre.</p>

    <p>Sık sık, gökyüzü açıldığında, Mat egzersiz yaparken <em>sul’dam</em>’lar da <em>damane</em>’leri yürütüyor oluyordu. Seanchan kadınlar Mat’in Tylin’in malı olmadığını biliyorlardı, ama diğer yandan Mat birinin onu Tylin’in oyuncağı diye adlandırdığını duymuştu! Tylin’in Oyuncağı, bu onun ismiymiş gibi! Mat, bir ismi olduğunu öğrenmelerine sebep olacak kadar önemli değildi onlar için. Onlar için, insan ya <em>da’covale</em>’ydi ya da değildi ve bu yarım mesele onları çok eğlendiriyordu. Mat gülüşen <em>sul’dam</em>’ların sesleri eşliğinde at sürdü ve kendi kendine böylesinin daha iyi olduğunu söyledi. Tylin dönmeden önce kaçabilmek için çalıştığını söyleyen ne kadar çok insan olursa, Tylin için o kadar iyi olacaktı. Yalnız, kendisi için pek hoş bir durum değildi.</p>

    <p>Zaman zaman yürüyüşe çıkarılan <em>damane</em>’ler arasında Aes Sedai yüzleri görüyordu. Teslyn’den başka üç kişi daha vardı, ama Edesina’nın neye benzediğine dair en ufak fikri yoktu. Moiraine’i andıran kısa boylu, solgun kadın olabilirdi; gümüş altın saçlı, uzun boylu kadın da olabilirdi; siyah saçlı ince kadın da. Birer <em>sul’dam</em>’ın yanında yürürken, boyunlarındaki parıl parıl tasma ve onları <em>sul’dam</em>’lara bağlayan zincir olmasa, hepsi kendi başına yürüyüşe çıkmış gibi görünecekti. Teslyn her gördüğünde daha da sert görünüyordu, bakışlarını dümdüz önüne dikiyordu. Her seferinde, kadının yüzünde daha büyük bir kararlılık oluyordu. Ve bir de, panik olabilecek bir şey. Mat kadın ve sabırsızlığı hakkında endişelenmeye başladı.</p>

    <p>Teslyn’e güvence vermek istiyordu –panikle birleşen kararlılığın insanları öldürtebileceğini bilmek için o eski anılara ihtiyacı yoktu, ama anılar fikrini doğruluyordu–, yalnız bir daha tavan arasındaki yuvalara gitmeye cesaret edemiyordu. Her döndüğü yerde Tuon’u görmeye devam ediyordu. Kız ona bakıyor, bir göz atıyor ya da her ne yapıyorsa onu yapıyor oluyordu, ama rahat vermeyecek kadar sık olmaya başlamıştı. Ama kızın onu takip ettiğini düşündürecek kadar da sık değil. Bunu neden yapacaktı ki? Yalnız, çok sık oluyordu. Zaman zaman kızın <em>so’jhin</em>’i Selucia yanında oluyordu, bazen de Anath, ama o tuhaf, uzun boylu kadın bir süreliğine Saray’dan ya da en azından koridorlardan kaybolmuş gibiydi. Onun “inzivada” olduğunu duydu, bu da her ne demekse ve Mat kadının Tuon’u da yanına almış olduğunu diliyordu. Kızın ikinci bir kez, bir Rüzgârbulan’a şeker götürdüğüne inanacağından kuşkuluydu. Belki kız hâlâ onu satın almak istiyordu? Eğer durum buysa, Mat nedenini hâlâ anlamıyordu. Kadınları bir erkeğe neyin çektiğini hâlâ anlayamamıştı –en sıradan görünüşlü adamlar için deli oluyorlar gibiydi– ama Tylin ne derse desin kendisinin pek yakışıklı olmadığını biliyordu. Kadınlar bir erkeği yatağa atmak için yalan söylerdi ve attıktan sonra daha beter yalan söylerdi.</p>

    <p>Her durumda, Tuon sinirlerini bozan önemsiz bir faktördü. Kulağına kaçmış bir sinek gibi. O kadar. Mat’i terletmek için geveze kadınlardan ve gözünü dikip bakan kızlardan daha fazlası gerekirdi. Ama orada olmasa da, Tylin onu terletiyordu. Geri döner ve Mat’i gitme hazırlıkları yaparken yakalarsa, onu satmak konusunda fikrini değiştirebilirdi. O artık Yüksek Leydi olmuştu ve Mat fazla zaman geçmeden kadının saçını sorguç biçiminde tıraş edeceğinden emindi. Düzgün bir Seanchan Yüksek Kanı. Kim bilir o zaman başka neler yapardı? Tylin biraz terletiyordu onu, ama bunun dışında da, bir insanı sırılsıklam terletmeye yelecek kadar mesele vardı.</p>

    <p>Noal’dan ve bazen Thom’dan <em>gholam</em>’ın işlediği cinayetlerin haberlerini almaya devam etti. Her gece yeni biri oluyordu, ama o ikisi ve Mat dışında kimse cinayetler arasında bağlantı kurmuyordu. Mat mümkün olduğunda açık mekânlarda bulunuyor, kalabalığa karışıyordu. Tylin’in yatağında uyumayı bıraktı ve üst üste iki gece aynı yerde kalmadı. Bu, bir geceyi samanlıkta geçirmesi anlamına geliyorsa... eh, daha önce de samanlıkta uyumuştu, ama samanın giysilerini aşıp derisini bu kadar dürtüklediğini hatırlamıyordu. Yine de, gırtlağının parçalanmasındansa saman tarafından dürtüklenmek yeğdi.</p>

    <p>Teslyn’i kurtarmaya karar verir vermez Thom’u aramıştı ve onu mutfakta, bal soslu tavuk eşliğinde aşçılarla gevezelik ederken bulmuştu. Thom aşçılarla da çiftçiler, tüccarlar ve asillerle geçindiği kadar iyi geçiniyordu. Thom Merrilin herkesle iyi geçinmenin bir yolunu buluyor, herkesin dedikodusunu dinliyor, duyduklarını bir araya getirerek asıl manzarayı ortaya çıkarıyordu. Bir şeye yan yan bakabiliyor, başkalarının gözden kaçırdığı şeyi görüyordu. Thom tavuğu bitirir bitirmez Aes Sedaileri nöbetçilerin önünden geçirmek için kullanılabilecek tek yolu buldu. O zaman her şey kolay göründü. Çok kısa bir süre için. Ama başka engeller doğdu.</p>

    <p>Juilin de olaylara aynı çarpık bakışla bakabiliyordu, belki seneler boyunca hırsız avcılığı yapmasından kaynaklanıyordu ve bazı geceler Mat iki adamın paylaştığı, hizmetkârlar kısmındaki minik odada onunla ve Thom’la buluşuyor, o engelleri nasıl aşacaklarını planlamaya çalışıyordu. Mat’i asıl terleten o engellerdi.</p>

    <p>Tylin’in gittiği günün gecesi, o buluşmaların ilkinde Beslan Thom’u bulmak için içeri daldı. Kendisi öyle diyordu. Ne yazık ki ilk önce kapıyı dinlemişti ve bir hikâye ile savuşturulamayacak kadar çok şey duymuştu. Ve ne yazık ki planda rol oynamak istiyordu. Hatta bunu nasıl yapacaklarını anlattı onlara.</p>

    <p>“Bir isyan,” dedi, iki dar yatağın arasındaki üç bacaklı tabureye çökerek. Üzerinde çentik, beyaz bir sürahi ve lavabo duran, aynasız lavabo sehpası mobilyaları tamamlıyordu. Juilin okunmaz bir suratla, gömleği içinde bir yatağın kenarına oturmuştu ve Thom diğerine uzanmış, kaşlarını çatarak parmak boğumlarını inceliyordu. Geriye, başka herhangi birinin içeri almasını engellemek için kapıya yaslanmış olan Mat kalıyordu. Gülmeli mi, yoksa ağlamalı mı, bilemiyordu. Thom’un bu deliliği baştan beri bildiği açıktı; yatıştırmaya çalıştığı şey buydu. “Ben emir verdiğim zaman halk ayaklanacak,” diye devam etti Beslan. “Dostlarım ve ben şehrin her yerindeki erkeklerle konuştuk. Savaşmaya hazırlar!”</p>

    <p>Mat içini çekerek ağırlığını sağlam bacağına verdi. Beslan emir verdiğinde, onun ve dostlarının tek başlarına ayaklanacağını tahmin ediyordu. Çoğu insan savaşmaktan bahsetmeye, savaşmaktan daha hevesli olurlardı. Özellikle de askerlerle savaşılıyorsa. “Beslan, âşık hikâyelerinde, özgür olmak isteyen yabalı seyisler ve kaldırım taşı kullanan fırıncılar orduları alt eder.” Thom öyle şiddetle hıhladı ki uzun beyaz bıyıkları kıpırdandı. Mat onu duymazdan geldi. “Gerçek hayatta, seyisler ve fırıncılar öldürülürler. İyi askeri gördüğümde anlarım ve Seanchanlar çok iyi asker.”</p>

    <p>“Aes Sedailerle birlikte <em>damane</em>’leri de serbest bırakırsak, bizim yanımızda savaşırlar!” diye ısrar etti Beslan.</p>

    <p>“Tavan arasında iki yüzden fazla <em>damane</em> olmalı Beslan ve çoğu Seanchan. Onları serbest bırakmaya kalkarsan, büyük olasılıkla her biri koşa koşa bir <em>sul’dam</em> bulmaya gider. Işık, Seanchan olmayan kadınların tamamına bile güvenemiyoruz!” Mat Beslan’ın itirazını susturmak için elini kaldırdı. “Hangilerine güvenebileceğimizi öğrenmenin yolu yok ve zaman da yok. Bunu yapabilsek bile, kalanları öldürmemiz gerekir. Ben tek suçu tasmalanmak olan kadınları öldüremem. Ya sen?” Beslan bakışlarını kaçırdı, ama çenesini çıkarmıştı. Vazgeçmeyecekti.</p>

    <p>“<em>Damane</em>’leri kurtarsak da kurtarmasak da,” diye devam etti Mat, “halk ayaklanırsa Seanchanlar Ebou Dar’ı mezbahaya çevirir. İsyanları şiddetle bastırıyorlar, Beslan. Büyük şiddetle! Tavan arasındaki bütün <em>damane</em>’leri öldürsek bile kamplardan yenilerini getirirler. Annen geri döndüğünde duvarların içinde bir moloz yığını bulur. Senin kellen de duvarların dışına asılmış olur. Onunki de hemen ardından. Oğlunun ne planladığını bilmediğine inanacaklarını düşünmüyorsun, değil mi?” Işık, biliyor muydu? Kadın deneyecek kadar cesurdu. O kadar aptal olduğunu sanmıyordu, ama...</p>

    <p>“O bizim fareler olduğumuzu söylüyor,” dedi Beslan acı acı. “Kurtköpekleri geçerken fareler ya sessiz durur ya da yenir,” diye alıntı yaptı. “Ben fare olmaktan hoşlanmıyorum, Mat.”</p>

    <p>Mat biraz rahat nefes aldı. “Ölü bir fare olmaktansa canlı bir fare olmak yeğdir, Beslan.” Bunu anlatmanın en diplomatik yolu olmayabilirdi –Beslan ona bakarak yüzünü buruşturdu– ama doğruydu.</p>

    <p>Sırf onu dizginlemek için bile olsa, Beslan’ı görüşmelere katılması için cesaretlendirdi, ama Beslan nadiren geldi ve geldiği zaman da şevkini yatıştırmaya çalışmak Thom’a kaldı. Beslan’dan en fazla, onların gitmesinin üzerinden bir ay geçtikten sonra isyan çağrısı yapması, böylece kaçmaları için onlara zaman tanıması için söz alabildi. Tatminkâr bir şekilde olmasa bile, bu iş halledilmişti. Başka her şey iki adım sonra duvara çarpıyor gibiydi. Ya da bir tele takılıyor gibi.</p>

    <p>Juilin’in sevgilisi adamın üzerinde epey etkili olmuştu. Kadın için Tear giysilerini çıkarıp yeşil beyaz hizmetkâr üniforması giymeye laf etmiyor ya da iki gece uyumayıp <em>damane</em> yuvalarına giden merdivenlerin biraz ötesinde yer süpürebiliyordu. Kimse süpürge kullanan bir hizmetkâra dönüp bakmıyordu, diğer hizmetkârlar bile. Tarasin Sarayı’nda öyle çok hizmetkâr vardı ki kimse herkesi tanımıyordu ve elinde süpürge olan üniformalı bir erkek gördüklerinde, onun o süpürgeyi kullanıyor olması gerekliğini varsayıyorlardı. Juilin iki tam günü de yer süpürerek geçirdi ve sonunda <em>sul’dam</em>’ların sabah ilk iş olarak ve akşam karanlık çöker çökmez yuvaları denetlediklerini, arada her an girip çıkabildiklerini, ama geceleri <em>damane</em>’lerin yalnız bırakıldıklarını raporladı.</p>

    <p>“Bir <em>sul’dam</em>’ın kamplarda olmadığı için memnun olduğunu söylediğini duydum. Orada olsa...” İnce şilteye uzanan Juilin durup elinin arkasına geniş geniş esnedi. Thom yatağının kenarına oturmuştu ve Mat’e tabure kalmıştı. Ayakta durmaktan iyiydi, ama o kadar da değil. Bu saatte çoğu insan uyuyor olurdu. “Orada olsa bazı geceler nöbet tutması gerekecekmiş,” diye devam etti hırsız avcısı, konuşabildiği zaman. “<em>Damane</em>’lerin de bütün gece uyumalarına izin verilmesi, böylece gün doğumunda dinç olmaları da hoşuna gidiyormuş.”</p>

    <p>“Demek gece harekete geçmeliyiz,” diye mırıldandı Thom, uzun, beyaz bıyığını elleyerek. Gece hareket eden herhangi bir şeyin dikkat çekeceğini eklemesi gerekmiyordu. Seanchanlar geceleri sokaklarda devriye geziyordu ve Şehir Bekçileri bunu hiç yapmamıştı. Seanchanlar tarafından dağıtılana kadar. Bekçiler rüşvet de kabul ediyordu. Artık, geceleri sokaklarda Ölümnöbeti Askerleri’nin olması daha olasıydı ve onlara rüşvet vermeye kalkan biri mahkemeye kadar yaşamayabilirdi.</p>

    <p>“Daha <em>a’dam</em> bulmadın mı, Juilin?” diye sordu Mat. “Ya da elbise? Elbise bulmak adam bulmak kadar zor olamaz.”</p>

    <p>Juilin elinin arkasında esnedi yine. “Zamanı geldiğinde bulacağım. Onları ortalıklarda bırakmıyorlar, biliyorsun.”</p>

    <p>Thom <em>damane</em>’leri kapılardan öylesine, yürüye yürüye geçirmenin imkânsız olduğunu öğrendi. Daha doğrusu, rahatça itiraf ettiği gibi, Riselle öğrenmişti bunu. Gezgin Kadın’da kalan yüksek rütbeli subaylardan birinin şarkı söylemesi Riselle’in çok hoşuna gidiyordu, görünüşe göre.</p>

    <p>“Kan’dan biri soru sorulmadan <em>damane</em>’leri dışarı çıkartabilir,” dedi Thom bir sonraki buluşmalarında. Bu sefer o ve Juilin kendi yataklarında oturuyorlardı. Mat o tabureden nefret etmeye başlamıştı. “En azından birkaç tanesini. Ama <em>sul’dam</em>’ların Kan’dan biri, yüzbaşı ve daha üstün rütbeli bir subay ya da bir <em>der’sul’dam</em> tarafından imzalanmış ve mühürlenmiş bir emre ihtiyacı var. Kapılardaki ve rıhtımlardaki nöbetçilerin elinde, şehirdeki, bu özelliklere uyan bütün mühürlerin listesi var, bu yüzden sıradan bir mühür yapıp kabul edileceğini bekleyemeyiz. Doğru mührü taşıyan doğru türden bir emrin kopyasına ihtiyacım var. Geriye, üç <em>sul’dam</em>’ımızın kimler olacağı sorunu kalıyor.”</p>

    <p>“Belki Riselle biri olur,” diye öneride bulundu Mat. Ne yaptıklarını Riselle bilmiyordu ve ona söylemek riskli olurdu. Thom, Seanchanlar altında hayatın neye benzediğini öğrenmek istiyormuş gibi yaparak ona her tür soruyu sormuştu ve kadın Seanchan dostuna sormaktan mutlu olmuştu, ama güzel kafasını bir kargıya geçirtme riskine girecek kadar da mutlu olmayabilirdi. Hayır demekten daha kötüsünü yapabilirdi. “Ya senin sevgilin, Juilin?” Üçüncü kadın için birini düşünmüştü. Juilin’den Setalle Anan’a uyacak bir <em>sul’dam</em> elbisesi istemişti, ama elbiseyi kadına giydirme fırsatı henüz çıkmamıştı. Joline mutfaklara daldığından beri Gezgin Kadın’a yalnızca bir kez gidebilmiş, elinden geleni yaptığını kadına anlatmaya çalışmıştı. Kadın anlamamıştı, ama Anan Hanım Aes Sedai bağırmaya başlamadan onun öfkesini yatıştırmayı başarmıştı. Joline için mükemmel bir <em>sul’dam</em> olurdu.</p>

    <p>Juilin huzursuzca omuzlarını silkti. “Thera’yı benimle kaçmaya ikna ederken yeterince güçlük çektim. O artık... çekiniyor. Zamanla bu özelliğinin üstesinden gelmesine yardım edebilirim –edebileceğimi biliyorum– ama <em>sul’dam</em> rolü yapabileceğini sanmıyorum.”</p>

    <p>Thom bıyıklarını çekiştirdi. “Ne koşul altında olursa olsun Riselle’in gitmesi olası değil. Bayrak Generali Lord Yamada’nın sesini o kadar beğeniyor ki onunla evlenmeye karar verdi.” Üzüntüyle içini çekti. “O kaynaktan daha fazla bilgi alamayacağız, korkarım.” Yüz ifadesi, artık başını o göğse yaslayamayacağını söylüyordu. “Eh, ikiniz bunu kimden isteyebileceğimizi düşünün. Ve o emirlerden birini eke geçirip geçiremeyeceğinize bakın.”</p>

    <p>Thom doğru mürekkebi, kâğıtları bulmayı başardı ve herhangi birinin el yazısını ve mührünü taklit etmeye hazırdı. Mühürleri küçük görüyordu; bir şalgam ve bıçak bulan herkes onları kopyalayabilirdi, öyle diyordu. Bir başka adamın el yazısını, farkı o adamın bile anlamayacağı şekilde taklit etmek ise bir sanattı. Ama hiçbiri doğru mührü taşıyan bir emir bulamadı. Seanchanlar tıpkı adamlar gibi, emirleri de ortalarda bırakmıyorlardı. İki adım sonra taş duvara toslamışlardı. Altı gün öylesine geçivermişti. Dört gün kalmıştı. Mat’e, Tylin’in gidişinin üzerinden altı sene geçmiş ve dönüşüne dört saat kalmış gibi geliyordu.</p>

    <p>Yedinci gün, Mat binicilik egzersizinden döndüğünde Thom koridorda durdurdu onu. Eski âşık aylak aylak gevezelik edermiş gibi gülümseyerek sesini alçalttı. Yanlarından geçen hizmetkârlar bir mırıltıdan fazlasını duyamazdı. “Noal’a bakılırsa <em>gholam</em> dün gece yine öldürmüş. Arayıcılar, yemek yemeyi ve uyumayı bırakmaları gerekse bile katili bulma emri almışlar, ama emri kimin verdiğini öğrenemedim. Herhangi bir şey yapmalarının emredilmiş olmaları bile sır sayılıyor gibi. Ama şimdiden askıları hazırlıyor, ocak süngülerini ısıtıyorlar.”</p>

    <p>Thom’un sesi alçak olsa da, Mat dinleyen birilerinin olup olmadığını görmek için çevresine bakındı. Görünürdeki tek kişi Narvin adlı tıknaz, gri saçlı bir adamdı. Narvin’in üzerinde üniforma vardı, ama ne seğirtiyor, ne de bir şey taşıyordu. Narvin kadar üst düzey hizmetkârlar taşımaz ve seğirtmezdi. Adam Mat’in aynı anda her yöne birden bakmaya çalıştığını görünce gözlerini kırpıştırdı ve kaşlarını çattı. Mat’in içinden hırlamak geçti, ama bunun yerine en sevimli sırıtışını takındı ve Narvin kaşlarını çalarak uzaklaştı. Mat Zar’ın ahırdan alınması için ilk teşebbüsü Narvin’in yaptığından emindi.</p>

    <p>“Noal sana Arayıcıları anlattı mı?” diye fısıldadı inanmazlıkla, Narvin yeterince uzaklaşır uzaklaşmaz.</p>

    <p>Thom önemsemezce elini salladı. “Elbette hayır. Yalnızca cinayetleri anlattı. Ama bazı fısıltıları duyabiliyor ve ne anlama geldiklerini biliyor gibi. Nadir bir yetenektir bu. Acaba gerçekten Shara’ya gitmiş midir,” dedi düşünceli düşünceli. “Dedi ki...” Mat’in öfkeli bakışları altında boğazını temizledi. “Eh, bunu daha sonra konuşuruz. Riselle’den başka kaynaklarım da var. Çoğu Dinleyici. Dinleyiciler gerçekten de her şeyi işitiyor gibi.”</p>

    <p>“Dinleyicilerle mi konuşuyorsun?” Mat’in sesi paslı bir menteşe gibi cıyakladı. Gırtlağının pastan kaskatı kesildiğini sandı.</p>

    <p>“Senin bildiğini bilmedikleri sürece önemli değil,” diye güldü Thom. “Mat, Seanchanlar söz konusu olduğunda hepsinin Dinleyici olduğunu varsaymalısın. Böylece, yanlış kulağa yanlış şeyi söylemeden ve bilmek istiyorsan öğrenebilirsin.” Öksürdü, bıyıklarını sıvazladı, ama övgü bekleyen mütevazı gülümsemesini saklayamadı. “Gerçekten Dinleyici olan iki üç kişi tanıyorum. Her durumda, fazladan bilginin zararı dokunmaz. Tylin dönmeden gitmek istiyorsun gerçekten, değil mi? O gittikten sonra biraz... meyus... görünür oldun.”</p>

    <p>Mat homurdandı.</p>

    <p>O gece <em>gholam</em> yine saldırdı. Daha Mat kahvaltıda yediği balığı bitiremeden Lopin ve Nerim haberle gevezelenmeye başlamışlardı. Tüm şehrin ayakta olduğunu iddia ettiler. En son kurban olan kadın bir geçidin ağzında bulunmuştu ve aniden insanlar konuşmaya, bir cinayeti diğerleri ile ilişkilendirmeye başlamışlardı. Başıboş dolaşan bir deli vardı ve insanlar gece sokaklarda daha fazla Seanchan devriyesi istiyordu. Mat tabağını ittirdi. Tüm iştahı kaçmıştı. Daha fazla devriye. Ve bu yeterince kötü değilmiş gibi, bunu öğrenirse Suroth erken dönebilir, Tylin’i de yanında getirirdi. En iyi durumda, iki günü daha olduğunu varsayabilirdi. Yediklerini de kusabileceğini düşündü.</p>

    <p>Sabahın kalanını Tylin’in yatak odasındaki halının üzerinde ileri geri adımlayarak –eh, aksayarak– ve bacağındaki ağrıyı görmezden gelerek bir şeyler, iki gün içinde imkânsızı gerçekleştirmesini sağlayacak herhangi bir şey düşünmeye çalışarak geçirdi. Acı gerçekten de azalmıştı. Artık bastonda vazgeçmişti ve gücünün kalanını toplamak için kendini zorluyordu. Bacağını dinlendirmesi gerekmeden dört beş kilometre yürüyebileceğini düşünüyordu. En azından fazla dinlendirmesi gerekmeden.</p>

    <p>Öğlen Juilin bir Çağ’dır aldığı tek iyi haberi gelirdi. Tam olarak haber sayılmazdı. İki elbise ve içlerine sarılmış gümüş bir <em>a’dam</em> içeren bir bez çuvaldı getirdiği.</p>
  </div>
</body>
</html>
