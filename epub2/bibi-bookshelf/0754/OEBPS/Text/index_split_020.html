<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_14"></p>

  <h1 class="block_13" id="id_Toc417659644">Perde</h1>

  <p class="block_15"> </p>

  <p class="block_16">Annelerinin koridor boyunca ittiği sandalyenin üstünde kıvrılmış vaziyette, hissettirmeden, çocuklarımı seyrediyorum. Ben bir çeşit zombi babaya dönüşmüş olsam da Theophile ve Celeste son derece gerçek, hareketli ve şikâyetçiler. Küçük omuzlarında ağırlık yapan huzursuzluğu başarılı bir şeklide saklayarak yanımda yürümelerinden, sadece yürümelerinden bile sikilmiyorum. Yürürken Theophile kâğıt mendillerle kapalı dudaklarımın arasından sızan salyaları siliyor. Hareketleri çekimser, ne tepki vereceği belli olmayan bir hayvanın karşısındaymış gibi hem sevecen hem de ürkek. Yavaşladığımız anda Celeste kafamı çıplak kollarının arasına alıyor, boynumu sesli öpücüklere boğuyor ve sanki büyülü sözlermişçesine, “O benim babam, o benim babam,” diye tekrar ediyor. Babalar gününü kutluyoruz. Kaza geçirdiğim güne kadar duygusal takvimimize bu zoraki randevuyu kaydetme ihtiyacı duymamıştık. Şimdiyse şüphesiz bir şeklin, bir gölgenin, bir baba parçasının bile yine de “baba” olduğunu doğrulamak ister gibi bu sembolik günü hep beraber geçiriyoruz. Bir yandan onları birkaç saatliğine de olsa yaşarken, hareket ederken, gülerken veya ağlarken görmekten mutluluk duyuyorum; diğer yandan, her ne kadar ailece hiçbir şeyi yumuşatmayacağımıza dair mantıklı bir karar almış olsak da, benimki başta olmak üzere tüm bu sıkıntıların on yaşında bir erkek çocuğuna ve onun sekiz yaşındaki kız kardeşine büyük bir sarsıntı yaşatıyor olmasından korkuyorum.</p>

  <p class="block_16">Beach Club’a yerleşiyoruz. Yönetimin masa, sandalye ve şemsiye, hatta yabani otların arasına kumda açan düğün çiçekleri serpiştirme ihtiyacı duyduğu güneş ve rüzgâr alan bir kum tepesi parseline ben bu adı verdim. Hastane ile gerçek dünya arasında, plaj kenarında yer alan bu kilit noktada bir perinin tüm tekerlekli sandalyeleri uçan birer at arabasına dönüştüreceğini hayal edebilirsiniz. “Adam asmaca oynar mısın?” diye soruyor Theophile. Eğer iletişim sistemim repliklerimi çivilemiş olmasaydı, ona felçliyi oynamanın beni yeterince meşgul ettiğini söylerdim. Sözcükleri bir araya getirmek için dakikalar harcayınca en ince espri bile anlamını yitiriyor. Sonunda da kelime kelime ifade etmeden önce neyin bu kadar eğlenceli göründüğünü kendin bile çok iyi anlamıyorsun. Kuralı zamansız çıkıntılardan sakınmak. Bu da konuşmayı detaylardan, top oynar gibi karşılıklı laf atışmalardan mahrum bırakıyor. Bu zoraki espri yoksunluğunu, içinde bulunduğum şartların önemli zorluklarından biri olarak görüyorum.</p>

  <p class="block_14"><span class="text_3">Yedinci sınıfların ulusal sporu adam asmacaya gelince... Bir kelimeyi, bir diğerini buluyorum. Derken üçüncüde tıkanıyorum. Aslında aklim oyunda değil. İçimi bir hüzün kapladı. Oğlum Theophile yanımda uslu uslu oturuyor, suratı sırtımdan 25 santim uzakta. Babası olan benim ise, ellerimi onun kalın telli saçlarının arasında gezdirmeye, ince tüylü ensesini avucumun içine almaya, yumuşak ve ılık küçük vücudunu kucaklamaya bile hakkim yok. Nasıl demeli? İçinde bulunduğum durum korkunç, iğrenç, adaletsiz. Birden artık daha fazla dayanamayacağımı hissediyorum. Yaşlar gözlerime doluyor ve boğazımdan Theophile’i ürperten, kuru bir kasılma sesi çıkıveriyor.</span> <span class="text_4">Korkma, küçük adam, seni seviyorum.</span> <span class="text_3">Halâ oyunun etkisinde olan oğlum kelimeyi tamamlıyor. İki harf daha: o kazanıyor, ben kaybediyorum. Defterin bir köşesine darağacını, ipi ve ucundaki adamı çiziyor.</span></p>

  <p class="block_16">Bu sırada Celeste kum tepecikleri üzerinde taklalar atıyor. Bunda bir çeşit teselli mi bulmalıyım bilemiyorum ama tek göz kapağımı kıpırdatmak bile benim için tam bir halter sporu haline geldiğinden beri kızım gerçek bir akrobata dönüştü. Bir kedi kadar esnek bir şekilde ayaklarıyla duvara tırmanıyor, amuda kalkıyor, köprü yapıyor, parende atıyor ve tehlikeli zıplayışlar gerçekleştiriyor. Öğretmenliğin, mankenliğin ve çiçekçiliğin ardından, gelecekte yapmayı düşündüğü mesleklerden oluşan uzun listeye cambazlığı da ekledi. Taklalarıyla Beach Club’daki izleyicilerin kalbini kazanan şov kızımız, fark edilme fikrinden kesinlikle nefret eden Theophile’in hoşnutsuzluğuna rağmen şarkı söylemeye başlıyor. Kız kardeşi gösterişe ne kadar meraklıysa Theophile bir o kadar içine kapanık. Günün ilk ders zilini çalmak için okulundan izin isteyip onu aldığımda benden tüm kalbiyle nefret etmişti. Theophile’in mutlu yaşayıp yaşamayacağını kimse önceden kestiremez ama saklı yaşayacağı kesin.</p>

  <p class="block_14"><span class="text_3">Celeste’nin nasıl olup da 60’lardan kalma şarkılardan böyle bir repertuar oluşturduğunu merak ediyorum. Johnny Hallyday, Sylvie Vartan, Shelia, Clo-Clo, Françoise Hardy, o altın çağa ait hiçbir yıldızı es geçmiyor. Herkesin bildiği şarkıların yanı sıra Celeste, unutulmaya yüz tutmuş başarılı eserleri de seslendiriyor. Teppaz marka elektronik plakçalarımda Claude François’nın 45’liğini bıkmak bilmeden dinlediğim on iki yaşımdan beri</span> <span class="text_4">Pauvre petite riche fille</span> <span class="text_3">şarkisini dinlememiştim. Oysa Celeste şarkiyi (oldukça yanlış bir tondan) mırıldanmaya başlar başlamaz her nota, her küple, her nakarat veya her orkestrasyon, şarkinin açılışındaki dalga sesine kadar, beklenmedik bir netlikte hafızamda beliriyor. Plağın kabı, şarkıcının fotoğrafı, annem kaba bulduğu için bana bir rüya gibi gelen çizgili ve yakası ilikli gömleği gözümde canlanıyor. Hatta plağı babamın bir kuzeninden aldığım perşembe öğleden sonrasını bile hatırlıyorum. Adam Kuzey Garı’nın altında minicik bir mağaza işleten iyi kalpli, dev bir adamdı. Sarı Gitane sigarası daima ağzının köşesinde dururdu.</span> <span class="text_4">“Bu sahilde o kadar yalnızsın ki, zavallı küçük zengin kız... “</span><span class="text_3">Zaman geçti ve insanlar yitmeye başladı. Önce annem öldü, ardından Clo-Clo’yu elektrik çarptı ve işleri yavaş yavaş batmaya başlayan nazik kuzen, ardında çocuklardan ve hayvanlardan oluşan teselli edilemez bir grup bırakarak nalları dikti. Elbise dolabım yakası düğmeli gömleklerle dolu ve sanırım plak dükkânının yerinde de bir çikolatacı var. Belki bir gün birinden bunu teyit etmesini rica ederim, nasıl olsa Breck’e gelen trenler Kuzey Garı’ndan kalkıyor.</span></p>

  <p class="block_16">“Bravo, Celeste!” diye heyecanla bağırıyor Sylvie.</p>

  <p class="block_16">“Anne, bıktım ama,” diye hemen söylenmeye başlıyor Theophile.</p>

  <p class="block_16">Saat beş. Genelde çok dostane gelen çan sesleri veda zamanını haber veren acı bir çınlamaya dönüşüyor. Rüzgâr bir parça kumun havalanmasına neden oluyor. Deniz o kadar geriye çekiliyor ki içinde yüzenler yalnızca ufukta görünen birer nokta halini alıyor. Yola çıkmadan önce çocuklar plajda bacaklarındaki uyuşukluğu atıyor. Biz de hareketsiz parmaklarımı sıkıca kavrayan Sylvie ile baş başa ve sessiz kalıyoruz. Pürüzsüz bir gökyüzünü yansıtan gözlüklerinin ardında, parçalanmış hayatımıza ağlıyor.</p>

  <p class="block_16">Son bir içten sohbet için odamdayız.</p>

  <p class="block_16">“Ne haber, dostum?” diye soruyor Theophile. Dostunun boğazı düğümlenmiş, elleri güneşten kızarmış ve kuyruk sokumu sandalyede fazla kalmaktan ağrıyor ama her şeye rağmen muhteşem bir gün geçirdi. Peki ya siz, genç insanlar, benim sonsuz yalnızlığıma yaptığınız bu yolculuktan sizin aklınızda ne kalacak?</p>

  <p class="block_16">Gittiler. Araba çoktan Paris’e varmıştır. Celeste’nin çizdiği ve hemen duvara astığımız resme bakarak düşüncelere dalıyorum: rengârenk pulları olan mavi kirpikli, iki kafalı bir çeşit balık. Resimde asıl ilgi çekici olan, balığın rahatsız edici derecede sonsuzluk işaretine benzeyen genel hatları. Güneş ışığı pencereden sızıyor. Işınlarının tam olarak yatağımın başına düşeceği saatteyiz. Veda hüznü içinde onlara perdeleri kapamalarını işaret etmeyi unuttum. Neyse, nasıl olsa çıkmaz ayın son çarşambasında bir hemşire gelecektir.</p>

  <p class="block_6" id="calibre_pb_20"> </p>
</body>
</html>
