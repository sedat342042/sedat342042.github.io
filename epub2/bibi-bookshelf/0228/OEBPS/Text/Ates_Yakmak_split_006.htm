<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <meta content="Word.Document" name="ProgId" />
  <meta content="Microsoft Word 12" name="Generator" />
  <meta content="Microsoft Word 12" name="Originator" /><!--[if gte mso 9]><xml>
 <o:DocumentProperties>
  <o:Author>meritokrasi</o:Author>
  <o:LastAuthor>meritokrasi</o:LastAuthor>
  <o:Revision>2</o:Revision>
  <o:TotalTime>17</o:TotalTime>
  <o:Created>2013-12-03T12:06:00Z</o:Created>
  <o:LastSaved>2013-12-03T12:06:00Z</o:LastSaved>
  <o:Pages>58</o:Pages>
  <o:Words>41970</o:Words>
  <o:Characters>239234</o:Characters>
  <o:Lines>1993</o:Lines>
  <o:Paragraphs>561</o:Paragraphs>
  <o:CharactersWithSpaces>280643</o:CharactersWithSpaces>
  <o:Version>12.00</o:Version>
 </o:DocumentProperties>
</xml><![endif]-->
  <link href="../Misc/themedata.thmx" rel="themeData" /><!--[if gte mso 9]><xml>
 <w:WordDocument>
  <w:GrammarState>Clean</w:GrammarState>
  <w:TrackMoves>false</w:TrackMoves>
  
  <w:HyphenationZone>21</w:HyphenationZone>
  
  
  <w:SaveIfXMLInvalid>false</w:SaveIfXMLInvalid>
  <w:IgnoreMixedContent>false</w:IgnoreMixedContent>
  <w:AlwaysShowPlaceholderText>false</w:AlwaysShowPlaceholderText>
  
  <w:LidThemeOther>TR</w:LidThemeOther>
  <w:LidThemeAsian>X-NONE</w:LidThemeAsian>
  <w:LidThemeComplexScript>X-NONE</w:LidThemeComplexScript>
  <w:Compatibility>
   
   
   
   
   
   
   
   
   
   
   
  </w:Compatibility>
  <w:BrowserLevel>MicrosoftInternetExplorer4</w:BrowserLevel>
  <m:mathPr>
   
   
   
   
   
   
   
   
   
   
   
  </m:mathPr></w:WordDocument>
</xml><![endif]-->
  <!--[if gte mso 9]><xml>
 <w:LatentStyles DefLockedState="false" DefUnhideWhenUsed="true"
  DefSemiHidden="true" DefQFormat="false" DefPriority="99"
  LatentStyleCount="267">
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
 </w:LatentStyles>
</xml><![endif]-->
  <!--[if gte mso 10]>
<style>
 /* Style Definitions */
 table.MsoNormalTable
        {mso-style-name:"Normal Tablo";
        mso-tstyle-rowband-size:0;
        mso-tstyle-colband-size:0;
        mso-style-noshow:yes;
        mso-style-priority:99;
        mso-style-qformat:yes;
        mso-style-parent:"";
        mso-padding-alt:0cm 5.4pt 0cm 5.4pt;
        mso-para-margin-top:0cm;
        mso-para-margin-right:0cm;
        mso-para-margin-bottom:10.0pt;
        mso-para-margin-left:0cm;
        line-height:115%;
        mso-pagination:widow-orphan;
        font-size:11.0pt;
        font-family:"Calibri","sans-serif";
        mso-ascii-font-family:Calibri;
        mso-ascii-theme-font:minor-latin;
        mso-hansi-font-family:Calibri;
        mso-hansi-theme-font:minor-latin;
        mso-bidi-font-family:"Times New Roman";
        mso-bidi-theme-font:minor-bidi;
        mso-fareast-language:EN-US;}
</style>
<![endif]-->
  <!--[if gte mso 9]><xml>
 
</xml><![endif]-->
  <!--[if gte mso 9]><xml>
 <o:shapelayout v:ext="edit">
  
 </o:shapelayout></xml><![endif]-->

  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="Section">
    <h1 class="calibre4" id="calibre_toc_6">Beyaz Sessizlik</h1>

    <p class="MsoPlainText1"><span class="calibre3">Mason ağzındaki buz kırıntılarını tükürdü, sonra üzgün gözlerle köpeğe bakarak:</span></p>

    <p class="MsoPlainText1"><span class="calibre3">«Karmen tas çatlasa iki gün daha dayanır,» dedi.</span></p>

    <p class="MsoPlainText1"><span class="calibre3">Sonra, hayvanın tırnakları arasında acımasızca kaskatı kesilmiş olan buzları kemirmek için ayağını ağzına aldı.</span></p>

    <p class="MsoPlainText1"><span class="calibre3">İşi bitip de hayvanı kıyıya iterken:</span></p>

    <p class="MsoPlainText1"><span class="calibre3">«Bunun gibi kibar adlı hayvanların işe yaradığını hiç görmedim,» dedi. «Böylelerinin canı burnundadır, sıkıyı görünce <span>tahtalı köyü</span> boylayıverirler hemen. Cassiar, Siwash ya da Husky gibi doğru dürüst adı olan köpeklerden böyle çıtkırıldımların çıktığı görülmüş şey midir hiç? Ne gezer efendim! Al işte, şu Shokum örneğin...<span>»</span></span></p>

    <p class="MsoPlainText1"><span class="calibre3">Tam o sırada zayıf hayvan birdenbire yerinden fırladı, dişleri Mason’un gırtlağını yaladı geçti.</span></p>

    <p class="MsoPlainText1"><span class="calibre3">«Bak sen, ısıracaksın öyle mi?»</span></p>

    <p class="MsoPlainText1"><span class="calibre3">Kamçının sapı ile köpeğin <span>kulak tozuna</span> ölçülü bir darbe indirdi, ağzından salyalar akan hayvan mızıldanarak karlara yuvarlandı.</span></p>

    <p class="MsoPlainText1"><span><span class="calibre3">«</span></span><span class="calibre3">Ne diyordum, ha, şu Shokum’u görüyorsun işte, köpek dediğin böyle olur. Kalıbımı basarım, hafta sona ermeden Karmen’i gövdeye indirecektir, bak dediydi dersin.<span>»</span></span></p>

    <p class="MsoPlainText1"><span class="calibre3">Malemute Kid, buzları çözülsün diye ateşe koydukları peksimeti ters yüz ederken:</span></p>

    <p class="MsoPlainText1"><span class="calibre3">«Bana sorarsan,» dedi, <span>«</span>yolculuğumuz sona ermeden asıl biz Shokum’u gövdeye indireceğiz. Öyle değil mi, Ruth?<span>»</span></span></p>

    <p class="MsoPlainText1"><span class="calibre3">Kızılderili kadın bir buz parçasıyla kahveyi karıştırıyordu; bakışları Malemute Kid, kocası ve sonra da köpekler arasında gidip geldi, ama soruyu karşılıksız bıraktı. Çünkü bu öylesine apaçık bir gerçekti ki lâfını etmek bile gereksizdi. Yapmaları gereken iki yüz millik yolculuk boyunca kendilerine topu topu altı gün yetecek kadar kumanyaları kalmıştı.</span></p>

    <p class="MsoPlainText1"><span class="calibre3">Kadın ve iki adam ateşin başına oturarak katıksız peksimetlerini yemeye başladılar. Öğle yemeği için konakladıklarından, köpekler üstlerinde koşumlarıyla hemen oracığa uzanmış yatıyorlar ve her lokmaya ağızlarının suyu akarak bakıyorlardı.</span></p>

    <p class="MsoPlainText1"><span class="calibre3">Malemute Kid:</span></p>

    <p class="MsoPlainText1"><span class="calibre3">«Bundan sonra öğle yemeği yemek yok,» dedi. <span>«</span>Hem köpeklerden de gözümüzü ayırmamalıyız... <span>gitgide</span> azıtıyorlar. İlk fırsatta insanı paramparça edebilirler.<span>»</span></span></p>

    <p class="MsoPlainText1"><span class="calibre3">Mason, durup dururken laf olsun diye:</span></p>

    <p class="MsoPlainText1"><span class="calibre3">«Bir zamanlar kilisede pazarları vaaz verirdim,» dedi.</span></p>

    <p class="MsoPlainText1"><span class="calibre3">Gözlerini dikmiş, buhar çıkaran makosenlerini inceliyordu dalgın dalgın; ama Ruth fincanını doldururken bu dalgınlığından sıyrıldı:</span></p>

    <p class="MsoPlainText1"><span><span class="calibre3">«</span></span><span class="calibre3">Şükürler olsun ki dünya kadar çayımız var. Tennessee’de de çay yetişirdi, görmüştüm. Şimdi şöyle sıcacık bir mısır çorbasına neler vermem neler! Ama boş ver Ruth; nasıl olsa açlığım da makosen giyme ihtiyacım gibi uzun sürmeyecek.<span>»</span></span></p>

    <p class="MsoPlainText1"><span class="calibre3">Bu sözler karşısında kadının üzüntüsü yok oldu; gördüğü ilk beyaz adam, kadına basit bir yük katırıymış gibi davranmayan ilk erkek olan beyaz efendisine sevecen gözlerle baktı.</span></p>

    <p class="MsoPlainText1"><span class="calibre3">Kocası yalnızca kendilerinin anladığı o çetrefil dille konuşmasını sürdürdü:</span></p>

    <p class="MsoPlainText1"><span><span class="calibre3">«</span></span><span class="calibre3">Evet, Ruth. Şuradan paçayı sıyırıp da kapağı dışarı atıncaya dek sık dişini hele. Beyaz adamın kayığına bindik mi, ver elini Tuzlu Su. Oraya gideceğiz, o berbat sulara, kaba sulara... <span>kocaman</span> dağlar hop oturur hop kalkar orada. Hem de öyle geniş, öyle uzakta ki... <span>git</span> babam git, on uyku, yirmi uyku, kırk uyku boyu, git ha git...»</span></p>

    <p class="MsoPlainText1"><span class="calibre3">Parmakları ile günleri saymaya çalışıyordu.</span></p>

    <p class="MsoPlainText1"><span><span class="calibre3">«</span></span><span class="calibre3">Yanın yören hep su, hep o berbat su. Derken, kocaman bir köye gelirsin; çok, hem de pek çok insan vardır orada, gelecek yazın sivrisinekleri kadar çok. Kulübeleri yüksek mi yüksek; ben diyeyim on çam, sen de yirmi çam, o kadar ki yüksek<span>..</span> Hiyu skookum!<span>»</span></span></p>

    <p class="MsoPlainText1"><span class="calibre3">Ne yapacağını bilmez bir halde duraladı bir an, Malemute Kid’e yalvaran gözlerle baktı; sonra bir görevi yerine getirircesine el işaretiyle yirmi çamı üst üste koydu. Malemute Kid ona bakarken bıyık altından gülümsedi; ama Ruth’un gözleri faltaşı gibi açılmış, hayranlık ve sevinçle aydınlanmıştı, çünkü adamın kendisiyle alay ettiğini sanıyor, böylesine bir tennezzül bile kadıncağızın yüreğini sevinçle dolduruyordu.</span></p>

    <p class="MsoPlainText1"><span><span class="calibre3">«</span></span><span class="calibre3">Sonra bir kutuya biniyor ve hoop! <span>yukarı</span> çıkıyorsun!»</span></p>

    <p class="MsoPlainText1"><span class="calibre3">Bunu daha iyi göstermek için boş fincanını havaya attı ve düşerken ustaca tuttu:</span></p>

    <p class="MsoPlainText1"><span><span class="calibre3">«</span></span><span class="calibre3">Ve hoop! <span>aşağı</span> inersin. Hey gidi büyük doktor adamlar! Sen Fort Yukon’a gidersin, ben de Arctic City’ye... <span>yirmi</span> beş uyku... <span>yolda</span> uzun bir tel var... <span>ben</span> şöyle bir yakalarım... derim ki: ‘Ne var ne yok, Ruth<span>?..</span>’ Sen de: ‘Bu benim sevgili kocam mı?’ dersin... Ben: ‘He ya,’ derim... Sen: ‘Ekmeği iyi pişiremiyorum, soda bitti,’ dersin... Ben de şöyle derim: ‘Unun altındaki kovuğa bak, hoşça kal,’ Sen de dediğim yere bakar, elinle koymuş gibi bulursun. Hem de bu sırada sen taa Fort Yukon’dasın, bense taa Arctic City’de. Hey gözünü sevdiğim doktor adamlar!<span>»</span></span></p>

    <p class="MsoPlainText1"><span class="calibre3">Bu peri masalını dinlerken Ruth’un öyle saf saf bir gülümseyişi vardı ki, iki adam da makaraları koyverdi. Ama tam bu sırada köpeklerin arasında bir kavga patlak verdi, dışarının olağanüstü güzelliklerinin anlatılması da böylece yarıda kaldı. Hırlayan, birbirleriyle dalaşan köpekler ayrıldıklarında Ruth kızakları bağlamıştı. Yola çıkmaya hazırdılar artık.</span></p>

    <p class="MsoPlainText1"><span class="calibre3">Mason kamçısını ustaca salladı:</span></p>

    <p class="MsoPlainText1"><span><span class="calibre3">«</span></span><span class="calibre3">Haydi! Baldy! Haydi!<span>»</span></span></p>

    <p class="MsoPlainText1"><span class="calibre3">Köpekler havlamaya başlayınca elindeki sopayla kızağı saran buzları parçaladı. Ruth ikinci kızağı sürüyordu. Malemute Kid ise Ruth’a yardımcı olarak onun ardı sıra ilerliyordu. Taşı sıksa suyunu çıkaracak kadar güçlü kuvvetli ve vahşi olmasına karşın, yine de zavallı hayvanları kırbaçlamaya kıyamıyor, bir köpek sürücüsünde ender rastlanır bir sabırla hayvanların suyuna gidiyor, dahası, onların bu acınası düşkünlükleri karşısında onlarla birlikte yanıp yakınıyordu.</span></p>

    <p class="MsoPlainText1"><span class="calibre3">Kızağı yürütmek için bir süre boşu boşuna uğraştı durdu:</span></p>

    <p class="MsoPlainText1"><span class="calibre3">«Hadi kımıldanın bakalım zavallı topal hayvancıklar,» diye mırıldandı.</span></p>

    <p class="MsoPlainText1"><span class="calibre3">En sonunda sabrının karşılığını gördü, köpekler acı acı mızıldanarak arkadaşlarına yetişmek üzere ileri atıldılar.</span></p>

    <p class="MsoPlainText1"><span class="calibre3">Kimse ağzını açmıyordu artık, konuşma filan yoktu, çünkü zorlu yolculuk böylesine gereksiz bir güç yitimine izin vermezdi. Yolculuk sırasındaki onca öldürücü işler yetmezmiş gibi Northland yolunun kötülüğü de çabadır. Bir günlük yolu sessiz sedasız, gürültüsüz patırtısız alan adam mutludur... <span>eğer</span> bu yol daha önce çiğnenerek açılmış bir yol ise tabii.</span></p>

    <p class="MsoPlainText1"><span class="calibre3">Bütün bu çileli işler içinde çiğnenmemiş bir yolu aşmaktan daha beteri yoktur. Büyük kar ayakkabısı her adımda diz boyu karlara gömülür. Bu durumda kar ayakkabısını dimdik yukarı, taa kar yüzeyinin iyice üstüne çıkıncaya dek kaldırmak zorundadır insan. Bu işin acemisi olan biri eğer rastlantı eseri ayakkabılarıyla tehlikeli yerlere basmaz da bu kalleş yolun üstüne boylu boyunca, uzanmasa bile, daha yüz adım gitmeden yorgun argın ve bitkin bir durumda bu işi bırakacaktır. Ama bütün bir gün boyunca köpeklerin önü sıra kazasız belâsız yol almayı başarmış biri ise her türlü anlayışın üstünde bir gönül rahatlığı ve gururla battaniyelerinin arasına kırılabilir. Böylesine upuzun bir yolda yirmi uyku boyu yolculuk yapan bir insana ilahlar bile parmak ısırır.</span></p>

    <p class="MsoPlainText1"><span class="calibre3">İkindi ilerliyordu; suskun yolcular Beyaz Sessizliğin verdiği korku ile kendilerini tümüyle işlerine kaptırmışlardı. Doğanın heybesinde, insanoğlunu kendi ölümcüllüğüne inandıracak binbir türlü tuzak gizlidir: Gürül gürül çağıldayan deli ırmaklar, zincirinden boşanmış korkunç kasırgalar, yer sarsıntıları, gök gürültüsü... <span>ama</span> bütün bunların içinde en korkuncu, insanı en çok şaşkına çevireni o gizemli görünüşüyle Beyaz Sessizlik’tir. Kıpırdayan hiçbir şey yoktur Beyaz Sessizlik’te, gökyüzü daha bir açılır, hava bakırdanmış gibi parlar, küçücük bir fısıltı bile günahmış gibi gelir adama. İnsan kendi sesinin gürültüsünden ürker, utanç ve korku düşer içine. Ölü bir dünyanın hayalet çölünde yolculuk eden biricik yaşam zerresi olduğu için bu cüretine şaşar kalır, yaşamının bir hortlak yaşantısından öte bir şey olmayacağını düşünerek ürperir. Farkında olmaksızın doğan garip düşünceler kaplar <span>içini,</span> ve her şeyin üzerine bir gizem perdesidir iner.</span></p>

    <p class="MsoPlainText1"><span class="calibre3">Gün böylece geçti. Irmak geniş bir yay çiziyordu. Mason köpekleri kestirmeden sürdü. Ama hayvanlar dik yokuşun başına gelince durakladılar. Ruth ile Malemute Kid kızakları arkadan ittiler, yine de kızak ikide bir aşağı kayıyordu. Bunun üzerine elbirliğiyle çalışmaya başladılar. Açlıktan bitkin düşen zavallı hayvanlar son güçlerini harcayarak büyük bir çaba gösterdiler. En sonunda kızak yokuşun tepesine ulaştı, ama bu arada en öndeki köpek Mason’un kar ayakkabılarını parçalayarak arkasındakileri sağa doğru çekti. Sonuç yürekler acısıydı. Mason yere yuvarlanmış, köpeklerden biri düşmüş ve kızak her şeyi kendisiyle birlikte sürükleyerek yine gerisin geri yokuş aşağı kaymıştı.</span></p>

    <p class="MsoPlainText1"><span class="calibre3">Kamçı şrak diye şaklayarak köpeklerin arasına, en çok da, düşmüş olan köpeğin vücuduna vahşice indi.</span></p>

    <p class="MsoPlainText1"><span class="calibre3">Malemute Kid:</span></p>

    <p class="MsoPlainText1"><span class="calibre3">«N’olur yapma, Mason,» diye yalvardı. <span>«</span>Zavallı hayvan can çekişiyor zaten baksana. Dur da benimkileri öne koyalım...<span>»</span></span></p>

    <p class="MsoPlainText1"><span class="calibre3">Ama Malemute Kid derdini anlatıncaya dek, Mason’un kamçısı çoktan fırlamış ve suçlu hayvanın vücuduna dolanmıştı bile. Karmen - çünkü bu Karmen’di - karlar arasına serildi, yürek parçalayıcı bir çığlık kopardı ve sonra yan yattı.</span></p>

    <p class="MsoPlainText1"><span class="calibre3">Korkunç bir andı bu, yolculuğun tatsız, tüyler ürpertici bir olayıydı: Can çekişmekte olan bir köpek ve öfkeli iki arkadaş... Ruth’un kaygılı gözleri iki adam arasında mekik dokuyordu. Malemute Kid gözlerinde suçlama çığlığı ile öbürüne bakmakla yetindi, sonra köpeğin üzerine eğildi, kayışlarını kesti. İşleri yoluna koyduktan sonra yeniden yola koyuldular. Yaralı köpek sürüne sürüne arkalarından geliyordu. Yaralı bir köpek yürüyebildiği sürece öldürülmezdi, kampa kadar sürüklenebileceği düşüncesiyle ona böyle bir şans tanınırdı.</span></p>

    <p class="MsoPlainText1"><span class="calibre3">Mason bir an için öfkesine kapıldığı için pişmandı, ama tükürdüğünü yalamayacak kadar da dediğim dedik biriydi; havada asılı tehlikeden habersiz, kafilenin başında ilerliyordu şimdi. Sık ormanlık bir alanda yol alıyorlardı. Yolun elli adım kadar ötesinde koskocaman bir çam ağacı vardı. Kuşaklardan beri oracıkta yükselip durmuştu ve alınyazısı kuşaklardan beri ona belirli bir son hazırlamıştı... <span>öyle</span> bir son ki belki de Mason’unkinin tıpkısı.</span></p>

    <p class="MsoPlainText1"><span class="calibre3">Mason makoseninin çözülmüş bağcığını bağlamak için durdu. Kızaklar da durdu; köpekler sessizce uzandılar. Ortalıkta gizemli bir durgunluk vardı; her yanı buzlarla sarılı ormanda çıt çıkmıyordu; dış dünyanın soğuk sessizliği doğanın yüreğini dondurmuş, titreyen dudaklarını mühürlemişti. Havayı bir ıslık sesi yaladı, ama onlar bunu işitmediler, hareketsiz boşlukta bir kımıldanışın uyarısını sezinler gibi oldular. Yılların ve karların ağırlığıyla yüklü dev ağaç yaşam trajedisinde son rolünü oynadı. Mason kendisini uyaran çatırtıyı işitti, kendini hemen yana atmaya çalıştı, gelgelelim daha fırlamaya kalmadan, yarı ayaktayken darbeyi sırtına yedi.</span></p>

    <p class="MsoPlainText1"><span class="calibre3">Birdenbire patlak veren bir tehlike ve çabuk bir ölüm; Malemute Kid ne kadar da çok karşılaşmıştı bununla! Buyruklarını verip işe koyulduğunda çam pürenleri hâlâ titreyip duruyordu. Kızılderili kadın diğer birçok beyaz kardeşleri gibi ayılıp bayılmaya kalkmadı, gereksiz yere ağlayıp sızlayarak nefes de tüketmedi. Malemute Kid’in buyruğu ve kocasının iniltisini dinleyerek hemen tüm ağırlığıyla manevalanın üstüne yüklendi, böylece ağacın basıncını biraz olsun azalttı. Bu sırada Malemute Kid baltasıyla ağaca saldırıp duruyordu. Keskin çelik, donmuş ağaç gövdesine neşeyle iniyor, her vuruşta belli belirsiz boğuk bir soluk, odun kesicinin ‘hıh! hıh’ sesi işitiliyordu.</span></p>

    <p class="MsoPlainText1"><span class="calibre3">Malemute Kid en sonunda ağacın altından çıkarabildiği insan kalıntısını karların içine yatırdı. Kadının yüzündeki sessiz acı arkadaşının çektiği acıdan daha da beterdi; hem umutlu hem de umutsuzluk okunan gözlerle bakıyordu. Öyle pek bir şey konuşulmamıştı aralarında. Kuzeyin insanları boş lafın karın doyurmazlığını ve işin paha biçilmez değerini pek erken öğrenirler. Sıfırın altında altmış derecede bir adamın karlar içinde bir iki dakika yatıp da hâlâ yaşayabilmesi olanaksızdır. Bu yüzden kızağın bağları hemen çözüldü, yaralı adam kürklere sarılıp sarmalandı ve yatırıldı. Yattığı yerin hemen önünde kazaya yol açan devrik ağacın dallarından yakılma bir ateş yanmaktaydı. Başucunda sıcaklığı az çok tutan bir parça çadır bezi geriliydi.</span></p>

    <p class="MsoPlainText1"><span class="calibre3">Ölümle koyun koyuna yatan insanlar, sıralanılın gelme zamanını iyi bilirler. Mason’un cıcığı çıkmıştı nerdeyse. Şöyle gelişigüzel bir yoklamayla bile anlaşılıyordu bu. Sağ kolu, bacağı ve belkemiği kırılmıştı; belden aşağısı tutmuyordu; büyük bir olasılıkla iç organları da zedelenmişti. Hâlâ yaşadığını gösteren tek belirti arasıra çıkardığı iniltilerdi.</span></p>

    <p class="MsoPlainText1"><span class="calibre3">Umut yok, elden de bir şey gelmiyor. Gece, ağır ağır gelip çatan acımasız gece... Ruth’un karayazısı, soyunun umutsuz sabrı... Ve bakır tenli yüzüne yeni yeni çizgiler yerleşen Malemute Kid...</span></p>

    <p class="MsoPlainText1"><span class="calibre3">Aslında Mason ikisinden de daha az acı çekiyordu; şimdi o Doğu Tennessee’de Great Smoky Dağlarında gezip tozuyordu çünkü. Çocukluk günlerini yeniden yaşıyordu oralarda. Saçmasapan laflar ediyor, gölleri, avları, bostan hırsızlıklarını sayıklıyordu. Artık nerdeyse büsbütün unutulmaya yüztutmuş olan Güney dilinin o tatlı ezgisi her şeyden daha çok coşturuyordu insanı. Ruth’un anlayamadığı bu sayıklamaları Malemute Kid anlıyor ve bunları taa içinde, yüreğinin derinliklerinde duyuyordu... <span>tıpkı</span> uygarlığın ifade ettiği şeylerden yıllar yılı uzak kalmış birinin duyabileceği gibi hem de.</span></p>

    <p class="MsoPlainText1"><span class="calibre3">Sabahla birlikte yaralı adamın bilinci de yerine geldi. Malemute Kid belli belirsiz mırıltıları daha iyi işitebilmek için Mason’un üstüne daha çok eğildi.</span></p>

    <p class="MsoPlainText1"><span><span class="calibre3">«</span></span><span class="calibre3">Tanana’da tanıştığımız zamanı anımsıyorsun değil mi? Bu kış dört yıl olacak. O zamanlar pek umursamazdım onu. Neden dersen, her şeyden çok güzelliğine tutkundum da ondan. Ama biliyor musun, şimdi şimdi anlıyorum Ruth’un değerini. İyi bir eş, çok iyi bir karı olmuştu bana. Başım ne zaman sıkışsa onu hep yanıbaşımda bulurdum. Bilirsin, alışveriş dedin mi, kimse eline su dökemez onun. Nuklukyeto’daki kıtlık dönemini anımsar mısın<span>?..</span> Ya haber getirmek için kış bastırmadan önce koşmasını<span>?..</span> Doğrusu ya bana iyi bir eş, öteki karımdan çok daha iyi bir eş oldu. Bilmiyordun değil mi daha önce evlenmiş olduğumu? Öyle ya, bundan hiç söz etmemiştim sana. Bizim orda bir kez denemiştim işte. Zaten şimdi bu yüzden buralardayım! Birlikte büyümüştük onunla. Boşansın diye fırsat vermek için kapağı buralara attım. Ve o da boşandı.</span></p>

    <p class="MsoPlainText1"><span><span class="calibre3">«</span></span><span class="calibre3">Ama bunun Ruth’la bir ilgisi olduğunu sanma sakın. Onu alıp önümüzdeki kış Amerika’ya döneyim diyordum... <span>gel</span> gör ki iş işten geçti artık. Onu ailesinin yanına yollama emi Kid! Bir kadının baba ocağına dönmesi zor şeydir. Düşün bir kez<span>!..</span> Dört yıl var ki bizim pastırmamızı, fasulyemizi, unumuzu, kuru meyvelerimizi yemeye alıştı; şimdi tutar da kuru kuruya balık ve geyik etiyle nasıl yaşar? Bizim yollarımızın, kendi kabilesinin keçiyollarından daha iyi olduğunu öğrendikten sonra gerisin geri baba toprağına dönmek Ruth’a ölüm gelir. Ona göz kulak ol Kid... <span>hatta</span> niye sen... <span>ama</span> yoo... <span>sen</span> oldum bittim utangaçsındır onlara karşı... <span>sahi</span> yahu, sen bu ülkeye geliş nedenini hiç anlatmadın bana. Onunla ilgilen emi, sevgini esirgeme, ilk fırsatta Birleşik Devletlere yolla onu. Ama canı isteyince yine geri dönebilsin, yerini yurdunu özleyebilir bakarsın.</span></p>

    <p class="MsoPlainText1"><span><span class="calibre3">«</span></span><span class="calibre3">Şu bebek var ya hani, işte o bizi sımsıkı bağladı birbirimize Kid. Umarım oğlan olur. Düşünebiliyor musun Kid, benden bir parça o. Bu topraklarda kalmaması gerek. Hoş, kız olursa nasıl olsa kalamaz zaten. Kürklerimi satıp savarsın, su içinde beş bin dolar eder, eh bir o kadar da kumpanyada var. Seninkilerle birlikte benim maden hisselerini de işletirsin. Oğlumun iyi bir öğrenim görmesi için elinden geleni yap, Kid. Bundan daha önemlisi de sakın buralara gelmeye kalkmasın. Bu ülkede yaşamak beyaz insanların harcı değil.</span></p>

    <p class="MsoPlainText1"><span><span class="calibre3">«</span></span><span class="calibre3">Ben ölmüş sayılırım, Kid. Çok çok üç dört uykuluk bir ömrüm kaldı. Siz yolunuzdan kalmayın sakın. Yola devam etmeniz gerek. Unutma o benim karım, benim oğlum... Hey Tanrım! Öyle istiyorum ki oğlum olmasını! Benim yanımda çakılıp kalamazsınız, emrediyorum, ben, son demlerini yaşayan ben, size emrediyorum. Yolunuza devam edin<span>!..</span>»</span></p>

    <p class="MsoPlainText1"><span class="calibre3">Malemute Kid, Mason’u kararından döndürmeye çalıştı.</span></p>

    <p class="MsoPlainText1"><span><span class="calibre3">«</span></span><span class="calibre3">Üç gün izin ver bana. Kimbilir, belki de iyileşirsin, bakarsın beklenmedik bir şey olur.<span>»</span></span></p>

    <p class="MsoPlainText1"><span class="calibre3">«Olmaz.»</span></p>

    <p class="MsoPlainText1"><span><span class="calibre3">«Yalnızca üç gün.»</span></span></p>

    <p class="MsoPlainText1"><span class="calibre3">«Yola devam etmeniz gerek.»</span></p>

    <p class="MsoPlainText1"><span class="calibre3">«İki gün.»</span></p>

    <p class="MsoPlainText1"><span><span class="calibre3">«</span></span><span class="calibre3">Bunlar karım ve oğlum, Kid. Böyle bir şeyi nasıl istersin benden.<span>»</span></span></p>

    <p class="MsoPlainText1"><span class="calibre3">«Bir gün.»</span></p>

    <p class="MsoPlainText1"><span><span class="calibre3">«</span></span><span class="calibre3">Hayır, hayır! Siz...<span>»</span></span></p>

    <p class="MsoPlainText1"><span><span class="calibre3">«</span></span><span class="calibre3">Ama yalnızca bir gün. Kumanyayı idare edebiliriz, hem bakarsın bir geyik de vurabilirim.<span>»</span></span></p>

    <p class="MsoPlainText1"><span><span class="calibre3">«</span></span><span class="calibre3">Yoo olmaz... <span>eh</span>, peki, ama bak yalnızca bir gün, bir dakika bile fazla değil. Ve sakın unutma Kid, beni yapayalnız bırakmayın böyle. Tetiğe şöyle bir asıldın mı, tamam... Anlıyorsun ya? Düşün bir kez, düşün! Kendimden bir parça ve ben onu göremeyeceğim. Çağır Ruth’u buraya gelsin. Vedalaşmak istiyorum onunla... Oğlumuzu düşünmesini, benim ölümümü beklememesini söyleyeceğim. Bunu benim ağzımdan duymazsa belki seninle gitmeyi kabul etmez. Elveda dostum, elveda.<span>»</span></span></p>

    <p class="MsoPlainText1"><span class="calibre3">Kid can çekişen adamın sönmekte olan gururunu ve son titrek sözlerini duymak için iyice eğildi.</span></p>

    <p class="MsoPlainText1"><span><span class="calibre3">«</span></span><span class="calibre3">Kusuruma bakma... Çok üzgünüm... Karmen için... Anlıyorsun ya...<span>»</span></span></p>

    <p class="MsoPlainText1"><span class="calibre3">Malemute Kid, gözü yaşlı Kızılderili kızı kocasıyla baş başa bıraktı, kar ayakkabılarını giydi, tüfeğini koltuğunun altına kıstırarak ormana daldı. Kuzeyin derin acılarına yabancı sayılmazdı ya hiç böylesine zor bir durumda da kalmış değildi şimdiye dek. Aslında basit bir aritmetiksel sorunla karşı karşıyaydı... Ölümü kaçınılmaz bir canlıya karşı, yaşama olasılığı olan üç canlı... Ama yine de bocalıyordu işte. Beş yıldır omuz omuza derede tepede, kamplarda, madenlerde, sellerde, kıtlık dönemlerinde, ölümle burun buruna gelerek sıkı bir arkadaşlık bağı kurmuşlardı aralarında. Bu bağ öylesine sağlamdı ki aralarına ilk girdiği zamanlar Ruth’a karşı için için kıskançlık bile duymuştu. Ama bu bağı kendi elleriyle koparıp atmak zorunda kalmıştı şimdi.</span></p>

    <p class="MsoPlainText1"><span class="calibre3">Bir geyik, yalnızca bir geyik avlayabilmek için dua ediyordu, ama görünüşe bakılırsa tüm hayvanlar çekip gitmiş olmalıydı buralardan. Karanlık basarken bitkin bir durumda sürünerek kampa döndü; eli boş, yüreği sıkıntılıydı. Birden köpeklerin havlayışını ve Ruth’un çığlıklarını işiterek hızını artırdı.</span></p>

    <p class="MsoPlainText1"><span class="calibre3">Kampa geldiğinde, Ruth’u hırlayan köpeklerin arasında buldu, kızın elinde bir balta vardı. Efendilerine karşı ayaklanan hayvanlar yiyeceklere saldırıyordu. Tüfeğin dipçiğini kullanarak o da kavganın arasına daldı. Tüfekle balta bir inip bir kalkıyor, düzenli aralıklarla sakınıyor ya da vuruyor; içlerini kan bürümüş gözler, ağızlardan akan salyalar ve çevik vücutlar parlıyor, insan ile hayvan varılabilecek en acı sonuca bir an önce ulaşabilmek için kıyasıya savaşıyordu. Sonunda köpekler yenik düştü, yaralarını yalayarak ateşten saçılan aydınlığın bir kıyısına çekildiler ve yıldızlara karşı acı acı uludular.</span></p>

    <p class="MsoPlainText1"><span class="calibre3">Ellerinde kalan tütsülenmiş balığın tümünü de yiyip bitirmişlerdi. Şimdi önlerindeki bu iki yüz millik ıssızlıkta yiyecek olarak topu topu iki üç kilo kadar unları kalmıştı. Malemute Kid beyni dağılmış bir köpeğin henüz soğumamış cesedini doğrarken Ruth da kocasının yanına döndü. Ölü hayvanın derisi ve işe yaramaz parçaları kısa bir süre önce aralarında bulunduğu soydaşlarının önüne atıldı; artan parçalar ise özenle bir kenara ayrıldı.</span></p>

    <p class="MsoPlainText1"><span class="calibre3">Sabahleyin yeni yeni terslikler patlak verdi. Köpekler birbirlerini yemeye kalktılar. Öbür hayvanlar hâlâ ölmemiş olan Karmen’in üzerine saldırıp onu yere yıktılar. Öylesine kudurmuşlardı ki kırbaç mırbaç vız geliyordu. Darbelere bana mısın demeden homurdanıyor, havlıyorlardı... <span>kurbanlarının</span> kemiğini, kılını, derisini... <span>en</span> küçük bir parçasını bırakmaksızın her şeyi silip süpürmeden dağılmadılar.</span></p>

    <p class="MsoPlainText1"><span class="calibre3">Malemute Kid, yeniden Tennessee’ye dönen Mason’a kulak verdikten sonra işe koyuldu. Oracıkta bulunan çam ağaçlarından yararlanarak çabuk çabuk çalışmaya başladı. Ruth onun bir gizleme yeri yaptığını gördü; etlerini köpekler ve kurtlar yemesin diye avcılar arasıra böyle gizleme yerleri yaparlardı. Malemute Kid iki bodur çam ağacını tepeleri yere değecek kadar eğmiş, kayışlarla birbirine bağlamıştı. Bu iş bitince sıra köpekleri iki kızağa koşmaya geldi, ancak dayak zoruyla boyun eğdirebildi hayvanlara. Sonra Mason’un sarılı olduğu kürklerin dışında bütün eşyayı kızaklara yükledi. Mason’u örten kürkleri vücuduna sıkıca bağladıktan sonra iki ucunu yere eğik duran çam ağaçlarına tutturdu. Bu durumda bıçağını indirdiği zaman Mason havaya fırlayacaktı.</span></p>

    <p class="MsoPlainText1"><span class="calibre3">Ruth. <span>kocasının</span> son isteğini kendi ağzından işittiği için karşı koymaya kalkmadı. Kızcağız boyun eğme dersini çok iyi bellemişti. Daha çocukken bu yaratıcı efendilerin bir dediğini iki etmemiş, üstelik bütün kadınların onlara boyun eğdiklerine tanık olmuştu, direnmek bir kadının elinden gelmezdi zaten. Kid, acısını dile getirsin diye kocasını öpmesine -oysa kendi kabilesinin töresinde böyle şeyler yoktu- izin verdi, sonra Ruth’u öndeki kızağa götürüp kar ayakkabılarını giymesine yardımcı oldu. Kız kör bir dürtüyle, bilinçdışı bir itilimle kamçıyı kavradı ve köpekleri hayladı. Kid de yeniden kendinden geçen Mason’un yanına döndü; Ruth’un gidişinden sonra epeyce uzun bir süre ateşin başında oturdu, arkadaşının bir an önce ölmesi umuduyla dua ederek bekledi.</span></p>

    <p class="MsoPlainText1"><span class="calibre3">Beyaz Sessizlik’te acılı düşüncelerle başbaşa kalmak hiç de hoş bir şey değildir. Gerçi kederin sessizliği sevecendir, insana kol kanat gerer ve anlaşılmaz sayısız sözlerle avutup bağrına basar adamı; gelgelelim, kurşuni gökyüzü altındaki o buz gibi, berrak ve parlak Beyaz Sessizlik acımasızdır.</span></p>

    <p class="MsoPlainText1"><span class="calibre3">Bir saat geçti, iki saat geçti, adam ölmedi. Öğle üzeri güneş, küçücük bir parçasını bile güney ufkundan göstermeksizin gökyüzüne bir ateş lekesi fırlattı ve fırlatmasıyla da elini eteğini çekmesi bir oldu. Malemute Kid yerinden kalktı, arkadaşının yanma gitti. Uçsuz bucaksız ıssızlığa şöyle bir göz gezdirdi. Beyaz Sessizlik kıs kıs gülüyordu ona <span>sanki,</span> ansızın dehşetli bir korkuya kaptırdı kendini. Keskin bir yaylanma sesi işitildi, Mason havadaki mezarına fırladı, Malemute Kid köpekleri çılgınca haylayarak karların arasından kaçıp gitti.</span></p>

    <p class="MsoPlainText1"></p>
  </div>
</body>
</html>
