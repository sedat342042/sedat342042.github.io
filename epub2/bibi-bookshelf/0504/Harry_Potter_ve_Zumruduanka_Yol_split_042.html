<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Zümrüdüanka Yoldaşlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos2174177" class="calibre1"><span class="calibre2">
</span></p><blockquote class="calibre7"><span class="calibre4">OTUZ  SEKİZİNCİ  BÖLÜM</span><br class="calibre8"/><span class="calibre4">İKİNCİ  SAVAŞ  BAŞLIYOR</span></blockquote><blockquote class="calibre7"><span class="calibre11"><span class="italic"><span class="bold">ADI ANILMAMASl GEREKEN KİŞİ GERİ DÖNDÜ</span></span></span></blockquote><blockquote class="calibre12"><span class="calibre11"><span class="italic">Sihir Bakanı Cornelius Fudge cuma akşamı kısa bir beyanatla, Adı Anılmaması Gereken Kişi'nin ülkeye döndüğünü ve bir kez daha faaliyete geçtiğini açıkladı.</span></span></blockquote><blockquote class="calibre10"><span class="calibre11"><span class="italic">"Kendine Lord diyen büyücünün -eh, kimi kastettiğimi biliyorsunuz- sağ olduğunu ve yeniden aramızda bulunduğunu doğrulamaktan büyük bir üzüntü duyuyorum,” diyen Fudge, gazetecilere hitap ederken yorgun ve telaşlı görünüyordu. “Bundan böyle Bakanlık emrinde çalışmaya karşı olduklarını belli eden Azkaban Ruh Emicileri'nin toplu isyanını da aynı derecede üzüntüyle bildiriyoruz. Ruh Emiciler'in şu sıralarda Lord - Bilmemkim'den emir aldıklarına inanıyoruz.”</span></span></blockquote><blockquote class="calibre10"><span class="calibre11"><span class="italic">"Sihirle uğraşan topluluğa tetikte olmalarını tavsiye ederiz. Bakanlık halen temel ev savunması ve kişisel savunma kılavuzları bastırmaktadır, bunlar önümüzdeki ay bütün büyücü evlerine bedelsiz olarak teslim edilmiş olacak.”</span></span></blockquote><blockquote class="calibre10"><span class="calibre11"><span class="italic">Bakan'ın açıklaması, geçen çarşamba gibi yakın bir tarihe kadar Bakanlık'ın “Kim-Olduğunu-Bilirsin-Sen'in aramızda bir kez daha harekete geçmiş olduğuna ilişkin bu ısrarlı rivayetlerin hiçbir doğru yanı yok” şeklinde temin ettiği sihirle uğraşan topluluk tarafından yılgınlık ve korkuyla karşılandı.</span></span></blockquote><blockquote class="calibre10"><span class="calibre11"><span class="italic">Bakanlık'ın tavır değiştirmesine yol açan olayların ayrıntıları hâlâ belirsiz olmakla birlikte, Adı Anılmaması Gereken Kişi ile (Ölüm Yiyen diye bilinen) seçkin bir mürit grubunun perşembe akşamı Sihir Bakanlığı'na girdikleri sanılıyor.</span></span></blockquote><blockquote class="calibre10"><span class="calibre11"><span class="italic">Hogwarts Cadılık ve Büyücülük Okulu'nun eski görevine dönmüş müdürü, Uluslararası Büyücüler Konfederasyonu'nun eski görevine dönmüş üyesi ve Büyüceşûra'nın eski görevine dönmüş Başbüyücüsü Albus Dıımbledore'a, yorumlarını almak üzere henüz ulaşılamadı. Dumbledore geçtiğimiz yıl boyunca Kim-Olduğunu-Bilirsin-Sen'in, yaygın biçimde umut edildiği ve inanıldığı gibi ölmüş olmadığında ve güç elde etmeye yönelik yeni bir girişim için bir kez daha müritlerini topladığında ısrar etmişti. Bu arada, “Sağ Kalan Çocuk-"</span></span></blockquote><blockquote class="calibre9">"Al bakalım, Harry, seni de bir şekilde işin içine çekeceklerini biliyordum," dedi Hermione, gazetenin üstünden ona bakarak.</blockquote><blockquote class="calibre10">Hastane kanadındaydılar. Harry, Ron'un yatağının ucunda oturuyordu, ikisi de Pazar Postası'nın ön sayfasını okuyan Hermione'yi dinliyorlardı. Ayak bileği Madam Pomfrey tarafından anında düzeltilen Ginny, Hermione'nin yatağının ayak tarafına kıvrılmıştı. Burnu aynı hızla normal boyuna ve biçimine döndürülmüş olan Neville, iki yatak arasındaki bir sandalyedeydi; Dırdırcı'nın son sayısını kapıp onları ziyarete gelmiş olan Luna ise, dergiyi baş aşağı tutmuş okuyor, belli ki Hermione'nin söylediği tek kelimeyi bile duymuyordu.</blockquote><blockquote class="calibre10">"Yine '<span class="italic">sağ kalan çocuk</span>' oldu ama, değil mi?" dedi Ron, asık yüzle. "Artık hayallere kapılmış bir gösterişçi değil, ha?"</blockquote><blockquote class="calibre10">Komodinin üstündeki muazzam yığından bir avuç dolusu Çikolatalı Kurbağa daha aldı, Harry, Ginny ve Neville'e birkaç tane attı ve kendininkinin ambalajını dişleriyle sıyırdı. Kollarının dirsekten aşağı kısmında, beynin dokunaçlarının ona sarıldığı yerlerde hâlâ derin izler vardı. Madam Pomfrey'ye göre, düşünceler hemen hemen her şeyden daha derin yara izleri bırakabilirdi, ama Madam Pomfrey ona bol miktarda Dr. Ubbli'nin Bihaber Merhemi'ni sürmeye başladıktan sonra biraz iyileşme olmuş gibiydi.</blockquote><blockquote class="calibre10">"Evet, sana pek iltifat ediyorlar, Harry," dedi Hermione, yazıyı gözleriyle tarayarak. " '<span class="italic">Hakikatin yalnız sesi... dengesiz olarak görüldü, ama hikâyesinden hiç vazgeçmedi... alaylara ve iftiralara göğüs germek zorunda kaldı...</span>' Hımm," dedi, kaşlarını çatarak, "bakıyorum da, bütün alaylarla iftiraların yine onlardan çıktığını hiç söylemiyorlar..."</blockquote><blockquote class="calibre10">Acıyla yüzünü hafifçe buruşturdu, elini kaburgalarına götürdü. Dolohov'un onun üzerinde kullandığı lanet, büyülü sözleri yüksek sesle söyleyebilse belki daha etkili olacaktı ama, Madam Pomfrey'nin deyişiyle yine de "hatırı sayılır bir hasar"a yol açmıştı. Hermione her gün on ayrı tür iksir alıyor, süratle iyileşiyordu ve hastane kanadından sıkılmıştı bile.</blockquote><blockquote class="calibre10">" '<span class="italic">Kim-Olduğunu-Bilirsin-Sen'in Yönetimi Ele Geçirme Yolunda Son Girişimi</span>', sayfa ikiden dörde kadar, '<span class="italic">Bakanlık Bize Ne Söylemiş Olmalıydı</span>', sayfa beş, '<span class="italic">Niye Kimse Albus Dumbledore'u Dinlemedi</span>', sayfa altıdan sekize kadar, '<span class="italic">Harry Potter'la Özel Söyleşi</span>', sayfa dokuz... Eh," dedi Hermione, gazeteyi katlayıp bir kenara atarak, "onlara yazacak birçok şey çıkmış, orası kesin. Ve Harry'le yapılan o söyleşi de özel falan değil, aylar önce Dırdırcı'da çıkmış olan söyleşi..."</blockquote><blockquote class="calibre10">"Babam onlara sattı," dedi Luna dalgın dalgın, Dırdırcı'nın sayfasını çevirerek. "Çok da iyi para aldı, onun için bu yaz İsveç'e bir keşif gezisi düzenleyeceğiz, bir Buruşuk-Boynuzlu Hırgür yakalayabilir miyiz diye."</blockquote><blockquote class="calibre10">Hermione bir an kendi kendisiyle mücadele eder gibi göründü, sonra, "Kulağa çok hoş geliyor," dedi.</blockquote><blockquote class="calibre10">Ginny, Harry'le göz göze geldi ve sırıtarak hemen gözlerini kaçırdı.</blockquote><blockquote class="calibre10">"Ee, neyse," dedi Hermione, oturduğu yerde biraz daha doğrulup yine yüzünü buruşturarak, "okulda neler oluyor?"</blockquote><blockquote class="calibre10">"Ne olsun, Flitwick, Fred'le George'un bataklığını kaldırdı," dedi Ginny, "yaklaşık üç saniyede. Ama pencerenin altında minik bir parçasını bırakıp iplerle çevreledi–"</blockquote><blockquote class="calibre10">"Neden?" dedi Hermione, şaşırmış görünüyordu.</blockquote><blockquote class="calibre10">"Haa, gerçekten iyi bir sihir olduğunu söylüyor sadece," dedi Ginny, omuz silkti.</blockquote><blockquote class="calibre10">Ron, ağzı çikolatayla dolu, "Sanırım onu Fred ve George'a bir anıt olarak bıraktı," dedi. "Bütün bunları bana onlar yolladı, biliyor musun?" dedi Harry'ye, yanındaki küçük Kurbağa dağını işaret ederek. "Şaka dükkânından iyi para kazanıyorlar herhalde, değil mi?"</blockquote><blockquote class="calibre10">Hermione'nin yüzünde onaylamaz bir ifade belirdi. Sonra, "Yani artık Dumbledore döndü diye bütün dertler sona mı erdi?" diye sordu.</blockquote><blockquote class="calibre10">"Evet," dedi Neville, "her şey normale döndü."</blockquote><blockquote class="calibre10">"Filch de mutludur herhalde, değil mi?" diye sordu Ron, üzerinde Dumbledore'un olduğu bir Çikolatalı Kurbağa Kartı'nı sürahisine dayayarak.</blockquote><blockquote class="calibre10">"Hiç de değil," dedi Ginny. "Aslında çok ama çok perişan..." Sesini iyice alçaltarak, "Umbridge'in, Hogwarts'ın başına gelmiş en iyi şey olduğunu söyleyip duruyor," diye fısıldadı.</blockquote><blockquote class="calibre10">Altısı birden dönüp baktılar. Profesör Umbridge karşılarındaki yatakta yatmış, tavana bakıyordu. Dumbledore onu atadamlardan kurtarmak için tek başına Orman'a dalmıştı; nasıl yaptığını -nasıl olup da burnu bile kanamadan, ağaçların arasından Umbridge'i yarı taşıyarak çıktığını- kimse bilmiyordu; Umbridge biliyorsa eğer, kesinlikle söylemiyordu. Şatoya döndü döneli, onların bildiği kadarıyla, tek kelime bile etmemişti. Üstelik kimse nesi olduğunu da bilmiyordu. Genelde çok düzgün olan fare rengi saçları darmadağındı ve içlerinde hâlâ sürgünlerle yapraklar vardı ama, onun dışında hayli yarasız beresiz görünüyordu.</blockquote><blockquote class="calibre10">"Madam Pomfrey onun sadece şokta olduğunu söylüyor," diye fısıldadı Hermione.</blockquote><blockquote class="calibre10">"Surat asıyor demek daha doğru," dedi Ginny.</blockquote><blockquote class="calibre10">"Evet, şöyle yaparsan yaşam belirtisi gösteriyor," dedi Ron ve diliyle hafif dıgıdık dıgıdık sesleri çıkardı. Umbridge bir anda dimdik oturdu, deli gibi etrafa bakındı.</blockquote><blockquote class="calibre10">"Bir sorun mu var, Profesör?" diye seslendi Madam Pomfrey, başını odasının kapısından uzatarak.</blockquote><blockquote class="calibre10">"Hayır... hayır..." dedi Umbridge, yeniden yastıklarına gömüldü. "Hayır, rüya gördüm herhalde..."</blockquote><blockquote class="calibre10">Hermione ve Ginny, kahkahaları duyulmasın diye yüzlerini yatak çarşaflarına gömdüler.</blockquote><blockquote class="calibre10">Hermione biraz kendine gelir gibi olunca, "Atadam dedik de, şimdi Kehanet öğretmeni kim? Firenze kalıyor mu?" diye sordu.</blockquote><blockquote class="calibre10">"Mecburen," dedi Harry, "öteki atadamlar onu geri almaz, değil mi?"</blockquote><blockquote class="calibre10">"Anlaşılan o da, Trelawney de ders verecek," dedi Ginny.</blockquote><blockquote class="calibre10">On dördüncü Kurbağa'sını çiğneyen Ron, "Bahse girerim ki Dumbledore, keşke Trelawney'den bütün bütüne kurtulmuş olsaydım, diyordur," dedi. "Ha, bana sorarsanız ders tamamen gereksiz, Firenze de daha iyi sayılmaz..."</blockquote><blockquote class="calibre10">"Bunu nasıl söylersin?" diye sordu Hermione. "Tam da gerçek kehanetlerin olduğunu öğrenmişken?"</blockquote><blockquote class="calibre10">Harry'nin kalbi hızla çarpmaya başladı. Ron'a da, Hermione'ye de, başka hiç kimseye de kehanetin ne içerdiğini anlatmamıştı. Neville onlara, Ölüm Odası'nda Harry onu basamaklardan yukarı çekerken kehanetin kırıldığını söylemişti, Harry de henüz bu izlenimi düzeltmemişti. Onlara, ya katil ya kurban olacağını, başka bir yolu olmadığını söylediğinde yüzlerindeki ifadeyi görmeye hazır değildi...</blockquote><blockquote class="calibre10">"Kırılması yazık," dedi Hermione yavaşça, başını iki yana sallayarak.</blockquote><blockquote class="calibre10">"Evet, öyle," dedi Ron. "Ama hiç değilse, Kim-Olduğunu-Bilirsin-Sen de içinde ne olduğunu hiç öğrenemedi - nereye gidiyorsun?" diye ekledi, Harry ayağa kalkınca hem şaşırıp hem hayal kırıklığına uğrayarak.</blockquote><blockquote class="calibre10">"Şey - Hagrid'e," dedi Harry. "Biliyorsun, henüz döndü, ben de gidip onu görmeye ve sizin ikinizin nasıl olduğunuzu söylemeye söz verdim."</blockquote><blockquote class="calibre10">"Ha, peki öyleyse," dedi Ron somurtarak; yatakhane penceresinden, ilerideki parlak mavi gökyüzü parçasına baktı. "Keşke biz de gelebilseydik."</blockquote><blockquote class="calibre10">Harry koğuşun öbür ucuna doğru yürürken, Hermione, "Ona bizden selam söyle!" diye seslendi. "Ve sor bakalım, ne haber varmış... küçük dostundan!"</blockquote><blockquote class="calibre10">Harry yatakhaneden çıkarken, duyduğunu ve anladığını göstermek için elini salladı.</blockquote><blockquote class="calibre10">Şato bir pazar günü için bile çok sessiz görünüyordu. Besbelli herkes güneş içindeki araziye çıkmış, sınavların sona ermesinin ve ders yılının son günlerini ders tekrarı ya da ev ödevi derdi olmaksızın geçirmenin keyfini çıkarıyordu. Harry boş koridorda ağır ağır yürüdü, geçerken pencerelerden dışarı baktı; Quidditch sahasının üzerinde avare avare uçan insanları görüyordu, bir de gölde dev mürekkepbalığı eşliğinde yüzen iki öğrenciyi.</blockquote><blockquote class="calibre10">İnsanlarla birlikte olmayı isteyip istemediğine karar vermek ona zor geliyordu; birileriyle olduğu zaman uzaklaşmak istiyordu, yalnız olduğu zaman da yanında birilerinin olmasını. Ama döndüğünden beri onunla hiç doğru dürüst konuşmadığı için, gidip Hagrid'i sahiden ziyaret etmesi gerektiğini düşünmüştü...</blockquote><blockquote class="calibre10">Harry tam Giriş Salonu'nun son mermer basamağından inmişti ki, Malfoy, Crabbe ve Goyle sağdan, Slytherin Ortak Salonu'na giden bir kapıdan çıktılar. Harry olduğu yerde kalakaldı; Malfoy ve diğerleri de. Açık ön kapıdan geçerek araziden salona gelen çığlıklar, kahkahalar ve şıpırtılardan başka ses yoktu içeride.</blockquote><blockquote class="calibre10">Malfoy etrafına bakındı -Harry onun öğretmen var mı diye kontrol ettiğini biliyordu- sonra Harry'ye baktı ve alçak sesle, "Sen öldün, Potter," dedi.</blockquote><blockquote class="calibre10">Harry kaşlarını kaldırdı.</blockquote><blockquote class="calibre10">"Komik," dedi, "insan da artık ortada dolaşamayacağımı sanır..."</blockquote><blockquote class="calibre10">Malfoy'u hiç bu kadar kızgın görmemişti; onun solgun, sivri yüzünün çılgın bir öfkeyle kasılmasından bir tür kayıtsız tatmin hissi duydu.</blockquote><blockquote class="calibre10">"Ödeyeceksin," dedi Malfoy, fısıltıdan biraz daha yüksek bir sesle. "Babama yaptıklarının bedelini sana ben ödeteceğim..."</blockquote><blockquote class="calibre10">"Ay, bak şimdi ödüm patladı," dedi Harry alaycı alaycı. "Herhalde sizin üçünüzle kıyaslanınca Lord Voldemort ısınma idmanıydı sadece, ha - n'oldu?" diye ekledi, Malfoy, Crabbe ve Goyle'un bu adı duyup eli ayağı tutmaz hale geldiğini görünce. "Babanın arkadaşı değil mi yoksa? Ondan korkmuyorsun, değil mi?"</blockquote><blockquote class="calibre10">"Kendini çok büyük bir adam sanıyorsun, Potter," dedi Malfoy, iki yanında Crabbe ve Goyle'la ona yaklaşırken. "Sen dur. Hakkından geleceğim. Babamı hapse koyamazsın -"</blockquote><blockquote class="calibre10">"Ben koydum sanıyordum," dedi Harry.</blockquote><blockquote class="calibre10">"Ruh Emiciler Azkaban'ı terk etti," dedi Malfoy usulca. "Babamla diğerleri göz açıp kapayana kadar çıkar..."</blockquote><blockquote class="calibre10">"Evet, çıkacaklar sanırım," dedi Harry. "Yine de, hiç değilse herkes ne aşağılık adamlar olduklarını biliyor artık–"</blockquote><blockquote class="calibre10">Malfoy'un eli hızla asasına gitti, ama Harry ona göre çok çabuktu; Malfoy'un parmakları daha cüppesinin cebine girmeden kendi asasını çekmişti bile.</blockquote><blockquote class="calibre10">"Potter!"</blockquote><blockquote class="calibre10">Ses, Giriş Salonu'nda çınladı. Snape odasına inen merdivende belirmişti; Harry onu görünce, Malfoy'a duyduğunun çok ötesinde bir nefret dalgası hissetti içinde... Dumbledore ne derse desin, Snape'i asla bağışlamayacaktı... asla...</blockquote><blockquote class="calibre10">"Ne yapıyorsun, Potter?" dedi Snape, her zamanki gibi soğuk bir edayla, dördüne doğru yürüyerek.</blockquote><blockquote class="calibre10">Harry ateşli ateşli, "Malfoy'a ne lanet yapsam diye karar vermeye çalışıyorum, efendim," dedi.</blockquote><blockquote class="calibre10">Snape gözlerini dikip ona baktı.</blockquote><blockquote class="calibre10">"O asayı hemen kaldır," dedi ters ters. "Gryffindor'dan on puan -"</blockquote><blockquote class="calibre10">Snape, duvardaki devasa kum saatlerine doğru baktı ve alayla gülümsedi.</blockquote><blockquote class="calibre10">"Aa. Görüyorum ki Gryffindor kum saatinde artık alacak puan kalmamış. Bu durumda, Potter, yapılacak tek şey -"</blockquote><blockquote class="calibre10">"Eklemek mi?"</blockquote><blockquote class="calibre10">Profesör McGonagall az önce taş basamaklardan topallaya topallaya şatoya girmişti; bir elinde ekose bir heybe taşıyor, diğeriyle de bir bastona bütün ağırlığını vererek dayanıyordu ama, bunun dışında hayli iyi görünüyordu.</blockquote><blockquote class="calibre10">"Profesör McGonagall!" dedi Snape, ona doğru yürüdü. "St. Mungo'dan çıktınız demek!"</blockquote><blockquote class="calibre10">"Evet, Profesör Snape," dedi Profesör McGonagall, seyahat pelerinini omuzlarından atarak. "Turp gibiyim. Siz ikiniz - Crabbe - Goyle -"</blockquote><blockquote class="calibre10">Eliyle onları otoriter bir edayla çağırdı, onlar da koca ayaklarını sürüyerek hantal hantal geldiler.</blockquote><blockquote class="calibre10">"Alın," dedi Profesör McGonagall, heybesini Crabbe'nin, pelerinini de Goyle'un göğsüne doğru fırlattı, "bunları benim için odama çıkarın."</blockquote><blockquote class="calibre10">Döndüler ve mermer merdivenden yukarı langır lungur uzaklaştılar.</blockquote><blockquote class="calibre10">"Pekâlâ," dedi Profesör McGonagall, duvardaki kum saatlerine bakarak. "Evet, bence Potter ve arkadaşları dünyayı Kim-Olduğunu-Bilirsin-Sen'in dönüşü konusunda uyardıkları için adam başı ellişer puan almalı! Ne dersiniz, Profesör Snape?"</blockquote><blockquote class="calibre10">"Ne?" dedi Snape hemen, oysa Harry onun söyleneni gayet iyi duyduğunu biliyordu. "Ha - şey - sanırım..."</blockquote><blockquote class="calibre10">"Yani Potter, iki Weasley, Longbottom ve Miss Granger için ellişer puan," dedi Profesör McGonagall. O konuşurken, Gryffindor'un kum saatinin alt bölümüne bir yakut sağanağı yağdı. "Ah - elli puan da Miss Lovegood için sanırım," diye ekledi, birkaç safir de Ravenclaw'ın saatine düştü. "Şimdi, Mr. Potter'dan on puan almak istemiştiniz sanırım, Profesör Snape - işte bu..."</blockquote><blockquote class="calibre10">Birkaç yakut üst bölüme kaymış, aşağıda yine de makul bir miktar bırakmıştı.</blockquote><blockquote class="calibre10">"Ee, Potter, Malfoy, sanırım böyle harika bir günde dışarıda olmanız gerek," diye devam etti Profesör McGonagall, canlı bir edayla.</blockquote><blockquote class="calibre10">Harry ona sözünü tekrarlatmadı; asasını cüppesinin içine tıkıp, Snape ile Malfoy'a tek bir bakış atmadan dosdoğru ön kapıya yöneldi.</blockquote><blockquote class="calibre10">Çimenlikten Hagrid'in kulübesine yürürken, üzerinde güneşin yakıcı sıcaklığını hissetti. Çimenlerde uzanmış güneş banyosu yapan, konuşan, Pazar Postası'nı okuyan ve tatlı yiyen öğrenciler, o geçerken başlarını kaldırıp baktılar; kimi ona seslendi ya da el salladı, belli ki gazete gibi onlar da, Harry'nin bir tür kahraman olduğuna karar verdiklerini gösterme hevesindeydiler. Harry onlara bir şey demedi. Üç gün önce olanların ne kadarını bildikleri hakkında hiçbir fikri yoktu, ama şimdiye kadar sorulardan kaçınmıştı, böyle kalmasını da tercih ediyordu.</blockquote><blockquote class="calibre10">Hagrid'in kulübesinin kapısına vurduğunda, önce onu dışarıda sandı, ama sonra Fang köşeyi dönüp koşarak geldi, coşkulu karşılamasıyla az daha onu yere yıkıyordu. Anlaşılan Hagrid arka bahçesinde çalıfasulyesi topluyordu.</blockquote><blockquote class="calibre10">Harry çite yaklaşınca, "Vay, Harry!" dedi, ağzı kulaklarında. "Gel içeri, gel, bir fincan karahindiba suyu içelim...”</blockquote><blockquote class="calibre10">"İşler nasıl?" diye sordu Hagrid, birer bardak buzlu karahindiba suyuyla onun tahta masasına yerleştikleri zaman. "Sen - şey - iyisin, ha?"</blockquote><blockquote class="calibre10">Harry, Hagrid'in yüzündeki kaygılı ifadeden, onun fiziksel iyilikten söz etmediğini anladı.</blockquote><blockquote class="calibre10">"İyiyim," dedi çabucak, çünkü Hagrid'in aklında ne olduğunu biliyordu ve o konuyu tartışmaya dayanamazdı. "Ee, neredeydin bakalım?"</blockquote><blockquote class="calibre10">"Dağlarda saklanıyordum," dedi Hagrid. "Bir mağarada, tıpkı Sirius'un yaptığı gibi, hani -"</blockquote><blockquote class="calibre10">Hagrid sustu, gürültüyle boğazını temizledi, Harry'ye baktı ve koca bir yudum karahindiba suyu içti.</blockquote><blockquote class="calibre10">"Neyse, döndüm işte," dedi dermansızca.</blockquote><blockquote class="calibre10">"Sen - sen daha iyi görünüyorsun," dedi Harry, konuşmayı Sirius'tan uzak tutmaya kararlıydı.</blockquote><blockquote class="calibre10">"Ne?" dedi Hagrid, koca elini kaldırıp yüzünü yokladı. "Ha - ha evet. Eh, Grawpi şimdi çok daha iyi davranıyor, çok daha iyi. Geri gelince beni gördüğüne bayağı memnun oldu, doğruyu söyleyecek olursak. İyi çocuk aslında... ona şöyle bir hanım arkadaş bakınsam diye düşünüyordum..."</blockquote><blockquote class="calibre10">Harry normalde hemen Hagrid'i bu fikirden vazgeçirmeye çalışırdı; Orman'a, büyük bir ihtimalle Grawp'tan daha vahşi ve daha gaddar ikinci bir devin yerleşme fikri resmen korkutucuydu, ama bu konuyu tartışmak için gerekli enerjiyi toparlayamadı. Yine yalnız olmayı istemeye başlamıştı, bir an önce kalkabilmek için karahindiba suyundan koca yudumlar alıp bardağının yarısını boşalttı.</blockquote><blockquote class="calibre10">"Artık herkes doğruyu söylediğini biliyor, Harry," dedi Hagrid usulca ve beklenmedik bir şekilde. "Bu daha iyi olmalı, değil mi?"</blockquote><blockquote class="calibre10">Harry omuz silkti.</blockquote><blockquote class="calibre10">"Bak..." Hagrid masanın üstünden ona doğru eğildi. "Sirius'u senden daha uzun süredir tanırdım... bir savaşta öldü, böyle gitmek isterdi -"</blockquote><blockquote class="calibre10">"Hiçbir şekilde gitmek istemezdi!" dedi Harry kızgınlıkla.</blockquote><blockquote class="calibre10">Hagrid uzun ve kabarık saçlı kocaman kafasını eğdi.</blockquote><blockquote class="calibre10">"Hayır, sanırım istemezdi," dedi usulca. "Ama yine de, Harry... o hiçbir zaman evde oturup dövüşmeyi başkalarına bırakan biri olmadı. Yardım etmeye gitmeseydi eğer, buna dayanamazdı -"</blockquote><blockquote class="calibre10">Harry sıçrayıp ayağa kalktı.</blockquote><blockquote class="calibre10">"Hastane kanadında Ron ve Hermione'yi ziyaret etmem gerek," dedi mekanik bir şekilde.</blockquote><blockquote class="calibre10">"Aa," dedi Hagrid, hayli üzülmüş görünüyordu. "Ha... peki öyleyse, Harry... kendine iyi bak, yine uğra, eğer -'</blockquote><blockquote class="calibre10">"Tamam... olur..."</blockquote><blockquote class="calibre10">Harry son hızla kapıya gitti, çekip açtı; daha Hagrid vedalaşmayı bitiremeden yeniden güneşe çıkmıştı ve çimenlikte yürüyordu. O geçerken insanlar yine ona seslendiler. Birkaç saniye gözlerini yumdu, hepsinin yok olmasını diledi, gözlerini açsa da kendini bomboş arazide bulsaydı keşke...</blockquote><blockquote class="calibre10">Birkaç gün önce, sınavları tamamlanmadan ve Voldemort'un zihnine yerleştirdiği imgeyi görmeden önce, büyücülük âleminin onun gerçeği söylediğini bilmesi için, Voldemort'un döndüğüne inanması için ve yalancı ya da deli olmadığını anlaması için hemen hemen her şeyini verirdi. Oysa şimdi...</blockquote><blockquote class="calibre10">Gölün etrafında biraz yürüdü, sonra da sık çalıların arkasında, geçenlerin gözlerinden uzakta, gölün kıyısına oturdu ve ışıldayan suya bakarak düşündü...</blockquote><blockquote class="calibre10">Belki de yalnız kalmak istemesinin nedeni, Dumbledore'la konuştuğundan beri kendini herkesten tecrit edilmiş hissetmesiydi. Görünmez bir engel onu dünyanın geri kalanından ayırıyordu. O, damgalı bir adamdı - hep öyle olmuştu. Sadece, daha önce bunun ne anlama geldiğini anlamamıştı, o kadar...</blockquote><blockquote class="calibre10">Ama burada gölün kıyısında otururken, kederin korkunç yükü üzerine çökmüşken, Sirius'un kaybı içinde böyle hassas ve tazeyken, büyük bir korku duyamıyordu. Hava güneşliydi, çevresindeki arazi gülen insanlarla doluydu... Kendini onlardan, farklı bir ırka aitmiş gibi uzak hissettiği halde, buracıkta otururken, hayatının ya cinayet içereceğine ya da cinayetle sonlanacağına inanmak yine de çok zordu...</blockquote><blockquote class="calibre10">Uzun süre orada oturdu, suya baktı, vaftiz babasını düşünmemeye ya da Sirius'un bir seferinde yüz Ruh Emici'yi püskürtmeye çalışırken tam burada, karşı kıyıda yere yığıldığını hatırlamamaya çalıştı...</blockquote><blockquote class="calibre10">Üşüdüğünün farkına varmadan önce güneş batmıştı. Ayağa kalktı ve yüzünü cüppesinin yenine silerek şatoya döndü.</blockquote><blockquote class="calibre7">*****</blockquote><blockquote class="calibre9">Ron ve Hermione, ders yılının sona ermesinden üç gün önce hastaneden tamamen iyileşmiş olarak çıktılar. Hermione, Sirius hakkında konuşmak isteme sinyalleri veriyordu, ama Ron, Hermione onun adını her ağzına alışında "şişşt" sesleri çıkarma eğilimi gösteriyordu. Harry vaftiz babası hakkında konuşmak isteyip istemediğinden hâlâ emin değildi; istekleri ruh haline göre değişiyordu. Ama bir tek şey biliyordu: O anda kendini ne kadar mutsuz hissetse de, birkaç gün sonra Privet Drive Dört Numara'ya döndüğü zaman Hogwarts'ı çok özleyecekti. Neden her yaz oraya dönmesi gerektiğini şimdi anlamıştı, ama yine de bu konuda kendini daha iyi hissetmiyordu. Hatta dönmekten hiç bu kadar korkmamıştı.</blockquote><blockquote class="calibre10">Profesör Umbridge ders yılının sona ermesinden bir gün önce Hogwarts'tan ayrıldı. Görülmemek amacıyla, hastane kanadından akşam yemeği saatinde gizlice çıkmıştı anlaşılan. Ama ne yazık ki yolda Peeves'le karşılaştı; Peeves de, Fred'in ona tembih ettiği gibi davranma konusundaki bu son fırsatı kaçırmayıp Umbridge'i neşeyle şatodan kovaladı, sırasıyla bir baston, bir de tebeşir dolu çorapla onu patakladı. Umbridge'in patikadan aşağı doğru koşarak gidişini izlemek için birçok öğrenci Giriş Salonu'na doluştu, bina başkanları da yarım ağızla onları engellemeye çalıştılar. Hatta Profesör McGonagall birkaç cılız azardan sonra öğretmenler masasındaki koltuğuna yeniden oturdu ve açık seçik duyulan bir sesle, bastonunu Peeves ödünç aldığı için kendisinin de Umbridge'in arkasından sevinç naraları atarak koşamadığına üzüldüğünü söyledi.</blockquote><blockquote class="calibre10">Okuldaki son akşamları geldi; çoğu kişi sandığını hazırlamıştı, ders yılı sonu şöleni için aşağı iniyorlardı, ama Harry daha eşyalarını toplamaya başlamamıştı bile.</blockquote><blockquote class="calibre10">"Aman, yarın yaparsın!" dedi Ron, yatakhanenin kapısında beklerken. "Hadi ama, açlıktan ölüyorum."</blockquote><blockquote class="calibre10">"Geç kalmam... bak, sen önden gitsene..."</blockquote><blockquote class="calibre10">Ama yatakhane kapısı Ron'un ardından kapanınca, Harry sandığını hazırlama işini hızlandırmak için en ufak çabada bulunmadı. Yapmak istediği son şey, Yılsonu Şöleni'ne katılmaktı. Dumbledore'un, konuşmasında ondan söz edeceğinden endişeleniyordu. Voldemort'un dönüşünden söz edeceği kesindi; ne de olsa, geçen yıl da bu konuda konuşmuştu...</blockquote><blockquote class="calibre10">Harry, sandığının en dibindeki buruş buruş cüppeleri dışarı çıkarıp, katlanmış olanlara yer açtı. Bunu yaparken, sandığın bir köşesinde duran, kötü ambalajlanmış bir paket dikkatini çekti. Orada ne işi olduğunu bilemiyordu. Eğildi, onu spor ayakkabılarının altından çıkardı ve inceledi.</blockquote><blockquote class="calibre10">Ne olduğunu birkaç saniye içinde anladı. Sirius bunu ona, Grimmauld Meydanı On İki Numara'nın ön kapısından çıkmadan önce vermişti. "Eğer bana ihtiyacın olursa, bunu kullanmanı istiyorum, tamam mı?"</blockquote><blockquote class="calibre10">Harry yatağına çöktü ve paketi açtı. İçinden küçük, kare şeklinde bir ayna düştü. Eski görünüyordu; kesinlikle pisti. Harry onu yüzüne tuttu ve kendi yansımasının ona baktığını gördü.</blockquote><blockquote class="calibre10">Aynanın tersini çevirdi. Orada, arkada, Sirius'un elle yazdığı bir not vardı.</blockquote><blockquote class="calibre9"><span class="calibre11"><span class="italic">Bu, iki yönlü bir aynadır, diğeri bende. Eğer benimle konuşman gerekirse, içine adımı söyle, yeter; sen benim aynamda görünürsün, ben de seninkinde konuşabilirim. James ve ben bunları, ayrı yerlerde cezaya bırakıldığımızda kullanırdık.</span></span></blockquote><blockquote class="calibre9">Harry'nin kalbi deli gibi çarpmaya başladı. Ölmüş annesiyle babasını dört yıl önce Kelid Aynası'nda görüşünü hatırladı. Sirius'la yeniden konuşabilecekti, hemen şimdi, biliyordu bunu -</blockquote><blockquote class="calibre10">Orada başka kimse bulunmadığından emin olmak için etrafına baktı, yatakhane boştu. Yeniden aynaya baktı, onu titreyen ellerle yüzünün önüne getirdi, yüksek sesle ve net bir şekilde, "Sirius," dedi.</blockquote><blockquote class="calibre10">Nefesi, camın yüzeyini buğuladı. Aynayı daha da yakına tuttu, içini bir heyecan kaplamıştı, ama sisin arasından ona bakıp kırpışan gözler, kesinlikle kendi gözleriydi.</blockquote><blockquote class="calibre10">Aynayı silip temizledi ve, her hece odada açıkça çınlayacak şekilde, bir daha söyledi:</blockquote><blockquote class="calibre10">"Sirius Black!"</blockquote><blockquote class="calibre10">Hiçbir şey olmadı. Aynadan bakan, hayal kırıklığına uğramış yüz, hâlâ kesinlikle kendi yüzüydü...</blockquote><blockquote class="calibre10">Sirius kemerden geçerken aynası yanında yoktu, dedi Harry'nin başının içindeki küçük bir ses. Onun için işlemiyor...</blockquote><blockquote class="calibre10">Harry bir an hiç kımıldamadı, sonra aynayı sandığa fırlattı, ayna parçalandı. Pırıl pırıl, upuzun bir dakika boyunca, Sirius'u göreceğine, onunla yeniden konuşacağına inanmıştı...</blockquote><blockquote class="calibre10">Hayal kırıklığı boğazını yakıyordu; ayağa kalkıp öteberisini sandığa, kırık aynanın üstüne karmakarışık halde atmaya koyuldu.</blockquote><blockquote class="calibre10">Derken aklına bir fikir geldi... aynadan daha iyi bir fikir... çok daha büyük, daha önemli bir fikir... nasıl olmuştu da daha önce hiç düşünmemişti bunu - neden hiç sormamıştı?</blockquote><blockquote class="calibre10">Yatakhaneden dışarı ok gibi fırlamış, sarmal merdivenden iniyor, koşarken duvarlara çarpıyor, ama bunun farkına bile varmıyordu; boş Ortak Salon'dan ve portre deliğinden hızla geçti, koridora çıktı; arkasından seslenen Şişman Hanım'ı da duymazdan geldi: "Şölenin başlamak üzere olduğunu biliyorsun, değil mi, acele etmezsen yetişemeyeceksin!"</blockquote><blockquote class="calibre10">Ama Harry'nin şölene gitmeye hiç niyeti yoktu...</blockquote><blockquote class="calibre10">Burası ihtiyacın olmadığı zaman ağzına kadar hayaletle doluyken, şimdi nasıl oluyordu da...</blockquote><blockquote class="calibre10">Merdivenlerden aşağı koştu, koridorları aştı, sağ ya da ölü kimseye rastlamadı. Belli ki hepsi Büyük Salon'daydi. Tılsım sınıfının dışında durakladı, hızlı hızlı soluyarak, üzüntü içinde, şölenin sona ermesini beklemek zorunda kalacağını düşündü...</blockquote><blockquote class="calibre10">Ama tam umudunu kesmek üzereyken onu gördü - koridorun sonunda kayarcasına ilerleyen yarı şeffaf biri.</blockquote><blockquote class="calibre10">"Hey - hey, Nick! NICK!"</blockquote><blockquote class="calibre10">Hayalet başını duvardan çıkardı, Sir Nicholas de Mimsy-Porpington'ın şık, tüylü şapkası ve tehlikeli bir şekilde sallanan kafası göründü.</blockquote><blockquote class="calibre10">"İyi akşamlar," dedi, vücudunun geri kalanını da taş duvarın içinden çekip Harry'ye gülümseyerek. "Arkada kalan tek kişi ben değilim demek ki. Ama" içini çekti, "çok farklı bir anlamda tabii..."</blockquote><blockquote class="calibre10">"Nick, sana bir şey sorabilir miyim?"</blockquote><blockquote class="calibre10">Neredeyse Kafasız Nick, belli ki kendine düşünme vakti tanımak için bir parmağını boynundaki kolalı farbalaya sokar ve çekip biraz daha düzeltirken, yüzünden çok tuhaf bir ifade geçti. Ancak, kısmen kopmuş boynu bütün bütün kopacakmış gibi görününce, vazgeçti.</blockquote><blockquote class="calibre10">"Şey - şimdi mi, Harry?" dedi Nick, rahatı kaçmış gibi. "Şölenden sonraya kadar bekleyemez mi?"</blockquote><blockquote class="calibre10">"Hayır - Nick - lütfen," dedi Harry. "Gerçekten seninle konuşmam gerek. Şuraya girelim mi?"</blockquote><blockquote class="calibre10">Harry en yakındaki sınıfın kapısını açtı ve Neredeyse Kafasız Nick içini çekti.</blockquote><blockquote class="calibre10">"Ee, pekâlâ," dedi, boyun eğmiş görünerek. "Beklemiyordum diyemem."</blockquote><blockquote class="calibre10">Harry kapıyı onun için açık tutuyordu, ama Nick duvarın içinden süzüldü.</blockquote><blockquote class="calibre10">"Neyi bekliyordun?" diye sordu Harry, kapıyı kapatırken.</blockquote><blockquote class="calibre10">"Senin gelip beni bulmanı," dedi Nick, şimdi pencereye doğru kaymıştı ve karanlığın çöktüğü araziye bakıyordu. "Olur bazen... birisi bir... kayba uğrarsa."</blockquote><blockquote class="calibre10">"Eh," dedi Harry, caydırılmayı reddederek. "Haklısın, ben - ben seni bulmaya geldim."</blockquote><blockquote class="calibre10">Nick hiçbir şey demedi.</blockquote><blockquote class="calibre10">"Şöyle -" dedi Harry, durumu umduğundan çok daha acayip buluyordu, "şöyle ki - sen ölüsün. Ama hâlâ buradasın, değil mi?"</blockquote><blockquote class="calibre10">Nick içini çekti ve araziye bakmayı sürdürdü.</blockquote><blockquote class="calibre10">"Doğru ama, değil mi?" diye onu zorladı Harry. "Öldün ama, seninle konuşuyorum... Hogwarts'ta yürüyüp dolaşabiliyorsun falan, değil mi?"</blockquote><blockquote class="calibre10">"Evet," dedi Neredeyse Kafasız Nick usulca. "Yürüyorum ve konuşuyorum, evet."</blockquote><blockquote class="calibre10">"Yani, geri geldin, değil mi?" dedi Harry ısrarla. "İnsanlar geri gelebilir, ha? Hayalet olarak. Tamamen yok olmaları gerekmez. Değil mi?" diye ekledi sabırsızlıkla, Nick hiçbir şey söylememeyi sürdürünce.</blockquote><blockquote class="calibre10">Neredeyse Kafasız Nick durakladı, sonra, "Herkes hayalet olarak geri gelemez," dedi.</blockquote><blockquote class="calibre10">"Ne demek istiyorsun?" diye sordu Harry hemen.</blockquote><blockquote class="calibre10">"Sadece... sadece büyücüler."</blockquote><blockquote class="calibre10">"Ha," dedi Harry, içi rahatladığı için az daha bir kahkaha atacaktı. "Eh, mesele yok demek, sorduğum kişi de bir büyücü. Geri gelebilir yani, değil mi?"</blockquote><blockquote class="calibre10">Nick, pencereye arkasını döndü ve yaslı bir şekilde Harry'ye baktı.</blockquote><blockquote class="calibre10">"Geri gelmeyecek."</blockquote><blockquote class="calibre10">"Kim?"</blockquote><blockquote class="calibre10">"Sirius Black," dedi Nick.</blockquote><blockquote class="calibre10">"Ama sen geldin!" dedi Harry hiddetle. "Sen geldin - ölmüştün, ama yok olmadın -"</blockquote><blockquote class="calibre10">"Büyücüler dünyada kendilerinin bir suretini bırakabilirler, bir zamanlar canlı olarak dolaştıkları yerlerde solgunca yürümek için," dedi Nick perişan halde. "Ama pek az büyücü bu yolu seçmiştir."</blockquote><blockquote class="calibre10">"Neden olmasın?" dedi Harry. "Neyse - fark etmez. Sirius bunun sıradışı olmasına aldırmaz, geri gelir, biliyorum!"</blockquote><blockquote class="calibre10">Harry'nin inancı o kadar kuvvetliydi ki, kapıyı kontrol etmek için resmen başını çevirdi ve bir an için Sirius'un, inci beyazı ve şeffaf halde ama mutlulukla gülerek, kapıdan geçip ona doğru yürüdüğünü göreceğinden emin oldu.</blockquote><blockquote class="calibre10">"Geri gelmeyecek," diye tekrarladı Nick. "O... devam etmiş olacak."</blockquote><blockquote class="calibre10">"Ne demek istiyorsun, '<span class="italic">devam etmiş</span>' ?" dedi Harry hemen. "Nereye devam etmiş? Dinle - öldüğün zaman ne oluyor ki zaten? Nereye gidiyorsun? Niye herkes geri gelmiyor? Niye burası hayaletle dolu değil? Niye -?"</blockquote><blockquote class="calibre10">"Cevap veremem," dedi Nick.</blockquote><blockquote class="calibre10">"Sen ölüsün, değil mi?" dedi Harry kızgınlıkla. "Senden iyi kim cevap verebilir?"</blockquote><blockquote class="calibre10">"Ölmekten korkuyordum," dedi Nick usulca. "Arkada kalmayı seçtim. Bazen merak ederim, yapmamalı mıydım diye... neyse, artık orası burası fark etmez... zaten, ben de ne buradayım, ne orada..." Küçük, hüzünlü bir kahkaha attı. "Ölümün sırları hakkında hiçbir şey bilmiyorum, Harry, çünkü ben onun yerine hayatın cılız bir taklidini seçtim. Sanırım okumuş büyücüler bu konuyu Esrar Dairesi'nde inceliyor -"</blockquote><blockquote class="calibre10">"Bana o yerden söz etme!" dedi Harry şiddetle.</blockquote><blockquote class="calibre10">"Daha fazla yardımım dokunamadığı için özür dilerim," dedi Nick, sevecen bir şekilde. "Şimdi... eh, kusuruma bakma... şölen, malum..."</blockquote><blockquote class="calibre10">Ve odadan çıktı, Harry'yi orada, boş bakışları Nick'in kaybolduğu duvara çevrilmiş halde, tek başına bıraktı.</blockquote><blockquote class="calibre10">Harry, vaftiz babasını yeniden görme ya da onunla bir kez daha konuşma umudunu kaybetmekle, onu sanki bir kez daha kaybetmiş gibiydi. Boş şatoda ağır ağır, keder içinde yürüdü, bir daha hiç neşelenebilecek miyim acaba, diye merak etti.</blockquote><blockquote class="calibre10">Şişman Hanım'ın koridoruna giden köşeyi dönmüştü ki, ileride birinin duvardaki bir tahtaya bir not tutturduğunu gördü. İkinci bakışta, bunun Luna olduğunu anladı. Yakında saklanacak iyi bir yer yoktu, Luna onun ayak seslerini duymuş olmalıydı ve zaten Harry de o sırada birinden kaçınmak için gereken enerjiyi toplayacak halde değildi.</blockquote><blockquote class="calibre10">"Selam," dedi Luna dalgın dalgın, duyurudan geriye adım atarak. Dönüp ona baktı.</blockquote><blockquote class="calibre10">"Nasıl oluyor da şölende değilsin?" diye sordu Harry.</blockquote><blockquote class="calibre10">"Eh, bir sürü eşyamı kaybettim," dedi Luna sakin sakin. "İnsanlar onları alıp saklıyorlar da. Ama artık son gece, onları geri vermelerine ihtiyacım var cidden, ben de duyuru asıyorum."</blockquote><blockquote class="calibre10">İlan tahtasını işaret etti, gerçekten de üstüne bütün kayıp kitaplarıyla giysilerinin listesini iğnelemiş, geri getirilmelerini rica etmişti.</blockquote><blockquote class="calibre10">Harry'nin içinde tuhaf bir duygu uyandı; Sirius'un ölümünden beri içini doldurmuş olan öfke ve kederden hayli farklı bir duygu. Biraz sonra, Luna'ya acıdığını anladı.</blockquote><blockquote class="calibre10">"Nasıl oluyor da insanlar öteberini saklıyor?" diye sordu ona, kaşlarını çatarak.</blockquote><blockquote class="calibre10">"Aa... işte..." diye omuz silkti. "Benim biraz tuhaf olduğumu düşünüyorlar, biliyorsun. Hatta bazıları bana '<span class="italic">Laklak Lovegood</span>' diyor."</blockquote><blockquote class="calibre10">Harry ona baktı ve duyduğu bu yeni merhamet duygusu, hayli acı verici bir şekilde arttı.</blockquote><blockquote class="calibre10">"Ama bu, eşyalarını almaları için neden değil," dedi kararlı bir edayla. "Onları bulmana yardım etmemi ister misin?"</blockquote><blockquote class="calibre10">"Aa, hayır," dedi Luna, ona gülümseyerek. "Geri gelirler, sonunda hep gelirler. Sadece bu akşam sandığımı hazırlamak istiyordum, o kadar. Neyse... sen niye şölende değilsin?"</blockquote><blockquote class="calibre10">Harry omuz silkti. "İçimden gelmedi."</blockquote><blockquote class="calibre10">"Evet," dedi Luna, ona o garip şekilde sisli, pörtlek gözlerle bakarak. "Geldiğini sanmıyorum. Ölüm Yiyenler'in öldürdüğü o adam senin vaftiz babandı, değil mi? Ginny söyledi."</blockquote><blockquote class="calibre10">Harry başını evet anlamında hafifçe salladı, ama nedense Luna'nın Sirius'tan söz etmesinden gocunmadığını fark etti. Onun da Testral'leri görebildiğini hatırlamıştı az önce.</blockquote><blockquote class="calibre10">"Senin..." diye başladı. "Yani, senin... tanıdığın biri öldü mü hiç?"</blockquote><blockquote class="calibre10">"Evet," dedi Luna lafı dolandırmadan, "annem. Olağanüstü bir cadıydı aslında, ama deney yapmayı severdi ve bir gün büyülerinden biri fena halde ters gitti. Dokuz yaşındaydım."</blockquote><blockquote class="calibre10">"Çok üzüldüm," diye mırıldandı Harry.</blockquote><blockquote class="calibre10">"Evet, korkunçtu," dedi Luna, sıradan bir sohbetmiş gibi. "Bu yüzden zaman zaman çok hüzünlendiğim olur hâlâ. Ama babam yanımda. Hem zaten annemi de bir daha asla görmeyecek değilim, değil mi?"</blockquote><blockquote class="calibre10">"Şey - öyle mi?" dedi Harry, ne diyeceğini bilemeyerek.</blockquote><blockquote class="calibre10">Luna inanmazlıkla başını iki yana salladı.</blockquote><blockquote class="calibre10">"Aa, hadi ama. Onları duydun, tülün hemen ardında, değil mi?"</blockquote><blockquote class="calibre10">"Yani sen..."</blockquote><blockquote class="calibre10">"O kemerli odada. Sadece gözden uzaklar, o kadar. Onları duydun."</blockquote><blockquote class="calibre10">Bakıştılar. Luna hafifçe gülümsüyordu. Harry ne diyeceğini de, ne düşüneceğini de bilmiyordu; Luna öyle sıradışı şeylere inanırdı ki... ama Harry de tülün ardından gelen sesleri duyduğundan emindi.</blockquote><blockquote class="calibre10">"Eşyalarını aramana yardım etmemi istemediğinden emin misin?" dedi.</blockquote><blockquote class="calibre10">"Aa, evet," dedi Luna. "Eminim, sanırım aşağı gidip biraz puding yiyeceğim ve gelmelerini bekleyeceğim... sonunda hep gelirler... eh, iyi tatiller, Harry."</blockquote><blockquote class="calibre10">"Evet... evet, sana da."</blockquote><blockquote class="calibre10">Luna uzaklaştı ve Harry onun gidişini izlerken, içindeki korkunç ağırlığın biraz hafiflediğini hissetti.</blockquote><blockquote class="calibre7">*****</blockquote><blockquote class="calibre9">Ertesi gün eve giderken Hogwarts Ekspresi yolculukları pek olaylı geçti. Önce, belli ki bir hafta boyunca öğretmenlerin görmediği bir yerde saldırıya geçme fırsatı bekleyen Malfoy, Crabbe ve Goyle, Harry tuvaletten dönerken trenin ortasında onu pusuya düşürmek istediler. Saldırı başarılı da olabilirdi, eğer bilmeden bu saldırıyı sahnelemek için D.O. üyeleriyle dolu bir kompartımanın dışını seçmemiş olsalardı; camdan neler olduğunu görünce hepsi aynı anda yerinden kalkıp Harry'nin yardımına koştu. Ernie Macmillan, Hannah Abbott, Susan Bones, Justin Finch-Fletchley, Anthony Goldstein ve Terry Boot, Harry'nin onlara öğrettiği geniş nazar ve uğursuzluk büyüsü yelpazesini kullanmayı bitirdikten sonra Malfoy, Crabbe ve Goyle, Hogwarts üniforması giymiş üç devasa salyangoza pek benziyorlardı. Harry, Ernie ve Justin onları bagaj raflarına kaldırıp orada su sızdırmaya bıraktılar.</blockquote><blockquote class="calibre10">Tepesinde Malfoy'un kıvranmasını izleyen Ernie, kendinden hoşnut bir ifadeyle, "Doğrusu," dedi, "Malfoy trenden indiğinde annesinin yüzünün alacağı şekli görmek istiyorum." Ernie, Malfoy'un, kısa Teftiş Mangası üyeliği döneminde Hufflepuff'tan puan alma hakaretini hiç unutamamıştı.</blockquote><blockquote class="calibre10">Kargaşanın kaynağını araştırmaya gelen Ron, "Ama Goyle'un annesi gerçekten memnun olur," dedi. "Şu anda çok daha yakışıklı... neyse, Harry, eğer bir şeyler istiyorsan, yemek arabası az önce durdu..."</blockquote><blockquote class="calibre10">Harry ötekilere teşekkür etti ve Ron'la birlikte kendi kompartımanlarına döndü. Orada bir yığın kazan pastası ve balkabağı poğaçası aldı. Hermione yine Gelecek Postası'nı okuyordu. Ginny Dırdır'daki bir bulmacayı çözüyordu, Neville ise bir yıl boyunca hayli büyüyen ve dokunulduğunda garip memnuniyet mırıltıları çıkaran Mimbulus Mimbletonia'sını okşuyordu.</blockquote><blockquote class="calibre10">Harry ve Ron yolculuğun büyük bölümünü, Hermione Gelecek Postası'ndan bölümler okurken büyücü satrancı oynayarak geçirdiler. Gelecek Postası, Ruh Emiciler'in nasıl püskürtüleceği bilgileri, Bakanlık'ın Ölüm Yiyenler'in izini bulma çabalarına ilişkin yazılar ve daha o sabah Lord Voldemort'un evlerinin önünden geçtiğini iddia eden kişilerin taşkın mektuplarıyla doluydu artık...</blockquote><blockquote class="calibre10">"Henüz tam olarak başlamadı," diye içini çekti Hermione kasvetli kasvetli, gazeteyi katlayarak. "Ama çok sürmez..."</blockquote><blockquote class="calibre10">"Hey, Harry," dedi Ron usulca, koridora açılan cam pencereyi başıyla işaret etti.</blockquote><blockquote class="calibre10">Harry dönüp baktı. Cho, kar başlığı takmış Marietta Edgecombe'la birlikte geçiyordu. Bir an göz göze geldiler. Cho kızardı ve yürümeye devam etti. Harry tam zamanında satranç tahtasına döndü ve piyonlarından birinin Ron'un atı tarafından karesinden kovalandığını gördü.</blockquote><blockquote class="calibre10">"Ee -şey- aranızda neler oluyor?" diye sordu Ron usulca.</blockquote><blockquote class="calibre10">"Hiçbir şey," dedi Harry, gerçeği ifade ederek.</blockquote><blockquote class="calibre10">"Ben -şey- onun şimdi başkasıyla çıktığını duydum," dedi Hermione tereddütle.</blockquote><blockquote class="calibre10">Harry bu haberin onu hiç üzmediğini fark ederek şaşırdı. Cho'yu etkilemeyi istemek, artık Harry'nin değilmiş gibi görünen bir geçmişe aitti sanki; Sirius'un ölümünden önce istediği birçok şey ona bu hissi veriyordu artık... Sirius'u son gördüğünden bu yana geçen hafta sanki çok, çok daha uzamış gibiydi, iki ayrı evren arasında uzanıyordu adeta: biri Sirius'lu, biri Sirius'suz.</blockquote><blockquote class="calibre10">"Kurtulduğun iyi oldu, abi," dedi Ron şiddetle. "Yani, bayağı güzel falan ama, insan biraz daha neşeli birini ister."</blockquote><blockquote class="calibre10">Harry omuz silkerek, "Belki de başka birisiyle birlikteyken neşelidir," dedi.</blockquote><blockquote class="calibre10">Ron, "Peki, şimdi kiminle beraber?" diye sordu Hermione'ye, ama ona Ginny cevap verdi.</blockquote><blockquote class="calibre10">"Michael Corner."</blockquote><blockquote class="calibre10">"Michael - ama -" dedi Ron, yerinde dönüp boynunu uzatarak ona baktı. "Ama onunla sen çıkıyordun!"</blockquote><blockquote class="calibre10">"Artık çıkmıyorum," dedi Ginny kararlılıkla. "Gryffindor'un Quidditch'te Ravenclaw'ı yenmesi hiç hoşuna gitmedi, bir karış surat astı, ben de onu sepetledim. Hemen Cho'yu teselli etmeye koştu." Burnunu tüy kaleminin ucuyla dalgın dalgın kaşıdı, Dırdırcı'yi baş aşağı çevirip cevaplarını işaretlemeye koyuldu. Ron çok sevinmiş görünüyordu.</blockquote><blockquote class="calibre10">"Eh, zaten ben baştan beri onun biraz salak olduğunu düşünüyordum," dedi, vezirini Harry'nin tir tir titreyen kalesine doğru kışkırtarak. "İyi etmişsin. Daha iyi birini seç -olur mu- bir dahaki sefere."</blockquote><blockquote class="calibre10">Bunu söylerken Harry'ye garip şekilde kaçamak bir bakış attı.</blockquote><blockquote class="calibre10">"Eh, Dean Thomas'ı seçtim, sence daha iyi midir?" diye sordu Ginny dalgın dalgın.</blockquote><blockquote class="calibre10">"NE?" diye haykırdı Ron, satranç tahtasını devirerek: Crookshanks taşların ardından atıldı, Hedwig ile Pigwidgeon da yukarıdan hiddetle cıvıldayıp öttüler.</blockquote><blockquote class="calibre10">Hogwarts Ekspresi, King's Cross'a yaklaşıp yavaşlarken, Harry trenden ayrılmamayı her zamankinden de çok istediğini düşündü. Hatta bir an için, eğer inmeyi reddedip trenin onu gerisingeri Hogwarts'a götüreceği zamana, yani 1 Eylül'e kadar inatla orada otursa ne olur diye merak bile etti. Ama sonunda tren dumanlar salarak durunca, Hedwig'in kafesini aldı ve her zamanki gibi sandığını trenden çeke çeke indirmeye hazırlandı.</blockquote><blockquote class="calibre10">Ancak kondüktör, Harry, Ron ve Hermione'ye peron dokuz ve on arasındaki sihirli bariyerden emniyetle geçebileceklerini işaret ettiğinde, öbür tarafta bir sürprizle karşılaştı: orada onu karşılamaya gelmiş, hiç beklemediği bir grup insan.</blockquote><blockquote class="calibre10">Deli-Göz Moody oradaydı; melon şapkası sihirli gözünün üstüne doğru çekilmiş olarak da neredeyse şapkasız hali kadar tekinsiz görünüyordu; boğum boğum elleri uzun bir bastonu kavramıştı, vücudu kat kat bir seyahat pelerinine sarılmıştı. Tonks onun hemen arkasında duruyordu, parlak ciklet pembesi saçı istasyon tavanının kirli camlarından süzülen güneş ışığında ışıldıyordu; yama dolu kot pantolonla, üzerinde Acayip Kızkardeşler yazan cart mor bir tişört giymişti. Tonks'un yanında, solgun yüzü, kırlaşmaya başlamış saçları, eski püskü bir kazakla pantolonu örten uzun ve pejmürde paltosuyla Lupin duruyordu. Grubun önünde, en iyi Muggle giysilerine bürünmüş olan Mr. ve Mrs. Weasley ile, her ikisi de pasparlak yeşil, pullu bir maddeden yepyeni ceketler giymiş Fred ve George vardı.</blockquote><blockquote class="calibre10">"Ron, Ginny!" diye seslendi Mrs. Weasley, hızla ilerleyip çocuklarına sıkı sıkı sarılarak. "Aa, Harry, canım - nasılsın?"</blockquote><blockquote class="calibre10">"İyiyim," diye yalan söyledi Harry, Mrs. Weasley kendisine de sıkıca sarılırken. Onun omzunun üstünden Ron'un, faltaşı gibi açılmış gözlerle ikizlerin yeni giysilerine baktığını gördü.</blockquote><blockquote class="calibre10">"Bunlar da neymiş böyle?" diye sordu, parmağıyla ceketleri işaret ederek.</blockquote><blockquote class="calibre10">"En iyisinden ejderha derisi, küçük kardeş," dedi Fred, fermuarını çekiştirerek. "İşler yolunda, biz de kendimize bir kıyak çekelim dedik."</blockquote><blockquote class="calibre10">"Merhaba, Harry," dedi Lupin, Mrs. Weasley Harry'yi bırakıp Hermione'yi selamlamak için dönünce.</blockquote><blockquote class="calibre10">"Merhaba," dedi Harry. "Hiç beklemiyordum... hepiniz burada ne yapıyorsunuz?"</blockquote><blockquote class="calibre10">"Eh," dedi Lupin hafif bir tebessümle, "teyzenle enişten seni eve götürmeden onlarla küçük bir sohbet edelim dedik."</blockquote><blockquote class="calibre10">"İyi bir fikir mi, bilmem," dedi Harry hemen.</blockquote><blockquote class="calibre10">"Aa, bence iyi fikir," diye homurdandı Moody, topallayarak biraz daha yakına gelmişti. "Şuradakiler onlar herhalde, değil mi, Potter?"</blockquote><blockquote class="calibre10">Başparmağıyla omzunun üstünden işaret etti; belli ki sihirli gözü, başının ve melon şapkasının arkasından etrafı süzüyordu. Harry, Deli-Göz'ün nereyi işaret ettiğini görmek için dört beş santim sola eğildi. Doğruydu, Harry'nin karşılama komitesini görünce resmen afallamışa benzeyen üç Dursley orada duruyorlardı.</blockquote><blockquote class="calibre10">"Aa, Harry!" dedi Mr. Weasley. Az önce Hermione'nin annesiyle babasını coşkuyla selamlamış, onlar kızlarını kucaklarken Harry'ye dönmüştü. "Ee - yapalım mı öyleyse?"</blockquote><blockquote class="calibre10">"Evet, bence yapalım, Arthur," dedi Moody.</blockquote><blockquote class="calibre10">O ve Mr. Weasley öne düşerek istasyonda, besbelli oldukları yere mıhlanıp kalmış Dursley'lere doğru yürüdüler. Hermione usulca kendisini annesinden kurtarıp gruba katıldı.</blockquote><blockquote class="calibre10">"İyi günler," dedi Mr. Weasley nezaketle, Vernon Enişte'nin önünde durarak. "Beni hatırlarsınız belki, adım Arthur Weasley."</blockquote><blockquote class="calibre10">Mr. Weasley iki yıl önce tek başına Dursley'lerin oturma odasını darmaduman ettiği için, Harry, Vernon Enişte'nin onu unutmuş olmasına hiç ihtimal vermiyordu. Gerçekten de Vernon Enişte'nin yüzü daha da koyu bir mora döndü ve gözlerinden ateşler saçarak Mr. Weasley'ye baktı, ama bir şey dememeyi tercih etti; belki biraz da, Dursley'ler ikiye bir azınlıkta oldukları için. Petunia Teyze hem ürkmüş, hem de utanmış görünüyordu; sanki tanıdığı birisinin onu böyle insanlarla görmesinden korkuyormuş gibi etrafa bakınıp duruyordu. Bu arada Dudley, küçük ve dikkate değmez biri gibi görünmeye çalışıyor, ama bu girişimde büyük bir başarısızlığa uğruyordu.</blockquote><blockquote class="calibre10">Mr. Weasley, hâlâ gülümseyerek, "Harry hakkında sizinle iki çift laf edelim dedik," dedi.</blockquote><blockquote class="calibre10">"Evet," diye homurdandı Moody. "Sizin evinizdeyken nasıl muamele gördüğü konusunda."</blockquote><blockquote class="calibre10">Vernon Enişte'nin bıyığı öfkeyle kabarmaya başladı. Belki de melon şapka ona, karşısında kardeş bir ruh olduğu yolunda tamamen yanıltıcı bir izlenim verdiği için, Moody'ye hitap etti.</blockquote><blockquote class="calibre10">"Evimde neler olup bittiğinin sizi ilgilendirdiğini bilmiyordum -"</blockquote><blockquote class="calibre10">"Senin bilmediklerin kitaplar doldurur herhalde, Dursley," diye homurdandı Moody.</blockquote><blockquote class="calibre10">"Neyse, zaten mesele bu değil," diye araya girdi Tonks; her şeyden çok onun pembe saçları Petunia Teyze'nin sinirine dokunmuş gibiydi, çünkü ona bakmaktansa gözlerini yummuştu. "Mesele şu ki, eğer Harry'ye berbat davrandığınızı duyarsak -"</blockquote><blockquote class="calibre10">"- Ve hiç şüpheniz olmasın, duyarız," diye ekledi Lupin nezaketle.</blockquote><blockquote class="calibre10">"Evet," dedi Mr. Weasley, "hatta Harry'nin feletonu kullanmasına izin vermeseniz bile -"</blockquote><blockquote class="calibre10">"Telefon," diye fısıldadı Hermione.</blockquote><blockquote class="calibre10">"- Evet, eğer Potter'a şu ya da bu şekilde kötü muamele edildiği yolunda en ufak bir şey sezersek, bize hesap verirsin," dedi Moody.</blockquote><blockquote class="calibre10">Vernon Enişte hayra alamet olmayan bir şekilde şişti. Zedelenmiş gururu, bu antikalar grubuna karşı duyduğu korkuya bile baskın çıkmış görünüyordu.</blockquote><blockquote class="calibre10">"Beni tehdit mi ediyorsunuz, efendim?" dedi, hem de öyle yüksek sesle söyledi ki, oradan geçenler dönüp baktılar.</blockquote><blockquote class="calibre10">"Evet, ediyorum," dedi Deli-Göz, Vernon Enişte'nin çabucak kavramış olmasından hoşnut görünüyordu.</blockquote><blockquote class="calibre10">"Peki ya ben, gözü korkutulacak bir adama mı benziyorum?" dedi Vernon Enişte, havlar gibi.</blockquote><blockquote class="calibre10">"Eh..." dedi Moody, melon şapkasını geri çekerek, meşum bir şekilde dönüp duran sihirli gözünü gösterdi. Vernon Enişte dehşet içinde arkaya sıçradı ve bir bagaj arabasına acı verici bir şekilde tosladı. "Evet, doğrusunu istersen öyle görünüyorsun, Dursley."</blockquote><blockquote class="calibre10">Vernon Enişte'yi bırakıp Harry'ye döndü.</blockquote><blockquote class="calibre10">"Evet, Potter... bize ihtiyacın olursa, seslen yeter. Art arda üç gün senden haber almazsak, birini yollarız..."</blockquote><blockquote class="calibre10">Petunia Teyze hazin hazin inildedi. Bu insanların bahçe yolundan yürüdüklerini görseler komşularının ne diyeceğini düşündüğü öylesine belliydi ki.</blockquote><blockquote class="calibre10">"Hoşçakal öyleyse, Potter," dedi Moody, boğum boğum eliyle bir an Harry'nin omzunu kavradı.</blockquote><blockquote class="calibre10">"Kendine dikkat et, Harry," dedi Lupin usulca. "Teması kesme."</blockquote><blockquote class="calibre10">"Harry, mümkün olan en kısa zamanda seni oradan uzaklaştıracağız," diye fısıldadı Mrs. Weasley, ona yeniden sarılarak.</blockquote><blockquote class="calibre10">"Eh, yakında görüşürüz, abi," dedi Ron endişeyle, Harrry'nin elini sıktı.</blockquote><blockquote class="calibre10">"Çok yakında, Harry," dedi Hermione içtenlikle. "Söz veriyoruz."</blockquote><blockquote class="calibre10">Harry evet anlamında başını salladı. Hepsini burada böyle sıralanmış halde, onun safında görmenin kendisi için ne kadar çok şey ifade ettiğini onlara anlatacak kelimeleri bulamıyordu. Onun yerine gülümsedi, veda etmek için elini kaldırdı, arkasını döndü ve peşinden telaşla yürüyen Vernon Enişte, Petunia Teyze ve Dudley ile istasyondan güneşin aydınlattığı sokağa doğru ilerledi.</blockquote><div class="mbppagebreak" id="calibre_pb_79"></div>
</body></html>
