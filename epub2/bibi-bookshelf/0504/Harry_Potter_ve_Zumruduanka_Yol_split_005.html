<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Zümrüdüanka Yoldaşlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos152952" class="calibre1"><span class="calibre2">
</span></p><blockquote class="calibre7"><span class="calibre4">DÖRDÜNCÜ  BÖLÜM </span><br class="calibre8"/><span class="calibre4">GRIMMAULD  MEYDANI, ON  İKİ  NUMARA</span></blockquote><blockquote class="calibre9">"Zümrüdüanka Yoldaşlığı da neyin -?" diye başladı Harry.</blockquote><blockquote class="calibre10">"Hayır, evlat!" diye hırladı Moody. "İçeri girene kadar bekle!"</blockquote><blockquote class="calibre10">Parşömen parçasını Harry'nin elinden çekti ve asasının ucuyla tutuşturdu. Mesaj alevlenip büzüşür ve yere doğru süzülürken, Harry yeniden evlere baktı. On bir numaranın dışında duruyorlardı; sola bakınca on numarayı gördü; ancak sağda on üç numara vardı.</blockquote><blockquote class="calibre10">"İyi ama on -"</blockquote><blockquote class="calibre10">Lupin yavaşça, "Ezberlediğin şeyi düşün," dedi.</blockquote><blockquote class="calibre10">Harry düşündü ve cümlenin "Grimmauld Meydanı, On İki Numara" bölümüne geldiğinde, on bir ve on üç numaralar arasında ansızın ortaya yıpranmış bir kapı çıktı, hemen ardından da kirli duvarlar ve pis pencereler belirdi. Sanki fazladan bir ev şişiyor, iki tarafındakileri iterek kendine yer açıyordu. Harry, ağzı açık, bakakaldı. On bir numaradaki müzik seti bangırdamayı sürdürüyordu. Besbelli içerideki Muggle'lar hiçbir şey hissetmemişti.</blockquote><blockquote class="calibre10">Moody, Harry'nin sırtını dürterek, "Hadi, çabuk ol," diye homurdandı.</blockquote><blockquote class="calibre10">Harry yeni beliren kapıya bakarak, aşınmış taş merdivenlerden yukarı çıktı. Kapının siyah boyası eskiydi, yol yol çizilmişti. Gümüş kapı tokmağı kıvrılmış bir yılan şeklindeydi. Anahtar deliği ya da mektup atma deliği yoktu.</blockquote><blockquote class="calibre10">Lupin asasını çıkararak kapıyı bir kez tıklattı. Harry birçok gürültülü metalik tıkırtı duydu, bir de zincir takırtısına benzer bir ses. Kapı gıcırdayarak açıldı.</blockquote><blockquote class="calibre10">"Çabuk içeri gir, Harry," diye fısıldadı Lupin. "Ama fazla ileri gitme ve hiçbir şeye dokunma."</blockquote><blockquote class="calibre10">Harry eşiği aşarak neredeyse zifiri karanlık olan hole girdi. Rutubet ve toz kokusu alıyordu, bir de mayhoş bir çürüme kokusu. Burası insanda terk edilmiş bir bina izlenimi uyandırıyordu. Dönüp bakınca, diğerlerinin arkasından sırayla geldiklerini gördü. Lupin ve Tonks, sandığı ve Hedwig'in kafesini taşıyorlardı. Moody en üst basamakta durmuş, Püfür'ün sokak lambalarından çaldığı ışık toplarını salıveriyordu. Hepsi ampullerine uçtu ve Moody topallayarak içeri girip ön kapıyı kapamadan önce, meydan bir an turuncu bir ışıkla ışıldadı. Kapı kapanınca da, hol tam bir karanlığa gömüldü.</blockquote><blockquote class="calibre10">"Gel bakalım -" dedi Moody.</blockquote><blockquote class="calibre10">Harry'nin başına asasıyla sertçe vurdu. Harry bu sefer sırtından aşağı sıcak bir şey akıyormuş hissine kapıldı, Hayalbozan Büyüsü kaldırılmış olmalıydı.</blockquote><blockquote class="calibre10">"Şimdi kimse kıpırdamasın," diye fısıldadı Moody, "burayı biraz ışıklandırayım."</blockquote><blockquote class="calibre10">Diğerlerinin alçak sesle konuşmaları Harry'nin kötü bir hisse kapılmasına yol açtı, sanki ölüm döşeğindeki birinin evine gelmiş gibiydiler. Hafif bir tıslama sesi duydu, duvarlardaki eski moda gaz lambaları hayat bularak uzun, kasvetli bir koridorun yer yer kalkmış duvar kâğıtlarını ve havları dökülmüş halısını titrek ve zayıf bir ışıkla aydınlattı. Üzerinde örümcek ağları olan bir avize tepede parıldıyordu, uzun yılların kararttığı portreler duvarlarda çarpık çurpuk asılıydı. Harry, süpürgelikte bir şeyin seğirttiğini duydu. Hem avize, hem de yakındaki dengesiz masanın üstündeki kollu şamdan yılan şeklindeydi.</blockquote><blockquote class="calibre10">Telaşlı ayak sesleri duyuldu. Ron'un annesi Mrs. Weasley, holün öbür ucundaki bir kapıda belirdi. Onlara doğru hızlı hızlı gelirken yüzünde bir hoşgeldin tebessümü vardı, ama Harry son gördüğünden beri onun hayli zayıflayıp sararmış olduğunu fark etti.</blockquote><blockquote class="calibre10">"Ah, Harry, seni görmek ne güzeli" diye fısıldadı Mrs. Weasley. Önce onu kaburgalarını kırarcasına kucakladı, sonra da kol boyu uzakta tutarak, eleştirel bir gözle inceledi. "Solgun görünüyorsun; beslenmeye ihtiyacın var senin, ama korkarım yemek için biraz beklemen gerekecek."</blockquote><blockquote class="calibre10">Onun arkasındaki büyücüler çetesine dönüp telaşla fısıldadı: "Az önce geldi, toplantı başladı."</blockquote><blockquote class="calibre10">Harry'nin arkasındaki büyücülerin hepsi ilgi ve heyecan dolu sesler çıkardılar ve onun yanından geçip sıra halinde, Mrs. Weasley'nin az önce geldiği kapıya yöneldiler. Harry, Lupin'in ardından gitmeye kalkınca Mrs. Weasley onun önünü kesti.</blockquote><blockquote class="calibre10">"Hayır, Harry, toplantı yalnızca Yoldaşlık üyelerine mahsus. Ron ve Hermione üst katta, toplantı bitene kadar onlarla bekleyebilirsin, sonra da yemek yiyeceğiz." Çok önemli bir şey söyler gibi fısıldayarak ekledi: "Ve holde alçak sesle konuş."</blockquote><blockquote class="calibre10">"Niye?"</blockquote><blockquote class="calibre10">"Hiçbir şey uyansın istemiyorum."</blockquote><blockquote class="calibre10">"Nasıl ya–"</blockquote><blockquote class="calibre10">"Sonra açıklarım, şimdi acelem var, toplantıda olmalıyım - ama sana nerede uyuyacağını göstereyim."</blockquote><blockquote class="calibre10">Parmağını dudağına götürüp sus işareti yaparak Harry'nin önüne düştü. Uzun, güve yemiş perdelerin önünden parmaklarının ucunda yürüyerek geçtiler. Harry bu perdelerin arkasında başka bir kapı olduğundan kuşkulandı. Kesik bir ifrit bacağından yapılmışa benzeyen kocaman bir şemsiyeliğin yanından geçip karanlık bir merdivenden çıktılar, duvardaki plakalara monte edilmiş bir dizi kurutulmuş kafanın önünden geçtiler. Harry biraz daha yakından bakınca, bu kafaların ev cinlerine ait olduğunu gördü. Hepsinin biraz domuz burnuna benzeyen burunları vardı.</blockquote><blockquote class="calibre10">Harry'nin hayreti, attığı her adımla birlikte artıyordu. Çok Karanlık bir büyücüye aitmiş gibi duran böyle bir evde ne işleri vardı?</blockquote><blockquote class="calibre10">"Mrs. Weasley, neden -?"</blockquote><blockquote class="calibre10">Mrs. Weasley, aklı başka yerde, "Ron'la Hermione her şeyi açıklarlar, canım, benim hemen gitmem lazım," dedi. "İşte -" ikinci katın merdiven sahanlığına varmışlardı, "- sağdaki kapı senin. Toplantı bitince çağırırım."</blockquote><blockquote class="calibre10">Yine bir telaşla, merdivenleri indi.</blockquote><blockquote class="calibre10">Harry kir pas içindeki sahanlığı geçti, yatak odası kapısının yılan başı şeklindeki tokmağını çevirip kapıyı açtı. Gözüne kasvetli, yüksek tavanlı, çift yataklı bir oda çarptı; sonra tiz bir cıvıldama duyuldu, bunu daha da tiz bir çığlık izledi ve bol miktarda gür saç, görüşünü tamamen kapadı. Hermione kendini Harry'nin üstüne atıp var gücüyle öyle bir kucaklamıştı ki, neredeyse onu yere düşürecekti. Bu arada Ron'un minik baykuşu Pigwidgeon ise başlarının üstünde heyecanla dönüp duruyordu.</blockquote><blockquote class="calibre10">"HARRY! Ron, burda işte, Harry burda! Geldiğini duymadık! Ay, nasılsın! İyisin, değil mi? Bize çok kızdın mı? Kızmışsındır eminim, mektuplarımız beş para etmezdi, biliyorum - ama sana hiçbir şey söyleyemezdik. Dumbledore söylemeyeceğimize yemin ettirdi; ah, sana söyleyecek öyle çok şeyimiz var ki, hem senin de bize anlatacakların var - Ruh Emiciler! Duyduğumuz zaman -ve o Bakanlık duruşması- düpedüz rezalet, ben iyice araştırdım, seni atamazlar, atamazlar işte; Genç Yaşta Büyücülüğün Makul Kısıtlanması Kararnamesi'nde, hayatı tehdit eden durumlarda büyü kullanılmasına ilişkin hüküm -"</blockquote><blockquote class="calibre10">Ron, kapıyı Harry'nin arkasından kapatırken, "Bırak da bir nefes alsın, Hermione," dedi sırıtarak. Ayrı kaldıkları bir ay boyunca birkaç santim büyümüş görünüyordu, artık her zamankinden daha boylu ve daha sıskaydı, ama uzun burnu, parlak kızıl saçları ve çilleri aynıydı.</blockquote><blockquote class="calibre10">Hermione, hâlâ ağzı kulaklarında, Harry'yi bıraktı, ama başka tek kelime etmesine fırsat kalmadan hafif bir vijt sesi duyuldu ve karanlık gardırobun tepesinden beyaz bir şey süzülerek, okşarcasına Harry'nin omzuna kondu.</blockquote><blockquote class="calibre10">"Hedwig!"</blockquote><blockquote class="calibre10">Kar beyazı baykuş, Harry tüylerini okşarken gagasını tıklattı ve onun kulağını muhabbetle kemirdi.</blockquote><blockquote class="calibre10">"Fıttırmış gibiydi," dedi Ron. "Senin son mektuplarını getirdiğinde bizi öyle gagaladı ki, ölüyoruz sandık, şuna bak -"</blockquote><blockquote class="calibre10">Harry'ye sağ elinin işaret parmağındaki, biraz iyileşmiş ama besbelli çok derin kesiği gösterdi.</blockquote><blockquote class="calibre10">"Ha, evet," dedi Harry. "Kusura bakma ama, cevap istiyordum yani -"</blockquote><blockquote class="calibre10">"Biz de sana cevap vermek istiyorduk, abi," dedi Ron. "Hermione'nin aklı çıktı, öyle bir başına habersiz kalırsan aptalca bir şeyler yapacağını söyleyip duruyordu, ama Dumbledore bize -"</blockquote><blockquote class="calibre10">"- bana söylememeniz için yemin ettirdi," dedi Harry. "Evet, Hermione söylemişti zaten."</blockquote><blockquote class="calibre10">En iyi iki arkadaşını görünce içine yayılan sıcaklık, karın boşluğuna buz gibi bir şeyin dolmasıyla soğumuştu. Birden -tam bir ay boyunca onları görme özlemi çektikten sonra- Ron ile Hermione onu yalnız bıraksalar daha memnun olacağını fark etti.</blockquote><blockquote class="calibre10">Gergin bir sessizlik oldu, Harry diğer ikisine hiç bakmadan Hedwig'i otomatik hareketlerle okşuyordu.</blockquote><blockquote class="calibre10">Hermione, soluğu biraz kesilmiş halde, "Böylesinin daha iyi olduğunu düşünüyordu galiba," dedi. "Dumbledore, yani."</blockquote><blockquote class="calibre10">"Peki," dedi Harry. Hermione'nin ellerinde de Hedwig'in gagasının izlerini gördü, buna hiç üzülmediğini fark etti.</blockquote><blockquote class="calibre10">Ron, "Sanırım ona göre, senin en emniyette olduğun yer Muggle'ların yanı -" diye lafa başladı.</blockquote><blockquote class="calibre10">"Öyle mi?" dedi Harry, kaşlarını kaldırarak. "Sizin ikinizden biri bu yaz Ruh Emiciler'in saldırısına uğradı mı?"</blockquote><blockquote class="calibre10">"Eh, hayır - ama Zümrüdüanka Yoldaşlığı'ndan birilerinin her an peşinde olmalarının nedeni de bu -"</blockquote><blockquote class="calibre10">Harry aniden içinde büyük bir boşluk duygusu hissetti, sanki merdivenlerden inerken bir basamağı atlamış gibi. Demek izlendiğini ondan başka herkes biliyordu.</blockquote><blockquote class="calibre10">"Pek işe yaramadı ama, değil mi?" dedi, sesini yükseltmemek için elinden geleni yaparak. "Sonuçta kendi başımın çaresine bakmak zorunda kaldım, değil mi?"</blockquote><blockquote class="calibre10">"Öyle kızdı ki," dedi Hermione, neredeyse huşuyla. "Dumbledore. Onu gördük. Mundungus'un nöbeti sona ermeden oradan ayrıldığını duyunca. Korkutucuydu."</blockquote><blockquote class="calibre10">"Eh, ben ayrıldığına memnunum," dedi Harry, soğuk soğuk. "Ayrılmasaydı eğer, ben de büyü yapmayacaktım ve belki de Dumbledore beni yaz boyunca Privet Drive'da bırakacaktı."</blockquote><blockquote class="calibre10">"Peki hiç... Sihir Bakanlığı duruşması için endişeli değil misin?" diye sordu Hermione yavaşça.</blockquote><blockquote class="calibre10">"Hayır," diye yalan söyledi Harry, meydan okurcasına. Onlara arkasını döndü, Hedwig omzuna kurulmuş, halinden memnun görünüyordu; Harry etrafa bakındı, ama bu oda hiç de onun moralini yükseltecek türden bir oda değildi. Rutubetli ve karanlıktı. Boyası soyulmakta olan duvarların çıplaklığını biraz olsun gideren tek şey, süslü bir çerçeve içindeki boş bir tuvaldi. Harry tuvalin yanından geçerken, pusuya yatmış, görünmeyen birinin kıs kıs gülüşünü duyduğunu sandı.</blockquote><blockquote class="calibre10">Sesine hâlâ ilgisiz bir hava vermeye çalışarak, "Peki, Dumbledore benim hiçbir şeyden haberdar olmamamı niye o kadar istiyor?" diye sordu. "Siz -ee- zahmet edip ona sordunuz mu hiç?"</blockquote><blockquote class="calibre10">Tam vaktinde başını kaldırınca, ikisinin bakıştığını gördü ve tam da onların korktuğu şekilde davrandığını anladı. Bu durum da sinirlerini düzeltmedi tabii.</blockquote><blockquote class="calibre10">"Neler olup bittiğini sana anlatmak istediğimizi Dumbledore'a söyledik," dedi Ron. "Söyledik, abi. Ama şimdi cidden işi başından aşkın, buraya geldik geleli onu topu topu iki kere gördük, pek vakti de yoktu. Sana yazdığımızda önemli şeyler söylememeye yemin ettirdi, baykuşların ele geçirilebileceğini söyledi."</blockquote><blockquote class="calibre10">Harry, "İstese yine de bana haber ulaştırabilirdi," dedi. "Şimdi bana, baykuşlar dışında bir mesaj iletme yöntemi bilmiyor demeyeceksiniz herhalde."</blockquote><blockquote class="calibre10">Hermione, Ron'a baktı ve sonra, "Ben de bunu düşündüm," dedi. "Ama senin hiçbir şey bilmeni istemiyordu."</blockquote><blockquote class="calibre10">"Belki de bana güvenilmeyeceğini düşünüyor," dedi Harry, onların yüzlerindeki ifadeyi kollayarak.</blockquote><blockquote class="calibre10">"Kalın kafalılık etme," dedi Ron. Hayli sıkkın görünüyordu.</blockquote><blockquote class="calibre10">"Ya da kendi başımın çaresine bakamayacağımı."</blockquote><blockquote class="calibre10">"Elbette öyle düşünmüyor!" dedi Hermione endişeyle.</blockquote><blockquote class="calibre10">"Peki öyleyse, siz ikiniz burada olup biten her şeyin bir parçasıyken, ben nasıl oluyor da Dursley'lerde kalıyorum?" dedi Harry. Kelimeler telaştan birbirinin üzerine biniyor, sesi her sözcükle birlikte gittikçe daha fazla yükseliyordu. "Nasıl oluyor da sizin ikinizin olup biten her şeyi bilmenize izin veriliyor?"</blockquote><blockquote class="calibre10">"Bilmiyoruz ki!" diye sözünü kesti Ron. "Annem bizi toplantıların yakınına bile sokmuyor, çok genç olduğumuzu söylüyor -"</blockquote><blockquote class="calibre10">Ama Harry, kendi de farkına varmadan bağırmaya başlamıştı bile.</blockquote><blockquote class="calibre10">"DEMEK TOPLANTILARA KATILMADINIZ, AMAN NE KÖTÜ! YİNE DE BURDAYDINIZ AMA, DEĞİL Mİ? BERABERDİNİZ! BENSE BİR AY BOYUNCA DURSLEY'LERDE TIKILDIM KALDIM! ÜSTELİK DE SİZİN YAPABİLDİĞİNİZDEN ÇOK DAHA FAZLASINI YAPMIŞTIM, HEM DUMBLEDORE DA BUNU BİLİYOR - FELSEFE TAŞI'NI KİM ALDI? RIDDLE'DAN KİM KURTULDU? İKİNİZİ DE RUH EMİCİLER'İN ELİNDEN ALAN KİM?"</blockquote><blockquote class="calibre10">Bir ay boyunca Harry'nin aklından geçmiş her tür acı ve küskünlük şimdi açığa çıkıyordu: Habersiz kalınca asabının bozuluşu, hepsinin onsuz birlikte olmalarına kırılışı, takip edilmesine ve bunun kendisine söylenmemesine karşı öfkesi - yarı yarıya utandığı bütün duygular sonunda zincirlerinden boşaldı. Hedwig gürültüden korkup yeniden gardırobun üstüne süzüldü; Pigwidgeon telaşla cıvıldadı ve başlarının etrafında daha da hızla dönmeye koyuldu.</blockquote><blockquote class="calibre10">"KİM GEÇEN YIL EJDERHALARLA SFENKS'LERİ VE BAŞKA HER TÜRLÜ İĞRENÇ ŞEYİ ALT ETMEK ZORUNDA KALDI? ONUN GERİ DÖNDÜĞÜNÜ KİM GÖRDÜ? KİM ONDAN KAÇMAK ZORUNDA KALDI? BEN!"</blockquote><blockquote class="calibre10">Ron, ağzı yarı açık, orada öyle duruyordu, besbelli afallamıştı ve söyleyecek şey bulamıyordu, Hermione ise ağladı ağlayacak durumdaydı.</blockquote><blockquote class="calibre10">"AMA BEN NİYE NELER OLDUĞUNU BİLEYİM Kİ? NEDEN KİMSE BANA OLAN BİTENİ SÖYLEME ZAHMETİNE KATLANSIN Kİ?"</blockquote><blockquote class="calibre10">"Harry, biz sana söylemek istedik, gerçekten istedik -" diye başladı Hermione.</blockquote><blockquote class="calibre10">"O KADAR DA ÇOK İSTEMİŞ OLAMAZSINIZ, DEĞİL Mİ, İSTESENİZ BANA BİR BAYKUŞ GÖNDERİRDİNİZ, AMA DUMBLEDORE SİZE YEMİN ETTİRDİ -"</blockquote><blockquote class="calibre10">"Ettirdi ama -"</blockquote><blockquote class="calibre10">"DÖRT HAFTA SÜREYLE PRIVET DRIVE'A TIKILDIM KALDIM, ÇÖP TENEKELERİNDEN GAZETE ÇALDIM, NELER OLUP BİTTİĞİNİ ÖĞRENEYİM DİYE -"</blockquote><blockquote class="calibre10">"İstedik, ama -"</blockquote><blockquote class="calibre10">"ÇOK GÜLMÜŞSÜNÜZDÜR HERHALDE, HA, HEPİNİZ BURAYA ÇEKİLMİŞKEN -"</blockquote><blockquote class="calibre10">"Hayır, cidden -"</blockquote><blockquote class="calibre10">Hermione çaresizce, "Harry, gerçekten çok özür dileriz!" dedi, artık gözlerinde yaşlar parıldıyordu. "Kesinlikle haklısın, Harry - senin yerinde olsam öfkeden çılgına dönerdim!"</blockquote><blockquote class="calibre10">Harry gözlerinden ateşler saçarak ona baktı, hâlâ derin derin nefes alıyordu, sonra yine onlara arkasını döndü, bir aşağı bir yukarı yürümeye koyuldu. Hedwig gardırobun tepesinden kederli kederli öttü. Sadece Harry'nin ayaklarının altındaki tahtaların matemli çıtırtısıyla bozulan uzun bir sessizlik oldu.</blockquote><blockquote class="calibre10">Birden, "Hem burası neresi böyle?" diye sordu Ron'la Hermione'ye.</blockquote><blockquote class="calibre10">Ron hemen, "Zümrüdüanka Yoldaşlığı'nın Karargâhı," dedi.</blockquote><blockquote class="calibre10">"Acaba kimse zahmet edip de bana Zümrüdüanka Yoldaşlığı'nın ne-?"</blockquote><blockquote class="calibre10">Hermione çabucak, "Gizli bir örgüt," dedi. "Başında Dumbledore var, o kurdu zaten. Geçen sefer Kim-Olduğunu-Bilirsin-Sen'e karşı savaşan kişiler."</blockquote><blockquote class="calibre10">"Kimler var?" dedi Harry, ellerini cebine sokup olduğu yerde durarak.</blockquote><blockquote class="calibre10">"Hayli kalabalık–"</blockquote><blockquote class="calibre10">"Yirmi kadarını gördük," dedi Ron, "ama daha fazla olduklarını sanıyoruz."</blockquote><blockquote class="calibre10">Harry gözlerinden ateşler saçarak onlara baktı.</blockquote><blockquote class="calibre10">"Ee?" diye sordu, bir ona, bir öbürüne bakarak.</blockquote><blockquote class="calibre10">"Ee," dedi Ron. "Ee ne?"</blockquote><blockquote class="calibre10">"Voldemort!" dedi Harry öfkeyle. Hem Ron'un, hem de Hermione'nin yüzlerine korku dolu bir ifade geldi. "Neler oluyor? Neler karıştırıyor? Nerede? Onu durdurmak için ne yapıyoruz?"</blockquote><blockquote class="calibre10">Hermione ürkek ürkek, "Sana söyledik, Yoldaşlık bizi toplantılara almıyor," dedi. "Onun için de ayrıntıları bilmiyoruz - ama genel bir fikrimiz var," diye ekledi telaşla, Harry'nin yüzündeki bakışı görünce.</blockquote><blockquote class="calibre10">"Fred'le George Uzayan Kulaklar'ı icat etti de" dedi Ron. "Bayağı işe yarıyorlar."</blockquote><blockquote class="calibre10">"Uzayan-?"</blockquote><blockquote class="calibre10">"Kulaklar, evet. Ama son zamanlarda kullanmaktan vazgeçmek zorunda kaldık, çünkü annem buldu ve çılgına döndü. Fred ve George, annem onları çöpe atmasın diye hepsini saklamak zorunda kaldılar. Ama annem neler olduğunu anlayana kadar hayli işe yaradılar. Yoldaşlık'tan bir kısmının Ölüm Yiyenler'i izlediğini biliyoruz, onlar hakkında kayıt tutuyorlar -"</blockquote><blockquote class="calibre10">"Kimileri de Yoldaşlık'a yeni insanlar katmaya çalışıyor -" dedi Hermione.</blockquote><blockquote class="calibre10">Ron, "Bir kısmı da bir şeyi koruyor," dedi. "Hep koruma görevinden söz ediyorlar."</blockquote><blockquote class="calibre10">Harry alayla, "Ben olmayayım sakın?" diye sordu.</blockquote><blockquote class="calibre10">"Aa, evet," dedi Ron, yüzünde her şeyi yeni yeni anlamaya başlayan birinin ifadesiyle.</blockquote><blockquote class="calibre10">Burnundan soluyan Harry, yeniden odada dolaştı, Ron ve Hermione'den başka her yere bakıyordu. "Peki, toplantılara alınmadığınıza göre, siz ikiniz ne yapıyorsunuz?" diye sordu. "Bana çok işiniz olduğunu söylemiştiniz."</blockquote><blockquote class="calibre10">"Biz," dedi Hermione çabucak, "bu evi temizliyoruz. Çok uzun zamandır boş kalmış, burada bir şeyler türemeye başlamış. Mutfağı temizlemeyi başardık, yatak odalarının büyük kısmını da. Sanırım bugün misafir odasını, AYYY!"</blockquote><blockquote class="calibre10">İki şaklamayla, Ron'un ikiz ağabeyleri Fred ve George, birden odanın ortasında belirmişlerdi. Pigwidgeon her zamankinden de çılgınca cıvıldamaya koyuldu ve ok gibi fırlayarak gardırobun üstündeki Hedwig'in yanına gitti.</blockquote><blockquote class="calibre10">Hermione, Ron kadar canlı kızıl saçlara sahip, ama daha tıknaz ve biraz daha kısa boylu ikizlere, "Yapmayın şunu n'olur!" dedi halsizce.</blockquote><blockquote class="calibre10">"Selam, Harry," dedi George, ona gülümseyerek. "Senin kulak okşayıcı sesini duyduk gibi geldi de."</blockquote><blockquote class="calibre10">"Öfkeni böyle içine atmamalısın, Harry," dedi Fred, o da gülümsüyordu. "Hepsini boşalt gitsin. Elli mil ötede seni duymamış bir iki kişi kalmış olabilir."</blockquote><blockquote class="calibre10">Harry, "Siz ikiniz Cisimlenme sınavından geçtiniz galiba?" diye homurdandı.</blockquote><blockquote class="calibre10">Fred, "Hem de üstün başarıyla," dedi. Elinde çok uzun, ten rengi, sicime benzer bir şey tutuyordu.</blockquote><blockquote class="calibre10">"Merdivenden inmek otuz saniye daha fazla sürerdi ancak," dedi Ron.</blockquote><blockquote class="calibre10">Fred, "Vakit Galleon'dur, küçük kardeş," dedi. "Her neyse, Harry, parazit yapıyorsun, alıcımız çalışmıyor. Uzayan Kulaklar," diye ekledi, Harry'nin havaya kalkan kaşlarına cevap olarak. Elindeki sicimi havaya kaldırdı; Harry, sicimin sahanlığa kadar uzadığını gördü. "Aşağıda neler olup bittiğini duymaya çalışıyoruz."</blockquote><blockquote class="calibre10">Ron, Kulak'a bakarak, "Dikkatli olmanız gerek," dedi, "annem bir daha onlardan birini görürse..."</blockquote><blockquote class="calibre10">Fred, "Riske değer," dedi, "önemli bir toplantı yapıyorlar."</blockquote><blockquote class="calibre10">Kapı açıldı ve kızıl saçlardan oluşan bir yele göründü.</blockquote><blockquote class="calibre10">"Ah, merhaba, Harry!" dedi Ron'un küçük kardeşi Ginny, neşeyle. "Sesini duydum gibi geldi de."</blockquote><blockquote class="calibre10">Fred'le George'a döndü, "Uzayan Kulaklar'dan umudu kesin," dedi. "Annem mutfak kapısına Sarsılmaz Büyüsü yapmış."</blockquote><blockquote class="calibre10">Süngüsü düşmüş görünen George, "Nereden biliyorsun?" diye sordu.</blockquote><blockquote class="calibre10">"Tonks bana nasıl anlayacağımızı söylemişti," dedi Ginny. "Kapıya bir şeyler fırlatıyorsun, çarpmazsa Sarsılmaz hale getirilmiş demek. Ben de boyuna merdivenlerin üstünden Tezekbombası atıp duruyorum, kapıya ulaşmadan havada yön değiştiriyorlar. Yani Uzayan Kulaklar'ın o aralıktan geçmesine imkân yok."</blockquote><blockquote class="calibre10">Fred derin derin içini çekti.</blockquote><blockquote class="calibre10">"Yazık. İhtiyar Snape'in ne işler peşinde olduğunu öğreneceğime bayağı inanmıştım."</blockquote><blockquote class="calibre10">"Snape mi?!" dedi Harry hemen. "Burda mı o?"</blockquote><blockquote class="calibre10">"Evet," dedi George, kapıyı usulca kapattı ve yataklardan birinin üzerine oturdu; Fred ve Ginny de onu izlediler. "Rapor veriyor. Çok gizli."</blockquote><blockquote class="calibre10">"Rezil," dedi Fred, tembel tembel.</blockquote><blockquote class="calibre10">Hermione ayıplarcasına, "Artık bizim tarafımızda," dedi.</blockquote><blockquote class="calibre10">Ron burnundan soludu. "Bu, onun bir rezil olmasını engellemez. Bizi gördüğünde o bakışı yok mu..."</blockquote><blockquote class="calibre10">"Bill de onu sevmiyor," dedi Ginny, sanki bu, meseleye noktayı koyarmışçasına.</blockquote><blockquote class="calibre10">Harry hırsının geçtiğinden emin değildi ama, bilgi edinmeye duyduğu açlık, bağırma dürtüsüne baskın çıkmıştı. Diğerlerinin karşısına, yatağa oturdu.</blockquote><blockquote class="calibre10">"Bill burada mı?" diye sordu. "Mısır'da çalıştığını sanıyordum ben onun."</blockquote><blockquote class="calibre10">Fred, "Eve gelip Yoldaşlık için çalışabilsin diye masa başı işi istedi," dedi. "Mezarları özlediğini söylüyor ama," sırıttı, "bir karşılığı da varmış."</blockquote><blockquote class="calibre10">"Ne demek istiyorsun?"</blockquote><blockquote class="calibre10">George, "Şu Fleur Delacour'u hatırlıyor musun?" dedi. "İngiliyzcee'sini ileğletme için Gringotts'ta çalışmaya başlamış -"</blockquote><blockquote class="calibre10">"Bill de ona bir sürü özel ders veriyor," diye bıyık altından güldü Fred.</blockquote><blockquote class="calibre10">"Charlie de Yoldaşlık'ta," dedi George, "ama hâlâ Romanya'da. Dumbledore örgüte olabildiğince çok yabancı büyücü getirilmesini istiyor, Charlie de çalışmadığı günlerde gereken temasları kurmaya çalışıyor."</blockquote><blockquote class="calibre10">Harry, "Bunu Percy yapamaz mıydı?" diye sordu. Son haber aldığında, üçüncü Weasley kardeş Sihir Bakanlığı'nın Uluslararası Sihirsel İşbirliği Dairesi'nde çalışıyordu.</blockquote><blockquote class="calibre10">Harry böyle deyince bütün Weasley'ler ile Hermione birbirlerine karanlık ve anlamlı bakışlar attılar.</blockquote><blockquote class="calibre10">Ron gergin bir sesle, "Ne yaparsan yap, ama annemle babamın önünde Percy'den bahsetme," dedi.</blockquote><blockquote class="calibre10">"Neden bahsetmeyeyim?"</blockquote><blockquote class="calibre10">"Çünkü Percy'nin adı her geçtiğinde babam elinde ne varsa kırıyor, annem de ağlamaya başlıyor," dedi Fred.</blockquote><blockquote class="calibre10">Ginny hüzünle, "Felaket," dedi.</blockquote><blockquote class="calibre10">George, yüzünde ender görülen cinsten çirkin bir bakışla, "Bence ondan kurtulduğumuz isabet oldu" dedi.</blockquote><blockquote class="calibre10">"Ne oldu ki?" diye sordu Harry.</blockquote><blockquote class="calibre10">Fred, "Percy'le babam kavga ettiler," diye cevap verdi. "Daha önce babamın kimseyi böyle haşladığını görmemiştim. Normalde bağıran hep annemdir."</blockquote><blockquote class="calibre10">"Okul bittikten sonraki ilk haftaydı," dedi Ron. "Gelip Yoldaşlık'a katılmak üzereydik. Percy eve geldi ve bize terfi ettiğini söyledi."</blockquote><blockquote class="calibre10">"Şaka mı ediyorsun?" dedi Harry.</blockquote><blockquote class="calibre10">Percy'nin çok hırslı olduğunu bildiği halde, Harry onun Sihir Bakanlığı'ndaki ilk işinde pek de başarılı olmadığı izlenimine kapılmıştı. Percy, patronunun Lord Voldemort'un kontrolünde olduğunu anlamamak gibi hayli büyük bir basiretsizlik göstermişti (Bakanlık buna inandığından değil tabii - hepsi Mr. Crouch'un aklını kaçırdığını düşünüyordu).</blockquote><blockquote class="calibre10">"Evet, hepimiz şaşırmıştık," dedi George, "çünkü Percy, Crouch meselesinde başını hayli belaya soktu, bir soruşturma oldu falan. Percy'nin Crouch'un keçileri kaçırdığını anlamış ve üstlerine bildirmiş olması gerektiğini söylediler. Ama Percy'yi bilirsin, Crouch sorumluluğu ona bırakmıştı, o da şikâyet etmedi tabii."</blockquote><blockquote class="calibre10">"Peki, nasıl oldu da terfi ettirdiler?"</blockquote><blockquote class="calibre10">Harry haykırmaktan vazgeçtiği için normal konuşmayı sürdürmeye pek hevesli görünen Ron, "Biz de onu merak ettik zaten," dedi. "Eve geldiğinde kendinden pek bir hoşnuttu -her zamankinden bile daha hoşnut, eğer böyle bir şeyi hayal edebiliyorsan tabii- ve babama, Fudge'ın bürosunda çalışma teklifi aldığını söyledi. Hogwarts'ı bitireli henüz bir yıl olmuş biri için gerçekten çok iyi bir iş: Bakan'ın İkinci Asistanı. Babamın çok etkileneceğini bekliyordu sanırım."</blockquote><blockquote class="calibre10">Fred beş karış suratla, "Ama babam etkilenmedi," dedi.</blockquote><blockquote class="calibre10">"Niye?" diye sordu Harry.</blockquote><blockquote class="calibre10">George, "Eh, anlaşılan Fudge Bakanlık'ı birbirine katıp, kimsenin Dumbledore'la teması var mı diye kontrol ediyormuş," dedi.</blockquote><blockquote class="calibre10">"Bugünlerde Dumbledore Bakanlık'ın gözünden düşmüş durumda," dedi Fred. "Kim-Olduğunu-Bilirsin-Sen'in geri döndüğünü söyleyerek sadece sorun yaratmaya çalıştığını düşünüyorlar."</blockquote><blockquote class="calibre10">George, "Babam diyor ki," dedi, "Fudge, Dumbledore'la işbirliği halinde olan herkesin masasını boşaltabileceğini açıkça belirtmiş."</blockquote><blockquote class="calibre10">"Mesele şu ki, Fudge babamdan şüpheleniyor, onun Dumbledore'la dost olduğunu biliyor ve Muggle takıntısı yüzünden de hep babamın biraz üşütük olduğunu düşünmüştür."</blockquote><blockquote class="calibre10">Kafası karışan Harry, "İyi ama, bunun Percy'le ne ilgisi var?" diye sordu.</blockquote><blockquote class="calibre10">"Şimdi ona geliyorum. Babama göre Fudge'ın Percy'yi bürosunda istemesinin tek nedeni, ondan aile -ve Dumbledore- hakkında casusluk yapmak için yararlanmayı düşünmesi."</blockquote><blockquote class="calibre10">Harry hafiften bir ıslık çaldı.</blockquote><blockquote class="calibre10">"Bahse girerim Percy buna bayılmıştır."</blockquote><blockquote class="calibre10">Ron sahte sahte güldü.</blockquote><blockquote class="calibre10">Tamamen keçileri kaçırdı. Dedi ki - eh, bir sürü korkunç şey söyledi. Bakanlık'a girdiğinden beri babamın kötü şöhretine karşı mücadele etmek zorunda kalmış, babamın hiç hırsı yokmuş ve onun için -bilirsin işte- fazla parası olmamış, yani -"</blockquote><blockquote class="calibre10">Harry kulaklarına inanamayarak, "Ne?" derken, Ginny de kızgın kedi sesine benzer bir ses çıkardı.</blockquote><blockquote class="calibre10">"Biliyorum," dedi Ron alçak sesle. "Ama sonra daha da beterini söyledi. Dedi ki, babam Dumbledore'un peşine takıldığı için budalanın biriymiş, Dumbledore'un başı büyük derde girecekmiş, babam da onunla birlikte mahvolacakmış ve o -Percy yani- kimin tarafında olması gerektiğini biliyormuş, o da Bakanlık'mış. Ve eğer annemle babam Bakanlık'a ihanet edeceklerse, o da herkesin artık onun ailemizden biri olmadığını bilmesi için elinden geleni yapacakmış. O gece eşyalarını toplayıp evi terk etti. Şimdi burada, Londra'da yaşıyor."</blockquote><blockquote class="calibre10">Harry alçak sesle küfretti. Gerçi her zaman Ron'un ağabeyleri arasında en az Percy'yi sevmişti, ama yine de onun Mr. Weasley'ye böyle şeyler söyleyebileceği aklından bile geçmemişti.</blockquote><blockquote class="calibre10">Ron, "Annem perişan oldu," dedi. Bilirsin işte - ağladı falan. Percy'le konuşmaya çalışmak için Londra'ya geldi, ama o, kapıyı annemin suratına çarptı. İşyerinde babamla karşılaşınca ne yapıyor, bilmiyorum - herhalde görmezden geliyordur."</blockquote><blockquote class="calibre10">Harry ağır ağır, "Ama Percy, Voldemort'un döndüğünü biliyordur mutlaka," dedi. "Aptal değildir, annenle babanın kanıt olmadan her şeyi riske atmayacaklarını da bilir."</blockquote><blockquote class="calibre10">Ron, "Evet ama, işte senin adın da işin içine karıştı," dedi, Harry'ye gizlice bir bakış atarak. "Percy tek kanıtın senin dediklerin olduğunu söyledi ve... bilmiyorum yani... bunun yeterli olmadığını düşünüyormuş."</blockquote><blockquote class="calibre10">Hermione acı acı, "Percy Gelecek Postası'nı ciddiye alıyor," dedi, diğerlerinin hepsi de onaylarcasına başlarını salladılar.</blockquote><blockquote class="calibre10">Harry onlara bakarak, "Ne diyorsunuz siz?" diye sordu. Hepsi dikkatle onu süzüyordu.</blockquote><blockquote class="calibre10">"Sen - sen Gelecek Postası'nı almıyor musun?" diye sordu Hermione, ürkek ürkek.</blockquote><blockquote class="calibre10">"Evet, alıyorum!" dedi Harry.</blockquote><blockquote class="calibre10">Hermione daha da endişeli şekilde, "Peki -yani- baştan sona okuyor musun?" diye sordu.</blockquote><blockquote class="calibre10">Harry, kendini savunurcasına, "Hayır, okumuyorum," dedi. "Eğer Voldemort hakkında bir şey yazacak olsalar manşete çıkardı, değil mi?"</blockquote><blockquote class="calibre10">Ötekiler adı duyunca irkildi. Hermione telaşla konuşmayı sürdürdü: "Eh, görmek için baştan sona okuman lazımdı ama -şey- bu hafta bir iki kere senden söz ettiler."</blockquote><blockquote class="calibre10">"Ama görürdüm -"</blockquote><blockquote class="calibre10">"Sadece ilk sayfayı okursan göremezsin," dedi Hermione, başını sallayarak. "Uzun makalelerden söz etmiyorum. Senden şöyle bir söz edip geçiyorlar, sanki bitmek bilmez bir şakaymışsın gibi."</blockquote><blockquote class="calibre10">"Sen ne demek -"</blockquote><blockquote class="calibre10">Hermione zoraki bir sakinlikle, "Aslında hayli mide bulandırıcı," dedi. "Rita'nın yazdıkları üzerine bir şeyler kuruyorlar işte."</blockquote><blockquote class="calibre10">“Ama o artık orada çalışmıyor, değil mi?”</blockquote><blockquote class="calibre10">“Yo, hayır, sözünü tuttu - zaten başka şansı da yoktu," diye ekledi Hermione, hoşnut bir şekilde. "Ama şimdi yapmaya çalıştıklarının temelini de o attı."</blockquote><blockquote class="calibre10">"Neyin yani?" dedi Harry sabırsızlıkla.</blockquote><blockquote class="calibre10">"Pekâlâ, senin orda burda yere yığıldığını ve yara izinin acıdığını falan yazmıştı, biliyorsun."</blockquote><blockquote class="calibre10">"Evet," dedi Harry. Rita Skeeter'ın onun hakkında yazdıklarını hemencecik unutması mümkün değildi zaten.</blockquote><blockquote class="calibre10">"Eh işte, sanki büyük bir trajik kahraman ya da öyle bir şey olduğu hayalleri gören, ilgi peşinde biriymişsin gibi şeyler yazıyorlar," dedi Hermione. Sanki Harry'nin bunları çabucak duyması söylediklerini daha az tatsız hale getirecekmiş gibi, hızlı hızlı konuşuyordu. "Senin hakkında kötü niyetli yorumlar sokuşturup duruyorlar araya. Abartılı bir şey yazarlarsa eğer, '<span class="italic">Harry Potter'a yakışan bir hikâye</span>' gibi şeyler söylüyorlar; birinin başına komik bir kaza falan gelirse, '<span class="italic">Umarız başında yara izi yoktur, yoksa kalkıp ona tapınmamızı isteyebilir</span>' diyorlar -"</blockquote><blockquote class="calibre10">Harry öfkeyle, "Kimsenin bana tapınmasını -" diye başladı.</blockquote><blockquote class="calibre10">Hermione hemen, "İstemediğini biliyorum -" dedi, korkmuş görünüyordu. "Ben biliyorum, Harry. Ama ne yaptıklarını görüyorsun, değil mi? Seni kimsenin inanmayacağı birine dönüştürmeye çalışıyorlar. Bunun arkasında Fudge var, neyine istersen bahse girerim. İstiyorlar ki sokaktaki büyücüler sana bir espri konusu, ünlü olmak ve bunu sürdürmek arzusuyla gülünç palavralar atmaya bayılan aptal bir çocuk gözüyle baksınlar."</blockquote><blockquote class="calibre10">"Demedim ki -istemedim ki- Voldemort benim annemle babamı öldürdü!" dedi Harry, tükürür gibi konuşarak. "Meşhur oldum, çünkü ailemi katletti ama beni öldüremedi! Kim bununla ün kazanmak ister ki? Hiç düşünmüyorlardı, bana kalsa asla -"</blockquote><blockquote class="calibre10">"Biliyoruz, Harry" dedi Ginny içtenlikle.</blockquote><blockquote class="calibre10">Hermione, "Tabii, Ruh Emiciler'in sana saldırması hakkında tek kelime etmediler," dedi. "Birisi onlara çenelerini tutmalarını söylemiş herhalde. Oysa bu gerçekten büyük bir haber olurdu, kontrolden çıkmış Ruh Emiciler. Senin Uluslararası Gizlilik Nizamnamesi'ni ihlal ettiğinden de söz etmediler. Biz ederler sanmıştık, senin bu aptal gösterişçi imajına pek uyardı çünkü. Bizce eteklerindeki bütün taşları dökmek için senin atılmanı bekliyorlar - yani, eğer atılırsan demek istiyorum, elbette," diye telaşla devam etti. "Aslında atılmaman gerek, yani kendi yasalarına uyarlarsa, aleyhindeki iddia geçerli değil."</blockquote><blockquote class="calibre10">Tekrar duruşmaya dönmüşlerdi, Harry ise bunu düşünmek istemiyordu. Konuyu nasıl değiştirsem diye düşündü, ama merdivenden gelen ayak sesleri, onu yeni bir konu bulma derdinden kurtardı.</blockquote><blockquote class="calibre10">"Eyvah."</blockquote><blockquote class="calibre10">Fred, Uzayan Kulak'ı şöyle iyice bir çekiştirdi. Hemen sonra yine büyük bir şaklama duyuldu, o ve George yok oldular. Birkaç saniye sonra Mrs. Weasley yatak odası kapısında belirdi.</blockquote><blockquote class="calibre10">"Toplantı bitti, şimdi aşağı inip yemek yiyebilirsiniz. Herkes seni görmek için ölüyor, Harry. Bütün o Tezekbombaları'nı mutfak kapısına kim bıraktı?"</blockquote><blockquote class="calibre10">"Crookshanks," dedi Ginny, hiç yüzü kızarmadan. "Onlarla oynamayı seviyor."</blockquote><blockquote class="calibre10">"Ah” dedi Mrs. Weasley, "ben de acaba Kreacher mı demiştim, böyle tuhaf şeyler yapmaya bayılıyor da. Şimdi, holde alçak sesle konuşmayı unutmayın. Ginny, ellerin leş gibi, ne yapıyordun sen? Git de yemeğe oturmadan yıka lütfen."</blockquote><blockquote class="calibre10">Ginny ötekilere bakıp yüzünü buruşturdu, annesinin peşinden odadan çıkarak Harry'yi Ron ve Hermione'le yalnız bıraktı. İkisi de onu kaygıyla kolluyorlardı, başkaları gider gitmez yine bağırmaya başlamasından korkar gibiydiler. Onların böylesine ürkek gözükmesi, Harry'nin biraz utanmasına yol açtı.</blockquote><blockquote class="calibre10">"Bakın..." diye mırıldandı, ama Ron başını salladı, Hermione de yavaşça, "Kızacağını biliyorduk, Harry," dedi, "aslında seni suçlamıyoruz, ama senin de anlaman gerek: Dumbledore'u ikna etmeye sahiden çalıştık -"</blockquote><blockquote class="calibre10">"Biliyorum," dedi Harry sadece.</blockquote><blockquote class="calibre10">Okul müdürünü içermeyen bir konu bulmak için kafasını zorladı, çünkü Dumbledore'un düşüncesi bile Harry'nin içinin yeniden öfkeyle kaynamasına yol açıyordu.</blockquote><blockquote class="calibre10">"Kreacher kim?" diye sordu.</blockquote><blockquote class="calibre10">"Burada oturan ev cini," dedi Ron. "Kaçığın teki. Hiç onun gibisini görmedim."</blockquote><blockquote class="calibre10">Hermione, Ron'a bakıp kaşlarını çattı.</blockquote><blockquote class="calibre10">"O, kaçık değil, Ron."</blockquote><blockquote class="calibre10">"Hayatının amacı, başının kesilip tıpkı annesi gibi bir plakaya konması," dedi Ron sinirli sinirli. "Bu normal mi, Hermione?"</blockquote><blockquote class="calibre10">"Eh - evet, Kreacher biraz garip ama, bu onun kabahati değil."</blockquote><blockquote class="calibre10">Ron, Harry'ye bakıp gözlerini devirdi.</blockquote><blockquote class="calibre10">"Hermione hâlâ E.R.İ.T.'ten vazgeçmedi."</blockquote><blockquote class="calibre10">Hermione ateşli ateşli, "Onun adı E.R.İ.T. değil bir kere!" dedi. "Ev Cini Refahını İlerletme Topluluğu. Ve böyle diyen yalnızca ben değilim, Dumbledore da Kreacher'a daha iyi davranmamız gerektiğini söylüyor."</blockquote><blockquote class="calibre10">"Tabii, tabii," dedi Ron. "Hadi, açlıktan ölüyorum."</blockquote><blockquote class="calibre10">Önlerine düşüp kapıdan çıktı, sahanlığa geldi, ama merdivenleri inemeden - "Durun!" diye soludu Ron. Kolunu uzatarak Harry ile Hermione'nin yürümelerini engelledi. "Hâlâ holdeler, belki bir şeyler duyabiliriz."</blockquote><blockquote class="calibre10">Üçü dikkatlice tırabzanlardan aşağı göz attı. Loş hol, aralarında Harry'ye korumalık etmiş olanların da bulunduğu cadılar ve büyücülerle doluydu. Kafa kafaya vermiş, heyecanla fısıldaşıyorlardı. Harry grubun tam ortasında, Hogwarts'taki en sevmediği öğretmeni olan Profesör Snape'in siyah, yağlı saçlı başını ve heybetli burnunu gördü. Harry tırabzandan biraz daha eğildi. Snape'in Zümrüdüanka Yoldaşlığı için neler yaptığıyla çok ilgileniyordu...</blockquote><blockquote class="calibre10">İnce, ten rengi bir sicim Harry'nin burnunun dibinden aşağı indi. Başını kaldırıp bakınca, Fred ve George'un yukarıdaki sahanlıkta durmuş, Uzayan Kulak'ı aşağıdaki karanlık insan yumağına doğru sarkıttıklarını gördü. Ne var ki, bir an sonra insanlar ön kapıya doğru hareket etmeye başlayıp gözden kayboldular.</blockquote><blockquote class="calibre10">Harry, Fred'in Uzayan Kulak'ı tekrar yukarı doğru çekerken, "Lanet olsun," diye fısıldadığını duydu.</blockquote><blockquote class="calibre10">Ön kapının açıldığını, sonra kapandığını işittiler.</blockquote><blockquote class="calibre10">Ron, Harry'ye alçak sesle, "Snape hiç burada yemek yemiyor," dedi. "Tanrıya şükür. Gel hadi."</blockquote><blockquote class="calibre10">Hermione, "Ve holde sesini alçaltmayı unutma, Harry," diye fısıldadı.</blockquote><blockquote class="calibre10">Duvardaki ev cini kafaları sırasının önünden geçerlerken, Lupin, Mrs. Weasley ve Tonks'u ön kapıda gördüler, gidenlerin ardından kapının birçok kilidini ve sürgüsünü büyüyle mühürlüyorlardı.</blockquote><blockquote class="calibre10">Onları merdivenlerin altında karşılayan Mrs. Weasley, "Aşağıda, mutfakta yiyoruz," diye fısıldadı. "Harry, canım, holden ayaklarının ucuna basarak geçer misin lütfen, şu kapıdan -"</blockquote><blockquote class="calibre10">GÜM.</blockquote><blockquote class="calibre10">Mrs. Weasley, "Tonks!" diye seslendi hiddetle, arkasına dönüp bakarak.</blockquote><blockquote class="calibre10">Yerde iki seksen uzanmış Tonks, "Kusura bakmayın!" dedi ağlamaklı bir halde. "Şu aptal şemsiyelik, ikidir ona takılıp -"</blockquote><blockquote class="calibre10">Ama söylediklerinin geri kalanı korkunç, kulak paralayan, kanı donduran bir feryadın içinde kayboldu.</blockquote><blockquote class="calibre10">Harry'nin daha önce önünden geçtiği güve yemiş kadife perdeler savrulup açılmıştı, ama arkalarında kapı falan yoktu. Harry bir an bir pencereden baktığını sandı; arkasında siyah başlıklı ihtiyar bir kadının, sanki işkence görüyormuş gibi haykırıp durduğu bir pencere - sonra karşısındakinin hakiki boyutta bir portre olduğunu fark etti, ancak ömründe gördüğü en gerçekçi, en sinir bozucu portreydi bu.</blockquote><blockquote class="calibre10">İhtiyar kadının salyaları akıyor, gözleri fıldır fıldır dönüyordu, haykırırken yüzünün sararmış derisi iyice geriliyordu; arkalarındaki hol boyunca diğer portreler de uyanmış, onlar da bağırmaya başlamışlardı; Harry gürültüyü duyunca resmen gözlerini yumdu ve elleriyle kulaklarını kapattı.</blockquote><blockquote class="calibre10">Lupin ve Mrs. Weasley fırlayıp perdeyi ihtiyar kadının üstüne çekmeye çalıştılar, ama kapatamadılar, kadın daha da beter feryat etmeye başladı, ellerini onların yüzünü tırmalayıp parçalamak istercesine uzatıyordu.</blockquote><blockquote class="calibre10">"Pislikler! Pespayeler! Kirin, kötülüğün tohumları! Melezler, dönüşüme uğramış yaratıklar, ucubeler, defolun gidin burdan! Ne cüretle ceddimin evini kirletir -"</blockquote><blockquote class="calibre10">Tonks, koskocaman, ağır ifrit bacağını çeke çeke yerine taşırken özür üstüne özür diliyordu. Mrs. Weasley perdeyi kapamayı bırakmış, hol boyunca aşağı yukarı koşturarak diğer portreleri asasıyla Sersemletiyordu. Uzun siyah saçlı bir adam Harry'nin karşısındaki bir kapıdan hışımla çıktı.</blockquote><blockquote class="calibre10">"Kes sesini, seni korkunç ihtiyar cadaloz, sesini KES!" diye kükredi, Mrs. Weasley'nin bıraktığı perdeyi tutarak.</blockquote><blockquote class="calibre10">İhtiyar kadının beti benzi attı.</blockquote><blockquote class="calibre10">"Seeen!" diye uludu, adamı görünce gözleri yerinden uğramıştı. "Kanı bozuk, melanet, etimin ayıbı!"</blockquote><blockquote class="calibre10">Adam, "Sana - KES - dedim!" diye kükredi. Muazzam bir gayretle Lupin'le ikisi perdeleri yeniden kapamayı başardılar.</blockquote><blockquote class="calibre10">Yaşlı kadının feryatları kesilip, yerini evde yankılanan bir sessizliğe bıraktı.</blockquote><blockquote class="calibre10">Soluğunun hızı biraz artmış olan adam, uzun kara saçlarını gözlerinin önünden çekerek Harry'ye döndü. Vaftiz babası Sirius'tu bu.</blockquote><blockquote class="calibre10">"Merhaba, Harry," dedi acı acı. "Görüyorum ki annemle tanışmışsın."</blockquote><div class="mbppagebreak" id="calibre_pb_8"></div>
</body></html>
