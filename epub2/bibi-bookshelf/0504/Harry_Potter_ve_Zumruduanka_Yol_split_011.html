<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Zümrüdüanka Yoldaşlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos460594" class="calibre1"><span class="calibre2">
</span></p><blockquote class="calibre7"><span class="calibre4">ONUNCU  BÖLÜM</span><br class="calibre8"/><span class="calibre4">LUNA  LOVEGOOD</span></blockquote><blockquote class="calibre9">Harry çok rahatsız bir gece geçirdi. Annesiyle babası rüyalarına girip çıkıyor, ama hiç konuşmuyorlardı; Mrs. Weasley, Kreacher'ın cesedinin başında ağlıyor, Ron'la Hermione başlarında taçlarla onu izliyorlardı; Harry kendini bir kez daha, kilitli bir kapıyla sona eren bir koridorda buldu. Birden uyandı, yara izi batıyordu. Ron ise çoktan giyinmiş, ona bir şeyler söylüyordu.</blockquote><blockquote class="calibre10">"... acele etmeliyiz, annem çileden çıkmış durumda, treni kaçıracağımızı söylüyor..."</blockquote><blockquote class="calibre10">Evde bir kargaşadır gidiyordu. Harry'nin alelacele giyinirken duyduklarından çıkarabildiği kadarıyla, Fred'le George sandıklarını taşıma zahmetine katlanmamak için onları alt kata büyü yoluyla indirmeye kalkmış, bunun sonucunda da sandıklar Ginny'ye bodoslamadan çarpıp onu merdivenden iki kat aşağı yuvarlamıştı. Hem Mrs. Black, hem de Mrs. Weasley avazları çıktığı kadar bağırıyorlardı.</blockquote><blockquote class="calibre10">"- AHMAKLAR, YA CİDDİ BİR SAKATLIK ÇIKSAYDI -"</blockquote><blockquote class="calibre10">"- PİS MELEZLER, CEDDİMİN EVİNİ KİRLETİYORSUNUZ -"</blockquote><blockquote class="calibre10">Harry tam spor ayakkabılarını giyerken, Hermione telaşlı telaşlı odaya girdi. Hedwig omzunda iki yana sallanıyordu, koltuğunun altında ise kurtulmak için debelenen Crookshanks vardı.</blockquote><blockquote class="calibre10">"Annemle babam Hedwig'i az önce geri gönderdi." Baykuş kibar kibar, küçük bir kanat çırpışıyla kafesinin üstüne atlayıp tünedi. "Hazır mısın?"</blockquote><blockquote class="calibre10">"Hazır sayılırım. Ginny iyi mi?" diye sordu Harry, gözlüğünü takarak.</blockquote><blockquote class="calibre10">"Mrs. Weasley onu düzeltti," dedi Hermione. "Ama şimdi de Deli-Göz, Sturgis Podmore gelmeden çıkamayız diye yakınıyor, yoksa koruma ekibi bir kişi eksik kalırmış."</blockquote><blockquote class="calibre10">"Koruma ekibi mi?" dedi Harry. "King's Cross'a korumayla mı gitmemiz gerekiyormuş?"</blockquote><blockquote class="calibre10">"Senin King's Cross'a korumayla gitmen gerekiyor," diye düzeltti Hermione.</blockquote><blockquote class="calibre10">"Neden?" dedi Harry alıngan alıngan. "Voldemort göze batmamaya çalışıyor sanıyordum, ne yani, bir çöp tenekesinin arkasından fırlayıp beni haklamaya mı çalışacak diyorsun?"</blockquote><blockquote class="calibre10">Hermione'nin aklı başka yerdeydi. "Bilmiyorum, Deli-Göz öyle diyor işte," dedi saatine bakarak, "ama birazdan çıkmazsak treni kaçıracağımız kesin..."</blockquote><blockquote class="calibre10">"SİZ DE HEMEN AŞAĞI GELİR MİSİNİZ LÜTFEN!" diye böğürdü Mrs. Weasley. Hermione, başından aşağı kaynar sular dökülmüş gibi sıçrayıp hızla odadan çıktı. Harry, Hedwig'i tuttuğu gibi kafesine tıktı ve sandığını arkasından sürükleye sürükleye Hermione'nin ardından aşağı inmeye koyuldu.</blockquote><blockquote class="calibre10">Mrs. Black'in portresi öfkeyle uluyor, ama kimse perdeleri üzerine çekmekle uğraşmıyordu; holdeki bütün o gürültü onu nasıl olsa yeniden uyandırırdı zaten.</blockquote><blockquote class="calibre10">"Harry, sen benimle ve Tonks'la geliyorsun," diye bağırdı Mrs. Weasley -dinmek bilmeyen "BULANIKLAR! ALÇAKLAR! PİS MAHLUKLAR!" çığlıkları arasında- "Sandığınla baykuşunu bırak, bagajla Alastor ilgilenecek... Tanrı aşkına, Sirius, Dumbledore olmaz dedi!"</blockquote><blockquote class="calibre10">Harry holün her tarafındaki sandıkların üstünden atlaya atlaya Mrs. Weasley'ye ulaşmaya çalışırken, hemen yanında ayıya benzeyen siyah bir köpek belirmişti.</blockquote><blockquote class="calibre10">"Aman yani..." dedi Mrs. Weasley çaresizce. "Eh, bir şey olursa sorumlusu sensin!"</blockquote><blockquote class="calibre10">Ön kapıyı hızla açtı ve eylülün cılız gün ışığına adım attı. Harry ve köpek de peşinden gittiler. Arkalarındaki kapı pat diye kapandı ve Mrs. Black'in ayaklamaları anında kesildi.</blockquote><blockquote class="calibre10">On iki numaranın kaldırıma ulaşır ulaşmaz kaybolan merdivenlerinden inerken, Harry etrafına bakarak, "Tonks nerede?" dedi.</blockquote><blockquote class="calibre10">"Şurada bizi bekliyor," dedi Mrs. Weasley sert bir sesle, gözlerini Harry'nin yanında sallana sallana giden siyah köpekten kaçırarak.</blockquote><blockquote class="calibre10">Köşede onları ihtiyar bir kadın karşıladı. Kıvır kıvır kır saçları ve gondol biçiminde mor bir şapkası vardı.</blockquote><blockquote class="calibre10">"N'aber Harry?" dedi göz kırparak. Saatine baktı. "Acele etsek iyi olacak, değil mi, Molly?"</blockquote><blockquote class="calibre10">"Biliyorum, biliyorum," diye inledi Mrs. Weasley, daha uzun adımlar atmaya başlayarak, "ama Deli-Göz, Sturgis'in gelmesini beklemek istedi... keşke Arthur yine Bakanlık'tan araba alabilseydi... ama Fudge bugünlerde değil araba, boş mürekkep kutusu bile vermiyor ona... Muggle'lar sihirsiz seyahat etmeye nasıl dayanabiliyor bilmem...</blockquote><blockquote class="calibre10">Öte yandan, kocaman siyah köpek neşeyle havlıyor, etraflarında hoplayıp zıplıyor, hevesle güvercinlerin üstüne atılıyor, kuyruğunu kovalıyordu. Harry kendine engel olamayıp gülmeye başladı. Sirius çok uzun süredir içeride kapalı kalmıştı. Mrs. Weasley neredeyse Petunia Teyze'yi andırır bir şekilde dudak büzdü.</blockquote><blockquote class="calibre10">Yürüyerek King's Cross'a varmaları yirmi dakika aldı ve bu süre içinde Sirius'un Harry'yi eğlendirmek için birkaç kediyi korkutmasından daha önemli bir olay patlak vermedi. İstasyona girdiklerinde, etraf tenhalaşana kadar dokuz ve on numaralı peronlar arasındaki bölmenin civarında gezindiler, sonra hepsi sırayla bölmeye yaslanıp içinden geçerek kendilerini peron dokuz üç çeyrekte buldular. Yola çıkmak üzere olan öğrenciler ve aileleriyle dolu peronda Hogwarts Ekspresi bekliyor, kara kara buhar püskürtüyordu. O tanıdık kokuyu içine çekince, Harry'nin içi kıpır kıpır oldu... gerçekten geri dönüyordu...</blockquote><blockquote class="calibre10">"Umarım diğerleri de yetişir," dedi Mrs. Weasley kaygıyla. Başını arkaya çevirmiş, peronun üzerindeki, dövme demirden kemere bakıyordu; yeni gelenler oradan çıkacaktı.</blockquote><blockquote class="calibre10">"Güzel köpek, Harry!" diye seslendi örgü örgü saçlı, uzun boylu bir çocuk.</blockquote><blockquote class="calibre10">"Sağol, Lee," dedi Harry sırıtarak. Sirius da kuyruğunu çılgınca salladı.</blockquote><blockquote class="calibre10">"Hah, iyi bari," dedi Mrs. Weasley, rahatlamış bir sesle, "işte Alastor da bagajlarla geldi, bakın..."</blockquote><blockquote class="calibre10">Birbirine uymayan gözlerinin üzerine bir istasyon görevlisi şapkası çekmiş olan Moody, ağzına kadar sandıklarla dolu bir arabayı iterek kemerli girişin içinden topallaya topallaya çıktı.</blockquote><blockquote class="calibre10">Moody, "Her şey yolunda," diye fısıldadı Mrs. Weasley ve Tonks'a, "takip edildiğimizi sanmıyorum..."</blockquote><blockquote class="calibre10">Birkaç saniye sonra, Mr. Weasley yanında Ron ve Hermione'yle peronda belirdi. Fred, George ve Ginny, Lupin'le birlikte geldiklerindeyse, Moody'nin bagaj arabası neredeyse boşaltılmıştı.</blockquote><blockquote class="calibre10">"Bir sorun yok ya?" diye homurdandı Moody.</blockquote><blockquote class="calibre10">"Yok," dedi Lupin.</blockquote><blockquote class="calibre10">"Yine de Sturgis'i Dumbledore'a şikâyet edeceğim," dedi Moody, "bu hafta ikidir gelmiyor. Mundungus kadar güvenilmez hale gelmeye başladı."</blockquote><blockquote class="calibre10">"Eh, kendinize iyi bakın," dedi Lupin, herkesin elini sıkarak. En son Harry'nin yanına geldi ve sırtına bir şaplak indirdi. "Sen de, Harry. Dikkatli ol."</blockquote><blockquote class="calibre10">"Evet, başını önünde tut, gözlerini de dört aç," dedi Moody, Harry'nin elini sıkarak. "Ve hiçbiriniz unutmayın - ne yazdığınıza dikkat edin. Kuşkunuz olan şeylerden mektupta hiç söz etmeyin daha iyi."</blockquote><blockquote class="calibre10">Hepinizle tanıştığıma çok sevindim," dedi Tonks,</blockquote><blockquote class="calibre10">Hermione ve Ginny'ye sarılarak. "Yakında görüşürüz, sanıyorum."</blockquote><blockquote class="calibre10">Bir uyarı düdüğü çaldı; peronda kalmış öğrenciler de aceleyle trene doluşmaya başladılar.</blockquote><blockquote class="calibre10">"Çabuk, çabuk," dedi Mrs. Weasley telaş içinde, herkese sarılıp farkına varmadan Harry'yi ikinci kez kucaklayarak. "Mektup yazın... uslu durun... unuttuğunuz bir şey varsa göndeririz... hadi trene, acele edin..."</blockquote><blockquote class="calibre10">Kocaman siyah köpek bir an arka ayakları üzerinde kalkıp ön patilerini Harry'nin omuzlarına dayadı, ama Mrs. Weasley Harry'yi tren kapısına doğru itekledi ve tıslar gibi bir sesle, "Tanrı aşkına, Sirius, biraz köpek gibi davran!" dedi.</blockquote><blockquote class="calibre10">Tren hareket etmeye başlarken, Harry açık pencereden, "Görüşürüz!" diye seslendi, Ron, Hermione ve Ginny de onun yanından el salladılar. Tonks, Lupin, Moody ile Mr. ve Mrs. Weasley'nin görüntüleri hızla küçülüp gözden kayboldu, ama siyah köpek pencerenin yanında hoplayıp zıplıyor, kuyruğunu sallıyordu; perondaki bulanıklaşmış insanlar onun treni kovalamasını kahkahalarla seyrediyordu. Derken bir virajı döndüler ve Sirius da gözden kayboldu.</blockquote><blockquote class="calibre10">"Bizle gelmemeliydi," dedi Hermione, endişeli bir sesle.</blockquote><blockquote class="calibre10">"Boşver ya," dedi Ron, "zavallı adam aylardır gün ışığına çıkmadı."</blockquote><blockquote class="calibre10">"Eh," dedi Fred, ellerini çırparak, "bütün gün burada durup laklak edemeyiz, Lee'yle konuşmamız gereken bir iş var. Sonra görüşürüz." George'la ikisi sağdaki koridordan yürüyüp uzaklaştılar.</blockquote><blockquote class="calibre10">Tren hâlâ hızlanıyor, pencereden görünen evler şimşek gibi geçip gidiyor, onlar da ayakta bir sağa bir sola sallanıyorlardı.</blockquote><blockquote class="calibre10">"Gidip bir kompartıman bulalım mı?" diye sordu Harry.</blockquote><blockquote class="calibre10">Ron ile Hermione bakıştılar.</blockquote><blockquote class="calibre10">"Şeyy," dedi Ron.</blockquote><blockquote class="calibre10">"Bizim -şeyy- Ron'la benim sınıf başkanı vagonuna gitmemiz gerekiyor," dedi Hermione utana sıkıla.</blockquote><blockquote class="calibre10">Ron, Harry'ye bakmıyordu; birden sol elinin tırnaklarıyla yakından ilgilenmeye başlamış gibiydi.</blockquote><blockquote class="calibre10">"Haa," dedi Harry. "Tamam. İyi."</blockquote><blockquote class="calibre10">"Bütün yol boyunca orada kalmamız gerekeceğini sanmıyorum," dedi Hermione hemen. "Mektupta yazdığına göre, öğrenci başkanlarından talimat alacakmışız, sonra da ara sıra koridorlarda kol gezecekmişiz sadece."</blockquote><blockquote class="calibre10">"İyi," dedi Harry yine. "Şey, sonra - sonra görüşürüz o zaman."</blockquote><blockquote class="calibre10">"Evet, tabii," dedi Ron, Harry'ye kaygıyla bakıp gözlerini hemen kaçırarak. "Oraya gitmek tam bir eziyet, bana kalsa -ama mecburuz- yani, hoşlandığımdan değil, Percy değilim ben," diye lafını bitirdi meydan okurcasına.</blockquote><blockquote class="calibre10">"Biliyorum, değilsin," dedi Harry, Ron da sırıttı. Ama Hermione ile Ron sandıklarını, Crookshanks'i ve kafesindeki Pigwidgeon'ı ön tarafa doğru sürüklerlerken, Harry içinde tuhaf bir eksiklik hissetti. Hogwarts Ekspresi'nde hiç Ron'suz yolculuk etmemişti.</blockquote><blockquote class="calibre10">"Hadi," dedi Ginny, "acele edersek onlara yer tutabiliriz.'</blockquote><blockquote class="calibre10">"Doğru," dedi Harry, bir eliyle Hedwig'in kafesini, diğeriyle sandığının halkasını tutarak. Koridorda güç bela ilerleyip, geçtikleri kompartımanların camlı kapılarından içeri göz attılar, ama hepsi çoktan dolmuştu. Harry birçok kişinin ona büyük bir ilgiyle baktığını, hatta birkaçının yanındakileri dirseğiyle dürtüp onu gösterdiğini ister istemez fark etti. Üst üste beş vagonda bu muameleyle karşılaştıktan sonra, Gelecek Postası'nın yaz boyunca okurlarına onun palavracı bir gösteriş budalası olduğunu anlatıp durduğunu hatırladı. Gözlerini ona dikip bakan ve fısıldaşan bu insanların o hikâyelere inanıp inanmadığını merak etti.</blockquote><blockquote class="calibre10">En son vagonda, aynı Harry gibi Gryffindor'da beşinci yılına başlayan Neville Longbottom'la karşılaştılar. Bir eliyle sandığını sürüyüp, öbür eliyle debelenen kurbağası Trevor'ı zaptetmeye çalışmaktan yüzü kan ter içinde kalmıştı.</blockquote><blockquote class="calibre10">"Merhaba, Harry," dedi soluk soluğa. "Merhaba, Ginny... her yer dolmuş... oturacak yer bulamıyorum..."</blockquote><blockquote class="calibre10">"Ne diyorsun sen?" dedi Ginny, Neville'in yanından zar zor geçip arkasındaki kompartımana göz atarak. "Burada yer var, sadece Laklak Lovegood -"</blockquote><blockquote class="calibre10">Neville kimseyi rahatsız etmek istemediği gibilerinden bir şeyler mırıldandı.</blockquote><blockquote class="calibre10">"Aptallık etme," dedi Ginny gülerek, "ondan zarar gelmez."</blockquote><blockquote class="calibre10">Kapıyı yana doğru çekip açarak sandığını içeri sürükledi. Harry ile Neville de peşinden girdiler.</blockquote><blockquote class="calibre10">"Merhaba, Luna," dedi Ginny. "Burada otursak bir sakıncası var mı?"</blockquote><blockquote class="calibre10">Pencerenin yanındaki kız başını kaldırıp baktı. Beline kadar uzanan, dağınık, kirli sarı saçları, çok açık renk kaşları ve yüzüne şaşkın bir ifadenin kazınmasına neden olan fırlak gözleri vardı. Harry, Neville'in bu kompartımanı niye es geçmeyi tercih ettiğini hemen anladı. Kız buram buram çatlaklık kokuyordu. Belki asasını sağlama almak için sol kulağının arkasına sıkıştırmış olduğundan, belki kaymakbirası tıpalarından yapılmış bir gerdanlık taktığından, belki de elindeki dergiyi baş aşağı tutmuş olmasından. Bakışları Neville'in üzerinden kayıp geçti, Harry'ye odaklandı. Başını salladı.</blockquote><blockquote class="calibre10">"Teşekkürler," dedi Ginny, ona gülümseyerek.</blockquote><blockquote class="calibre10">Harry ile Neville üç sandığı ve Hedwig'in kafesini bagaj rafına yerleştirip oturdular. Luna baş aşağı tuttuğu Dırdırcı adındaki dergisinin üzerinden onları izliyordu. Gözlerini normal insanlar kadar sık kırpmıyor gibiydi. Tam karşısına oturmuş olan Harry'ye gözlerini dikip öyle uzun uzun baktı ki, Harry oraya oturduğuna pişman oldu.</blockquote><blockquote class="calibre10">"İyi bir yaz geçirdin mi, Luna?" diye sordu Ginny.</blockquote><blockquote class="calibre10">"Evet," dedi Luna hülyalı bir şekilde, gözlerini Harry'den ayırmayarak. "Evet, bayağı hoştu yani. Sen Harry Potter'sın," diye ekledi.</blockquote><blockquote class="calibre10">"Biliyorum," dedi Harry.</blockquote><blockquote class="calibre10">Neville kıkırdadı. Luna açık renk gözlerini bu kez ona çevirdi.</blockquote><blockquote class="calibre10">"Ama sen kimsin bilmiyorum."</blockquote><blockquote class="calibre10">"Hiç kimse," dedi Neville telaşla.</blockquote><blockquote class="calibre10">"Hiç kimse falan değilsin," dedi Ginny sert bir sesle.</blockquote><blockquote class="calibre10">"Neville Longbottom - Luna Lovegood. Luna benimle aynı dönemde, ama Ravenclaw'da."</blockquote><blockquote class="calibre10">"Sınır tanımayan bir zekâ, en büyük hediyedir insana," dedi Luna tekdüze bir sesle.</blockquote><blockquote class="calibre10">Baş aşağı tuttuğu dergiyi yüzünü saklayacak kadar kaldırdı ve sustu. Harry ile Neville kaşlarını kaldırıp birbirlerine baktılar. Ginny kikirdememek için kendini zor tutuyordu.</blockquote><blockquote class="calibre10">Tren, yoluna hızla devam edip açık araziye çıktı. Tuhaf, tedirgin edici bir gündü; vagon kâh gün ışığıyla doluyor, kâh kurşuni renkleriyle tehditkâr bulutların altından geçiyordu.</blockquote><blockquote class="calibre10">"Bilin bakalım doğum günümde ne hediye aldım," dedi Neville.</blockquote><blockquote class="calibre10">"Yine bir Hatırlatmaca mı?" dedi Harry, büyükannesinin Neville'e berbat hafızasını geliştirme çabasıyla gönderdiği mermerimsi aygıtı hatırlayarak.</blockquote><blockquote class="calibre10">"Hayır," dedi Neville. "Olsa işime yarardı gerçi, eskisini kaybedeli asırlar oldu... ama değil, bakın..."</blockquote><blockquote class="calibre10">Trevor'ı sıkı sıkı tutan elini değil de öbürünü okul çantasına daldırdı ve biraz karıştırdıktan sonra aradığını bulup çıkardı. Saksıya konmuş küçük gri bir kaktüsü andırıyordu, ama diken yerine küçük çıbanlara benzeyen yumrularla kaplıydı.</blockquote><blockquote class="calibre10">"Mimbulus Mimbletonia," dedi Neville gururla.</blockquote><blockquote class="calibre10">Harry, Neville'in elindeki şeye baktı. Nabız gibi hafif hafif atışıyla tekinsiz bir görünüme sahipti, hastalıklı bir iç organa benziyordu.</blockquote><blockquote class="calibre10">"Çok çok nadide bir şey," dedi Neville, yüzü ışıl ışıl.</blockquote><blockquote class="calibre10">"Hogwarts'taki serada bile var mı, bilmiyorum. Profesör Sprout'a göstermek için sabırsızlanıyorum. Büyük Amcam Algie, Asur'dan almış bunu bana. Bakalım yenilerini de üretebilecek miyim?"</blockquote><blockquote class="calibre10">Harry, Neville'in en sevdiği dersin Bitkibilim olduğunu biliyordu ama, bu bodur küçük bitkiyi niye isteyebileceğini aklı hayali almıyordu.</blockquote><blockquote class="calibre10">"Bir -ee- bir şey yapabiliyor mu?" diye sordu.</blockquote><blockquote class="calibre10">"Bir sürü!" dedi Neville gururla. "İnanılmaz bir savunma mekanizması var. Al, şu Trevor'ı tut bir dakika..."</blockquote><blockquote class="calibre10">Kurbağayı Harry'nin kucağına atıp okul çantasından bir tüy kalem çıkardı. Luna Lovegood'un patlak gözleri baş aşağı dergisinin üzerinden bir kez daha belirip Neville'in ne yaptığını izlemeye koyuldu. Neville, dili dişlerinin arasında, Mimbulus Mimbletonia'yı göz hizasına kaldırdı, kendine bir nokta seçti ve tüy kaleminin ucuyla bitkiyi kuvvetlice dürttü.</blockquote><blockquote class="calibre10">Bitkinin üzerindeki bütün çıbanlardan kıvamlı, pis kokan, koyu yeşil bir sıvı fışkırdı. Tavana, pencerelere sıçradı, Luna Lovegood'un dergisine bulaştı; kollarını tam zamanında yüzüne siper eden Ginny, yapış yapış yeşil bir şapka takıyormuşa döndü, ama elleri Trevor'ın kaçmasını engellemekle meşgul olan Harry'nin yüzü olduğu gibi sıvıyla kaplandı. Sıvının gübre gibi iğrenç bir kokusu vardı.</blockquote><blockquote class="calibre10">Neville'in de yüzü ve gövdesi sırılsıklam olmuştu, hiç olmazsa gözlerindekinden kurtulmak için kafasını salladı.</blockquote><blockquote class="calibre10">"Ö - özür dilerim," dedi nefesi kesilerek. "Daha önce denememiştim... fark edemedim bu kadar... ama merak etmeyin, Kokanözsu zehirli değildir," diye ekledi ürkekçe, Harry bir ağız dolusu sıvıyı yere tükürürken.</blockquote><blockquote class="calibre10">Tam o anda kompartıman kapısı açıldı.</blockquote><blockquote class="calibre10">"Ah... merhaba, Harry," dedi tedirgin bir ses. "Ee... kötü bir zamanda mı geldim?"</blockquote><blockquote class="calibre10">Harry, Trevor'la meşgul olmayan eliyle gözlük camlarını sildi. Kapı ağzında uzun parlak saçlı çok güzel bir kız durmuş, ona gülümsüyordu: Ravenclaw Quidditch Takımı'nın Arayıcısı Cho Chang.</blockquote><blockquote class="calibre10">"Ah... merhaba," dedi Harry şaşkın şaşkın.</blockquote><blockquote class="calibre10">"Ee..." dedi Cho. "Şey... bir merhaba diyeyim demiştim... eh, hoşçakal."</blockquote><blockquote class="calibre10">Epey kızarmış bir yüzle, kapıyı kapatıp gitti. Harry arkasına yaslanıp inledi. İsterdi ki, Cho gelip onu bulduğunda bir grup çok sıkı insanla oturuyor, herkes Harry'nin yaptığı bir espriye kasıklarını tuta tuta gülüyor olsun; elinde bir kurbağa, yüzü Kokanözsu'ya bulanmış halde, Neville ve Laklak Lovegood'la oturuyor olmasın.</blockquote><blockquote class="calibre10">"Takma kafana," dedi Ginny teselli edercesine. "Bak, bundan kolayca kurtulabiliriz." Asasını çıkardı. "Aklapaklal"</blockquote><blockquote class="calibre10">Kokanözsu yok oldu.</blockquote><blockquote class="calibre10">"Özür dilerim," dedi Neville yine, cılız bir sesle.</blockquote><blockquote class="calibre10">Ron ve Hermione, neredeyse bir saat geçtikten, yemek arabası gittikten sonra geldiler. Harry, Ginny ve Neville kabaklı poğaçalarını bitirmiş, Çikolatalı Kurbağa Kartları'nı değiş tokuş ederken kompartıman kapısı açıldı. Ron ve Hermione, yanlarında Crookshanks ve kafesinde tiz perdeden öten Pigwidgeon'la birlikte içeri girdiler.</blockquote><blockquote class="calibre10">"Açlıktan ölüyorum," dedi Ron. Pigwidgeon'ı Hedwig'in yanına yerleştirdi, Harry'den bir Çikolatalı Kurbağa aldı ve kendini onun hemen yanına bıraktı. Ambalajı yırtıp açtı, kurbağanın kafasını ısırıp kopardı ve çok yorucu bir sabah geçirmiş gibi arkasına yaslanıp gözlerini kapadı.</blockquote><blockquote class="calibre10">"Eh, her binanın beşinci sınıflarından ikişer tane sınıf başkanı var," dedi Hermione. Canı pek sıkkın halde yerine oturdu. "Birer kız, birer erkek."</blockquote><blockquote class="calibre10">"Bilin bakalım Slytherin sınıf başkanlarından biri kim?" dedi Ron, gözlerini açmadan.</blockquote><blockquote class="calibre10">"Malfoy," diye cevap verdi Harry hemen, en çok korktuğu şeyin başlarına geldiğinden emin bir şekilde.</blockquote><blockquote class="calibre10">"Tabii," dedi Ron acı acı. Kurbağa'nın kalanını ağzına attı ve bir tane daha kaptı.</blockquote><blockquote class="calibre10">"Öbürü de Pansy Parkinson denen şu gıcık yaratık," dedi Hermione hırçın bir sesle. "Beyin sarsıntısı geçirmiş bir ifritten daha mankafayken nasıl sınıf başkanı oluyor..."</blockquote><blockquote class="calibre10">"Hufflepuff'tan kimler var?" diye sordu Harry.</blockquote><blockquote class="calibre10">"Ernie Macmillan ve Hannah Abbott," dedi Ron boğuk bir sesle.</blockquote><blockquote class="calibre10">"Ravenclaw'dansa Anthony Goldstein ve Padma Patil," dedi Hermione.</blockquote><blockquote class="calibre10">"Sen Padma Patil'le Noel Balosu'na gitmiştin," dedi belli belirsiz bir ses.</blockquote><blockquote class="calibre10">Herkes dönüp Luna Lovegood'a baktı. Dırdırcı'nın üzerinden gözlerini Ron'a dikmişti. Ron ağzındaki koca Kurbağa lokmasını yuttu.</blockquote><blockquote class="calibre10">"Evet, biliyorum, gittim," dedi biraz şaşırarak.</blockquote><blockquote class="calibre10">"Pek memnun kalmamıştı," diye bilgi verdi Luna. "Ona pek iyi davranmadığını düşünüyor, çünkü onunla dans etmeye yanaşmamışsın. Ben olsam aldırmazdım herhalde," diye ekledi düşünceli düşünceli, "dans etmeyi pek sevmem."</blockquote><blockquote class="calibre10">Yeniden Dırdırcı'nın arkasında kayboldu. Ron, ağzı bir karış açık, derginin kapağına bakakaldı, sonra da bir açıklama istermiş gibi dönüp Ginny'ye baktı, ama Ginny kikirdememek için yumruğunu ağzına bastırmıştı. Ron kafası karışmış halde başını iki yana salladı ve saatine baktı.</blockquote><blockquote class="calibre10">"Arada bir koridorlarda kol gezmemiz gerekiyor," dedi Harry ve Neville'e, "muzırlık edenlere ceza verebiliyoruz. Crabbe ve Goyle'u bir şey yaparlarken yakalayayım diye sabırsızlanıyorum..."</blockquote><blockquote class="calibre10">"Konumunu kötüye kullanmamalısın, Ron!" dedi Hermione sert bir sesle.</blockquote><blockquote class="calibre10">"Tabii, tabii, ne de olsa Malfoy hiç kötüye kullanmayacak," dedi Ron alaycı bir edayla.</blockquote><blockquote class="calibre10">"Yani onun seviyesine mi ineceksin?"</blockquote><blockquote class="calibre10">"Yoo, o benim arkadaşlarımın hakkından gelmeden ben onunkilerin hakkından geleyim istiyorum, o kadar."</blockquote><blockquote class="calibre10">"Tanrı aşkına, Ron -"</blockquote><blockquote class="calibre10">"Göyle'a aynı satırı tekrar tekrar yazdıracağım, ölür biter artık, yazmaktan nefret ediyor," dedi Ron mutlu mutlu. Goyle'un alçak, hırıltılı sesini taklit ederek ve yüzüne acı dolu bir konsantrasyon ifadesi yerleştirerek, havaya bir şeyler yazarmış gibi yaptı. "Bir... babunun... poposuna... benzememeliyim."</blockquote><blockquote class="calibre10">Herkes güldü, ama kimse Luna Lovegood kadar gülmedi. Koyverdiği neşe dolu çığlık, Hedwig'in uyanıp kanatlarını öfkeyle çırpmasına, Crookshanks'in ise tıslayarak bagaj rafına sıçramasına sebep oldu. Luna öyle bir gülüyordu ki, dergisi elinden kaydı ve bacaklarından aşağı, yere düştü.</blockquote><blockquote class="calibre10">"İşte bu komiktil"</blockquote><blockquote class="calibre10">Nefes almaya çalışırken patlak gözleri yaşlarla dolarak Ron'a baktı. O ise tamamen afallamış bir halde dönüp diğerlerine göz attı. Şimdi onlar da hem Ron'un yüzündeki ifadeye, hem de hâlâ böğrünü tutmuş öne arkaya sallanan Luna Lovegood'un gülünç derecede uzamış olan kahkahasına gülüyorlardı.</blockquote><blockquote class="calibre10">"Benle kafa mı buluyorsun?" dedi Ron, kaşlarını çatarak.</blockquote><blockquote class="calibre10">"Babunun... poposu!" dedi tıkanacakmış gibi, kaburgalarını tutarak.</blockquote><blockquote class="calibre10">Diğerleri Luna'nın gülüşünü seyrediyordu, ama Harry yerdeki dergiye baktığında öyle bir şey gördü ki, fırlayıp onu yerden aldı. Baş aşağı tutulurken kapaktaki resmin ne olduğunu anlamak zordu, ama Harry şimdi bunun Cornelius Fudge'ın oldukça kötü bir karikatürü olduğunu fark etti; onu ancak kafasındaki limon yeşili melon şapka sayesinde tanıyabilmişti. Fudge bir eliyle bir altın kesesini sıkı sıkı tutuyor, diğeriyleyse bir cincüceyi boğuyordu. Karikatürün altında şöyle bir yazı vardı:</blockquote><blockquote class="calibre12"><span class="calibre11"><span class="italic">Fudge, Gringotts'u Ele Geçirmek İçin Ne Kadar İleri Gidecek?</span></span></blockquote><blockquote class="calibre12">Hemen altta da dergideki diğer makalelerin başlıkları vardı.</blockquote><blockquote class="calibre12"><span class="calibre11"><span class="italic">Quidditch Ligi'nde Fesat: Hortumlar Ligi Nasıl Ele Geçiriyor?</span></span></blockquote><blockquote class="calibre10"><span class="calibre11"><span class="italic">Eski Yazıların Sırları Çözüldü.</span></span></blockquote><blockquote class="calibre10"><span class="calibre11"><span class="italic">Sirius Black: Cani mi Kurban mı?</span></span></blockquote><blockquote class="calibre12">Harry, "Şuna bir bakabilir miyim?" diye sordu Luna'ya hevesle.</blockquote><blockquote class="calibre10">Kız başını salladı, hâlâ Ron'a bakıyordu, gülmekten nefesi kesilmişti.</blockquote><blockquote class="calibre10">Harry dergiyi açıp "İçindekiler" bölümüne göz gezdirdi. Kingsley'nin Sirius'a versin diye Mr. Weasley'nin eline tutuşturduğu dergi şu ana kadar hiç aklına gelmemişti, ama o, Dırdırcı'nın bu sayısı olmalıydı.</blockquote><blockquote class="calibre10">Aradığını bulup heyecanla o sayfayı çevirdi.</blockquote><blockquote class="calibre10">Bu yazıya eşlik eden karikatür de oldukça kötüydü; öyle ki Harry, üzerinde adı yazmasa onun Sirius olduğunu anlayamayacağını düşündü. Sirius asasını çekmiş, insan kemiklerinden oluşan bir yığının üstünde duruyordu. Makalenin başlığı şöyle diyordu:</blockquote><blockquote class="calibre12"><span class="calibre11"><span class="italic">SIRIUS BLACK - KARANLIK MI, KARALANDI MI? Meşum kanlı katil mi, masum meşhur şarkıcı mı?</span></span></blockquote><blockquote class="calibre12">Harry'nin yazılanları yanlış anlamadığından emin olabilmesi için bu ilk cümleyi birkaç kez okuması gerekti. Sirius ne zaman meşhur bir şarkıcı olmuştu ki?</blockquote><blockquote class="calibre12"><span class="calibre11"><span class="italic">On dört yıldır Sirius Black'in on iki masum Muggle'ın ve bir büyücünün ölümünden suçlu olduğuna inanılıyor.</span></span></blockquote><blockquote class="calibre10"><span class="calibre11"><span class="italic">Black'in iki yıl önce gözüpek bir şekilde Azkaban'dan kaçmasıyla, Sihir Bakanlığı, tarihindeki en büyük insan avını başlattı. Hiçbirimiz onun yeniden ele geçirilip Ruh Emiciler'e verilmeyi hak ettiğinden en ufak bir şüphe bile duymadık.</span></span></blockquote><blockquote class="calibre10"><span class="calibre11"><span class="italic">AMA GERÇEKTEN HAK EDİYOR MU?</span></span></blockquote><blockquote class="calibre10"><span class="calibre11"><span class="italic">Sirius Black'in, Azkaban'a gönderilmesine neden olan suçları işlememiş olabileceğini gösteren şaşırtıcı yeni deliller ortaya çıkmış durumda. Hatta, Little Norton, Acanthia Way 18 Numara'da oturan Doris Purkiss'e göre, Black cinayetler işlendiği sırada cinayet mahalinde bulunmamış bile olabilir.</span></span></blockquote><blockquote class="calibre10"><span class="calibre11"><span class="italic">"İnsanların farkında olmadıkları şu ki, Sirius Black bir takma isim," diyor Mrs. Purkiss. "İnsanların Sirius Black sandığı adam, neredeyse on beş yıl önce Little Norton Kilise Salonu'ndaki bir konserde kulağına bir turp isabet ettikten sonra sosyal hayattan emekliye ayrılan, popüler Hincüceler grubu solisti Stubby Boardman. Gazetede resmini görür görmez onu tanıdım. Stubby o cinayetleri asla işlemiş olamaz, çünkü söz konusu günde, benimle baş başa, mumlarla bezeli romantik bir yemek yiyordu. Sihir Bakanı'na bir mektup yazdım bile, şimdi onun Stubby ya da takma adıyla Sirius için af çıkarmasını bekliyorum."</span></span></blockquote><blockquote class="calibre9">Harry okumayı bitirdi ve sayfaya inanamayan gözlerle bakmayı sürdürdü. Belki bu bir şakaydı, belki dergi sık sık böyle muzip haberler yayımlıyordu. Birkaç sayfa geri gidip Fudge'la ilgili makaleyi buldu.</blockquote><blockquote class="calibre9"><span class="calibre11"><span class="italic">Sihir Bakanı Cornelius Fudge, beş yıl önce seçildiğinde Gringotts Büyücü Bankası'nın yönetimini ele geçirmeye yönelik planları olduğunu inkâr etmişti. Fudge her zaman, altınlarımızın bekçileriyle "huzurlu bir işbirliği yapmak"tan başka bir şey istemediğini söyledi.</span></span></blockquote><blockquote class="calibre10"><span class="calibre11"><span class="italic">AMA GERÇEKTEN TÜM İSTEDİĞİ BU MU?</span></span></blockquote><blockquote class="calibre10"><span class="calibre11"><span class="italic">Son zamanlarda Bakan'a yakın kaynaklardan alınan bilgiler, Fudge'ın en büyük emelinin cincüce altın rezervinin kontrolünü ele geçirmek olduğuna ve bu uğurda gerekirse güç kullanmaktan çekinmeyeceğine işaret ediyor.</span></span></blockquote><blockquote class="calibre10"><span class="calibre11"><span class="italic">"Üstelik bunu ilk yapışı olmazdı," dedi bir Bakanlık görevlisi. "Bütün arkadaşları ona Cornelius 'Cincüce-Ezen' Fudge der. Kimse dinlemiyor sanırken söylediklerini bir duysanız, ah, icabına baktırdığı cincücelerden söz edip duruyor; boğdurmuş, binaların tepelerinden attırmış, zehirletmiş, böreklerin içinde pişirtmiş..."</span></span></blockquote><blockquote class="calibre9">Harry daha fazla okumadı. Fudge'ın birçok kusuru olabilirdi ama, Harry onu cincücelerden börek yapılması emri verirken hayal etmekte büyük güçlük çekiyordu. Derginin geri kalanına göz gezdirdi, birkaç sayfada bir durup okuyordu: Tutshill Hortumları, Quidditch Ligi'ni şantaj, süpürgelere yasadışı müdahaleler ve işkence sayesinde kazanmakta olduğuna dair bir suçlama; bir Silsüpür Altı ile aya uçtuğunu ve bunu kanıtlamak için geri dönerken yanında bir torba dolusu ay kurbağası getirdiğini söyleyen bir büyücüyle söyleşi; hiç değilse Luna'nın Dırdırcı'yı niye baş aşağı okuduğunu gösteren bir kadim yazılar makalesi. Dergiye göre, yazıları baş aşağı çevirirseniz, düşmanınızın kulaklarını küçük portakallara dönüştürecek bir büyü gözüküyordu. Aslında, Dırdırcı'daki diğer makalelerin yanında, Sirius'un Hincüceler'in solisti olduğu fikri hayli makul kalıyordu.</blockquote><blockquote class="calibre10">"İyi bir şeyler var mı?" diye sordu Ron, Harry dergiyi kapatırken.</blockquote><blockquote class="calibre10">Harry'nin cevap vermesine fırsat bırakmadan, Hermione, "Tabii ki yok," dedi iğneleyici bir sesle. "Dırdırcı tam bir paçavradır, herkes de bunu bilir."</blockquote><blockquote class="calibre10">"Affedersin," dedi Luna; sesi birden hülyalı tonunu yitirmişti. "Editörü babam."</blockquote><blockquote class="calibre10">"Ben - ay," dedi Hermione utanarak. "Şeyy... bazı ilginç... yani epey..."</blockquote><blockquote class="calibre10">"Geri alabilir miyim lütfen?" dedi Luna soğuk soğuk. İleri uzanıp dergiyi Harry'nin elinden kaptı. Hızla elli yedinci sayfaya gelip dergiyi bir kez daha baş aşağı çevirdi ve arkasında kayboldu. Tam o sırada kompartıman kapısı üçüncü defa açıldı.</blockquote><blockquote class="calibre10">Harry dönüp baktı; böyle bir şeyi bekliyordu, ama beklemesi, Draco Malfoy'un, iki arkadaşı Crabbe ve Goyle'un arasından ona pis pis sırıtan görüntüsünü daha katlanılır kılmıyordu.</blockquote><blockquote class="calibre10">Daha Malfoy ağzını açamadan, "Ne var?" dedi saldırganca.</blockquote><blockquote class="calibre10">Parlak sarı saçları ve sivri çenesi aynı babasınınkilere benzeyen Malfoy, "Terbiyeni takın, Potter, yoksa seni cezaya bırakmak zorunda kalırım," dedi kelimeleri yaya yaya- "Çünkü sen sınıf başkanı olamadın ama ben oldum, bu yüzden de sen ceza veremezsin ama ben veririm."</blockquote><blockquote class="calibre10">"Evet," dedi Harry, "ama sen rezilin tekisin, ben değilim, bu yüzden şimdi git de bizi rahat bırak."</blockquote><blockquote class="calibre10">Ron, Hermione, Ginny ve Neville kahkahalarla güldüler. Malfoy'un dudağı kıvrıldı.</blockquote><blockquote class="calibre10">"Söylesene, Weasley'nin arkasından ikinci olmak nasıl bir his, Potter?" diye sordu.</blockquote><blockquote class="calibre10">"Kes sesini, Malfoy," dedi Hermione sert bir sesle.</blockquote><blockquote class="calibre10">"Hassas bir noktaya parmak bastım galiba," dedi Malfoy, sırıtarak. "Eh, ayağını denk al, Potter, çünkü yanlış bir adım atarsın umuduyla köpek gibi izini sürüyor olacağım."</blockquote><blockquote class="calibre10">"Çık dışarı!" dedi Hermione, ayağa fırlayarak.</blockquote><blockquote class="calibre10">Malfoy kıs kıs gülerek Harry'ye son bir pis bakış attı ve hantal hantal peşinden yürüyen Crabbe ve Göyle'la birlikte çıkıp gitti. Hermione arkalarından kompartıman kapısını hızla kapattı ve dönüp Harry'ye baktı. Harry onun da Malfoy'un az önce ne dediğinin farkına vardığını ve kendisi gibi onun da sinirlerinin bozulduğunu hemen anladı.</blockquote><blockquote class="calibre10">"Bir Kurbağa daha yollasana," dedi Ron, belli ki hiçbir şey fark etmemişti.</blockquote><blockquote class="calibre10">Harry, Neville ile Luna'nın önünde konuşamazdı. Hermione ile birbirlerine bir kez daha huzursuz huzursuz baktılar, sonra da Harry dönüp pencereden dışarıyı seyretmeye başladı.</blockquote><blockquote class="calibre10">Sirius'un onunla istasyona gelmesinin komik olduğunu düşünmüştü, ama birden bu hareket pervasızca, hatta belki düpedüz tehlikeli göründü gözüne... Hermione haklıydı... Sirius gelmemeliydi. Ya Mr. Malfoy siyah köpeği fark edip Draco'ya söylemişse? Ya Weasley'ler, Lupin, Tonks ve Moody'nin Sirius'un nerede olduğunu bildikleri sonucunu çıkarmışsa? Yoksa Malfoy'un "<span class="italic">köpek gibi</span>" demesi sadece rastlantıdan mı ibaretti?</blockquote><blockquote class="calibre10">Tren giderek daha da kuzeye doğru ilerlerken, hava kararsızlığını sürdürdü. Yağmur gönülsüzce pencereleri ıslattı, sonra güneş sahne alıp cılız bir gösteri sundu, daha sonraysa bir kez daha bulutlar gelip güneşi örttü. Karanlık çöküp de vagonların içinde lambalar yanmaya başlayınca, Luna Dırdırcı'yi rulo yaptı, özenle çantasına yerleştirdi ve sırayla kompartımandaki herkese gözlerini dikip bakmaya koyuldu.</blockquote><blockquote class="calibre10">Harry alnını trenin penceresine dayamış dışarı bakıyor, ufukta Hogwarts'ı görmeye çalışıyordu, ama bu gece ay ışığı yoktu ve yağmurun ıslattığı pencere isliydi.</blockquote><blockquote class="calibre10">Derken Hermione, "Üstümüzü değişsek iyi olacak," dedi ve hepsi sandıklarını güç bela açıp okul cüppelerini üzerlerine geçirdiler. Hermione ve Ron sınıf başkanı rozetlerini dikkatle yakalarına iğnelediler. Harry, Ron'un karanlık penceredeki yansımasından görünüşünü kontrol ettiğini fark etti.</blockquote><blockquote class="calibre10">Sonunda tren yavaşlamaya başladı. Herkes trenden inmek için bagajlarıyla evcil hayvanlarını toparlamaya koştururken, trenin her yerinden o alışıldık gürültü patırtının yükseldiğini duydular. Ron ile Hermione'nin bütün bunları denetlemesi gerektiğinden, ikisi Crookshanks ile Pigwidgeon'ı Harry ve diğerlerine bırakarak yine vagondan çıktılar.</blockquote><blockquote class="calibre10">"O baykuşu ben taşırım istersen," dedi Luna Harry'ye, Pigwidgeon'a doğru elini uzatarak. Bu arada Neville, Trevor'ı dikkatle iç cebine koymaya çalışıyordu.</blockquote><blockquote class="calibre10">"K - ee - sağol," dedi Harry. Kafesi ona verdi ve böylece Hedwig'inkini daha rahat kavradı.</blockquote><blockquote class="calibre10">Kompartımandan ağır ağır çıkıp koridordaki kalabalığa katılırlarken, gecenin iğne iğne batan ayazı yüzlerine vurdu. Yavaş yavaş kapılara doğru ilerlediler. Harry'nin burnuna, göle doğru uzanan yolun her iki tarafındaki çam ağaçlarının kokusu geliyordu. Perona inip etrafına baktı, o tanıdık "birinci sınıflar burdan... birinci sınıflar.." sesini duyabilmek için kulağını açtı.</blockquote><blockquote class="calibre10">Ama duyamadı. Onun yerine hayli farklı bir ses, canlı bir kadın sesi duyuluyordu. "Birinci sınıflar burada sıraya girsin lütfen! Bütün birinci sınıflar yanıma!"</blockquote><blockquote class="calibre10">Bir fener Harry'ye doğru sallandı ve Harry onun ışığında, önceki sene bir süre Hagrid'in yerine Sihirli Yaratıkların Bakımı dersine giren Profesör Grubbly-Plank'in çıkık çenesini ve kısa kesilmiş saçlarını gördü.</blockquote><blockquote class="calibre10">"Hagrid nerede?" dedi yüksek sesle.</blockquote><blockquote class="calibre10">"Bilmiyorum," dedi Ginny, "ama ilerlesek iyi olur, yolu kapatıyoruz."</blockquote><blockquote class="calibre10">"Haa, tamam..."</blockquote><blockquote class="calibre10">Harry ve Ginny peronda ilerleyip istasyondan dışarı çıkarken ayrı düştüler. Harry itiş kakışın içinde, karanlıkta Hagrid'i yakalayabilmek için gözlerini kısıp çevreyi taradı; burada olmalıydı, Harry bunu ummuştu - Hagrid'i yeniden görmek iple çektiği şeylerden biriydi. Ama etrafta Hagrid'den iz yoktu.</blockquote><blockquote class="calibre10">Kalabalıkla birlikte dar bir kapıdan yavaş yavaş geçip dışarıdaki yola çıkarken, Gitmiş olamaz, dedi Harry kendi kendine. Üşüttü falan herhalde...</blockquote><blockquote class="calibre10">Profesör Grubbly-Plank'in yeniden ortaya çıkışı hakkında ne düşünüyorlar bakalım diye etrafına bakınıp Ron'la Hermione'yi aradı, ama ikisi de görünürde yoktu. Harry de kendini kalabalığın akışına bırakıp Hogsmeade İstasyonu'nun dışındaki, yağmurun ıslattığı karanlık yola çıktı.</blockquote><blockquote class="calibre10">Burada, birinci sınıftan büyük olanları okula götüren yüzlerce atsız araba dururdu hep. Harry onlara şöyle bir baktı, Ron ve Hermione'yi kaçırmamak için önüne döndü, sonra bir daha dönüp baktı.</blockquote><blockquote class="calibre10">Arabalar artık atsız değildi. Araba okları arasında duran birtakım yaratıklar vardı. Ne olduğunu söyle deseler herhalde at derdi, ama sürüngenimsi bir tarafları da vardı. Tamamen etsizdiler, siyah derileri iskeletlerine yapışmıştı, bütün kemikleri tek tek gözüküyordu. Başları ejderhamsıydı, gözbebeksiz gözleriyse beyazdı ve boş bakıyordu. Omuz başlarından kanatlar çıkıyordu - dev yarasalara aitmiş gibi duran kocaman, siyah kösele gibi kanatlar. Çöken karanlıkta hareketsiz ve sessiz halleriyle, ürpertici ve tekinsiz görünüyorlardı. Harry, pekâlâ kendi kendilerine de hareket edebilen arabaların şimdi niye bu korkunç atlar tarafından çekildiğini anlayamıyordu.</blockquote><blockquote class="calibre10">"Pig nerede?" dedi Ron'un sesi, Harry'nin tam arkasından.</blockquote><blockquote class="calibre10">"Şu Luna denen kızdaydı," dedi Harry, hemen arkasına dönerek. Ron'a Hagrid konusunu danışmak için sabırsızlanıyordu. "Sence nerede -"</blockquote><blockquote class="calibre10">"- Hagrid mi? Bilmiyorum," dedi Ron, endişeli bir sesle. "Umarım iyidir..."</blockquote><blockquote class="calibre10">Biraz ileride, Draco Malfoy ile Crabbe, Goyle ve Pansy Parkinson'dan oluşan tayfası, kendilerine bir araba bulabilmek için mahçup görünümlü ikinci sınıfları itekleyip yol açıyorlardı. Birkaç saniye sonra, kalabalığın içinden nefes nefese Hermione çıktı.</blockquote><blockquote class="calibre10">"Malfoy şurada bir birinci sınıf öğrencisine tam anlamıyla iğrenç davranıyordu. Yemin ederim şikâyet edeceğim onu. Daha rozetini takalı üç dakika oldu, eskisinden de beter zorbalık ediyor... Crookshanks nerede?"</blockquote><blockquote class="calibre10">"Ginny'de," dedi Harry. "İşte geldi..."</blockquote><blockquote class="calibre10">Ginny, debelenen Crookshanks'i tutmuş, kalabalığın içinden çıkageldi.</blockquote><blockquote class="calibre10">"Teşekkürler," dedi Hermione, Ginny'yi kediden azat ederek. "Hadi, hepsi dolmadan bir araba bulalım..."</blockquote><blockquote class="calibre10">"Pig'i almadım daha!" dedi Ron, ama Hermione en yakın boş arabaya doğru yürümeye başlamıştı bile. Harry, Ron'la birlikte arkada kaldı.</blockquote><blockquote class="calibre10">Diğer öğrenciler yanlarından geçip giderken, başıyla korkunç atları işaret ederek, "Şunlar nedir dersin?" diye sordu Ron'a.</blockquote><blockquote class="calibre10">"Neler?"</blockquote><blockquote class="calibre10">"Şu at gibi -"</blockquote><blockquote class="calibre10">Elinde Pigwidgeon'ın kafesiyle Luna çıkageldi; küçük baykuş her zamanki gibi heyecanla cıvıldıyordu.</blockquote><blockquote class="calibre10">"Al bakalım," dedi. "Küçük tatlı bir baykuş, değil mi?"</blockquote><blockquote class="calibre10">"Ee... evet... iyidir," dedi Ron boğuk bir sesle. "Eh, hadi o zaman, biz de binelim... ne diyordun Harry?"</blockquote><blockquote class="calibre10"> "Şu at gibi şeyler ne, diyordum," dedi Harry, Ron ve Luna ile birlikte Hermione ile Ginny'nin bindiği arabaya ilerlerken.</blockquote><blockquote class="calibre10">"Hangi at gibi şeyler?"</blockquote><blockquote class="calibre10">"Arabaları çeken at gibi şeyler!" dedi Harry sabırsızca. Ne de olsa en yakındaki hemen bir metre ötede duruyor, bomboş beyaz gözlerle onları seyrediyordu. Ancak Ron, Harry'ye yüzünde şaşkın bir ifadeyle baktı.</blockquote><blockquote class="calibre10">"Neden bahsediyorsun?"</blockquote><blockquote class="calibre10">"Şundan - bak!"</blockquote><blockquote class="calibre10">Harry, Ron'u kolundan tutup döndürdü, kanatlı at tam karşısındaydı şimdi. Ron bir süre dümdüz ona doğru baktıktan sonra, dönüp gözlerini Harry'ye dikti.</blockquote><blockquote class="calibre10">"Neye bakıyorum ben şimdi?"</blockquote><blockquote class="calibre10">"Şu - orada, araba oklarının arasında! Arabaya koşulmuş! Tam şurada, hemen -"</blockquote><blockquote class="calibre10">Ama Ron ona aklı karışmış bir halde bakmaya devam ederken, Harry'nin kafasında garip bir fikir belirdi.</blockquote><blockquote class="calibre10">"Onları... onları göremiyor musun?"</blockquote><blockquote class="calibre10">"Neleri?"</blockquote><blockquote class="calibre10">"Arabaları çeken şeyleri göremiyor musun?"</blockquote><blockquote class="calibre10">Ron şimdi cidden kaygılanmış görünüyordu.</blockquote><blockquote class="calibre10">"İyi misin, Harry?"</blockquote><blockquote class="calibre10">"Ben... evet..."</blockquote><blockquote class="calibre10">Harry iyiden iyiye afallamıştı. At tam önünde duruyor, arkalarındaki istasyon pencerelerinden vuran cılız ışıkta parıldıyor, gece ayazında burun deliklerinden buhar çıkıyordu. Ancak Ron, eğer şaka yapmıyorsa -ki yapıyorsa da berbat bir şakaydı-, onu hiç göremiyordu.</blockquote><blockquote class="calibre10">"Binelim mi?" dedi Ron tereddütle, Harry'ye onun için endişeleniyormuş gibi bakarak.</blockquote><blockquote class="calibre10">"Evet," dedi Harry. "Evet, hadi..."</blockquote><blockquote class="calibre10">Ron arabaya binip gözden kaybolurken, Harry'nin arkasından hülyalı bir ses, "Merak etme," dedi. "Deliriyor falan değilsin. Ben de onları görebiliyorum."</blockquote><blockquote class="calibre10">"Görebiliyor musun?" dedi Harry umutla, Luna'ya dönerek. Onun iri berrak gözlerinde yarasa kanatlı atların yansımasını görebiliyordu.</blockquote><blockquote class="calibre10">"Ah, evet," dedi Luna, "buraya geldiğim ilk günden beri görebiliyorum onları. Arabaları hep onlar çekiyor. Endişelenme. Senin aklın da benimki kadar başında."</blockquote><blockquote class="calibre10">Belli belirsiz gülümseyerek, Ron'un arkasından rutubetli arabaya bindi. İçi pek rahat etmemiş olan Harry de onu izledi.</blockquote><div class="mbppagebreak" id="calibre_pb_20"></div>
</body></html>
