<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Zümrüdüanka Yoldaşlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos1813247" class="calibre1"><span class="calibre2">
</span></p><blockquote class="calibre7"><span class="calibre4">OTUZ  BİRİNCİ  BÖLÜM</span><br class="calibre8"/><span class="calibre4">S.B.D.'LER</span></blockquote><blockquote class="calibre9">Ron, Gryffindor'un Quidditch Kupası'nı almasına yardımcı olduğu için öyle havalara uçmuştu ki, ertesi gün bir türlü kendine gelemedi. Maç hakkında konuşmaktan başka bir şey istemiyordu, bu yüzden de Harry ile Hermione ona Grawp'tan söz etmek için fırsat bulmakta zorlandılar. Aslında ikisi de bunun için pek fazla gayret göstermedi; ikisi de Ron'u gerçeklere böylesine zalimce döndürecek kişi olmaya meraklı değildi. O günün yine güzel, sıcak bir gün olmasından yararlanarak Ron'u gölün kıyısındaki kayın ağacının altında birlikte ders çalışmaya ikna ettiler; burada başkaları tarafından duyulma ihtimalleri, Ortak Salon'da olduğundan daha azdı. Ron önce bu fikre pek sıcak bakmadı - koltuğunun yanından geçen her Gryffindor'un sırtını sıvazlamasından pek hoşnuttu, arada bir patlak veren "Kralımızsın Weasley"lerden de. Ama bir süre sonra biraz temiz havanın ona iyi gelebileceğini kabul etti.</blockquote><blockquote class="calibre10">Kayın ağacının altına kitaplarını yayıp oturdular, Ron bu arada onlara belki de on ikinci kere, maçtaki ilk kurtarışını anlatıyordu.</blockquote><blockquote class="calibre10">"Eh, yani işte, Davies'ın attığını zaten içeri almıştım, onun için kendime pek güvenmiyordum, ama ne bileyim, Bradley öyle birden ortaya çıkıp bana doğru gelince, dedim ki - bunu yapabilirsin. Ve hangi tarafa uçacağıma karar vermek için bir saniyem falan vardı işte, çünkü sağ çemberi hedefliyor gibiydi -benim sağım, onun solu tabii- ama aldatmaca yapıyor gibi geldi nedense, gözümü kararttım, sola uçtum -onun sağına yani- ve -eh işte- ne olduğunu gördünüz," diye tamamladı alçakgönüllü bir edayla. Saçını hayli gereksizce geriye savurarak, rüzgârla dağılmış gibi ilginç bir şekil almasını sağladı; yakındakiler - üçüncü sınıftan, dedikodu yapan bir grup Hufflepuff onu duydular mı diye etrafa baktı. "Ve, beş dakika sonra, Chambers üstüme geldiğinde - Ne?" diye sordu Ron, Harry'nin yüzünü görünce cümlenin ortasında durarak. "Niye sırıtıyorsun?"</blockquote><blockquote class="calibre10">"Sırıtmıyorum," dedi Harry hemen ve Biçim Değiştirme notlarına bakarak yüzünü toparlamaya çalıştı. İşin doğrusu, Ron az önce Harry'ye, tam da bu ağacın altında oturmuş, saçını dağıtan bir başka Gryffindor Quidditch oyuncusunu hatırlatmıştı, hem de fena halde. "Kazandığımıza seviniyorum, hepsi bu."</blockquote><blockquote class="calibre10">"Evet," dedi Ron yavaşça, kelimenin tadını çıkararak, "kazandık. Ginny, Snitch'i burnunun dibinden kaptığında Chang'in yüzündeki ifadeyi gördün mü?"</blockquote><blockquote class="calibre10">"Ağladı herhalde, değil mi?" dedi Harry acımasızca.</blockquote><blockquote class="calibre10">"Ee, evet - ama daha çok hırsından..." Ron hafifçe kaşlarını çattı. "Ama yere inince süpürgesini nasıl fırlatıp attı, gördün, değil mi?"</blockquote><blockquote class="calibre10">"Şey -" dedi Harry.</blockquote><blockquote class="calibre10">"Ee, doğrusunu istersen... hayır, Ron," dedi Hermione. Derin derin içini çekip kitabını yere koydu ve ona özür dilercesine baktı. "Aslına bakarsan, maçın Harry'le benim gördüğümüz tek bölümü, Davies'ın ilk golüydü."</blockquote><blockquote class="calibre10">Ron'un özenle dağıtılmış saçı hayal kırıklığıyla soldu sanki. "İzlemediniz mi?" dedi cansız bir sesle, bir birine bir öbürüne bakarak. "Benim yaptığım kurtarışların hiçbirini görmediniz mi?"</blockquote><blockquote class="calibre10">"Şey - hayır," dedi Hermione, yatıştırmak istercesine elini ona uzatarak. "Ama Ron, bırakıp gitmek istemedik - gitmek zorunda kaldık!"</blockquote><blockquote class="calibre10">"Ya, öyle mi?" dedi Ron, yüzü adamakıllı kızarmaya başlamıştı. "Nasıl yani?"</blockquote><blockquote class="calibre10">"Hagrid yüzünden," dedi Harry. "Devlerden geldiğinden beri neden yara bere içinde olduğunu bize anlatmaya karar vermiş. Onunla birlikte Orman'a gitmemizi istedi, seçeneğimiz yoktu, Hagrid bazen nasıl olur bilirsin. Her neyse..."</blockquote><blockquote class="calibre10">Hikâye beş dakikada anlatıldı, bu sürenin sonunda Ron'un gücenmiş halinin yerini, duyduklarına kesinlikle inanamayan birinin görüntüsü almıştı.</blockquote><blockquote class="calibre10">"Birini geri getirip Orman'a mı saklamış?"</blockquote><blockquote class="calibre10">"Evet" dedi Harry dertli dertli.</blockquote><blockquote class="calibre10">"Hayır," dedi Ron, sanki bunu söyleyerek doğru olmasını önleyebilirmiş gibi. "Hayır, olamaz."</blockquote><blockquote class="calibre10">"Eh, olmuş," dedi Hermione emin bir edayla. "Grawp beş metre boyunda, altı metrelik çam ağaçlarını tutup köküyle birlikte sökmeyi seviyor ve beni," burnundan soludu, "Hermi diye tanıyor."</blockquote><blockquote class="calibre10">Ron sinirli sinirli güldü.</blockquote><blockquote class="calibre10">"Ve Hagrid bizden...?"</blockquote><blockquote class="calibre10">"Ona İngilizce öğretmemizi istiyor, evet," dedi Harry.</blockquote><blockquote class="calibre10">"Aklını kaçırmış," dedi Ron, hayret dolu bir sesle.</blockquote><blockquote class="calibre10">Hermione hiddetle, "Evet," dedi; Orta Düzey Biçim Değiştirme'nin bir sayfasını çevirdi ve bir baykuşun opera dürbününe dönüşmesini gösteren bir dizi şemaya dik dik baktı. "Evet, ben de onun aklını kaçırdığını düşünmeye başladım. Ama, ne yazık ki, Harry ile bana söz verdirdi."</blockquote><blockquote class="calibre10">"Eh, öyleyse sözünüzü bozacaksınız, hepsi bu," dedi Ron kararlılıkla. "Yani, hadi canım... sınavlarımız var ve bu halimizle bile kapı dışarı edilmemize şu kadarcık -" elini kaldırıp başparmağıyla işaretparmağını birbirine neredeyse değecek kadar yaklaştırdı "- bir şey kalmış. Hem zaten... Norbert'ı hatırlıyor musunuz? Aragog'u hatırlıyor musunuz? Hagrid'in canavar arkadaşlarına bulaşmanın faydasını gördük mü hiç?"</blockquote><blockquote class="calibre10">"Biliyorum da, yani - söz verdik işte," dedi Hermione ince bir sesle.</blockquote><blockquote class="calibre10">Ron saçını tekrar düzeltti, dalgın görünüyordu.</blockquote><blockquote class="calibre10">"Eh," diye içini çekti, "Hagrid henüz atılmadı, değil mi? Bu kadar dayandığına göre, belki ders yılının sonuna kadar dayanır ve bizim de Grawp'ın yanına yaklaşmamıza hiç gerek kalmaz."</blockquote><blockquote class="calibre7">*****</blockquote><blockquote class="calibre9">Şato arazisi güneş ışığında, henüz boyanmış gibi ışıl ısıldı; bulutsuz gökyüzü, pürüzsüzce parlayan gölde kendine gülümsüyordu; saten gibi yeşil çimenler arada sırada tatlı bir meltemle dalgalanıyordu. Haziran gelmişti, ama beşinci sınıflar için bu, tek bir şey ifade ediyordu: S.B.D.'ler nihayet gelip çatmıştı.</blockquote><blockquote class="calibre10">Öğretmenleri artık onlara ev ödevi vermiyordu; dersleri, öğretmenlerin sınavda gelmesi ihtimalini en fazla gördükleri konuların tekrarlanmasına ayrılmıştı. Bu azimli, hummalı hava, S.B.D.'ler hariç her şeyi Harry'nin kafasından çıkarmıştı, sadece İksir derslerinde ara sıra, Lupin'in Snape'e Zihinbend derslerine devam etmesi gerektiğini söyleyip söylemediğini merak ettiği oluyordu. Söylediyse eğer, Snape şimdi Harry'yi göz ardı ettiği gibi Lupin'i de kulak arkası etmiş olmalıydı. Harry'ye göre hava hoştu; Snape'le ek ders yapmadan da yeterince meşgul ve gergindi zaten. Neyse ki bugünlerde Hermione de Zihinbend konusunda onun başının etini yiyemeyecek kadar meşguldü; vaktinin çoğunu kendi kendine mırıldanarak geçiriyordu ve günlerdir sağa sola yeni cin giysileri bırakmamıştı hiç.</blockquote><blockquote class="calibre10">S.B.D.'ler yaklaşırken garip davranan sadece Hermione değildi. Ernie Macmillan, insanları ders tekrarları konusunda sorguya çekmek gibi sinir bozucu bir alışkanlık edinmişti.</blockquote><blockquote class="calibre10">Bitkibilim önünde kuyruk olduklarında, gözlerinde manyakça bir parıltıyla Harry ve Ron'a, "Sizce günde kaç saatinizi ayınyorsunuzdur?" diye sordu.</blockquote><blockquote class="calibre10">"Bilmem," dedi Ron. "Birkaç saat."</blockquote><blockquote class="calibre10">"Sekizden az mı, çok mu?"</blockquote><blockquote class="calibre10">"Az sanırım," dedi Ron, biraz telaşa kapılmış görünüyordu.</blockquote><blockquote class="calibre10">"Ben sekiz saat yapıyorum," dedi Ernie, göğsünü gererek. "Sekiz ya da dokuz. Her gün kahvaltıdan önce bir saat çalışıyorum. Ortalamam sekiz. İyi bir hafta sonu gününde on saat yapabiliyorum. Pazartesi dokuz buçuk saat çalıştım. Salı o kadar iyi değildi - sadece yedi çeyrek saat. Sonra çarşamba günü -"</blockquote><blockquote class="calibre10">Profesör Sprout tam o noktada onları üç numaralı seraya sokup da Ernie'nin hikâyesini yarıda bırakınca, Harry buna şükretti.</blockquote><blockquote class="calibre10">Bu arada, Draco Malfoy panik yaratmanın yeni bir yöntemini bulmuştu.</blockquote><blockquote class="calibre10">Sınavlar başlamadan birkaç gün önce İksir sınıfı dışında Crabbe ile Goyle'a yüksek sesle, "Tabii önemli olan ne bildiğin değil," demişti, "kimi tanıdığın. Benim babam Büyücülük Sınavları Yönetimi'nin başkanıyla -ihtiyar Griselda Marchbanks'le- yıllardır ahbap, bize akşam yemeğine gelir falan."</blockquote><blockquote class="calibre10">Hermione, "Sizce doğru mu bu?" diye telaşla fısıldadı Harry ve Ron'a.</blockquote><blockquote class="calibre10">Ron, dertli dertli, "Doğruysa elimizden bir şey gelmez," dedi.</blockquote><blockquote class="calibre10">"Doğru olduğunu sanmıyorum," dedi Neville alçak sesle arkalarından. "Çünkü Griselda Marchbanks büyükannemin arkadaşıdır, Malfoy'lardan hiç söz etmedi."</blockquote><blockquote class="calibre10">"Nasıl biridir, Neville?" diye sordu Hermione hemen. "Sert midir?"</blockquote><blockquote class="calibre10">"Biraz büyükannem gibi aslında," dedi Neville kısık bir sesle.</blockquote><blockquote class="calibre10">"Ama onu tanımak, şansını azaltmaz, değil mi?" dedi Ron ona, cesaret verircesine.</blockquote><blockquote class="calibre10">"Bir şey fark edeceğini sanmıyorum," dedi Neville, daha da zavallı bir şekilde. "Büyükannem, Profesör Marchbanks'e benim babam kadar iyi olmadığımı söyleyip duruyor hep... eh... büyükannemin nasıl biri olduğunu St. Mungo'da gördünüz..."</blockquote><blockquote class="calibre10">Neville gözlerini dikip yere baktı. Harry, Ron ve Hermione bakıştılar, ama ne diyeceklerini bilemediler. Neville büyücü hastanesindeki karşılaşmalarından ilk kez söz etmişti.</blockquote><blockquote class="calibre10">Bu arada, konsantrasyon, zihin kıvraklığı ve uyanıklığa yardımcı olacak şeyler için beşinci ve yedinci sınıf öğrencileri arasında bir karaborsa serpilip gelişmişti. Ravenclaw altıncı sınıftan Eddie Carmichaer'ın onlara teklif ettiği Baruffio'nun Beyin İçin Hayatsuyu da Harry ile Ron'un aklını çelmişti; Carmichael bir önceki yaz aldığı dokuz tane "Olağanüstü" S.B.D.'sini sırf bunlara borçlu olduğuna yemin ediyor ve yarım litreye sadece on iki Galleon istiyordu. Ron Harry'ye, Hogwarts'tan ayrılıp bir iş bulduğu anda kendi payını ona ödeyeceği konusunda garanti verdi, ama daha onlar anlaşmayı tamamlamadan, Hermione Carmichael'ın şişesine el koymuş ve içindekini tuvalete dökmüştü bile.</blockquote><blockquote class="calibre10">"Hermione, biz onu satın almak istiyorduk!" diye bağırdı Ron.</blockquote><blockquote class="calibre10">"Aptallaşma," dedi Hermione hırlarcasına. "Ha bunu almışsınız, ha Harold Dingle'ın ejderha pençesi tozunu."</blockquote><blockquote class="calibre10">Ron hevesle, "Dingle'da ejderha pençesi tozu mu var?" dedi.</blockquote><blockquote class="calibre10">"Artık yok," dedi Hermione. "Ona da el koydum. Bunların hiçbiri işe yaramaz, biliyorsunuz."</blockquote><blockquote class="calibre10">"Ejderha pençesi yarar!" dedi Ron. "İnanılmaz bir şeymiş, beynini gerçekten çalıştırıyor, birkaç saat acayip akıllı oluyorsun -Hermione, bir tutam ver, hadi, ne zararı olacak-"</blockquote><blockquote class="calibre10">"Bunun olur," dedi Hermione acımasızca. "Ben baktım, aslında kurutulmuş Doksi pisliğinden başka bir şey değil."</blockquote><blockquote class="calibre10">Bu bilgi, Harry ile Ron'un beyin uyarıcılarına duydukları isteği törpülemeye yetti.</blockquote><blockquote class="calibre10">Sınav çizelgelerini ve S.B.D. işlemlerinin ayrıntılarını ise, bir sonraki Biçim Değiştirme dersinde öğrendiler.</blockquote><blockquote class="calibre10">Sınav tarihlerini ve saatlerini tahtadan kopya ederlerken, Profesör McGonagall sınıfa, "Gördüğünüz gibi," dedi, "S.B.D.'leriniz birbirini izleyen iki haftaya yayılmış durumda. Sabahları kuramsal yazılıya gireceksiniz, uygulamalar da öğleden sonra. Astronomi uygulama sınavınız, elbette, gece yapılacak.</blockquote><blockquote class="calibre10">"Şimdi, sınav kâğıtlarınıza en sıkı kopya karşıtı büyülerin yapıldığı konusunda sizi uyarmalıyım. Sınav salonuna Otomatik-Cevap Tüy Kalemi sokmak yasak, Hatırlatmaca, Çıkarılabilen Kopya Kolağzı ve Kendi Kendini Düzelten Mürekkep de. Korkarım ki her yıl, bir yolunu bulup Büyücülük Sınavları Yönetimi'nin kurallarına karşı gelebileceğine inanan bir tane öğrenci çıkıyor en azından. Umarım bu yılki, Gryffindor'dan olmaz. Yeni -müdiremiz-" Profesör McGonagall bu kelimeyi, yerinden çıkmamakta direten bir kire bakarken Petunia Teyze'nin yüzünde beliren ifadenin eşi bir ifadeyle söylemişti "- Bina başkanlarından, kopya çekmenin büyük bir şiddetle cezalandırılacağını öğrencilerine söylemelerini istedi -çünkü sınav sonuçlarınız müdirenin okuldaki yeni rejimini de etkileyecek elbette-"</blockquote><blockquote class="calibre10">Profesör McGonagall yavaşça içini çekti. Harry onun sivri burnunun deliklerinin açıldığını gördü.</blockquote><blockquote class="calibre10">"- ama bu, elinizden geleni yapmayacağınız anlamına gelmez. Kendi geleceğinizi düşünmek zorundasınız."</blockquote><blockquote class="calibre10">"Affedersiniz, Profesör," dedi Hermione, eli havada, "sonuçları ne zaman alacağız?"</blockquote><blockquote class="calibre10">"Temmuzda bir ara size bir baykuş gönderilecek," dedi Profesör McGonagall.</blockquote><blockquote class="calibre10">"Mükemmel," dedi Dean Thomas, duyulabilir bir fısıltıyla, "demek ki tatile kadar üzülmemize gerek yok," dedi.</blockquote><blockquote class="calibre10">Harry, altı hafta sonra Privet Drive'daki yatak odasında oturup S.B.D. sonuçlarını beklediğini hayal etti. Eh, diye düşündü, hiç değilse o yaz kendisine bir posta geleceği kesindi.</blockquote><blockquote class="calibre10">İlk sınavları olan Tılsım Teorisi pazartesi sabahıydı. Harry pazar günü öğle yemeğinden sonra Hermione'yi imtihan etmeyi kabul etti, ama başlar başlamaz pişman oldu; Hermione çok heyecanlıydı ve cevabı tam olarak doğru verip vermediğini kontrol etmek için kitabı boyuna onun elinden çekip alıyordu. Sonunda Tılsımda Başarılar'ın sivri kenarını Harry'nin burnuna çarptırdı.</blockquote><blockquote class="calibre10">Gözleri sulanan Harry kitabı ona geri verip, "Niye sen kendin yapmıyorsun?" dedi sertçe.</blockquote><blockquote class="calibre10">Bu arada Ron, parmakları kulaklarında, iki yıllık Tılsım notlarını okuyor, dudakları sessizce kıpırdıyordu;</blockquote><blockquote class="calibre10">Seamus Finnigan yerde sırtüstü yatmış, Geçici Büyü'nün tanımını ezbere okurken, Dean de 5. Sınıflar İçin Temel Büyüler Kitabı'ndan onun söylediklerini kontrol ediyordu; temel Hareket Büyüleri uygulamasına çalışan Parvati ve Lavender ise, kalem kutularını masanın kenarında birbirleriyle yarıştırıyorlardı.</blockquote><blockquote class="calibre10">O akşamki yemek sakin geçti. Harry ve Ron fazla konuşmayıp ağız tadıyla yemek yediler, bütün gün çok çalışmışlardı. Buna karşılık Hermione ikide bir de bıçağıyla çatalını yerine bırakıyor, bir bilgiyi ya da sayıyı kontrol etmek için masanın altına dalıp çantasından kitap çıkarıyordu. Ron tam ona doğru dürüst bir yemek yemesi gerektiğini, yoksa uyuyamayacağını söylüyordu ki, Hermione'nin elindeki çatal gevşeyen parmaklarından kaydı ve gürültülü bir şıngırtıyla tabağına düştü.</blockquote><blockquote class="calibre10">"Aman tanrım," dedi bayılacak gibi, gözlerini dikmiş, Giriş Salonu'na bakarak. "Onlar mı bunlar? Sınavcılar mı?"</blockquote><blockquote class="calibre10">Harry ve Ron oturdukları yerde hızla geri döndüler. Giriş Salonu'nun kapısından, Umbridge'in, çok yaşlı görünen küçük bir cadılar ve büyücüler grubuyla durduğunu görüyorlardı. Harry, Umbridge'in hayli sinirli olduğunu görerek memnun oldu.</blockquote><blockquote class="calibre10">"Gidip daha yakından bakalım mı?" dedi Ron.</blockquote><blockquote class="calibre10">Harry ve Hermione evet anlamında başlarını salladılar ve Giriş Salonu'na açılan çift kanatlı kapıya doğru hızla gittiler; sınavcıların yanından sakin sakin geçebilmek için de, eşiği aşarken yavaşladılar. Harry minicik, kamburu çıkmış, yüzü sanki örümcek ağlarıyla kaplıymış gibi kırış kırış cadının Profesör Marchbanks olduğunu düşündü; Umbridge onunla saygılı bir şekilde konuşuyordu. Profesör Marchbanks biraz sağır gibiydi; aralarında sadece otuz santim olduğu düşünülürse, Profesör Umbridge'e çok yüksek sayılabilecek bir sesle cevap veriyordu.</blockquote><blockquote class="calibre10">"Yolculuk iyiydi, yolculuk iyiydi, daha önce de defalarca yaptık!" dedi sabırsızca. "Şimdi, son zamanlarda Dumbledore'dan haber almadım!" diye ekledi, sanki onun bir süpürge dolabından aniden çıkmasını umuyormuş gibi salonu gözleriyle tarayarak. "Nerede olduğu hakkında hiç fikriniz yok sanırım?"</blockquote><blockquote class="calibre10">"En ufak bir fikrim yok," dedi Umbridge, Ron ayakkabısının bağını bağlıyormuş gibi yaparken merdivenin altında oyalanan Harry, Ron ve Hermione'ye hain bir bakış atarak. "Ama elbette Sihir Bakanlığı çok geçmeden onun izini bulacaktır."</blockquote><blockquote class="calibre10">"Ben bundan şüpheliyim," diye bağırdı minicik Profesör Marchbanks, "eğer Dumbledore bulunmak istemiyorsa! Ben bilmem mi hiç... Biçim Değiştirme ve Tılsım F.Y.B.S.'lerinde bizzat ben vardım... bir asayla yapıldığını daha önce hiç görmediğim şeyler yapmıştı."</blockquote><blockquote class="calibre10">Profesör Umbridge, "Evet... şey..." derken, Harry, Ron ve Hermione de ayaklarını mermer merdivende cesaret, edebildikleri kadar yavaşça sürüyerek yukarı çıkıyorlardı. "Size öğretmenler odasını göstereyim. Herhalde yolculuğunuzun ardından bir fincan çay istersiniz."</blockquote><blockquote class="calibre10">Çok rahatsızlık verici türde bir akşamdı. Herkes son dakika tekrarları yapmaya çalışıyordu, ama kimsenin pek başarılı olduğu söylenemezdi. Harry erkenden yatmaya gittiyse de, ona saatlerce gibi gelen bir süre boyunca uyanık kaldı. Meslek danışmanlığı toplantısını ve McGonagall'ın öfkeyle, hayatta yapacağı son şey bu olsa bile onun Seherbaz olmasına yardım edeceğini söyleyişini hatırladı. Sınav vakti gelip çattığı için, keşke daha kolay ulaşılır bir hedef söyleseydim, diye düşündü. Uyanık yatan tek kişinin kendisi olmadığını biliyordu, ama yatakhanedekilerin hiçbiri konuşmadı ve sonunda, teker teker uykuya daldılar.</blockquote><blockquote class="calibre10">Beşinci sınıf öğrencileri ertesi sabah kahvaltıda da öyle pek konuşmadılar: Parvati fısıldayarak büyülü sözler uygulaması yaparken, önündeki tuzluk titreşip duruyordu; Hermione Tılsımda Başarılar'ı öyle hızla okuyordu ki, gözleri bulanıklaşmıştı sanki; ve Neville de durmadan bıçağıyla çatalını düşürüyor, marmelatını deviriyordu.</blockquote><blockquote class="calibre10">Kahvaltı bitince, beşinci ve yedinci sınıflar Giriş Salonu'nun çevresinde dolanmaya başladılar, diğer öğrencilerse derslere gittiler; sonra, saat dokuz buçukta, sınıf sınıf yeniden Büyük Salon'a çağrıldılar. Burası tıpkı Harry'nin Düşünseli'nde babasını, Sirius'u ve Snape'i S.B.D.'lerine girerken gördüğü şekilde yeniden düzenlenmişti. Dört bina masası kaldırılmış, yerlerine bir sürü tek kişilik masa konmuştu; hepsi, salonun sonuna yerleştirilmiş olan ve Profesör McGonagall'ın arkasında durup onlara baktığı öğretmen masasına dönüktü. Hepsi yerlerine yerleşip susunca, McGonagall, "Başlayabilirsiniz," dedi ve üzerinde yedek tüy kalemler, mürekkep hokkaları ve parşömen ruloları da bulunan masadaki koskoca kum saatini tersine çevirdi.</blockquote><blockquote class="calibre10">Harry kâğıdını tersyüz etti, kalbi deli gibi çarpıyordu -üç sıra sağında, dört sıra önünde Hermione yazmaya başlamıştı bile- ve gözlerini indirip ilk soruya baktı:</blockquote><blockquote class="calibre9"><span class="calibre11"><span class="italic">a) Nesneleri uçuran büyülü sözü yazın.</span></span></blockquote><blockquote class="calibre10"><span class="calibre11"><span class="italic">b) Gereken asa hareketini tarif edin.</span></span></blockquote><blockquote class="calibre9">Bir an Harry'nin aklına, havaya kalkıp bir ifritin kalın kafatası üzerine gürültüyle inen bir sopa geldi... hafiften gülümseyerek kâğıdının üzerine eğildi ve yazmaya koyuldu.</blockquote><blockquote class="calibre10">İki saat sonra Giriş Salonu'nda Hermione endişeyle, "Eh, çok kötü değildi, değil mi?" diye sordu, soru kâğıdını hâlâ sıkı sıkı tutuyordu. "Neşelendirme Büyüleri'nde yazabileceğim kadar yazdım mı bilemiyorum, zaman yetmedi. Hıçkırık için karşı-büyüyü koydunuz mu? Ben koyayım mı koymayayım mı bilemedim, fazlaymış gibi geldi -ve yirmi üçüncü soruda-"</blockquote><blockquote class="calibre10">"Hermione," dedi Ron sertçe, "yine mi aynı hikâye... dışarı çıkınca her sınavın üstünden geçmeyelim, bir kere yapmak bile yeterince kötü."</blockquote><blockquote class="calibre10">Beşinci sınıflar okulun geri kalanıyla birlikte öğle yemeği yediler (dört bina masası yemek saatinde yeniden belirmişti), sonra hep birlikte Büyük Salon'un yanındaki küçük odaya gidip, orada uygulama sınavlarına çağrılmayı beklediler. Küçük öğrenci grupları alfabetik sırayla çağrılırken, geride kalanlar kendi kendilerine büyülü sözleri mırıldandılar ve asa hareketleri çalıştılar, bazen de yanlışlıkla asalarıyla birbirlerinin sırtlarını dürttüler ya da asaları arkadaşlarının gözlerine soktular.</blockquote><blockquote class="calibre10">Hermione'nin adı okundu. Titreyerek, Anthony Goldstein, Gregory Goyle ve Daphne Greengrass ile birlikte odadan çıktı. Sınava giren öğrenciler sonradan geri dönmüyorlardı, bu yüzden Harry ile Ron'un, Hermione'nin sınavının nasıl geçtiği hakkında bir fikri olamadı.</blockquote><blockquote class="calibre10">"İyi geçmiştir, unuttun mu, Tılsım testlerimizden birinde yüz üzerinden yüz on iki almıştı," dedi Ron.</blockquote><blockquote class="calibre10">On dakika sonra Profesör Filtwick seslendi: "Parkinson, Pansy - Patil, Padma - Patil, Parvati - Potter, Harry."</blockquote><blockquote class="calibre10">"İyi şanslar," dedi Ron alçak sesle. Harry, Büyük Salon'a yürüdü, asasını öyle sıkı tutuyordu ki, eli titriyordu.</blockquote><blockquote class="calibre10">Kapının hemen içinde duran Profesör Flitwick, "Profesör Tofty boş, Potter," diye cikledi. Harry'yi uzak bir köşede küçük bir masanın arkasında oturan ve en yaşlı, en kel sınavcı oymuş gibi görünen kişiye yönlendirdi; hemen yakınında, Draco Malfoy'un sınavının ortasına gelmiş olan Profesör Marchbanks vardı.</blockquote><blockquote class="calibre10">"Potter, öyle mi?" dedi Profesör Tofty, notlarına bakıp burundan sıkma gözlüğünün üstünden, yaklaşan Harry'yi süzerek. "Şu meşhur Potter mı?"</blockquote><blockquote class="calibre10">Harry göz ucuyla, Malfoy'un ona öldürücü bir bakış attığını gördü; Malfoy'un havalandırdığı şarap bardağı yere düşüp parçalandı. Harry sırıtmaktan kendini alamadı; Profesör Tofty de cesaret verircesine ona gülümsedi.</blockquote><blockquote class="calibre10">Titrek yaşlı sesiyle, "İşte böyle," dedi, "tedirgin olacak bir şey yok. Şimdi, senden şu yumurtalığı alıp benim için birkaç perende attırmanı istersem..."</blockquote><blockquote class="calibre10">Harry genel olarak sınavın iyi geçtiğini düşünüyordu. Havalandırma Büyüsü kesinlikle Malfoy'unkinden iyiydi, ama Renk Değiştirme ve Büyüme Tılsımları'nı birbirlerine karıştırmasa daha iyi olacaktı, turuncu renge dönüştürmesi gereken sıçan hayret verici şekilde şişip Harry hatasını düzeltmeden önce porsuk boyuna gelmezdi o zaman. O sırada Hermione'nin salonda olmadığına sevindi, daha sonra ona bundan bahsetmeyi de ihmal etti. Ama Ron'a söyleyebilirdi; Ron bir yemek tabağının dönüşüm geçirip koca bir mantar haline gelmesine yol açmıştı, nasıl olduğuna dair de en ufak fikri yoktu.</blockquote><blockquote class="calibre10">O akşam rahatlayacak vakit de yoktu; akşam yemeğinden sonra doğruca Ortak Salon'a gittiler ve ertesi günkü Biçim Değiştirme sınavı için tekrarlara boğazlarına kadar gömüldüler; Harry yatmaya gittiğinde kafasının içinde karmaşık büyü modelleri ve kuramları uçuşuyordu.</blockquote><blockquote class="calibre10">Ertesi sabah yazılıda Değişim Büyüsü'nün tarifini unuttu, ama uygulaması sandığı gibi berbat geçmedi. Hiç değilse iguanasının tamamını kaybetmeyi başarmıştı; yan masadaki zavallı Hannah Abbott ise iyice saçmalamış ve nasıl yaptıysa gelinciğini çoğaltıp bir flamingo sürüsüne dönüştürmüştü; kuşlar yakalanıp salondan çıkarılırken sınava on dakika ara verildi.</blockquote><blockquote class="calibre10">Bitkibilim sınavları çarşamba günüydü. Harry sınavda hayli başarılı olduğunu düşündü (bir Dişli Sardunya tarafından hafiften ısırılması sayılmazsa tabii). Perşembe günü de, Karanlık Sanatlara Karşı Savunma sınavı geldi. Burada Harry ilk kez, geçtiğinden emin oldu. Yazılı sorularının hiçbiriyle sorunu olmamıştı. Uygulamalı sınavda ise, Giriş Salonu'na giden kapının yanından sakin sakin onu izleyen Umbridge'in gözleri önünde bütün karşı uğursuzluk büyülerini ve savunma büyülerini yapmaktan özel bir zevk almıştı.</blockquote><blockquote class="calibre10">Harry kusursuz bir Böcürt kovma büyüsü yapınca, yine onun sınavcısı olan Profesör Tofty, "Oo, bravo!" diye haykırdı. "Gerçekten çok iyi! Eh, bence bu kadar yeter, Potter... ama..."</blockquote><blockquote class="calibre10">Biraz öne eğildi.</blockquote><blockquote class="calibre10">"Sevgili dostum Tiberius Ogden'dan, senin bir Patronus yaratabildiğini duydum, ne dersin? Fazladan bir not için...?"</blockquote><blockquote class="calibre10">Harry asasını kaldırdı, dosdoğru Umbridge'e baktı ve onun kovulduğunu hayal etti.</blockquote><blockquote class="calibre10">"Expecto patronum!"</blockquote><blockquote class="calibre10">Gümüş rengi çatalboynuzlu geyiği, asasının ucundan fırlayıp salon boyunca eşkin hızla koştu. Bütün sınavcılar onun ilerleyişini izlemek için dönüp baktılar ve çatalboynuzlu geyik gümüşi bir pusa dönüşüp yok olunca, Profesör Tofty damarlı ve boğum boğum ellerini coşkuyla çırptı.</blockquote><blockquote class="calibre10">"Mükemmel!" dedi. "Çok iyi, Potter, gidebilirsin!"</blockquote><blockquote class="calibre10">Harry kapının orada Umbridge'in yanından geçerken göz göze geldiler. Umbridge'in geniş, gevşek ağzı pis bir gülümsemeyle kıvrılmıştı, ama Harry aldırmadı. Eğer çok yanılmıyorsa (ve olur ki yanılıyordur diye, kimseye söylemeye niyeti yoktu), az önce bir "Olağanüstü S.B.D.” almıştı.</blockquote><blockquote class="calibre10">Cuma günü Harry ve Ron boştular, Hermione ise Eski Yazılar sınavına girdi; önlerinde bütün bir hafta sonu olduğu için ders tekrarına ara verdiler. Ilık yaz havasının içeri süzüldüğü pencerenin önünde gerinip esneyerek büyücü satrancı oynadılar. Harry uzakta, Orman'ın kıyısında bir sınıfa ders veren Hagrid'i görebiliyordu. Hangi yaratığı incelediklerini tahmin etmeye çalışıyordu ki -tek-boynuzlu at olması gerektiğini düşündü, çünkü oğlanlar biraz geride duruyordu- portre deliği açıldı ve Hermione en huysuz haliyle içeri tırmandı.</blockquote><blockquote class="calibre10">"Eski Yazılar nasıldı?" dedi Ron, esneyip gerinerek.</blockquote><blockquote class="calibre10">Hermione büyük bir öfkeyle, "Ehıvaz'ı yanlış çevirdim," dedi. "Savunma değil, ortaklık demek; eihıvaz'la karıştırdım."</blockquote><blockquote class="calibre10">"Amaan," dedi Ron tembel tembel, "hepi topu bir yanlış, değil mi, yine de -"</blockquote><blockquote class="calibre10">"Öf, kes sesini!" dedi Hermione kızgın kızgın. "Tek bir yanlış, geçip geçmeyeceğini belirleyebilir. Üstelik de birisi Umbridge'in odasına bir Burnuk daha koymuş. O yeni kapıdan nasıl içeri soktu bilmem, ama az önce oradan geçtim, Umbridge ciyak ciyak bağırıyordu -bağırmasına bakılırsa, Burnuk onun bacağından koca bir parça koparmaya çalışmış-"</blockquote><blockquote class="calibre10">"İyi," dediler Harry ile Ron bir ağızdan.</blockquote><blockquote class="calibre10">"İyi falan değill" dedi Hermione ateşli ateşli. "Hagrid'in yaptığını sanıyor, hatırladınız mı? Ve biz de Hagrid'in atılmasını istemiyoruz."</blockquote><blockquote class="calibre10">Harry, eliyle pencereden dışarısını göstererek, "Şu anda ders veriyor, yani onu suçlayamaz," dedi.</blockquote><blockquote class="calibre10">Burnuna sıçramış sinirini dindirmeye hiç niyetli görünmeyen Hermione, "Ay, Harry, bazen ne kadar saf oluyorsun. Umbridge'in kanıt bulmak için bekleyeceğini mi sanıyorsun sahiden?" dedi. Sonra da kızlar yatakhanesine doğru hızlı hızlı yürüdü ve kapıyı arkasından güm diye kapattı.</blockquote><blockquote class="calibre10">Vezirini Harry'nin atlarından birini pataklasın diye ileri süren Ron, çok alçak sesle, "Ne kadar hoş, ne kadar iyi huylu bir kız," dedi.</blockquote><blockquote class="calibre10">Hermione'nin hırçınlığı bütün hafta sonu sürdü, ama Harry ve Ron bunu görmezlikten gelmekte güçlük çekmediler. Çünkü cumartesi ve pazarın çoğunu, pazartesi günkü İksir için, yani Harry'nin en isteksizce beklediği -ve Seherbazlık hayallerinin yıkılmasına yol açacağından emin olduğu- sınav için tekrar yaparak geçirdiler. Gerçekten de Harry'ye yazılı sınav zor geldi, ama Çoközlü İksir hakkındaki sorudan tam not alabileceğini düşündü; ikinci sınıftayken kurallara karşı gelip bu iksiri içtiği için, etkilerini doğru olarak anlatabilmişti.</blockquote><blockquote class="calibre10">Öğleden sonraki uygulama ise, beklediği kadar korkunç geçmedi. Snape'in kendisi ortada yokken, normaldekine kıyasla çok daha rahat olduğunu keşfetti. Harry'nin yakınında oturan Neville de, İksir derslerinde olduğundan çok daha mutlu görünüyordu. Profesör Marchbanks, "Lütfen kazanlarınızdan uzaklaşın, sınav bitti," dediği zaman Harry, belki iyi bir not alamadığı ama, şansı yardım ederse, kalmaktan da kurtulduğu duygusuyla örnek şişesinin ağzını kapattı.</blockquote><blockquote class="calibre10">"Sadece dört sınav kaldı," dedi Parvati Patil yorgun argın, Gryffindor Ortak Salonu'na geri dönerlerken.</blockquote><blockquote class="calibre10">"Sadece mi?!" diye çıkıştı Hermione. "Benim Aritmansim var, belki de en zor ders o!"</blockquote><blockquote class="calibre10">Kimse ona cevap verecek kadar aptal değildi, bu yüzden de Hermione hıncını hiçbirinden çıkaramayıp, Ortak Salon'da fazla yüksek sesle kıkırdıyorlar diye bazı birinci sınıf öğrencilerini haşlamak durumunda kaldı.</blockquote><blockquote class="calibre10">Harry, salı günkü Sihirli Yaratıkların Bakımı sınavından iyi not alıp Hagrid'i hayal kırıklığına uğratmamaya kararlıydı. Uygulamalı sınav, öğleden sonra Yasak Orman'ın kenarındaki çimenlikte yapıldı, öğrencilerden bir düzine kirpinin arasına saklanmış Hırpı'yı saptamaları istendi (işin püf noktası, hepsine sırayla süt ikram etmekteydi; dikenleri birçok sihirli özelliğe sahip son derece kuşkucu yaratıklar olan Hırpılar, kendilerini zehirleme çabası olarak gördükleri bu ikram karşısında genelde kızgınlıktan çılgına dönerlerdi); sonra bir Kabuluk'a nasıl davranılacağını göstermeleri gerekti; sonra da kendilerini ciddi bir şekilde yakmadan bir Ateş Yengeci'ni besleyip temizlemeleri; ve, geniş bir yiyecek çeşidi içinden, hasta bir tekboynuzlu ata verecekleri yemeği seçmeleri istendi.</blockquote><blockquote class="calibre10">Harry, Hagrid'in kulübesinin penceresinden endişeyle sınavı gözlediğini görebiliyordu. Tombul, ufak tefek bir cadı olan bu seferki sınav öğretmeni Harry'ye gülümseyerek gidebileceğini söyleyince, Harry şatoya gitmeden önce Hagrid'in önünden geçerken başparmağını havaya kaldırıp bir zafer işareti yaptı.</blockquote><blockquote class="calibre10">Çarşamba sabahki kuramsal Astronomi yazılısı yeterince iyi gitti. Harry, Jüpiter'in bütün aylarının adlarını doğru yazdığından emin değildi, ama hiç değilse herhangi birinde muz yetişmediğinden emindi. Uygulamalı Astronomi sınavı için akşamı beklemeleri gerekiyordu, onun yerine öğleden sonrası Kehanet'e ayrılmıştı.</blockquote><blockquote class="calibre10">Harry'nin Kehanet'teki düşük standardına göre bile, sınav çok kötü geçti. Kristal küresi öyle inatla boş duruyordu ki, onun yerine masasının üstünde film görmeye çalışsa aynı hesaba gelecekti. Çay yaprağı okurken tamamen kendini kaybetti ve Profesör Marchbanks'in üç vakte kadar yuvarlak, karanlık, ıslak bir yabancıyı göreceği tahmininde bulundu. Marchbanks'in avcundaki hayat çizgisi ile akıl çizgisini birbirine karıştırıp bir önceki salı ölmüş olması gerektiğini söyleyerek de bütün bu fiyaskoyu noktaladı.</blockquote><blockquote class="calibre10">Mermer merdivenlerden çıkarlarken, Ron üzgün üzgün, "Bundan kalacağımızı başından beri biliyorduk," dedi. Az önce sınavına giren öğretmene, kristal küresinde gördüğü burnu siğilli, çirkin bir adamı ayrıntılı olarak tarif ettiğini, sonra da başını kaldırınca sınavcısının küredeki yansımasını tarif ettiğinin farkına vardığını anlatmış, Harry'nin kendisini biraz daha iyi hissetmesini sağlamıştı.</blockquote><blockquote class="calibre10">"Bu aptal dersi daha ilk baştan almayacaktık zaten," dedi Harry.</blockquote><blockquote class="calibre10">"Olsun, hiç değilse şimdi bırakabiliriz."</blockquote><blockquote class="calibre10">"Evet," dedi Harry. "Artık Jüpiter ile Uranüs'ün fazla sıkı fıkı olması umrumuzdaymış numarası yapmamız gerekmeyecek."</blockquote><blockquote class="calibre10">"Ve bundan sonra çay yaprakları '<span class="italic">Öl, Ron, öl</span>' yazsa bile umrumda değil - onları ait oldukları yere, çöp tenekesine postalayacağım."</blockquote><blockquote class="calibre10">Harry güldü, ama tam o sırada Hermione'nin arkalarından koşarak geldiğini gördü ve onu kızdırmamak için hemen gülmeyi kesti.</blockquote><blockquote class="calibre10">Hermione, "Eh, Aritmansi iyi geçti sanırım," dedi. Harry ile Ron rahat bir nefes aldılar. "Yemekten önce yıldız haritalarına şöyle bir bakıvermek için biraz vaktimiz var hâlâ..."</blockquote><blockquote class="calibre10">Saat on birde Astronomi Kulesi'nin tepesine vardıkları zaman, karşılarında yıldızlara bakmaya çok uygun, bulutsuz ve sakin bir gece buldular. Arazi gümüş rengi mehtapta yıkanıyordu, hava serindi. Her biri kendi teleskopunu kurdu ve Profesör Marchbanks başlayın deyince, onlara verilen boş yıldız haritalarını doldurmaya koyuldular.</blockquote><blockquote class="calibre10">Profesör Marchbanks ile Profesör Tofty aralarında dolaşıyor, gözledikleri yıldızlarla gezegenlerin tam konumlarını haritaya yerleştirirlerken onlara bakıyorlardı. Parşömenlerin hışırdaması, arada bir sehpasında ayarlanan bir teleskopun gıcırdaması ve birçok tüy kalemin cızırdaması dışında etraf tamamen sessizdi. Yarım saat geçti, sonra bir saat; aşağıdaki araziye yansıyan altın rengi titrek ışıkların oluşturduğu küçük kareler, şato pencerelerindeki ışıklar sönmeye başlayınca ortadan kayboldu.</blockquote><blockquote class="calibre10">Ancak Harry haritasında Orion takımyıldızını tamamlarken, onun durduğu korkuluk duvarının tam altında şatonun ön kapısı açıldı, taş merdivenden aşağı, çimenliğin küçük bir kısmına biraz ışık vurdu. Harry, teleskopunun konumuna ince ayar yaparken aşağı baktı ve kapılar kapanıp çimenlik yeniden bir karanlık denizi halini almadan önce, ışıl ışıl aydınlanmış otların üstünde beş altı uzamış gölgenin hareket ettiğini gördü.</blockquote><blockquote class="calibre10">Harry gözünü yine teleskopa yapıştırdı ve onu yeniden odakladı, şimdi Venüs'ü inceliyordu. Gezegeni oraya yerleştirmek için haritasına baktı, ama bir şey dikkatini dağıttı; tüy kalemini parşömenine değdirmeden, gözlerini kısarak gölgeli araziye baktı ve altı siluetin çimenlikte yürüdüğünü gördü. Eğer hareket ediyor olmasalardı ve ay ışığı başlarının tepesine vurmasaydı, üzerinde yürüdükleri karanlık araziden ayırt edilemezlerdi. Harry, bu mesafeden bile, içlerinden en tıknaz olan ve grubun başını çekiyora benzeyen kişiyi tanıyormuş gibi tuhaf bir hisse kapıldı.</blockquote><blockquote class="calibre10">Umbridge'in gece yarısından sonra, hele yanında beş kişiyle birlikte neden yürüyüşe çıkmış olabileceğini bilemiyordu. Sonra arkasında biri öksürdü ve bir sınavın ortasında olduğunu hatırladı. Venüs'ün konumunu unutmuş gitmişti. Gözünü teleskopa yapıştırarak yeniden buldu ve bir kez daha tam haritaya ekleyecekti ki, herhangi bir garip sese karşı tetikte olduğu için, uzaktan gelen ve ıssız arazide yankılanan bir kapıya vurma sesi duydu, hemen ardından da büyük bir köpeğin boğuk havlaması geldi.</blockquote><blockquote class="calibre10">Başını kaldırdı, kalbi hızlı hızlı çarpıyordu. Hagrid'in pencerelerinde ışık vardı, çimenliği geçtiklerini gördüğü insanlar şimdi o ışıklarda birer siluet olarak görünüyorlardı. Kapı açıldı, açıkça seçilebilen altı kişinin eşiği geçip içeri girdiğini gördü. Kapı kapandı ve sessizlik çöktü.</blockquote><blockquote class="calibre10">Harry kendini çok tedirgin hissetti. Onun gördüklerini acaba Ron ya da Hermione de gördü mü diye etrafına bakındı, ama Profesör Marchbanks tam o anda arkasından yürüyüp geldi. Harry başkasından kopya çekiyormuş gibi görünmemek için hemen yıldız haritasının üstüne eğildi ve bir şeyler yazıyormuş gibi yaparak korkuluk duvarının tepesinden Hagrid'in kulübesine bakmaya başladı. Şimdi kulübenin pencerelerinde siluetler hareket ediyor, zaman zaman ışığın önünü kesiyorlardı.</blockquote><blockquote class="calibre10">Ensesinde Profesör Marchbanks'in bakışlarını hissederek gözünü yeniden teleskopa yapıştırdı ve bir saat önce konumunu işaretlemiş olduğu halde aya baktı; ama Profesör Marchbanks yürümeye başlarken, karanlığın içinden, uzaktaki kulübeden gelen ve ta Astronomi Kulesi'nin tepesine kadar yankılanan bir kükreme duyuldu. Harry'nin çevresindekilerin bir kısmı teleskoplarının arkasından çıktılar ve gökyüzü yerine Hagrid'in kulübesi yönünde bakmaya koyuldular.</blockquote><blockquote class="calibre10">Profesör Tofty'den yine kuru küçük bir öksürük çıktı.</blockquote><blockquote class="calibre10">"Haydi, dikkatinizi sınava vermeye çalışın, çocuklar," dedi yumuşak bir sesle.</blockquote><blockquote class="calibre10">Öğrencilerin çoğu teleskoplarına döndü. Harry soluna baktı. Hermione, olduğu yere mıhlanıp kalmış gibi, gözlerini Hagrid'in kulübesine dikmişti.</blockquote><blockquote class="calibre10">"Öhhö - yirmi dakikanız var," dedi Profesör Tofty.</blockquote><blockquote class="calibre10">Hermione yerinden sıçradı ve hemen yıldız haritasına döndü; Harry kendisininkine baktı ve Venüs'e yanlışlıkla Mars yazdığını fark etti. Düzeltmek için haritanın üstüne eğildi.</blockquote><blockquote class="calibre10">Araziden GÜM diye bir ses geldi. Birçok kişi, aşağıda neler olup bittiğini görmek için hamle ederken teleskopunun ucu yüzüne çarpınca "Ayy!" diye bağırdı.</blockquote><blockquote class="calibre10">Hagrid'in kapısı bir anda ardına kadar açıldı, kulübeden dışarı taşan ışıkta onu hayli net bir şekilde gördüler; kükreyen ve yumruklarını savuran koskoca bir şekil. Etrafı altı kişiyle çevrilmişti, onun yönünde yolladıkları minik kırmızı ışık ipliklerine bakılacak olursa, hepsi onu Sersemletme'ye çalışıyordu.</blockquote><blockquote class="calibre10">"Hayır!" diye çığlık attı Hermione.</blockquote><blockquote class="calibre10">"Yavrum!" dedi Profesör Tofty, kulaklarına inanamazmış gibi. "Bir sınav yapılıyor burada!"</blockquote><blockquote class="calibre10">Ama artık kimse yıldız haritalarına aldırmıyordu. Hagrid'in kulübesinin yanında hâlâ kırmızı ışıklar uçuşuyordu, ama Hagrid'e çarpıp geri dönüyor gibiydiler; hâlâ ayaktaydı ve, Harry'nin görebildiği kadarıyla, hâlâ çarpışıyordu. Araziden çığlıklar ve feryatlar yankılandı; bir adam, "Mantıklı ol, Hagrid!" diye bağırdı.</blockquote><blockquote class="calibre10">Hagrid, "Mantığın canı cehenneme!" diye kükredi. "Beni böyle teslim alamazsın, Dawlish!"</blockquote><blockquote class="calibre10">Harry, Hagrid'i savunmaya çalışan Fang'in minik siluetini de görebiliyordu, onu çevreleyen büyücülerin üstüne atlayıp duruyordu, sonunda bir Sersemletme Büyüsü ona isabet edince yere düştü. Hagrid öfkeyle uludu, bunu yapanı havaya kaldırdığı gibi fırlatıp attı; adam, göründüğü kadarıyla, üç metre kadar uçtu ve bir daha da ayağa kalkmadı. Hermione "hii" deyip iki elini de ağzına kapattı; Harry dönüp Ron'a baktı, onun da korkmuş gibi durduğunu gördü. Daha önce hiçbiri Hagrid'i böyle gerçek bir öfke nöbetine yakalanmış halde görmemişti.</blockquote><blockquote class="calibre10">"Bakın!" dedi Parvati, cikler gibi bir sesle. Korkuluk duvarının üstünden eğilmişti, şatonun altını işaret ediyordu. Ön kapı yeniden açılmış, karanlık çimenliğe şimdi daha da fazla ışık vurmuştu, uzun siyah tek bir gölge çimleri dalgalandırarak ilerliyordu.</blockquote><blockquote class="calibre10">"Yeter ama!" dedi Profesör Tofty endişeyle. "Yalnızca on altı dakika kaldı, biliyorsunuz, değil mi?"</blockquote><blockquote class="calibre10">Ama ona zerre kadar aldıran olmadı; Hagrid'in kulübesinin oradaki çarpışmaya doğru hızla giden kişiyi gözlüyorlardı.</blockquote><blockquote class="calibre10">"Bu ne cüret!" diye bağırdı gölge, koşarken. "Bu ne cüret!"</blockquote><blockquote class="calibre10">"McGonagall!" diye fısıldadı Hermione.</blockquote><blockquote class="calibre10">"Onu rahat bırakın! Rahat bırakın, dedim!" dedi Profesör McGonagall'ın sesi karanlığın içinde. "Ne diye saldırıyorsunuz ona? Hiçbir şey yapmadı, bunu hak edecek hiç -"</blockquote><blockquote class="calibre10">Hermione, Parvati ve Lavender bir ağızdan haykırdılar. Kulübenin çevresindekiler Profesör McGonagall'ın üstüne en azından dört Sersemletici göndermişti. Kulübe ile şato arasında bir yerde kırmızı hüzmeler ona çarptı; McGonagall bir an ışıldadı, tekinsiz bir kırmızı renkle parıldadı, sonra ayakları yerden kesildi, sırtüstü küt diye düştü ve bir daha da kımıldamadı.</blockquote><blockquote class="calibre10">"Amanın!" diye haykırdı Profesör Tofty, o da sınavı tamamen unutmuşa benziyordu. "Bir tek uyarıda bile bulunmadan! Rezalet!"</blockquote><blockquote class="calibre10">"ÖDLEKLER!" diye böğürdü Hagrid; sesi rahatlıkla kulenin tepesine kadar geliyordu, şatonun içinde birçok ışık yandı. "SİZİ GİDİ KAHROLASI ÖDLEKLER! AL BAKALIM -SEN DE AL-"</blockquote><blockquote class="calibre10">"Ay, ay -" dedi Hermione nefes nefese.</blockquote><blockquote class="calibre10">Hagrid, ona saldıranlardan en yakında olanlarına iki güçlü darbe indirdi; hemen yere yıkıldıklarına bakılırsa, kendilerinden geçmişlerdi. Harry, Hagrid'in eğildiğini gördü ve sonunda bir büyüye yenik düştüğünü sandı. Oysa aksine, bir an sonra Hagrid, sırtında çuvala benzer bir şeyle, yine ayaktaydı - derken Harry, onun Fang'in gevşek bedenini omuzlarına atmış olduğunu fark etti.</blockquote><blockquote class="calibre10">"Yakalayın onu, yakalayın!" diye haykırdı Umbridge, ama geriye kalan tek yardımcısı, Hagrid'in yumruklarına yaklaşmaya hiç istekli görünmüyordu; hatta o kadar hızla geri geri gidiyordu ki, baygın meslektaşlarından birine takılıp yere düştü. Hagrid dönmüş, boynunda asılı Fang'le koşmaya başlamıştı. Umbridge onun ardından son bir Sersemletme Büyüsü gönderdi, ama isabet ettiremedi. Arazinin uzakta kalan giriş kapısına doğru tam gaz koşan Hagrid, karanlıkta kayboldu.</blockquote><blockquote class="calibre10">Herkes ağzı açık halde araziye bakarken, upuzun bir dakika boyunca ortalığa ürperti dolu bir sessizlik hâkim oldu. Sonra Profesör Tofty'nin sesi halsizce, "Şey... beş dakika kaldı, millet," dedi.</blockquote><blockquote class="calibre10">Harry, haritasının sadece üçte ikisini doldurduğu halde, telaşla sınavın sona ermesini istiyordu. Sonunda bitince, o, Ron ve Hermione teleskoplarını gelişigüzel bir şekilde yeniden taşıyıcılarına koydular ve sarmal merdivenden koşarak indiler. Öğrencilerin hiçbiri yatmaya gitmiyordu; hepsi merdivenin altında, yüksek sesle ve heyecanlı bir şekilde, tanık oldukları olayı konuşuyorlardı.</blockquote><blockquote class="calibre10">"O kötü kalpli kadın yok mu!" dedi Hermione soluğu kesilerek. Hiddeti yüzünden konuşmakta zorluk çekiyor gibiydi. "Gece yarısı sinsi sinsi Hagrid'i basmaya çalışmak, ha!"</blockquote><blockquote class="calibre10">"Belli ki Trelawney'ninki gibi bir sahne daha yaratmak istemedi," dedi Ernie Macmillan bilgece, itişe sıkışa onların yanına gelerek.</blockquote><blockquote class="calibre10">"Hagrid iyiydi ama, değil mi?" dedi Ron. Etkilenmişten çok, korkmuşa benziyordu. "Nasıl oldu da o büyüler ona çarpıp geri döndü öyle?"</blockquote><blockquote class="calibre10">"İçindeki dev kanından olmalı," dedi Hermione titreyerek. "Bir devi Sersemletmek çok zordur, ifritler gibidirler, gerçekten dayanıklı olurlar... ama zavallı Profesör McGonagall... dört Sersemletme Büyüsü dosdoğru göğsüne geldi, artık genç de sayılmaz, değil mi?"</blockquote><blockquote class="calibre10">"Korkunç, korkunç," dedi Ernie, görkemli bir şekilde kafasını sallayarak. "Eh, ben yatmaya gidiyorum. Hepinize iyi geceler."</blockquote><blockquote class="calibre10">Etraftakiler yavaş yavaş uzaklaşıyor, hâlâ heyecanla az önce gördüklerinden söz ediyorlardı.</blockquote><blockquote class="calibre10">"Hiç değilse Hagrid'i Azkaban'a götüremediler," dedi Ron. "Herhalde Dumbledore'a katılır, değil mi?"</blockquote><blockquote class="calibre10">"Sanırım öyle yapar," dedi Hermione, ağladı ağlayacak gibi görünüyordu. "Öf, bu berbat bir şey, aslında Dumbledore çok geçmeden döner diye düşünmüştüm ama, şimdi Hagrid'i de kaybettik."</blockquote><blockquote class="calibre10">Yorgun argın Gryffindor Ortak Salonu'na dönünce, orayı ağzına kadar dolu buldular. Arazideki patırtı birçok kişiyi uyandırmış, onlar da koşup kendi arkadaşlarını kaldırmışlardı. Ortak Salon'a Harry, Ron ve Hermione'den önce gelen Seamus ve Dean, şimdi herkese Astronomi Kulesi'nin tepesinden neler görüp duyduklarını anlatıyorlardı.</blockquote><blockquote class="calibre10">"İyi ama Hagrid'i şimdi niye atıyor ki?" diye sordu Angelina Johnson, başını iki yana sallayarak. "Trelawney gibi değil ki; bu yıl her zamankinden çok daha iyi ders veriyor!"</blockquote><blockquote class="calibre10">Hermione acı acı, "Umbridge yarı-insanlardan nefret ediyor," dedi, kendini bir koltuğa bıraktı. "Hep Hagrid'i atmaya çalışıyordu."</blockquote><blockquote class="calibre10">"Ve Hagrid'in odasına Burnuk koyduğunu sanıyordu," diye yumurtladı Katie Bell.</blockquote><blockquote class="calibre10">"Vay canına!" dedi Lee Jordan, eliyle ağzını örttü. "Burnuklar'ı odasına koyan bendim. Fred'le George bana iki tane bırakmıştı; Havalandırıp penceresinden içeri sokuyordum."</blockquote><blockquote class="calibre10">"Onu nasıl olsa sepetlerdi," dedi Dean. "Hagrid, Dumbledore'a çok yakındı."</blockquote><blockquote class="calibre10">"Doğru," dedi Harry, Hermione'nin yanındaki koltuğa çökerek.</blockquote><blockquote class="calibre10">Lavender ağlamaklı halde, "Umarım Profesör McGonagall iyidir," dedi.</blockquote><blockquote class="calibre10">"Onu şatoya taşıdılar, yatakhane penceresinden seyrettik," dedi Colin Creevey. "İyi görünmüyordu."</blockquote><blockquote class="calibre10">"Madam Pomfrey halleder," dedi Alicia Spinnet kararlı bir şekilde. "Şimdiye kadar halledemediği olmadı."</blockquote><blockquote class="calibre10">Ortak Salon boşaldığında saat sabah dörde geliyordu. Harry kendini fevkalade ayık hissediyordu; Hagrid'in son süratle karanlığa koşan görüntüsü aklından çıkmıyordu; Umbridge'e o kadar kızgındı ki, ona layık olacak kadar kötü bir ceza düşünemiyordu, ama Ron'un onu bir kasa dolusu aç Patlar-Uçlu Keleker'e yem etme yolundaki önerisi takdire değerdi. Harry, dehşet verici intikam alma şekilleri düşünerek uykuya daldı ve üç saat sonra hiç dinlenememiş halde yataktan kalktı.</blockquote><blockquote class="calibre10">Son sınav olan Sihir Tarihi öğleden sonra yapılacaktı. Harry kahvaltıdan sonra yatağa dönmeyi çok isterdi, ama sabahleyin biraz son dakika tekrarı yapacağına güvenmişti. Onun için de Ortak Salon penceresinin önünde, başı ellerinde oturdu ve Hermione'nin ona ödünç verdiği bir metre yüksekliğindeki not yığınının bir kısmını okurken uyuyakalmamaya çalıştı.</blockquote><blockquote class="calibre10">Beşinci sınıflar saat ikide Büyük Salon'a girip, arkası çevrilmiş duran sınav kâğıtlarının önüne oturdular. Harry kendini bitkin hissediyordu. Sadece bunun bitmesini istiyordu, ki yeniden gidip uyuyabilsin; ertesi gün Ron'la birlikte Quidditch sahasına gideceklerdi -Ron'un süpürgesiyle uçacaktı- ve ders tekrarından kurtulma özgürlüğünün tadını çıkaracaklardı.</blockquote><blockquote class="calibre10">Profesör Marchbanks, "Kâğıtlarınızı çevirin," dedi salonun ön tarafından, dev kum saatini baş aşağı ederek. "Başlayabilirsiniz."</blockquote><blockquote class="calibre10">Harry sabit gözlerle ilk soruya baktı. Ancak birkaç saniye geçtikten sonra tek kelimesini bile anlamadığını fark etti; yüksek pencerelerden birinin önünde vızıldayan bir eşekarısı dikkatini dağıtıyordu. Yavaş yavaş, binbir zahmetle bir cevap yazmaya koyuldu sonunda.</blockquote><blockquote class="calibre10">İsimleri hatırlamak ona çok zor geliyordu, tarihleri karıştırıp duruyordu. Dördüncü soruyu atladı (Sizce asa düzenlemesi, on sekizinci yüzyılın cincüce ayaklanmalarına katkıda mı bulundu, yoksa daha iyi kontrol edilmelerine mi yol açtı?), vakti kalırsa sınavın sonunda geri dönmeyi düşündü. Beşinci soruya cevap vermeyi denedi (Gizlilik Nizamnamesi 1749'da nasıl ihlal edildi ve bunun yeniden olmasını önlemek için ne gibi önlemler alındı?) ama birkaç önemli noktayı kaçırdığına ilişkin rahatsız edici bir kuşkuya kapıldı; sanki bir noktada vampirler de hikâyeye dahil oluyormuş gibi geliyordu ona.</blockquote><blockquote class="calibre10">Kesinlikle cevaplandırabileceği bir soru arayarak kâğıdın aşağısına doğru baktı ve gözleri on numaralı soruya takıldı:</blockquote><blockquote class="calibre9"><span class="calibre11"><span class="italic">Uluslararası Büyücüler Konfederasyonu'nun oluşumuna yol açan koşulları tanımlayın ve Liechtenstein sihirbazlarının niye katılmayı reddettiklerini açıklayın.</span></span></blockquote><blockquote class="calibre9">Bunu biliyorum, diye düşündü Harry, oysa beyni uyuşmuş ve laçka gibiydi. Hermione'nin elyazısıyla bir başlık geliyordu gözünün önüne: Uluslararası Büyücüler Konfederasyonu'nun oluşumu... bu notları daha bu sabah okumuştu.</blockquote><blockquote class="calibre10">Yazmaya başladı, arada bir başını kaldırıp Profesör Marchbanks'in masasında duran büyük kum saatini kontrol ediyordu. Uzun siyah saçları iskemlesinin arkasından aşağı uzanan Parvati Patil'in tam arkasında oturuyordu. Bir iki kez kendini, Parvati kafasını hafifçe oynatınca saçında beliren minik altın ışıklara gözünü dikmiş bakarken buldu; kendi kafasını temizlemek için biraz silkelemesi gerekti.</blockquote><blockquote class="calibre10">... Uluslararası Büyücüler Konfederasyonu'nun ilk Yüce Şahsiyeti Pierre Bonaccord'du, ama onun atanması Liechtenstein büyücü topluluğu tarafından kuşkuyla karşılandı, çünkü -</blockquote><blockquote class="calibre10">Harry'nin çevresinde tüy kalemler parşömenlerin üzerinde, seğirtip giden, tünel kazan sıçanlar gibi cızırdıyordu. Başının arkasına vuran güneş çok sıcaktı. Bonaccord ne yapmıştı da Liechtenstein büyücülerini kızdırmıştı? Harry'nin içinde, sanki mesele ifritlerle ilgiymiş gibi bir his vardı... Parvati'nin başının arkasına yine boş boş baktı. Keşke Zihnefend uygulayıp da onun başının arkasında bir pencere açabilse ve ifritlerle ilgili neyin Pierre Bonaccord ile Liechtenstein arasındaki ihtilafa yol açtığını görebilseydi...</blockquote><blockquote class="calibre10">Harry gözlerini yumdu ve yüzünü ellerine gömdü, gözkapaklarının alev alev kırmızısı karanlığa gömülüp serinledi. Bonaccord ifrit avına son vermek, ifritlere bazı haklar tanımak istemişti... ama Liechtenstein'ın çok zalim bir dağ ifritleri kabilesiyle sorunları vardı... buydu işte.</blockquote><blockquote class="calibre10">Gözlerini açtı, ama parıl parıl parlayan beyaz parşömeni görünce gözleri yine batıp sulanmaya başladı. Yavaş yavaş, ifritler hakkında iki satır yazdı, sonra o ana kadar yazdıklarını okudu. Pek fazla bilgi vermiyordu, ayrıntılı değildi, oysa Hermione'nin Konfederasyon hakkındaki notlarının sayfalarca sürdüğünden emindi.</blockquote><blockquote class="calibre10">Gözlerini yine yumdu, notları görmeye, hatırlamaya çalıştı... Konfederasyon ilk kez Fransa'da toplanmıştı, evet, bunu yazmıştı zaten...</blockquote><blockquote class="calibre10">Cincüceler katılmaya çalışmış, kovulmuşlardı... bunu da yazmıştı...</blockquote><blockquote class="calibre10">Ve Liechtenstein'dan kimse gelmek istememişti...</blockquote><blockquote class="calibre10">Düşün, dedi kendi kendine, yüzü ellerinde. Çevresindeki tüy kalemler cızır cızır bitmek bilmez cevaplar yazıyor, ön taraftaki kum saatindeki kumlar aşağı doğru akıyordu...</blockquote><blockquote class="calibre10">Esrar Dairesi'ne giden serin, karanlık koridorda ilerliyordu yine, sağlam ve azimli adımlarla yürüyordu, arada bir koşmaya başlıyordu, varacağı yere sonunda varmaya kararlıydı... siyah kapı her zamanki gibi önünde açıldı, şimdi daire şeklindeki çok kapılı odaya gelmişti...</blockquote><blockquote class="calibre10">Dosdoğru taş döşemeden ileri, ikinci kapıdan içeri... duvarlarda ve yerde dans eden ışık parçacıkları ve o tuhaf mekanik tıkırtı, ama araştıracak zaman yok, acele etmesi gerek...</blockquote><blockquote class="calibre10">Üçüncü kapıya kalan mesafeyi koşarak geçti, bu kapı da diğerleri gibi önünde savrulup açıldı...</blockquote><blockquote class="calibre10">Bir kez daha, raflarla ve cam kürelerle dolu, katedral boyutundaki odaya gelmişti... şimdi kalbi büyük bir hızla çarpıyordu... bu sefer oraya gidecekti... doksan yedi numaraya gelince sola döndü ve iki sıra arasından aceleyle geçti...</blockquote><blockquote class="calibre10">Ama en sonda, yerde bir şekil vardı, döşemede yaralı hayvan gibi kıpırdanan siyah bir şekil... Harry'nin midesi korkuyla sıkıştı... heyecanla sıkıştı...</blockquote><blockquote class="calibre10">Kendi ağzından bir ses çıktı, tiz, soğuk, her türlü insani iyilikten yoksun bir ses...</blockquote><blockquote class="calibre10">"Benim için al onu... aşağı indir, şimdi... ben dokunamıyorum... ama sen dokunabilirsin..."</blockquote><blockquote class="calibre10">Yerdeki siyah şekil biraz kımıldadı. Harry kendi kolunun ucunda, bir asayı sıkıca kavramış uzun parmaklı beyaz bir elin yükseldiğini gördü... tiz, soğuk sesin "Crucio!" dediğini duydu.</blockquote><blockquote class="calibre10">Yerdeki adam bir acı çığlığı koyverdi, ayağa kalkmaya çalıştı ama gerisingeri düştü, kıvranmaya başladı. Harry gülüyordu. Asasını kaldırdı, lanet kalktı ve şekil inledi, hareketsiz kaldı.</blockquote><blockquote class="calibre10">"Lord Voldemort bekliyor..."</blockquote><blockquote class="calibre10">Yerdeki adam çok yavaşça, kolları titreyerek omuzlarını birkaç santim yükseltip başını kaldırdı. Yüzü kan içindeydi ve hastaymışçasına zayıftı, acıyla çarpılmıştı ama dirençle kaskatıydı...</blockquote><blockquote class="calibre10">"Beni öldürmen gerekecek," diye fısıldadı Sirius.</blockquote><blockquote class="calibre10">"Elbette sonunda öldüreceğim," dedi soğuk ses. "Ama önce benim için onu alacaksın, Black... şimdiye kadar acı çektiğini mi sanıyorsun? Bir daha düşün... önümüzde daha saatler var ve kimse senin haykırdığını duyamaz..."</blockquote><blockquote class="calibre10">Ama Voldemort asasını yeniden indirirken biri haykırdı; haykırdı ve sıcak bir masadan soğuk, taş döşemeye düştü; Harry yere çarpınca uyandı, hâlâ feryat ediyordu, yara izi alev almış gibiydi; çevresinde Büyük Salon infilak etmişti sanki.</blockquote><div class="mbppagebreak" id="calibre_pb_65"></div>
</body></html>
