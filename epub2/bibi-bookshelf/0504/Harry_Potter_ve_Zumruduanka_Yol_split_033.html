<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Zümrüdüanka Yoldaşlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos1679895" class="calibre1"><span class="calibre2">
</span></p><blockquote class="calibre7"><span class="calibre4">YİRMİ  DOKUZUNCU  BÖLÜM</span><br class="calibre8"/><span class="calibre4">MESLEK  DANIŞMANLIĞI</span></blockquote><blockquote class="calibre9">"Ama niye artık Zihinbend dersi almıyorsun?" dedi Hermione, kaşlarını çatarak.</blockquote><blockquote class="calibre10">"Dedim ya" diye mırıldandı Harry. "Artık temel bilgileri edindiğime göre, Snape tek başıma devam edebileceğimi düşünüyor."</blockquote><blockquote class="calibre10">"Yani artık tuhaf rüyalar görmüyor musun?" dedi Hermione kuşkuyla.</blockquote><blockquote class="calibre10">"Sayılır," dedi Harry, ona bakmadan.</blockquote><blockquote class="calibre10">"İyi de, bence sen rüyalarını kontrol edeceğinden kesinlikle emin olmadan Snape derslere son vermemeliydi!" dedi Hermione öfkeyle. "Harry, diyorum ki, sen ona gidip -"</blockquote><blockquote class="calibre10">"Hayır," diye kestirip attı Harry. "Bu konuyu bırak, Hermione, tamam mı?"</blockquote><blockquote class="calibre10">Paskalya tatilinin ilk günüydü ve Hermione her zamanki gibi günün büyük kısmını üçü için ders tekrarı çizelgeleri yaparak geçirmişti. Harry ve Ron da buna seslerini çıkarmamışlardı; böylesi hem onunla tartışmaktan daha kolaydı, hem de belki işe yarardı.</blockquote><blockquote class="calibre10">Ron, sınavlara sadece altı hafta kaldığını keşfedince şaşırmıştı.</blockquote><blockquote class="calibre10">"Buna nasıl şaşırabiliyorsun, söyler misin?" diye sordu Hermione. Bir yandan da Ron'un çizelgesindeki küçük karelere asasıyla bir bir dokunuyordu ki konularına göre farklı renklerde yanıp sönsünler.</blockquote><blockquote class="calibre10">"Bilmem ki," dedi Ron, "bir sürü şey oldu."</blockquote><blockquote class="calibre10">"Eh, al bakalım," dedi Hermione, ona çizelgesini vererek, "eğer buna uyarsan, işlerin yolunda gider."</blockquote><blockquote class="calibre10">Ron başını eğip çizelgeye dertli dertli baktı, ama sonra yüzü aydınlandı.</blockquote><blockquote class="calibre10">"Bana her hafta boş bir akşam vermişsin!"</blockquote><blockquote class="calibre10">"Quidditch antrenmanı için," dedi Hermione.</blockquote><blockquote class="calibre10">Ron'un yüzündeki gülümseme silindi.</blockquote><blockquote class="calibre10">"Ne anlamı var ki?" dedi. "Bu yıl Quidditch Kupası'nı alma şansımız, babamın Sihir Bakanı olma şansı kadar neredeyse."</blockquote><blockquote class="calibre10">Hermione bir şey demedi; kulaklarını kaşıtmak için eline pençe atan Crookshanks'e yüz vermeden Ortak Salon'un karşı duvarına boş boş bakan Harry'yi süzüyordu.</blockquote><blockquote class="calibre10">"Neyin var, Harry?"</blockquote><blockquote class="calibre10">"Ne?" dedi Harry hemen. "Hiç."</blockquote><blockquote class="calibre10">Eline Savunma Sihri Kuramı'nı aldı, dizin bölümünde bir şey arıyormuş numarası yaptı. Crookshanks ise ondan umudu kesip Hermione'nin iskemlesinin altına sıvıştı.</blockquote><blockquote class="calibre10">Hermione, "Az önce Cho'yu gördüm," dedi tereddütle. "O da berbat görünüyordu... yoksa ikiniz yine kavga mı ettiniz?"</blockquote><blockquote class="calibre10">"Ne - ya, evet, ettik," dedi Harry, bu bahaneye dört elle sarılarak.</blockquote><blockquote class="calibre10">"Ne hakkında?"</blockquote><blockquote class="calibre10">"O gammaz arkadaşı Marietta hakkında," dedi Harry.</blockquote><blockquote class="calibre10">"Eh, seni suçlayamam!" dedi Ron kızgınlıkla, ders tekrarı çizelgesini bıraktı. "Eğer o olmasaydı..."</blockquote><blockquote class="calibre10">Ron, Marietta Edgecombe hakkında atıp tutmaya girişti, bu da Harry'nin işine geldi; tüm yapması gereken, kızgın görünmek, başını yukarı aşağı sallamak ve Ron nefes almak için durunca "Evet" ya da "Haklısın" demekti; böylece aklını Düşünseli'nde gördüklerine verebiliyor, kederlendikçe kederleniyordu.</blockquote><blockquote class="calibre10">Bu anının içini yiyip bitirdiği duygusuna kapıldı. Annesiyle babasının harika insanlar olduğuna öyle inanmıştı ki, Snape'in, babasının karakterini karalamasına inanmamakta hiç zorluk çekmemişti. Hagrid ve Sirius gibi kişiler Harry'ye babasının ne kadar harika olduğunu söylememişler miydi? (Evet ama, Sirius'un kendi nasılmış baksana, dedi Harry'nin kafasının içinde vıdı vıdı eden ses... o da aynı derecede kötüydü, değil mi?) Evet, bir keresinde Profesör McGonagall'ın, babası ve Sirius'tan okulun baş belaları diye söz ettiğini duymuştu ama, aynı zamanda onları Weasley ikizlerinin öncüleri olarak tanımlamıştı ve Harry, Fred ile George'un birini sırf eğlence olsun diye baş aşağı asmasını hayal edemiyordu... tabii ondan gerçekten nefret etmiyorlarsa... belki Malfoy ya da sahiden hak eden başka biri...</blockquote><blockquote class="calibre10">Harry kendini, Snape'in James'ten çektiklerini hak ettiğine inandırmaya çalıştı; ama Lily sormamış mıydı, "Sana ne yaptı?" diye. James de, "Mesele daha çok varolmasında, anlatabiliyor muyum?" diye cevap vermemiş miydi? James bütün bunları sadece, Sirius sıkıldığını söyledi diye başlatmamış mıydı? Lupin'in Grimmauld Meydanı'nda, Dumbledore'un kendisini James ve Sirius'u kontrol eder umuduyla sınıf başkanı yaptığını söyleyişini hatırladı... oysa Düşünseli'nde, öylece oturup bakmakla yetinmiş, olanlara karışmamıştı...</blockquote><blockquote class="calibre10">Harry kendine, Lily'nin olaya müdahale ettiğini hatırlatıp duruyordu; annesi doğru davranmıştı. Ama onun James'e bağırırkenki ifadesini hatırlamak, Harry'yi neredeyse öbür şeyler kadar rahatsız ediyordu: Lily besbelli James'ten nefret ediyordu, Harry onların sonunda nasıl olup da evlendiklerini anlayamıyordu bir türlü. Bir iki kere, James acaba onu zorladı mı, diye bile düşündü...</blockquote><blockquote class="calibre10">Yaklaşık beş yıl boyunca, babasını düşünmek onun için hep rahatlık kaynağı, esin kaynağı olmuştu. Birisi ona James'e benzediğini söylediği zaman, içi gururla dolmuştu. Ve şimdi... şimdi onun düşüncesi bile içinin buz kesmesine, kendini berbat hissetmesine yetiyordu.</blockquote><blockquote class="calibre10">Paskalya tatili ilerledikçe hava daha meltemli, güneşli ve sıcak bir hal aldı, ama Harry de, diğer beşinci sınıf -ve yedinci sınıf- öğrencileri gibi içeriye tıkılıp kalmıştı, derslerini tekrar ediyor, boyuna kütüphaneye gidip geliyordu. Harry, keyifsizliğinin tek nedeni yaklaşan sınavlarmış gibi davranıyor, diğer Gryffindor'lar da çalışmaktan bezdiği için kimse onun bahanesinden şüphelenmiyordu.</blockquote><blockquote class="calibre10">"Harry, sana diyorum, beni duyuyor musun?"</blockquote><blockquote class="calibre10">Dönüp baktı. Rüzgârda fazla kalmış gibi görünen Ginny Weasley, Harry'nin tek başına oturduğu kütüphane masasına gelmişti. Bir pazar akşamının geç saatleriydi: Hermione Eski Yazılar'a çalışmak için Gryffindor Kulesi'ne gitmişti, Ron'un da Quidditch antrenmanı vardı.</blockquote><blockquote class="calibre10">"Aa, selam," dedi Harry, kitaplarını kendine doğru çekerek. "Niye antrenmanda değilsin?"</blockquote><blockquote class="calibre10">"Bitti," dedi Ginny. "Ron, Jack Sloper'ı hastane kanadına götürmek zorunda kaldı."</blockquote><blockquote class="calibre10">"Niye?"</blockquote><blockquote class="calibre10">"Eh, pek emin değiliz ama, kendi sopasıyla kendini bayılttı galiba." Derin derin içini çekti. "Zaten... bir de paket geldi, Umbridge'in yeni çıkardığı tarama işleminden henüz geçmiş."</blockquote><blockquote class="calibre10">Masaya kahverengi kâğıda sarılı bir paket koydu; besbelli açılmış, sonra da özensizce yeniden paketlenmişti. Üzerinde kırmızı mürekkeple çiziktirilmiş bir not vardı, “<span class="italic">Hogwarts Yüksek Müfettişi Tarafından Teftiş Edildi ve Uygun Bulundu</span>” yazıyordu.</blockquote><blockquote class="calibre10">"Annemden Paskalya yumurtası," dedi Ginny. "Sana da bir tane var... al bakalım."</blockquote><blockquote class="calibre10">Ona, şekerli kremadan küçük Snitch'lerle süslenmiş ve ambalajına bakılırsa içinde bir torba Fışırdayan Vızvız olan, çikolatadan, güzel bir yumurta verdi. Harry yumurtaya bir an baktı ve sonra dehşetle, boğazının düğümlendiğini fark etti.</blockquote><blockquote class="calibre10">Ginny usulca, "İyi misin, Harry?" diye sordu.</blockquote><blockquote class="calibre10">"Evet, iyiyim," dedi Harry, kısık bir sesle. Boğazındaki düğüm ona acı veriyordu. Bir Paskalya yumurtasının niye böyle hislere kapılmasına yol açtığını da anlamıyordu.</blockquote><blockquote class="calibre10">"Son zamanlarda moralin bayağı bozuk gibi," diye ısrar etti Ginny. "Bak, eminim ki eğer Cho'yla konuşursan..."</blockquote><blockquote class="calibre10">"Konuşmak istediğim kişi Cho değil," dedi Harry ters ters.</blockquote><blockquote class="calibre10">"Kim öyleyse?" diye sordu Ginny.</blockquote><blockquote class="calibre10">Harry kimsenin dinlemediğinden emin olmak için etrafa baktı. Madam Pince birkaç raf ötedeydi, kendini kaybetmişe benzeyen Hannah Abbott için bir yığın kitabı damgalıyordu.</blockquote><blockquote class="calibre10">"Sirius'la konuşmak isterdim," diye mırıldandı. "Ama konuşamayacağımı biliyorum."</blockquote><blockquote class="calibre10">Canı istediğinden değil de sırf iş olsun diye Paskalya yumurtasının ambalajını açtı, koca bir parça kopardı, ağzına attı.</blockquote><blockquote class="calibre10">"Ee," dedi Ginny yavaşça, o da bir parça yumurta aldı, "eğer gerçekten Sirius'la konuşmak istiyorsan, bir yolunu buluruz sanıyorum."</blockquote><blockquote class="calibre10">"Hadi canım," dedi Harry umutsuz bir sesle, "Umbridge şömineleri kontrol edip, bütün postalarımızı okurken mi?"</blockquote><blockquote class="calibre10">"Fred ve George'la birlikte büyümenin şöyle bir yanı var," dedi Ginny düşünceli düşünceli, "yeterince cesaretin varsa, gözüne her şey mümkünmüş gibi görünmeye başlıyor."</blockquote><blockquote class="calibre10">Harry ona baktı. Belki de çikolatanın etkisinden -Lupin, Ruh Emiciler'le karşılaştıktan sonra biraz çikolata yemeyi tavsiye ederdi hep- ya da sadece, bir haftadır içinde yanıp duran arzuyu nihayet yüksek sesle dile getirdiği için, kendini biraz daha umutlu hissediyordu.</blockquote><blockquote class="calibre10">"SİZ NE YAPTIĞINIZI SANIYORSUNUZ ORADA?"</blockquote><blockquote class="calibre10">"Tüh," diye fısıldadı Ginny, fırlayıp ayağa kalkarak. "Unuttum -"</blockquote><blockquote class="calibre10">Madam Pince hızla onlara doğru geliyordu, kırışık yüzü hiddetle kasılmıştı.</blockquote><blockquote class="calibre10">"Kütüphanede çikolata!" diye haykırdı. "Dışarı - dışarı - DIŞARI!"</blockquote><blockquote class="calibre10">Asasını bir hamlede çekti; Harry'nin kitapları, çantası ve mürekkep hokkası, Ginny ile ikisini kütüphaneden dışarı kovalayıp, onlar koşarlarken defalarca kafalarına vurdu.</blockquote><blockquote class="calibre7">*****</blockquote><blockquote class="calibre9">Sanki yaklaşan sınavların önemini vurgulamak istermiş gibi, tatilin bitiminden kısa süre önce Gryffindor Kulesi'ndeki masalarda çeşitli büyücülük mesleklerine ilişkin bir yığın broşür, prospektüs ve duyuru belirdi; ilan tahtasına da yeni bir duyuru asıldı:</blockquote><blockquote class="calibre7"><span class="calibre11"><span class="italic"><span class="bold">MESLEK DANIŞMANLIĞI</span></span></span></blockquote><blockquote class="calibre12"><span class="calibre11"><span class="italic">Bütün beşinci sınıfların, gelecekteki mesleklerini tartışmak için yaz sömestrının ilk haftasında bina başkanları ile kısa bir toplantıya katılmaları gerekmektedir.</span></span></blockquote><blockquote class="calibre10"><span class="calibre11"><span class="italic">Öğrencilerin randevu listesi aşağıdadır.</span></span></blockquote><blockquote class="calibre9">Harry listeye baktı ve pazartesi günü saat iki buçukta Profesör McGonagall'ın odasına beklendiğini gördü. Bu, Kehanet dersinin büyük bölümünü asacak demekti. O ve diğer beşinci sınıflar, Paskalya tatilinin son hafta sonunun büyük kısmını, incelemeleri için bırakılmış meslek bilgilerini okuyarak geçirdiler.</blockquote><blockquote class="calibre10">Tatilin son akşamı Ron, "Ben Şifa'yı istemiyorum," dedi. Ön sayfasında St. Mungo'nun çapraz kemik-ve-asa amblemi olan bir prospektüse gömülmüştü. "Burada, F.Y.B.S. düzeyinde İksir, Bitkibilim, Biçim Değiştirme, Tılsım ve Karanlık Sanatlara Karşı Savunma'dan en az '<span class="italic">Beklenenin Üstünde</span>' alman gerektiği yazılı. Yani... vay canına... pek de bir şey istemiyorlar, ha?"</blockquote><blockquote class="calibre10">"Eh, çok sorumluluk gerektiren bir iş ama, değil mi?" dedi Hermione dalgın dalgın. "DEMEK MUGGLE'LARLA İLİŞKİLERDE ÇALIŞMAK İSTEDİĞİNİZİ DÜŞÜNÜYORSUNUZ" başlıklı, cart pembe ve turuncu bir prospektüse dalmıştı. "Muggle'larla ilişki kurmak için pek fazla niteliğe ihtiyacın yok, anlaşılan; tüm istedikleri, Muggle Araştırmaları'nda bir S.B.D.: Coşkunuz, sabrınız ve iyi bir mizah duygusu çok daha önemli."</blockquote><blockquote class="calibre10">Harry acı acı, "Eniştemle ilişki kurmak için iyi bir mizah duygusundan çok daha fazlası gerekir," dedi. "Çabucak eğilmen gereken anı kestirebilmek, belki de." Büyücü bankacılığı konusundaki bir broşürün yarısına gelmişti. "Dinlesenize şunu:”</blockquote><blockquote class="calibre9"><span class="calibre11"><span class="italic">“Tehlike düzeyine göre değişen büyük hazine primleri, seyahat ve macera içeren zorlu bir meslek mi arıyorsunuz? Öyleyse, şu sıralarda yurtdışında heyecan verici fırsatlar için Lanet-Kırıcılar'ı işe almakta olan Gringotts Büyücülük Bankası'nda bir iş düşünebilirsiniz...”</span></span></blockquote><blockquote class="calibre9">“Ama Aritmansi istiyorlar; sen yapabilirsin, Hermione!"</blockquote><blockquote class="calibre10">Hermione ilgisizce, "Bankacılık pek bana göre değil," dedi; şimdi de "GÜVENLİK İFRİTLERİNİ EĞİTMEK İÇİN GEREKEN ÖZELLİKLERE SAHİP MİSİNİZ?"e gömülmüştü.</blockquote><blockquote class="calibre10">"Hey," dedi bir ses Harry'nin kulağına. Arkasına döndü; Fred ve George yanlarına gelmişlerdi. "Ginny bize senin hakkında bir şeyler söyledi," dedi Fred, bacaklarını öndeki masaya uzatıp Sihir Bakanlığı'nın meslek kitapçıklarından bir kısmını yere düşürerek. "Diyor ki, Sirius'la konuşman gerekiyormuş, öyle mi?"</blockquote><blockquote class="calibre10">"Ne?" dedi Hermione sertçe; eli "SİHİRLİ KAZALAR VE FELAKETLER DAİRESİ'NDE SES GETİRİN"i almaya uzanmışken yarı yolda dondu kaldı.</blockquote><blockquote class="calibre10">"Evet..." dedi Harry, sesine kayıtsız bir ifade vermeye çalışarak, "evet, düşünmüştüm de iyi olur -"</blockquote><blockquote class="calibre10">"Saçmalama," dedi Hermione, yerinde doğrulup sanki gözlerine inanamıyormuş gibi ona baktı. "Umbridge eliyle şömineleri yoklayıp baykuşların üstünü ararken mi?"</blockquote><blockquote class="calibre10">George gerinip gülümseyerek, "Eh, sanırım bir çaresini bulabiliriz," dedi. "Bu aslında basit bir şaşırtma meselesi. Şimdi, Paskalya tatilindeki kargaşadan bu yana hayli sessiz durduğumuzun farkındasınız, değil mi?"</blockquote><blockquote class="calibre10">"Kendi kendimize dedik ki, tatil döneminde karışıklık yaratmanın ne anlamı var?" diye devam etti Fred. "Hiç, diye cevap verdik kendi kendimize. Ve elbette, insanların ders tekrarlarını da altüst etmiş olurduk, ki hayatta yapmak istediğimiz son şey budur."</blockquote><blockquote class="calibre10">Hermione'ye bakıp tamamen yapmacık bir ciddiyetle küçük bir baş selamı verdi. Hermione onun düşünceli davranışından hayli afallamış görünüyordu.</blockquote><blockquote class="calibre10">"Ama yarından itibaren yine işimize başlıyoruz," diye canlı bir edayla devam etti Fred. "Ve eğer şamata çıkaracaksak, niye bir taraftan da Harry'nin Sirius'la konuşmasını sağlamayalım?"</blockquote><blockquote class="calibre10">"Evet, ama yine de," dedi Hermione, kalın kafalı birine çok basit bir şeyi açıklarmış gibi, "diyelim ki gerçekten bir şaşırtmaca yaptınız, Harry nasıl konuşacak onunla?"</blockquote><blockquote class="calibre10">"Umbridge'in odası," dedi Harry alçak sesle.</blockquote><blockquote class="calibre10">On beş gündür bu konuyu düşünüyordu ve aklına başka hiçbir seçenek gelmemişti. Hem zaten gözlenmeyen tek şöminenin o olduğunu Umbridge kendi söylemişti.</blockquote><blockquote class="calibre10">"Sen - aklını - mı - kaçırdın?" dedi Hermione alçak sesle.</blockquote><blockquote class="calibre10">Ron, Islah Edilmiş Mantar Ticareti hakkındaki prospektüsü indirmiş, konuşmayı ihtiyatlı bir şekilde izliyordu.</blockquote><blockquote class="calibre10">"Sanmam," dedi Harry, omuz silkerek.</blockquote><blockquote class="calibre10">"Peki, nasıl gireceksin oraya?"</blockquote><blockquote class="calibre10">Harry'nin cevabı hazırdı.</blockquote><blockquote class="calibre10">"Sirius'un çakısı," dedi.</blockquote><blockquote class="calibre10">"Efendim?"</blockquote><blockquote class="calibre10">"Geçen Noel'de Sirius bana, her kilidi açacak bir çakı vermişti," dedi Harry. "Yani, kapısını büyülemişse ve Alohomora işe yaramıyorsa bile, ki bahse girerim büyülemiştir -"</blockquote><blockquote class="calibre10">Hermione, Ron'a, "Sen bu konuda ne düşünüyorsun?" diye sordu. Harry elinde olmadan, Grimmauld Meydanı'ndaki o ilk akşam yemeğinde Mrs. Weasley'nin kocasına başvurmasını hatırladı.</blockquote><blockquote class="calibre10">"Bilmem," dedi Ron, fikri sorulduğu için paniğe kapılmışa benziyordu. "Eğer Harry yapmak istiyorsa, ona kalmış bir şey, değil mi?"</blockquote><blockquote class="calibre10">Fred, "Gerçek bir dost ve Weasley gibi konuştun," deyip sırtına sert bir şaplak indirdi. "Peki öyleyse. Yarın, hemen derslerden sonra yapmayı düşünüyoruz, çünkü herkes koridorlardayken, olabilecek en fazla etkiyi sağlar -Harry, doğu kanadında bir yerlerde yapacağız ki, odasından çekip çıkarsın onu- sanırım sana, dur bakayım, yirmi dakika garanti edebiliriz, ha?" dedi, George'a bakarak.</blockquote><blockquote class="calibre10">"Rahatlıkla," dedi George.</blockquote><blockquote class="calibre10">"Bu nasıl bir şaşırtmacaymış böyle?" diye sordu Ron.</blockquote><blockquote class="calibre10">"Görürsün, küçük kardeş," dedi Fred, George'la ikisi kalkarlarken. "Yani, eğer yarın saat beş sularında Yaltak Gregory'nin koridoruna gelirsen."</blockquote><blockquote class="calibre7">*****</blockquote><blockquote class="calibre9">Harry ertesi sabah erkenden uyandı, neredeyse Sihir Bakanlığı'ndaki disiplin duruşmasının sabahında olduğu kadar gergin hissediyordu kendini. Onu tedirgin eden sadece Umbridge'in odasına izinsiz girmek ve Sirius'la konuşmak için onun şöminesini kullanmak değildi -ki bunlar da yeterince kötüydü tabii-, bugün aynı zamanda Snape'in odasından atılışından beri onun yakınında olacağı ilk gündü.</blockquote><blockquote class="calibre10">Yatakta bir süre yatıp, onu bekleyen günü düşündükten sonra, çok sessizce kalktı, Neville'in yatağının yanındaki pencereye yürüdü. Dışarıda gerçekten nefis bir sabah vardı. Gökyüzü açık, puslu, hareli bir maviydi. Harry tam karşıda, babasının bir zamanlar gölgesinde Snape'e işkence ettiği heybetli kayın ağacını görebiliyordu. Düşünseli'nde gördüklerini telafi edecek ne söyleyebilirdi Sirius, Harry bunu kestiremiyordu ama, olanları onun ağzından duymayı deli gibi istiyordu; en ufak bir hafifletici öğe, babasının davranışına mazeret oluşturacak herhangi bir şey varsa, bilmek istiyordu...</blockquote><blockquote class="calibre10">Harry'nin dikkatini bir şey çekti: Yasak Orman'ın kıyısında hareket vardı. Gözlerini kısarak güneşe doğru baktı ve Hagrid'in ağaçların arasından çıktığını gördü. Topallıyor gibiydi. Harry bakarken Hagrid sendeleyerek kulübesinin kapısına geldi, içeri girip kayboldu. Harry birkaç dakika süreyle kulübeyi gözledi. Hagrid bir daha çıkmadı, ama bacadan duman tütmeye başladı, yani Hagrid ateş yakamayacak kadar kötü yaralanmış olamazdı.</blockquote><blockquote class="calibre10">Harry pencereye arkasını döndü, sandığına gitti ve giyinmeye başladı.</blockquote><blockquote class="calibre10">Umbridge'in odasına zorla girmeye kalkacağına göre, gününün huzur içinde geçmesini beklememişti zaten, ama Hermione'nin onu saat beşte yapmayı planladığı işten caydırma yolundaki ardı arkası kesilmez çabalarını da hesaba katmamıştı. Hermione, Profesör Binns'in Sihir Tarihi dersine ilk kez Harry ve Ron kadar ilgisiz kalmış, Harry'nin büyük bir gayretle kulak arkası etmeye çalıştığı fısıl fısıl bir uyarı seline boğmuştu onu.</blockquote><blockquote class="calibre10">"... eğer seni orada yakalarsa, okuldan atılmakla kalmazsın. Pırtık'la konuştuğunu da tahmin eder ve bu sefer sana herhalde Veritaserum içirip sorularını cevaplamaya zorlar..."</blockquote><blockquote class="calibre10">"Hermione," dedi Ron alçak ve kızgın bir sesle, "Harry'yi azarlamaktan vazgeçip Binns'i dinleyecek misin, yoksa kendi notlarımı kendim tutmam mı gerekecek?"</blockquote><blockquote class="calibre10">"Tutuver de bir değişiklik olsun, ölmezsin!"</blockquote><blockquote class="calibre10">Zindana geldiklerinde Harry de, Ron da Hermione ile konuşmuyorlardı. Ama o yılmadı, ikisinin suskunluğundan yararlanıp dehşet verici uyarı selini bir an bile ara vermeden sürdürdü; alçak sesle, öfkeyle tıslayıp durduğu için, Seamus kazanı sızdırıyor mu diye kontrol etmekle beş dakikasını ziyan etti.</blockquote><blockquote class="calibre10">Bu arada Snape, sanki Harry görünmez biriymiş gibi davranma kararı vermişti anlaşılan. Harry bu taktiğe çok alışkındı tabii, Vernon Enişte'nin çok sevdiği taktiklerden biriydi. Sonuç olarak, daha beterini bekleyen Harry bu kadarına minnet bile duydu. Aslında, çoğu kez sineye çekmek zorunda kaldığı kışkırtmalar ve alaycı laflarla kıyaslanacak olursa, Snape'in yeni yaklaşımı bir iyileşme örneği sayılabilirdi; Harry kendi haline bırakıldığı zaman bir Canlandırma İlacı'nı hayli kolaylıkla hazırlayabildiğini gördü. Dersin sonunda iksirin bir kısmını bir şişeye boşalttı, ağzını tıpaladı ve not verilmek üzere Snape'in masasına götürdü; nihayet bir "B" alabileceğini umut ediyordu.</blockquote><blockquote class="calibre10">Tam geriye dönmüştü ki, bir şangırtı duydu. Malfoy bağırarak neşeli bir kahkaha attı. Harry hızla döndü. İksir numunesi yerde yatıyordu ve Snape, yüzünde gaddar bir keyifle onu izliyordu.</blockquote><blockquote class="calibre10">"Hoppala," dedi yavaşça. "Demek bir sıfır daha, Potter."</blockquote><blockquote class="calibre10">Harry konuşamayacak kadar kızmıştı. Kazanına döndü, bir şişe daha doldurup Snape'i not vermeye zorlamayı düşünüyordu ama, dehşet içinde, kazandakilerden artakalanın da yok olduğunu gördü.</blockquote><blockquote class="calibre10">"Özür dilerim!" dedi Hermione, ellerini ağzına kapatıp. "Gerçekten özür dilerim, Harry. İşin bitti sandım, ben de temizledim!"</blockquote><blockquote class="calibre10">Harry cevap veremedi. Zil çalınca hiç arkasına bakmadan çabucak zindandan çıktı. Yemekte de Hermione yine Umbridge'in odasını kullanma planı konusunda dırdır etmeye başlamasın diye, kendine Neville ile Seamus arasında bir yer buldu.</blockquote><blockquote class="calibre10">Kehanet'e gittiğinde morali sıfırdı, bu yüzden de Profesör McGonagall'la meslek randevusunu unutmuştu; Ron ona niye Profesör'ün odasında olmadığını sorunca hatırladı ancak. Yukarı kata yıldırım gibi çıktı ve birkaç dakika sonra, soluğu kesilmiş halde odaya vardı.</blockquote><blockquote class="calibre10">"Özür dilerim, Profesör," dedi nefes nefese, kapıyı kapatırken. "Unuttum."</blockquote><blockquote class="calibre10">"Önemi yok, Potter," dedi Profesör McGonagall enerjik bir şekilde, ama o konuşurken, birisi köşeden burnunu çekti. Harry dönüp baktı.</blockquote><blockquote class="calibre10">Profesör Umbridge, dizinde yazı altlığı, boynunda cicili bicili küçük bir farbaları yaka ve yüzünde minik, korku uyandıracak kadar hoşnut bir gülümseyişle orada oturuyordu.</blockquote><blockquote class="calibre10">"Otur, Potter," dedi Profesör McGonagall sadece. Masasının üstünü kaplayan çok sayıda broşürü karıştırırken hafifçe elleri titredi.</blockquote><blockquote class="calibre10">Harry sırtını Umbridge'e dönüp oturdu ve onun tüy kaleminin yazı altlığı üzerinde cızırdamasını duymuyormuş gibi davranmak için elinden geleni yaptı.</blockquote><blockquote class="calibre10">"Evet, Potter, bu toplantının amacı meslek konusundaki fikirlerin hakkında konuşmak ve altıncı yedinci sınıfta hangi derslere devam edeceğini kararlaştırman için sana yardımcı olmak" dedi Profesör McGonagall. "Hogwarts'tan ayrıldıktan sonra ne yapmak istediğini düşündün mü hiç?"</blockquote><blockquote class="calibre10">"Şey-" dedi Harry.</blockquote><blockquote class="calibre10">Arkadan gelen cızırdama sesinin dikkatini fena halde dağıttığını düşünüyordu.</blockquote><blockquote class="calibre10">"Evet?" diye teşvik etti onu Profesör McGonagall.</blockquote><blockquote class="calibre10">"Yani, düşünmüştüm ki, belki Seherbaz olurum," diye mırıldandı Harry.</blockquote><blockquote class="calibre10">"Bunun için yüksek notlara ihtiyacın var," dedi Profesör McGonagall; masasındaki yığının arasından küçük, koyu renkli bir prospektüsü çıkarıp açtı. "En az beş F.Y.B.S. istiyorlar ve '<span class="italic">Beklenenin Üstünde</span>'den aşağı not kabul etmiyorlar, öyle diyor burada," dedi. "Sonra da Seherbazlık Bürosu'nda çetin karakter ve yatkınlık sınavlarından geçmen gerekiyor. Zor bir meslek tercihi, Potter, sadece en iyileri alıyorlar. Aslında, son üç yılda kimsenin alındığını sanmıyorum."</blockquote><blockquote class="calibre10">Profesör Umbridge bu noktada öyle hafif öksürdü ki, sanki bunu ne kadar sessizce yapabileceğini deniyordu. Profesör McGonagall duymazlıktan geldi.</blockquote><blockquote class="calibre10">"Hangi dersleri alman gerektiğini bilmek isteyeceksin herhalde?" diye devam etti, öncekinden daha yüksek sesle konuşarak.</blockquote><blockquote class="calibre10">"Evet," dedi Harry. "Karanlık Sanatlara Karşı Savunma sanırım, değil mi?"</blockquote><blockquote class="calibre10">"Elbette," dedi Profesör McGonagall, kararlı bir şekilde. "Bir tavsiyem de -"</blockquote><blockquote class="calibre10">Profesör Umbridge, bu sefer biraz daha duyulur bir sesle yeniden öksürdü. Profesör McGonagall bir an için gözlerini kapattı, yeniden açtı ve hiçbir şey olmamış gibi devam etti.</blockquote><blockquote class="calibre10">"Biçim Değiştirme'yi de tavsiye ederim, çünkü Seherbazlar'ın işleri icabı sık sık Biçim Değiştirme'ye ve Aslına Dönme'ye ihtiyaçları olur. Sana şimdiden söyleyeyim, Potter, Sıradan Büyücülük Düzeyi'nde '<span class="italic">Beklenenin Üstünde</span>' ya da daha yüksek not almayan öğrencileri F.Y.B.S. sınıfına kabul etmiyorum. Şu anda ortalamanın '<span class="italic">Uygun</span>' olduğu söylenebilir, demek ki devam etme şansına kavuşmak için sınavlardan önce çok sıkı çalışman gerek. Ayrıca Tılsım da yapmalısın, her zaman yararlıdır. Ve İksir. Evet, Potter, İksir," diye ekledi, belli belirsiz bir gülümsemeyle. "Zehirler ve panzehirler, Seherbazlar için temel konulardır. Ve şunu da söyleyeyim ki, Profesör Snape S.B.D.'lerinde '<span class="italic">Olağanüstü</span>'den başka bir şey alan öğrencileri kesinlikle reddediyor, bu yüzden -"</blockquote><blockquote class="calibre10">Profesör Umbridge öncekilerden çok daha belirgin bir şekilde öksürdü.</blockquote><blockquote class="calibre10">"Sana bir öksürük pastili vereyim mi, Dolores?" diye sordu Profesör McGonagall ters ters, Profesör Umbridge'e bakmadan.</blockquote><blockquote class="calibre10">"Ah, hayır, çok teşekkür ederim," dedi Umbridge, Harry'nin nefret ettiği o yapmacık gülüşle. "Acaba minicik bir müdahalede bulunabilir miyim diye merak etmiştim de, Minerva."</blockquote><blockquote class="calibre10">Profesör McGonagall dişlerini sıkarak, "Bulunabilirsin eminim," dedi.</blockquote><blockquote class="calibre10">"Mr. Potter acaba bir Seherbaz için uygun mizaca sahip mi diye merak ediyordum," dedi Profesör Umbridge, tatlı tatlı.</blockquote><blockquote class="calibre10">"Öyle mi?" dedi Profesör McGonagall, azametle. "Dediğim gibi, Potter," diye devam etti, sanki hiç müdahale olmamış gibi, "eğer bu isteğinde ciddiysen, sana Biçim Değiştirme ve İksir'ini uygun düzeye çıkarmak için dikkatini onlar üzerinde toplamanı tavsiye ederim. Profesör Flitwick'in sana son iki yılda '<span class="italic">Uygun</span>' ile '<span class="italic">Beklenenin Üstünde</span>' arasında notlar verdiğini görüyorum, dolayısıyla Tılsım dersin yeterli görünüyor. Karanlık Sanatlara Karşı Savunma'ya gelince, notların genelde yüksek, özellikle Profesör Lupin senin - öksürük pastili istemediğinden emin misin, Dolores?"</blockquote><blockquote class="calibre10">Az önce en gürültülü öksürüğünü sunmuş olan Profesör Umbridge, "Yo hayır, sağol, Minerva," diye yine sahte sahte gülümsedi. "Acaba Harry'nin son Karanlık Sanatlara Karşı Savunma notları önünde değil mi diye kaygılandım. Sana verdiğimden emindim ama."</blockquote><blockquote class="calibre10">"Ne, bu mu?" dedi Profesör McGonagall sesinde bir tiksintiyle, Harry'nin dosyasının yaprakları arasından bir pembe parşömen tabakası çekerken. Parşömene baktı, kaşları hafifçe kalktı, sonra hiçbir yorum yapmadan onu yeniden dosyaya koydu.</blockquote><blockquote class="calibre10">"Evet, diyordum ki, Potter, Profesör Lupin senin bu derse belirgin bir yatkınlığın olduğunu düşünüyordu ve elbette bir Seherbaz için -"</blockquote><blockquote class="calibre10">"Acaba notumu anlamadın mı, Minerva?" diye sordu Profesör Umbridge, şeker gibi bir tonla ve öksürmeyi unutarak.</blockquote><blockquote class="calibre10">"Tabii ki anladım," dedi Profesör McGonagall, dişleri öyle bir sıkılmıştı ki kelimeler ağzından boğuk boğuk çıkıyordu.</blockquote><blockquote class="calibre10">"İyi de, aklım karıştı... korkarım nasıl olup da Mr. Potter'a boş yere umut verdiğini anla-"</blockquote><blockquote class="calibre10">"Boş umut mu?" dedi Profesör McGonagall, Profesör Umbridge'e bakmayı yine reddederek. "Bütün Karanlık Sanatlara Karşı Savunma sınavlarında yüksek notlar aldı -"</blockquote><blockquote class="calibre10">"Seni yalancı çıkaracağım için çok üzgünüm ama, Minerva, verdiğim pusulada da göreceğin gibi, Harry benim derslerimde çok düşük notlar -"</blockquote><blockquote class="calibre10">Profesör McGonagall nihayet Umbridge'e dönüp gözlerinin içine bakarak, "Aslında ne dediğimi daha açıkça anlatmalıydım," dedi. "Yetkin bir öğretmen tarafından yapılan bütün Karanlık Sanatlara Karşı Savunma sınavlarında yüksek notlar aldı."</blockquote><blockquote class="calibre10">Profesör Umbridge'in gülümsemesi, sanki bir ampul atmış gibi anında yüzünden silindi. Sandalyesinde arkaya yaslandı, yazı altlığında bir sayfa çevirdi ve büyük bir hızla yazmaya koyuldu, pörtlek gözleri hızla sayfanın üzerinde geziniyordu. Profesör McGonagall tekrar Harry'ye döndü; ince burun delikleri açılmıştı, gözleri alev alev yanıyordu.</blockquote><blockquote class="calibre10">"Soracağın bir şey var mı, Potter?"</blockquote><blockquote class="calibre10">"Evet," dedi Harry. "Eğer yeterince F.Y.B.S.'niz varsa, Bakanlık size ne tür karakter ve yatkınlık sınavları uyguluyor?"</blockquote><blockquote class="calibre10">"Eh, baskı gibi şeylere iyi tepki verme yeteneği göstermen gerekir," dedi Profesör McGonagall, "azimle çalışıp kendini yaptığın işe adaman da şart, çünkü Seherbaz eğitimi üç yıl sürüyor. Bir de, pratik Savunma'da çok yüksek beceriye sahip olmalısın tabii. Okulu bitirdikten sonra da çok çalışman gerekecek, bu yüzden de eğer hazır değilsen..."</blockquote><blockquote class="calibre10">"Ayrıca," dedi Umbridge, şimdi sesi çok soğuktu, "Bakanlık'ın Seherbaz olmak için başvuranların sicillerine baktığını da göreceksin. Suç sicillerine."</blockquote><blockquote class="calibre10">"- Hogwarts'tan sonra daha da fazla sınava girmeye hazır değilsen, gerçekten de başka meslek -"</blockquote><blockquote class="calibre10">"Ki bu da gösterir ki, Dumbledore'un bu okula geri dönme şansı ne kadarsa, bu oğlanın Seherbaz olma şansı da o kadar."</blockquote><blockquote class="calibre10">"Öyleyse, gayet yüksek bir şans," dedi Profesör McGonagall.</blockquote><blockquote class="calibre10">"Potter'ın suç sicili var," dedi Umbridge yüksek sesle.</blockquote><blockquote class="calibre10">"Potter bütün suçlamalardan aklandı," dedi McGonagall, daha da yüksek sesle.</blockquote><blockquote class="calibre10">Profesör Umbridge ayağa kalktı. Boyu o kadar kısaydı ki, ayağa kalkması durumu pek değiştirmedi, ama ilgili ve yapmacık yüz ifadesi gitmiş, yerini onun geniş ve sarkık yüzünü tuhaf bir şekilde tekinsizleştiren büyük bir öfkeye bırakmıştı.</blockquote><blockquote class="calibre10">"Potter'ın Seherbaz olmak için zerre kadar şansı yok!"</blockquote><blockquote class="calibre10">Profesör McGonagall da ayağa kalktı, ama onunki çok etkili oldu; Profesör Umbridge'in tepesinden bakıyordu.</blockquote><blockquote class="calibre10">"Potter," dedi ortalığı inleten bir sesle, "senin Seherbaz olmana yardım edeceğim, hayatta yapacağım son şey bu olsa bile! Sana her gece ders vermem gerekse de, gereken sonuçları almanı sağlayacağım!"</blockquote><blockquote class="calibre10">"Sihir Bakanı, Harry Potter'ı asla işe almaz!" dedi Umbridge, sesi öfkeyle yükselmişti.</blockquote><blockquote class="calibre10">"Potter işe girmeye hazır olduğunda, yeni bir Sihir Bakanı başa gelmiş olabilir ama!" diye haykırdı Profesör McGonagall.</blockquote><blockquote class="calibre10">"Ahha!" diye feryat etti Profesör Umbridge, güdük parmağını McGonagall'a uzatarak. "Evet! Evet, evet, evet! Elbette! Bunu istiyorsun, değil mi, Minerva McGonagall? Cornelius Fudge'ın yerine Albus Dumbledore gelsin istiyorsun! Kendinin de benim yerimde olacağını sanıyorsun, değil mi? Hem Bakanlık Müsteşarı, hem de müdire olacağını!"</blockquote><blockquote class="calibre10">"Saçmalıyorsun," dedi Profesör McGonagall, müthiş bir küçümseme edasıyla. "Potter, meslek danışmanlığı toplantımız sona erdi."</blockquote><blockquote class="calibre10">Harry çantasını omzuna attı ve Profesör Umbridge'e bakmaya cesaret edemeden süratle odadan çıktı. Onun ve Profesör McGonagall'ın bağrışmaya devam ettiklerini tüm koridor boyunca duydu.</blockquote><blockquote class="calibre10">Profesör Umbridge, o öğleden sonra Karanlık Sanatlara Karşı Savunma dersine girdiğinde, yarıştan çıkmış gibi soluk soluğaydı hâlâ.</blockquote><blockquote class="calibre10">Kitaplarında "Otuz Dördüncü Bölüm: Misillemeden Kaçınma ve Müzakere"yi açtıkları anda, "Umarım yapmayı planladığın şey üzerine daha fazla düşünmüşsündür, Harry," diye fısıldadı Hermione. "Umbridge bugün sahiden de çok keyifsiz gözüküyor..."</blockquote><blockquote class="calibre10">Umbridge arada bir Harry'ye zehir zıkkım bakışlar attı, ama Harry başını hep öne eğik tuttu; gözünü Savunma Sihri Kuramı'na dikip dalgın dalgın bakarak düşündü...</blockquote><blockquote class="calibre10">Profesör McGonagall'ın ona kefil olmasının üstünden henüz birkaç saat geçmişken Profesör Umbridge'in odasında yakalanırsa, McGonagall'ın nasıl bir tepki vereceğini hayal edebiliyordu... kalkıp Gryffindor Kulesi'ne gitmesini ve Düşünseli'nde tanık olduğu sahne hakkında Sirius'a bir şeyler sorma umudunu yaz tatiline bırakmasını engelleyecek bir şey de yoktu... bu mantıklı davranış biçimini düşünmenin, midesine kurşun gibi bir ağırlık düştüğü hissi uyandırmasını saymazsa yani... sonra, Fred ve George ne olacaktı, şaşırtmacalarını planlamışlardı bile; ayrıca bir de okul çantasında, babasının eski görünmezlik pelerininin yanında duran, Sirius'un ona verdiği çakı vardı tabii.</blockquote><blockquote class="calibre10">Ama şu da vardı ki, eğer yakalanırsa...</blockquote><blockquote class="calibre10">"Dumbledore seni okulda tutmak için kendini feda etti, Harry!" diye fısıldadı Hermione, yüzünü Umbridge'den saklamak için kitabını kaldırarak. "Eğer bugün atılırsan, hepsi boşa gitmiş olacak!"</blockquote><blockquote class="calibre10">Planı bir yana bırakabilir, babasının yirmi yılı aşkın süre önce, bir yaz günü neler yaptığının anısıyla yaşamayı öğrenebilirdi...</blockquote><blockquote class="calibre10">Ama sonra Sirius'u yukarıda, Gryffindor Ortak Salonu'ndaki şöminenin içinde hatırladı...</blockquote><blockquote class="calibre10">Sandığım kadar da babanın oğlu değilmişsin... tehlikesi bu işi James için daha da eğlenceli hale getirirdi...</blockquote><blockquote class="calibre10">Ama artık babasının oğlu olmak istiyor muydu bakalım?</blockquote><blockquote class="calibre10">Ders sonu zili çalınca, Hermione ıstıraplı bir sesle, "Harry, yapma, n'olur yapma!" dedi.</blockquote><blockquote class="calibre10">Harry cevap vermedi; ne yapacağını bilmiyordu.</blockquote><blockquote class="calibre10">Ron ise fikir ya da nasihat vermemeye kararlı görünüyordu; Harry'ye bakmıyordu, ama Hermione Harry'yi caydıracak bir şeyler daha söylemek için ağzını açınca, Ron alçak sesle, "Bırak artık, olur mu?" dedi. "Kendi kararını kendi versin."</blockquote><blockquote class="calibre10">Sınıftan çıkarken Harry'nin kalbi güm güm atıyordu. Dışarıdaki koridorun yarısına gelmişti ki, uzakta bir yerde bir şaşırtmacanın habercisi olan sesler duydu. Yukarılarda bir yerden çığlıklar ve feryatlar yükseliyordu; Harry'nin her yanında, sınıflardan çıkan insanlar durmuş, korkuyla tavana bakıyorlardı -</blockquote><blockquote class="calibre10">Umbridge, kısa bacaklarının onu taşıyabileceği kadar süratle sınıfından fırladı. Asasını çıkararak hızla ters yönde ilerledi: ya şimdi ya hiç.</blockquote><blockquote class="calibre10">"Harry - lütfen!" diye yalvardı Hermione cılız bir sesle.</blockquote><blockquote class="calibre10">Ama Harry kararını vermişti. Çantasını omzuna iyice yerleştirdi, doğu kanadında ne gibi bir faaliyet olduğunu görmek için telaşla ters yöne doğru giden öğrencilerin arasından sıyrılarak koşmaya başladı.</blockquote><blockquote class="calibre10">Umbridge'in odasının koridoruna geldiğinde, koridoru bomboş buldu. Kendisine bakmak için miğferi gıcırdayarak dönen koca bir zırhın arkasına koştu, çantasını çekip açtı, Sirius'un çakısını çıkardı ve görünmezlik pelerinini çekti. Sonra yavaşça ve dikkatle, zırhın arkasından çıkıp Umbridge'ın kapısına gelene kadar koridor boyunca ilerledi.</blockquote><blockquote class="calibre10">Sihirli çakının ağzını kapının çevresindeki aralığa soktu, yavaşça yukarı aşağı hareket ettirdi, sonra da geri çekti. Küçük bir klik sesi duyuldu ve kapı savrulup açıldı. Eğilerek odaya girdi, kapıyı hemen ardından kapatıp etrafa baktı.</blockquote><blockquote class="calibre10">El konmuş süpürgelerin üstündeki duvar tabaklarında hâlâ hoplayıp zıplayan korkunç kedi yavruları dışında, odada hiçbir şey hareket etmiyordu.</blockquote><blockquote class="calibre10">Harry, pelerinini çıkardı ve, şömineye yürüyerek, aradığını birkaç saniye içinde buldu: küçük bir kutu parıl parıl Uçuç tozu.</blockquote><blockquote class="calibre10">Boş ızgaranın önüne çömeldi, elleri titriyordu. Bunu daha önce hiç yapmamıştı, ama nasıl olacağını bildiğini düşünüyordu. Başını şömineye sokarak koca bir tutam toz aldı ve altındaki itinayla dizilmiş kütüklerin üstüne serpti. Bir anda patlayarak zümrüt yeşili alevlere dönüştüler.</blockquote><blockquote class="calibre10">Harry, yüksek sesle ve açıkça, "Grimmauld Meydanı, On İki Numara!" dedi.</blockquote><blockquote class="calibre10">Yaşadığı en tuhaf hislerden biriydi. Uçuç tozuyla daha önce de seyahat etmişti elbette, ama o seferinde ülke boyunca uzanan büyücü şömineleri ağının alevleri arasında döne döne gezinen, bütün bedeniydi. Bu sefer ise, dizleri Umbridge'in odasının soğuk döşemesi üzerinde sabit kalırken, sadece başı zümrüt alevlerin içinden fırlayıp gitti...</blockquote><blockquote class="calibre10">Ve sonra, başladığı hızla, dönme sona erdi. Midesi bulanan ve kendini, sanki başına son derece sıcak tutan bir atkı geçirilmiş gibi hisseden Harry, gözlerini açtığında mutfak şöminesinden, bir adamın bir parşömeni incelediği uzun tahta masaya bakıyordu.</blockquote><blockquote class="calibre10">"Sirius?"</blockquote><blockquote class="calibre10">Adam zıpladı ve dönüp baktı. Sirius değildi, Lupin'di.</blockquote><blockquote class="calibre10">"Harry!" dedi, şok geçirmiş gibi. "Sen ne - ne oldu, her şey yolunda mı?"</blockquote><blockquote class="calibre10">"Evet," dedi Harry. "Dedim ki acaba -yani şey- Sirius'la bir sohbet edeyim dedim."</blockquote><blockquote class="calibre10">"Dur çağırayım," dedi Lupin, hâlâ şaşkın halde, ayağa kalktı. "Yukarı, Kreacher'a bakmaya gitti, yine tavan arasında saklanıyor anlaşılan..."</blockquote><blockquote class="calibre10">Ve Harry, Lupin'in hızla mutfaktan çıktığını gördü. Şimdi bakacak sadece iskemle ve masa bacakları kalmıştı. Sirius'un, şömineden konuşmanın ne kadar rahatsızlık verici olduğundan niye söz etmediğini merak etti; dizleri, uzun süredir Umbridge'in sert taş döşemesine çömelmeye acıyla itiraz ediyordu.</blockquote><blockquote class="calibre10">Lupin kısa süre sonra hemen ardında Sirius'la geri döndü.</blockquote><blockquote class="calibre10">"Ne oldu?" dedi Sirius telaşla, uzun siyah saçlarını gözlerinden çekti ve Harry'le aynı hizaya gelmek için şöminenin önünde yere çöktü. Lupin de çömeldi, çok kaygılı görünüyordu. "İyi misin? Yardıma mı ihtiyacın var?"</blockquote><blockquote class="calibre10">"Hayır," dedi Harry, "öyle bir şey değil... ben sadece konuşmak istedim... babam hakkında."</blockquote><blockquote class="calibre10">Sirius ile Lupin büyük bir hayretle bakıştılar, ama Harry'nin kendini münasebetsizlik ediyor gibi hissedecek ya da mahçup olacak vakti yoktu; dizleri her saniye daha fazla acıyordu ve şaşırtmacanın başlamasından bu yana beş dakikanın geçtiğini tahmin ediyordu; George ona yalnızca yirmi dakika garanti etmişti. Bu yüzden hemen Düşünseli'nde gördüklerini anlatmaya başladı.</blockquote><blockquote class="calibre10">Bitirdiğinde, bir an için ne Sirius konuştu, ne Lupin. Sonra Lupin yavaşça, "Babanı orada gördüklerinle yargılamanı istemem, Harry," dedi. "Sadece on beş yaşındaydı -"</blockquote><blockquote class="calibre10">"Ben de on beş yaşındayım!" dedi Harry hararetle.</blockquote><blockquote class="calibre10">"Bak, Harry," dedi Sirius yatıştırıcı bir edayla. "James ve Snape daha ilk karşılaştıkları andan itibaren birbirlerinden nefret ettiler, öyle bir şeydi işte, bunu anlayabiliyorsun, değil mi? Bence James, Snape'in olmak istediği her şeydi -popülerdi, iyi Quidditch oynuyordu- hemen hemen her şeyde iyiydi. Snape ise burnuna kadar Karanlık Sanatlar'a batmış, küçük, acayip bir yaratıktı ve James -sana nasıl görünmüş olursa olsun, Harry- Karanlık Sanatlar'dan hep nefret etmiştir."</blockquote><blockquote class="calibre10">"Evet," dedi Harry, "ama Snape'e hiçbir neden yokken öylesine saldırdı, sadece - şey, sadece sen canının sıkıldığını söylediğin için," diye bitirdi, sesinde hafiften özür dileyen bir ton vardı.</blockquote><blockquote class="calibre10">"Bununla iftihar etmiyorum," dedi Sirius hemen.</blockquote><blockquote class="calibre10">Lupin göz ucuyla Sirius'a baktı, sonra, "Bak, Harry," dedi, "anlaman gereken şu: Babanla Sirius okulda yaptıkları her şeyde iyiydiler -herkes onların süperden de öte olduğunu düşünüyordu- bazen biraz havaya girmişlerse eğer -"</blockquote><blockquote class="calibre10">"Bazen kendini beğenmiş küçük aptallar gibi davrandıysak, demek istiyorsun," dedi Sirius.</blockquote><blockquote class="calibre10">Lupin gülümsedi.</blockquote><blockquote class="calibre10">"Saçını dağıtıp duruyordu," dedi Harry acılı bir sesle.</blockquote><blockquote class="calibre10">Sirius ve Lupin güldüler.</blockquote><blockquote class="calibre10">Sirius şefkatle, "Bunu yaptığını unutmuşum," dedi.</blockquote><blockquote class="calibre10">"Snitch'le de oynuyor muydu?" dedi Lupin hevesle.</blockquote><blockquote class="calibre10">"Evet," dedi Harry; Sirius ve Lupin geçmişi yâd edip sevinçle gülümserken, hiçbir şey anlamadan onları izliyordu. "Eh... bana biraz budalaymış gibi geldi."</blockquote><blockquote class="calibre10">"Elbette biraz budalaydı!" dedi Sirius arka çıkarcasına, "hepimiz budalaydık! Eh - Aylak pek sayılmaz," dedi adil bir tavırla, Lupin'e bakarak.</blockquote><blockquote class="calibre10">Ama Lupin başını iki yana salladı. "Size Snape'le uğraşmayın dedim mi? Size hiç çizmeyi aştığınızı söyleme cesaretini bulabildim mi?"</blockquote><blockquote class="calibre10">"Evet de," dedi Sirius, "bazen kendimizden utanmamıza yol açardın... bu da bir şeydir yani..."</blockquote><blockquote class="calibre10">"Ve," dedi Harry azimle, burada olduğuna göre aklına takılan her şeyi söylemeye kararlıydı, "gölün kıyısındaki kızlara bakıp duruyordu, onu seyrediyorlardır umuduyla!"</blockquote><blockquote class="calibre10">"Ee, doğru, Lily etraftayken hep budalaca davranırdı," dedi Sirius, omuz silkerek. "Onun yanına yaklaşınca gösteriş yapmaktan kendini alıkoyamazdı."</blockquote><blockquote class="calibre10">"Annem nasıl oldu da evlendi onunla?" diye sordu Harry perperişan. "Ondan nefret ediyordu!"</blockquote><blockquote class="calibre10">"Yoo, etmiyordu," dedi Sirius.</blockquote><blockquote class="calibre10">"Yedinci sınıftayken onunla çıkmaya başladı," dedi Lupin.</blockquote><blockquote class="calibre10">"James'in havası biraz indikten sonra," dedi Sirius.</blockquote><blockquote class="calibre10">"Ve insanlara sırf eğlence olsun diye uğursuzluk büyüsü yapmaktan vazgeçince," dedi Lupin.</blockquote><blockquote class="calibre10">"Snape'e bile mi?" dedi Harry.</blockquote><blockquote class="calibre10">"Eh," dedi Lupin ağır ağır, "Snape özel bir durumdu. Yani, James'e lanet yapmak için en ufak fırsatı kaçırmazdı; James'in de bu durumu öyle eli kolu bağlı hazmetmesini bekleyemezdin, değil mi?"</blockquote><blockquote class="calibre10">"Annem buna razı mıydı yani?"</blockquote><blockquote class="calibre10">"Pek haberi yoktu, doğrusunu istersen," dedi Sirius. "Ne da olsa, James onunla çıktığı zaman Snape'i de yanına alıp onun önünde uğursuzluk büyüsü yapmıyordu, değil mi?"</blockquote><blockquote class="calibre10">Sirius, hâlâ ikna olmamış görünen Harry'yi kaşlarını çatarak süzdü.</blockquote><blockquote class="calibre10">"Bak," dedi, "baban hayattaki en iyi arkadaşımdı ve iyi bir insandı. Birçok kişi on beş yaşında budaladır. Büyüyünce düzeldi."</blockquote><blockquote class="calibre10">"Peki, tamam," dedi Harry sıkıntıyla. "Snape'e acıyacağımı hiç düşünmemiştim."</blockquote><blockquote class="calibre10">"Şimdi söyledin de," dedi Lupin, kaşlarının arasında ince bir çizgi belirmişti, "senin bütün bunları gördüğünü anlayınca Snape ne tepki gösterdi?"</blockquote><blockquote class="calibre10">"Bana bir daha asla Zihinbend öğretmeyeceğini söyledi," dedi Harry kayıtsızca. "Aman, sanki ben de çok büyük hayal kırıklığına -"</blockquote><blockquote class="calibre10">"Ne dedi, ne dedi?" diye haykırdı Sirius. Harry yerinden sıçradı ve ağız dolusu kül yuttu.</blockquote><blockquote class="calibre10">"Ciddi misin, Harry?" dedi Lupin hemen. "Sana ders vermeyi kesti mi?"</blockquote><blockquote class="calibre10">"Evet," dedi Harry, aşırı bulduğu bu tepkiye hayret etmişti. "Ama mesele yok, ben aldırmıyorum, aslında bayağı rahat -"</blockquote><blockquote class="calibre10">"Ben şimdi oraya gelip Snape'e iki çift laf ediyorum!" dedi Sirius şiddetle. Gerçekten de doğrulmaya hamle etti, ama Lupin onu tuttuğu gibi aşağı çekti.</blockquote><blockquote class="calibre10">"Eğer Snape'le biri konuşacaksa, o da benim!" dedi kararlı bir şekilde. "Ama Harry, her şeyden önce sen doğruca Snape'e git ve ona, ders vermeyi hiçbir şekilde kesemeyeceğini söyle -Dumbledore duyunca-"</blockquote><blockquote class="calibre10">"Söyleyemem, beni öldürür!" dedi Harry, kızgınlıkla. "Düşünseli'nden çıktığımızda onu görmediniz siz."</blockquote><blockquote class="calibre10">Lupin sertçe, "Harry, senin Zihinbend öğrenmenden önemli hiçbir şey yok!" dedi. "Anlıyor musun? Hiçbir şey!"</blockquote><blockquote class="calibre10">"Tamam, tamam," dedi Harry, adamakıllı şaşırmış, üstelik kızmıştı da. "Ben... ben ona bir şeyler söylemeye çalışırım... ama sanmam ki -"</blockquote><blockquote class="calibre10">Sustu. Uzaktan ayak sesleri duymuştu.</blockquote><blockquote class="calibre10">"Kreacher merdivenden mi iniyor?"</blockquote><blockquote class="calibre10">"Hayır," dedi Sirius, dönüp arkaya bakarak. "Senin tarafında biri olmalı."</blockquote><blockquote class="calibre10">Harry'nin kalbi duracaktı sanki.</blockquote><blockquote class="calibre10">"Gitsem iyi olur!" dedi telaşla ve başını Grimmauld Meydanı şöminesinden geri çekti. Bir an başı omuzlarının üstünde dönüyormuş gibi oldu, sonra kendini Umbridge'in şöminesinin önünde, zümrüt yeşili alevlerin zayıflayıp sönüşünü izler buldu, kafası yerli yerindeydi.</blockquote><blockquote class="calibre10">Hemen oda kapısının dışında hırıltılı bir sesin, "Çabuk, çabuk!" diye mırıldandığını duydu. "Aah, açık bırakmış -"</blockquote><blockquote class="calibre10">Harry, görünmezlik pelerininin üzerine atladı, onu üstüne çekmeyi ancak becerebilmişti ki, Filch odaya paldır küldür daldı. Bir şeye pek memnun olmuş görünüyordu, odayı geçip de Umbridge'in masasının bir çekmecesini açıp içindeki kâğıtları karıştırırken, kendi kendine hummalı bir şekilde konuşuyordu.</blockquote><blockquote class="calibre10">"Kırbaçlama Onayı... Kırbaçlama Onayı... nihayet yapabileceğim işte... kendileri kaşındı yıllardır..."</blockquote><blockquote class="calibre10">Bir parşömen çıkardı, öptü, sonra da göğsüne bastırdı. Ayağını sürüyerek aceleyle kapıdan çıkıp gitti.</blockquote><blockquote class="calibre10">Harry ayağa fırladı, çantası yanında mı diye baktıktan ve görünmezlik pelerininin onu tamamen örttüğüne emin olduktan sonra kapıyı hızla açtı, Filch'in ardından telaşla dışarı fırladı; Filch, aksaya aksaya, ama Harry'nin daha önce görmediği bir hızla yürüyordu.</blockquote><blockquote class="calibre10">Harry, Umbridge'in odasının bir alt katında yeniden görünür hale gelmenin güvenli olacağını düşündü. Pelerini çıkardı, çantasına tıktı ve çabuk çabuk ilerledi. Giriş Salonu'ndan çığlıklar yükseliyordu, hayli hareket vardı. Mermer merdivenden aşağı koştu ve neredeyse bütün okulun orada toplanmış olduğunu gördü.</blockquote><blockquote class="calibre10">Tıpkı Trelawney'nin kovulduğu gece gibiydi. Öğrenciler, büyük bir çember oluşturacak şekilde duvarların önünde duruyorlardı (Harry kimilerinin üstünün, Kokanözsu'ya çok benzeyen bir maddeyle kaplı olduğunu gördü); öğretmenlerle hayaletler de oradaydı. Seyircilerin arasında, kendilerinden pek hoşnut görünen Teftiş Mangası özellikle göze çarpıyordu. Yukarıda süzülen Peeves aşağı doğru, salonun ortasında duran ve kesinlikle az önce kapana kıstırılmışa benzeyen Fred ile George'a bakıyordu.</blockquote><blockquote class="calibre10">"Demek öyle!" dedi Umbridge, muzaffer bir edayla. Harry onun hemen birkaç basamak önünde durduğunu fark etti, Umbridge bir kez daha avına tepeden aşağı bakıyordu. "Demek bir okul koridorunu bataklığa çevirmeyi eğlenceli buluyorsunuz, öyle mi?"</blockquote><blockquote class="calibre10">"Evet, hayli eğlenceli," dedi Fred, en ufak korku belirtisi göstermeksizin ona bakarak.</blockquote><blockquote class="calibre10">Mutluluktan ağlamak üzere olan Filch, onu bunu dirsekleyerek Umbridge'e yaklaştı.</blockquote><blockquote class="calibre10">"Form bende, müdire hanım," dedi boğuk bir sesle, Harry'nin az önce çekmeceden aldığını gördüğü parşömeni salladı. "Form bende, kırbaçlar da bekliyor... n'olur, n'olur bırakın da yapayım..."</blockquote><blockquote class="calibre10">"Çok iyi, Argus," dedi Umbridge. "Siz ikiniz," diye devam etti, aşağı, Fred ve George'a bakarak, "benim okulumda kural çiğneyenlere ne yapıldığını göreceksiniz şimdi."</blockquote><blockquote class="calibre10">"Biliyor musun?" dedi Fred. "Hiç sanmıyorum."</blockquote><blockquote class="calibre10">İkizine döndü.</blockquote><blockquote class="calibre10">"George," dedi Fred, "bence bütün günü eğitimle geçirecek yaşı geçtik artık."</blockquote><blockquote class="calibre10">"Evet, benim de içimde öyle bir his var," dedi George, önemsemeden.</blockquote><blockquote class="calibre10">"Artık yeteneklerimizi gerçek dünyada sınama vakti geldi, ne dersin?" diye sordu Fred.</blockquote><blockquote class="calibre10">"Kesinlikle," dedi George.</blockquote><blockquote class="calibre10">Ve daha Umbridge tek kelime edemeden, asalarını kaldırıp bir ağızdan bağırdılar:</blockquote><blockquote class="calibre10">"Accio süpürgeler!"</blockquote><blockquote class="calibre10">Harry uzaklarda bir yerde bir gümbürtü duydu. Sol tarafına baktı ve tam vaktinde kafasını eğdi. Fred ve George'un süpürgeleri, bir tanesi Umbridge'in onları duvara bağladığı ağır zinciri ve demir çiviyi hâlâ peşinde sürükleyerek, koridordan sahiplerine doğru son hızla geliyorlardı; sola döndüler, merdivenlerden aşağı hızla indiler ve ikizlerin önünde pat diye durdular; zincir, taş döşeli zeminde gürültüyle şangırdadı.</blockquote><blockquote class="calibre10">"Görüşmeyiz," dedi Fred Profesör Umbridge'e, bacağını süpürgesinin üzerinden atarak.</blockquote><blockquote class="calibre10">"Evet, zahmet edip de arayı açmamaya kalkma," dedi George, kendi süpürgesine bindi.</blockquote><blockquote class="calibre10">Fred, toplanmış öğrencilere, suskun ama dikkatli kalabalığa baktı.</blockquote><blockquote class="calibre10">"Eğer yukarıda sergilenen türden bir Portatif Bataklık almak isteyeniniz olursa, Diagon Yolu, Doksan Üç Numara'ya gelin - Weasley Büyücü Şakaları," dedi yüksek sesle. "Yeni mekânımız!"</blockquote><blockquote class="calibre10">"Ürünlerimizi bu ihtiyar yarasadan kurtulmak için kullanmaya yemin eden Hogwarts öğrencilerine özel indirim var," diye ekledi George, parmağıyla Profesör Umbridge'i işaret ederek.</blockquote><blockquote class="calibre10">"DURDURUN ONLARI!" diye feryat etti Umbridge, ama artık çok geçti. Teftiş Mangası çemberi daraltırken, Fred ve George hızla havalanıp beş metre yükseğe çıktılar, demir çivi altlarında tehlikeli bir şekilde sallanıyordu. Fred salonun öbür yanına, kalabalığın üstünde onunla aynı hizada süzülen hortlağa baktı.</blockquote><blockquote class="calibre10">"Bizim için onun canına oku, Peeves."</blockquote><blockquote class="calibre10">Ve Harry'nin daha önce hiçbir öğrenciden emir aldığını görmediği Peeves, canlı şapkasını başından çıkardı; Fred ile George aşağıdaki öğrencilerin coşkulu alkışı eşliğinde dönüp açık ön kapıdan görkemli günbatımına doğru hızla giderken, onlara selam durdu.</blockquote><div class="mbppagebreak" id="calibre_pb_61"></div>
</body></html>
