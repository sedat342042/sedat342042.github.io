<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Zümrüdüanka Yoldaşlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos572378" class="calibre1"><span class="calibre2">
</span></p><blockquote class="calibre7"><span class="calibre4">ON  İKİNCİ  BÖLÜM</span><br class="calibre8"/><span class="calibre4">PROFESÖR  UMBRIDGE</span></blockquote><blockquote class="calibre9">Seamus ertesi sabah yıldırım hızıyla giyindi ve Harry daha ayağına çoraplarını geçiremeden yatakhaneyi terk etti. Seamus'ın cüppesinin eteği gözden kaybolurken, Harry yüksek sesle, "Acaba benimle uzun süre aynı odada kalırsa keçileri kaçıracağını mı sanıyor?" diye sordu.</blockquote><blockquote class="calibre10">Dean, okul çantasını sırtına vurarak, "Takma kafana, Harry," diye mırıldandı, "o sadece..."</blockquote><blockquote class="calibre10">Ama anlaşılan Seamus'ın ne olduğunu söyleyemeyecekti. Kısa, tuhaf bir sessizliğin ardından, onun peşinden odadan çıktı.</blockquote><blockquote class="calibre10">Neville ve Ron, Harry'ye "Bu senin sorunun değil, onun sorunu" anlamında bir bakış attılar, ama Harry pek de teselli olmadı. Acaba bu tür şeylere daha ne kadar katlanmak zorunda kalacaktı?</blockquote><blockquote class="calibre10">Beş dakika sonra Harry ile Ron kahvaltıya inerken, onlara Ortak Salon'un ortasında yetişen Hermione, "Ne oldu?" diye sordu. "Siz resmen - aman yani!"</blockquote><blockquote class="calibre10">Ortak Salon'un ilan tahtasına bakıyordu, buraya kocaman yeni bir duyuru konmuştu.</blockquote><blockquote class="calibre7"><span class="calibre11"><span class="italic"><span class="bold">GANİ GANİ GALLEON!</span></span></span></blockquote><blockquote class="calibre12"><span class="calibre11"><span class="italic">Harçlığınız harcama hızınıza ayak uyduramıyor mu?</span></span></blockquote><blockquote class="calibre15"><span class="calibre11"><span class="italic">Fazladan biraz altın mı kazanmak istiyorsunuz? Basit, yarım günlük, hemen hemen acısız işler için Gryffindor Ortak Salonu'nda Fred ve George Weasley ile temas kurun.</span></span></blockquote><blockquote class="calibre10"><span class="calibre11"><span class="italic">(Başvuru sahiplerinin, iş tehlikesini peşinen kabul ettiğini üzülerek bildiririz.)</span></span></blockquote><blockquote class="calibre9">Hermione asık bir suratla, "Her şeyin bir haddi var," dedi. Fred ve George'un, ekimdeki ilk Hogsmeade hafta sonunun tarihini bildiren poster üzerine iğneledikleri duyuruyu yerinden çıkardı. "Onlarla konuşmamız gerekecek, Ron."</blockquote><blockquote class="calibre10">Ron fena halde tedirgin olmuşa benziyordu.</blockquote><blockquote class="calibre10">"Neden?"</blockquote><blockquote class="calibre10">"Biz sınıf başkanıyız da ondan!" dedi Hermione, portre deliğinden tırmanıp dışarı çıkarlarken. "Bu tür şeyleri engellemek bizim görevimiz!"</blockquote><blockquote class="calibre10">Ron hiçbir şey söylemedi. Harry onun yüzündeki somurtkan ifadeden, Fred ve George'un en sevdikleri şeyi yapmalarını engelleme fikrinin ona pek de cazip gelmediğini görebiliyordu.</blockquote><blockquote class="calibre10">"Her neyse, ne oldu, Harry?" diye devam etti Hermione, eski cadılarla büyücülerin portrelerinin dizili olduğu bir merdivenden inerlerken; portrelerdeki cadılarla büyücüler kendi aralarında sohbete dalmışlardı, onları yok sayıyorlardı. "Kafan bir şeye sahiden bozulmuş gibi."</blockquote><blockquote class="calibre10">Harry cevap vermeyince, Ron durumu özetledi: "Seamus, Harry'nin Kim-Olduğunu-Bilirsin-Sen konusunda yalan söylediğini sanıyor."</blockquote><blockquote class="calibre10">Harry, Hermione'nin de kendi adına kızgın bir tepki göstermesini beklerken, o içini çekti.</blockquote><blockquote class="calibre10">Kasvetle, "Evet, Lavender da öyle düşünüyor," dedi.</blockquote><blockquote class="calibre10">Harry yüksek sesle, "Onunla oturup benim yalancı, ilgi peşinde koşan gıcık biri olup olmadığım konusunda güzel güzel sohbet ettin, öyle mi?" dedi.</blockquote><blockquote class="calibre10">"Hayır," dedi Hermione, sakin sakin. "Aslında ona o koca ağzını kapalı tutmasını, senin hakkında ileri geri konuşmamasını söyledim. Ve sen de bizim boğazımıza sarılmaktan vazgeçsen hiç fena olmayacak, Harry, çünkü farkında mısın bilemiyorum ama, Ron'la ben senin tarafındayız."</blockquote><blockquote class="calibre10">Kısa bir sessizlik oldu.</blockquote><blockquote class="calibre10">Harry alçak sesle, "Özür dilerim," dedi.</blockquote><blockquote class="calibre10">Hermione vakur bir edayla, "Mesele yok," dedi. Sonra başını iki yana salladı. "Son yıl sonu şöleninde Dumbledore ne demişti, hatırlamıyor musunuz?"</blockquote><blockquote class="calibre10">Harry ile Ron ona boş boş baktılar, Hermione yeniden içini çekti.</blockquote><blockquote class="calibre10">"Kim-Olduğunu-Bilirsin-Sen hakkında. Dedi ki: '<span class="italic">Onun anlaşmazlık ve düşmanlık tohumları ekme yeteneği çok büyüktür. Bununla, ancak aynı derecede güçlü bir dostluk ve güven bağı kurarak mücadele edebiliriz -</span>' "</blockquote><blockquote class="calibre10">Ron ona hayranlıkla bakarak, "Böyle şeyleri nasıl hatırlıyorsun?" diye sordu.</blockquote><blockquote class="calibre10">"Dinliyorum, Ron," dedi Hermione, biraz sert bir sesle.</blockquote><blockquote class="calibre10">"Ben de, ama yine de, sorsan söyleyemezdim -"</blockquote><blockquote class="calibre10">"Mesele şu ki," diye yüksek sesle bastırdı Hermione, "bu tam da Dumbledore'un sözünü ettiği şey. Kim-Olduğunu-Bilirsin-Sen döneli henüz iki ay oldu, aramızda kavga etmeye başladık bile. Seçmen Şapka'nın uyarısı da böyleydi: Aynı safta durun, birlik olun -"</blockquote><blockquote class="calibre10">"Ve Harry de dün gece doğru söyledi," diye cevabı yapıştırdı Ron. "Bu dedikleri eğer bizim Slytherin'le dost olmamız demekse - çok bekler."</blockquote><blockquote class="calibre10">"Ben de diyorum ki, binalar arasında biraz birlik kurmaya çalışsak keşke," dedi Hermione ters ters.</blockquote><blockquote class="calibre10">Mermer merdivenin dibine varmışlardı. Dördüncü sınıftaki Ravenclaw'lardan oluşan bir sıra, Giriş Salonu'nu geçiyordu; Harry'yi görür görmez telaşla birbirlerine daha da fazla yaklaştılar; sanki sürüden ayrılana saldıracağından korkuyor gibiydiler.</blockquote><blockquote class="calibre10">Harry alaylı alaylı, "Doğru ya, gerçekten de böyle kişilerle dost olmaya çalışmalıyız," dedi.</blockquote><blockquote class="calibre10">Ravenclaw'ların ardından Büyük Salon'a girerken, üçü de içgüdüsel olarak öğretmenler masasına baktı. Profesör Grubbly-Plank, Astronomi öğretmeni Profesör Sinistra'yla sohbet ediyordu. Hagrid ise bir kez daha yokluğuyla dikkati çekiyordu. Tepelerindeki büyülü tavan, Harry'nin ruh halini yansıtıyordu: iç karartıcı bir yağmur bulutu grisi.</blockquote><blockquote class="calibre10">Salonu geçip Gryffindor masasına giderlerken, Harry, "Dumbledore, Grubbly-Plank denen o kadının ne kadar kalacağından hiç söz etmedi," dedi.</blockquote><blockquote class="calibre10">"Belki..." dedi Hermione düşünceli düşünceli.</blockquote><blockquote class="calibre10">Harry ile Ron bir ağızdan, "Ne?" diye sordular.</blockquote><blockquote class="calibre10">"Şey... belki de Hagrid'in burada olmayışına dikkati çekmek istememiştir."</blockquote><blockquote class="calibre10">Ron, yarı gülerek, "Dikkati çekmemek de ne demek?" dedi. "Fark etmemek mümkün mü ki?"</blockquote><blockquote class="calibre10">Hermione cevap veremeden, uzun boylu, uzun örgülü saçlı siyahi bir kız Harry'nin yanına geldi.</blockquote><blockquote class="calibre10">"Selam, Angelina."</blockquote><blockquote class="calibre10">"Selam," dedi Angelina, canlı bir sesle. "Yaz iyi geçti mi?" Sonra da cevap bile beklemeden devam etti: "Dinle bak, beni Gryffindor Quidditch Kaptanı yaptılar."</blockquote><blockquote class="calibre10">"Bu iyi işte," dedi Harry, ona sırıtarak; Angelina'nın motivasyon konuşmalarının Oliver Wood'unkiler kadar uzun sürmeyeceğini umuyordu, bu da bir ilerlemeydi tabii.</blockquote><blockquote class="calibre10">"Tamam da, şimdi Oliver gittiğine göre yeni bir Tutucu'ya ihtiyacımız var. Seçmeler cuma saat beşte ve bütün takımı orada istiyorum, tamam mı? Yeni oyuncunun uyum sağlayıp sağlayamayacağını anlarız böylece."</blockquote><blockquote class="calibre10">"Oldu," dedi Harry.</blockquote><blockquote class="calibre10">Angelina ona gülümsedi ve gitti.</blockquote><blockquote class="calibre10">Hermione, Ron'un yanına oturup önüne bir tabak kızarmış ekmek çekerken, dalgın dalgın, "Wood'un gittiğini unutmuştum," dedi. "Sanırım takımı etkileyecek, değil mi?"</blockquote><blockquote class="calibre10">"Sanırım," dedi Harry, onun karşısındaki sıraya oturarak. "İyi bir Tutucu'ydu..."</blockquote><blockquote class="calibre10">"Yine de, taze kanın zararı olmaz, ha?" dedi Ron.</blockquote><blockquote class="calibre10">Kanat sesleri ve tıkırtılar eşliğinde, yüzlerce baykuş üst pencerelerden içeri süzüldü. Sahiplerine mektuplarla paketler getirerek salonun her yanına konarken, kahvaltı edenleri su damlacıklarıyla yıkadılar; belli ki dışarıda bardaktan boşanırcasına yağmur yağıyordu. Hedwig görünürde yoktu, ama Harry hiç şaşırmadı; ona yazan tek kişi Sirius'tu, onun da yirmi dört saat ayrı kaldıktan sonra söyleyecek bir şeyi olacağından şüpheliydi. Hermione ise, gagasında sırılsıklam bir Gelecek Postası tutan kocaman, ıslak bir peçeli baykuşa yer açmak için portakal suyunu kenara çekmek zorunda kaldı.</blockquote><blockquote class="calibre10">Hermione baykuş uçup gitmeden önce onun bacağındaki deri keseye bir Knut koyarken, öfkeyle Seamus'ı düşünen Harry, "Bunu niye alıyorsun ki hâlâ?" dedi. "Ben hiç zahmet etmiyorum... bir sürü zırva."</blockquote><blockquote class="calibre10">Hermione karanlık bir ifadeyle, "Düşmanın ne dediğini bilmek iyidir," dedi, sonra da gazetesini açıp arkasında kayboldu. Harry ile Ron'un kahvaltıları bitene kadar da arkasından çıkmadı.</blockquote><blockquote class="calibre10">Gazeteyi katlayıp tabağının yanına koyarken, "Hiçbir şey yok," dedi sadece. "Ne seninle Dumbledore hakkında bir şey var, ne de başka bir şey."</blockquote><blockquote class="calibre10">Profesör McGonagall şimdi masa boyunca yürüyerek ders programlarını dağıtıyordu.</blockquote><blockquote class="calibre10">"Bugünün programına bak!" diye inledi Ron. "Sihir Tarihi, iki ders üst üste İksir, Kehanet ve iki ders üst üste Karanlık Sanatlara Karşı Savunma... Tek bir günde Binns, Snape, Trelawney ve o Umbridge denen kadın, hepsi birden! Fred'le George ellerini çabuk tutup o Kaytartan Çerezkutuları'nı bir an önce hazır etseler iyi olacak..."</blockquote><blockquote class="calibre10">"Kulaklarım beni aldatıyor mu?" dedi Fred, George'la birlikte gelip Harry'nin yanına sıkışarak. "Hogwarts sınıf başkanları dersleri asmak istemiyordur herhalde."</blockquote><blockquote class="calibre10">Ron, ders programını Fred'in burnunun dibine sokarak, "Bugün neler var, baksana," dedi huysuzca. "Gördüğüm en berbat pazartesi."</blockquote><blockquote class="calibre10">Fred, programa göz atarak, "Doğru söylüyorsun, küçük kardeş," dedi. "İstersen ucuza biraz Burunkanatan Nugat alabilirsin."</blockquote><blockquote class="calibre10">"Neden ucuza?" diye sordu Ron kuşkuyla.</blockquote><blockquote class="calibre10">"Çünkü bembeyaz kesilene kadar burnun kanayacak da ondan," dedi George, bir füme balık yiyerek. "Henüz panzehir bulamadık."</blockquote><blockquote class="calibre10">"Sağol," dedi Ron mahzun mahzun. Ders programını cebine soktu. "Sanırım derslere girmeyi tercih edeceğim."</blockquote><blockquote class="calibre10">Hermione ise boncuk gibi gözlerle Fred ve George'u süzerek, "Hazır laf Kaytartan Çerezkutuları'nıza gelmişken," dedi, "denek bulmak için Gryffindor ilan tahtasında duyuru yapamazsınız."</blockquote><blockquote class="calibre10">"Kim demiş?" dedi George, hayretle.</blockquote><blockquote class="calibre10">"Ben diyorum," dedi Hermione. "Bir de Ron."</blockquote><blockquote class="calibre10">Ron hemen, "Beni karıştırma," dedi.</blockquote><blockquote class="calibre10">Hermione ona yiyecekmiş gibi baktı. Fred ve George alaylı alaylı güldüler.</blockquote><blockquote class="calibre10">Fred, sıcak bir ekmeğe bol bol yağ sürerek, "Bugün yarın başka telden çalacaksın, Hermione," dedi. "Beşinci yılına başlıyorsun, çok geçmeden sana da bir Çerezkutusu verelim diye bize yalvaracaksın."</blockquote><blockquote class="calibre10">"Beşinci yıla başlamamın Kaytartan Çerezkutusu istemekle ne ilgisi var?" diye sordu Hermione.</blockquote><blockquote class="calibre10">George, "Beşinci sınıf, S.B.D. yılıdır," dedi.</blockquote><blockquote class="calibre10">"Ee?"</blockquote><blockquote class="calibre10">"Yani sınavlar geliyor, değil mi? Burunlarınızı o bileme taşına öyle bir sürtecekler ki, deriniz soyulacak," dedi Fred memnuniyetle.</blockquote><blockquote class="calibre10">George da mutlu mutlu, "Bizim sınıfın yarısı S.B.D.'ler yaklaşırken küçük sinir krizleri geçirdi," dedi. "Gözyaşları, huysuzluk nöbetleri... Patricia Stimpson bayılıp duruyordu..."</blockquote><blockquote class="calibre10">"Kenneth Towler bir sürü çıban çıkarmıştı, hatırlıyor musun?" dedi Fred, anılarını yâd eden biri edasıyla.</blockquote><blockquote class="calibre10">"Pijamasının içine Yumrudoks tozu koymuştun da ondan," dedi George.</blockquote><blockquote class="calibre10">"Öyle ya," diye sırıttı Fred. "Unutmuşum... Bazen hepsini hatırda tutmak zor oluyor, değil mi?"</blockquote><blockquote class="calibre10">"Her neyse, beşinci sınıf bir kâbustur," dedi George. "Tabii, sınav sonuçları seni ilgilendiriyorsa. Fred ve ben nasıl olduysa kuyruğu dik tutmayı başardık."</blockquote><blockquote class="calibre10">"Ya..." dedi Ron, "neydi, üçer S.B.D. almıştınız, değil mi?"</blockquote><blockquote class="calibre10">Fred umursamazca, "Evet," dedi. "Ama biz geleceğimizi akademik başarılar dünyasının dışında görüyoruz."</blockquote><blockquote class="calibre10">George neşeyle, "Yedinci sınıf için okula gelsek mi gelmesek mi diye ciddi bir şekilde tartıştık," dedi, "madem artık elimizde -"</blockquote><blockquote class="calibre10">Birden sustu, çünkü George'un, onlara verdiği Üçbüyücü ödülünden söz edeceğini bilen Harry, ona uyaran bir bakış atmıştı.</blockquote><blockquote class="calibre10">"- madem artık elimizde S.B.D.'lerimiz var," dedi</blockquote><blockquote class="calibre10">George hemen. "Yani, F.Y.B.S.'leri kim ne yapsın? Ama annemin okuldan erken ayrılmamızı kabul etmeyeceğini düşündük, hele Percy de dünyanın en büyük gıcığı olduğunu belli ettikten sonra."</blockquote><blockquote class="calibre10">Fred, Büyük Salon'a sevgiyle göz gezdirirken, "Ama buradaki son yılımızı da ziyan edecek değiliz," dedi. "Pazar araştırması yapmakta kullanacağız, ortalama Hogwarts öğrencisinin bir şaka dükkânından tam olarak ne beklediğini saptayacağız, sonra da araştırmamızın sonuçlarını özenle değerlendirip ortaya talebe uygun ürünler çıkaracağız."</blockquote><blockquote class="calibre10">Hermione şüpheyle, "Ama bir şaka dükkânı kurmak için gereken altını nereden bulacaksınız?" diye sordu. "Karışımları oluşturan bütün maddeler lazım, diğer malzemeler var - bir de yer, herhalde..."</blockquote><blockquote class="calibre10">Harry ikizlere bakmadı. Yüzünün kıpkırmızı olduğunu hissediyordu; çatalını kasten düşürüp, almak için masanın altına daldı. Fred'in yukarıdan, "Bize soru sormazsan, biz de sana yalan söylemeyiz, Hermione," dediğini duydu. "Hadi, George, erken gidersek, Bitkibilim'den önce birkaç tane Uzayan Kulak satabiliriz."</blockquote><blockquote class="calibre10">Harry masanın altından çıktığında, Fred ve George, ellerinde bir yığın kızarmış ekmekle uzaklaşıyorlardı.</blockquote><blockquote class="calibre10">"Bu da ne demek şimdi?" dedi Hermione, önce Harry'ye, sonra Ron'a bakarak. " '<span class="italic">Bize soru sormazsan...</span>' Yani ellerinde bir şaka dükkânı açacak kadar altın var mı?"</blockquote><blockquote class="calibre10">Ron kaşlarını çatarak, "Doğrusu, ben de bunu merak ediyorum," dedi. "Bu yaz bana yeni bir resmi cüppe almışlardı da, Galleon'ları nereden bulduklarını anlayamamıştım..."</blockquote><blockquote class="calibre10">Harry konuşmayı bu tehlikeli sulardan çıkarma vakti geldiğine karar verdi.</blockquote><blockquote class="calibre10">"Sizce bu yıl sahiden zor mu olacak?" dedi. "Yani, sınavlar yüzünden?"</blockquote><blockquote class="calibre10">"Tabii, canım," dedi Ron. "Öyle olmalı, değil mi? S.B.D.'ler gerçekten de önemli, başvuracağın işleri falan etkiliyor. Bu yıl, daha sonra, meslek tavsiyesi de alacakmışız, Bill öyle dedi. Önümüzdeki yıl için F.Y.B.S.'lerimizi seçebilelim diye."</blockquote><blockquote class="calibre10">Az sonra Büyük Salon'dan çıkıp Sihir Tarihi sınıfına giderlerken, Harry diğer ikisine, "Hogwarts'tan sonra ne yapmak istediğinizi biliyor musunuz?" diye sordu.</blockquote><blockquote class="calibre10">"Pek sayılmaz," dedi Ron ağır ağır. "Tabii... şey hariç..."</blockquote><blockquote class="calibre10">Birazcık utanmış gibiydi.</blockquote><blockquote class="calibre10">"Ne?" diye zorladı Harry onu.</blockquote><blockquote class="calibre10">Ron, öylesine söylermiş gibi bir sesle, "Şey, Seherbaz olmak süper olurdu," dedi.</blockquote><blockquote class="calibre10">Harry hararetle, "Olurdu ya," dedi.</blockquote><blockquote class="calibre10">"Ama onlar seçkin falan," dedi Ron. "Gerçekten iyi olman gerek. Ya sen, Hermione?"</blockquote><blockquote class="calibre10">"Bilmiyorum. Sanırım ben faydalı bir şeyler yapmak istiyorum."</blockquote><blockquote class="calibre10">"Seherbazlık faydalı ama!" dedi Harry.</blockquote><blockquote class="calibre10">"Evet, öyle, ama tek faydalı şey de değil," dedi Hermione, düşünceli düşünceli. "Yani, eğer E.R.İ.T.'i daha da ilerletebilirsem..."</blockquote><blockquote class="calibre10">Hary ve Ron göz göze gelmemeye çalıştılar.</blockquote><blockquote class="calibre10">Sihir Tarihi, sınıfın ortak kanısına göre, büyücü milleti tarafından icat edilmiş en sıkıcı dersti. Hayalet öğretmen Profesör Binns'in o hırıltılı, vızıltılı sesi en fazla on dakikada, iyi havalardaysa beş dakikada, ağır bir mahmurluğa yol açardı. Derslerinin biçimini hiç değiştirmez, onlar not alırken ya da uykulu uykulu boşluğa bakarken, hiç ara vermeden anlatırdı. Harry ve Ron şimdiye kadar bu dersten geçer not almayı, ancak sınavlardan önce Hermione'nin notlarını kopya ederek başarmışlardı; çünkü Binns'in sesinin uyku getiren özelliğine direnebilen tek kişi, Hermione'ydi.</blockquote><blockquote class="calibre10">Bugün ise onları dev savaşları konusunda bir buçuk saatlik bir mırıltı bekliyordu. Harry ilk on dakikada hayal meyal duyduklarından, başka bir öğretmenin elinde bu dersin bir nebze ilgi çekici olabileceği sonucuna vardı; ama sonra beyni dersten koptu ve geri kalan bir saat yirmi dakikayı, parşömenin köşesinde Ron'la adam asmaca oynayarak geçirdi; Hermione ise göz ucuyla onlara pis bakışlar attı.</blockquote><blockquote class="calibre10">Teneffüs için sınıftan çıktıklarında (Binns karatahtanın içine doğru süzülüp gözden kaybolmuştu), Hermione soğuk soğuk, "Acaba," dedi, "bu yıl notlarımı size vermeyi reddetsem nasıl olurdu?"</blockquote><blockquote class="calibre10">"S.B.D.'yi alamazdık," dedi Ron. "Eğer vicdanında böyle bir yük istiyorsan, Hermione..."</blockquote><blockquote class="calibre10">Hermione, "Eh, hak etmiş olurdunuz," diye cevabı yapıştırdı. "Onu dinlemeyi denemiyorsunuz bile, değil mi?"</blockquote><blockquote class="calibre10">"Deniyoruz," dedi Ron. "Ama bizde senin kafan da yok, hafızan da. Senin gibi dikkatimizi toplayamıyoruz -sen bizden daha akıllısın işte- bunu kafamıza kakmak hoş bir şey mi?"</blockquote><blockquote class="calibre10">"Hadi hadi, böyle palavralara karnım tok," dedi Hermione. Ama önlerine düşüp rutubetli avludan geçerken hayli yatışmış görünüyordu.</blockquote><blockquote class="calibre10">İnce bir yağmur çiseliyor, havayı puslandırıyordu, bu yüzden de bahçede öbekler halinde duran insanlar bulanık birer siluete dönmüştü. Harry, Ron ve Hermione kenarından tıp tıp su damlayan bir balkonun altında kendilerine kuytu bir köşe buldular, soğuk eylül havasından korunmak için cüppelerinin yakasını kaldırdılar ve Snape'in yılın ilk dersinde onlardan ne gibi bir şey isteyebileceğini tartıştılar. İki aylık bir tatilin ardından onları gafil avlamak için son derece zor bir şey isteyeceği ihtimalinden söz ediyorlardı ki, biri köşeyi dönüp onlara doğru yürüdü.</blockquote><blockquote class="calibre10">"Merhaba, Harry!"</blockquote><blockquote class="calibre10">Gelen Cho Chang'di, üstelik yine yalnızdı. Bu çok sıradışı bir şeydi. Cho hemen hemen her zaman, kıkırdayan bir kızlar çetesiyle çevrili olurdu; Harry, onu Noel Balosu'na davet etmek üzere yalnız yakalamak için ne işkence çektiğini hatırlıyordu.</blockquote><blockquote class="calibre10">"Selam," dedi Harry, yüzünün kızardığını hissederek. Hiç değilse bu sefer Kokanözsu'yla kaplı değilsin, dedi kendi kendine. Cho da aynı şeyi düşünüyor gibiydi.</blockquote><blockquote class="calibre10">"Demek o şeyi çıkardın suratından, ha?"</blockquote><blockquote class="calibre10">"Evet," dedi Harry, sanki son karşılaşmalarının hatırası dehşet verici değil de komikmiş gibi sırıtmaya çalışarak. "Demek, sen... yani... yazın iyi geçti mi?"</blockquote><blockquote class="calibre10">Bunu söylediği anda pişman oldu - Cedric, Cho'nun erkek arkadaşıydı, onun ölümünün anısı tatilde Harry'yi olduğu gibi Cho'yu da etkilemiş olmalıydı. Yüzü hafiften gerilirmiş gibi oldu ama, "Ha, fena değildi, evet..." dedi.</blockquote><blockquote class="calibre10">Ron birden, "Hortumlar rozeti mi o?" diye sordu; Cho'nun cüppesinin önünde, altın "TH" ile süslenmiş gök mavisi bir rozeti parmağıyla göstererek. "Onların taraftarı değilsin, değil mi?"</blockquote><blockquote class="calibre10">"Evet, öyleyim," dedi Cho.</blockquote><blockquote class="calibre10">"Hep taraftarları mıydın, yoksa ligi kazandıktan sonra mı onları tutmaya başladın?" dedi Ron, Harry'ye gereksiz şekilde suçlayıcı gelen bir ses tonuyla.</blockquote><blockquote class="calibre10">Cho sakin sakin, "Altı yaşımdan beri onları tutuyorum," dedi. "Neyse... görüşürüz, Harry."</blockquote><blockquote class="calibre10">Uzaklaşıp gitti. Hermione, Ron'a çıkışmadan önce Cho'nun avlunun ortasına kadar gitmesini bekledi.</blockquote><blockquote class="calibre10">"Niye bu kadar densizsin sen?"</blockquote><blockquote class="calibre10">"Ne? Bir şey sordum sadece -"</blockquote><blockquote class="calibre10">"Onun Harry'le yalnız başına konuşmak istediğini anlamadın mı?"</blockquote><blockquote class="calibre10">"Ee? Konuşsaydı, ben engel olmadım ya -"</blockquote><blockquote class="calibre10">"Ne diye Quidditch takımı için saldırdın ona?"</blockquote><blockquote class="calibre10">"Saldırmak mı? Ben saldırmadım ki, sadece -"</blockquote><blockquote class="calibre10">"Hortumlar'ı tutuyorsa kime ne?"</blockquote><blockquote class="calibre10">"Yapma ama, rozet taktığını gördüğün o insanların yarısı rozetleri daha geçen mevsim aldı -"</blockquote><blockquote class="calibre10">"İyi de, ne fark eder?"</blockquote><blockquote class="calibre10">"Onlar gerçek taraftar değiller ama, sadece modaya uyuyorlar -"</blockquote><blockquote class="calibre10">Harry kayıtsız bir şekilde, "Zil çaldı," dedi, çünkü Ron ile Hermione zili duyamayacak kadar yüksek sesle atışıyorlardı. Snape'in zindanına kadar da tartışmayı kesmediler. Harry ise Neville'dir, Ron'dur derken, Cho ile arasında, daha sonra ülkeyi terk etmeyi istemesine yol açmayacak iki dakikalık bir konuşma bile geçse şanslı sayılacağını düşündü.</blockquote><blockquote class="calibre10">Snape'in sınıfının kapısındaki kuyruğa girerlerken, yine de, dedi kendi kendine, gelip benimle konuşmayı Cho'nun kendisi istedi, değil mi? Cho, Cedric'in kız arkadaşıydı; Cedric ölürken Üçbüyücü labirentinden o sağ çıktı diye Harry'den pekâlâ nefret edebilirdi, oysa onunla fevkalade dostça konuşuyordu, onu deli ya da yalancı sayıyormuş, ya da korkunç bir şekilde Cedric'in ölümünden sorumlu tutuyormuş gibi bir hali yoktu... Evet, gelip onunla konuşmayı kesinlikle kendi seçmişti, üstelik de iki günde ikinci defa... Bu düşünceyle, Harry'nin morali yükseldi. Snape'in zindan kapısının tekinsiz bir gıcırtıyla açılması bile, göğsünde kabarmışa benzeyen küçük umut baloncuğunu patlatamadı. Ron ve Hermione'nin ardından sınıfa girdi, onların peşinden zindanın arka tarafında bulunan her zamanki masalarına yürüdü; ikisinden de yükselen gücenmiş, sinirli sesleri duymazdan geldi.</blockquote><blockquote class="calibre10">"Sessiz olun," dedi Snape soğuk soğuk, kapıyı arkasından kapatırken.</blockquote><blockquote class="calibre10">Aslında onları uyarmasına hiç gerek yoktu: Öğrenciler kapının kapandığını duydukları anda sınıfa sessizlik hâkim olmuş, tüm kıpırdanmalar durmuştu. Sadece Snape'in varlığı, bir sınıfın sessizliğini sağlamaya yeterliydi.</blockquote><blockquote class="calibre10">Snape, kürsüsüne doğru süzülürcesine ilerleyip hepsine bakarak, "Bugünkü dersimize başlamadan önce," dedi, "önümüzdeki haziranda önemli bir sınava gireceğiniz konusunda sizi uyarmayı uygun buluyorum; bu sınavda sihirli iksirlerin bileşimi ve kullanımı konusundaki bilginizi göstereceksiniz. Bu sınıfın bir kısmı hiç şüphesiz moron olduğu halde, hepinizin S.B.D.'nizden bir '<span class="italic">Uygun</span>' almanızı bekliyorum, yoksa... hoşnutsuzluğumun sonuçlarına katlanırsınız."</blockquote><blockquote class="calibre10">Bu sefer bakışları Neville'in üzerinde durdu. Neville yutkundu.</blockquote><blockquote class="calibre10">"Bu yıldan sonra tabii ki çoğunuz benim dersime artık girmiyor olacaksınız," diye devam etti Snape. "F.Y.B.S. İksir sınıfıma sadece en iyi olanları alırım, bu da bazılarımızın kesinlikle veda edeceği anlamına geliyor."</blockquote><blockquote class="calibre10">Gözleri Harry'nin üzerinde durdu ve dudağı kıvrıldı. Harry ona dik dik baktı, beşinci yıldan sonra İksir'i bırakabileceği fikri ona karanlık bir zevk veriyordu.</blockquote><blockquote class="calibre10">Snape ipeksi bir sesle, "Ama bu mutlu veda anına gelmeden önce daha bir yılımız var," dedi. "Bu yüzden de F.Y.B.S. girişiminde bulunsanız da bulunmasanız da, hepinize S.B.D. öğrencilerimden her zaman beklediğim yüksek notu almak için çabalarınızı yoğunlaştırmanızı tavsiye ederim.”</blockquote><blockquote class="calibre10">"Bugün, çoğu kez Sıradan Büyücülük Düzeyi'nde karşımıza çıkan bir iksiri hazırlayacağız: Huzur Sıvısı, kuruntuyu yatıştıracak, kaygıyı yumuşatacak bir iksir. Ancak unutmayın: Eğer karışımın maddelerini katarken beceriksizlik ederseniz, içen kişi derin ve belki asla uyanamayacağı bir uykuya dalabilir. Onun için de ne yaptığınıza çok dikkat etmeniz gerek." Harry'nin solunda Hermione daha da dik oturmaya başladı, son derece dikkatli bir hali vardı. "Karışımın içindeki maddeler ve yöntem -" Snape asasını hafifçe salladı "- tahtada -" (orada belirdiler) "- ihtiyacınız olan her şeyi -" asasını yeniden salladı "- malzeme dolabında bulacaksınız -" (adı geçen dolabın kapısı hızla açıldı) "- bir buçuk saatiniz var... başlayın."</blockquote><blockquote class="calibre10">Tam da Harry, Ron ve Hermione'nin tahmin ettikleri gibi, Snape onlara bundan daha zor, daha çok maharet isteyen bir iksir yapma görevi veremezdi. Karışımdaki maddelerin kazana tamı tamına doğru sırayla ve miktarlarda konması gerekiyordu; karışımın ille de belli sayıda ve önce saat yönünde, sonra da saatin aksi yönde karıştırılması gerekiyordu; son katkı maddesi eklenmeden önce de, karışımın üzerinde kaynadığı alevlerin, belirli bir süre boyunca tam da gereken düzeyde tutulması şarttı.</blockquote><blockquote class="calibre10">Bitime on dakika kala Snape, "Şimdi iksirinizden açık gümüşi renkte bir buhar yükseliyor olmalı," dedi.</blockquote><blockquote class="calibre10">Buram buram terleyen Harry, zindanda umutsuzca etrafına bakındı. Kendi kazanından o anda bol miktarda kurşuni renkte buhar çıkıyordu; Ron'unkiyse yeşil kıvılcımlar tükürüyordu. Seamus, asasının ucuyla kazanının altındaki, sönme eğilimi gösteren alevleri dürtüklüyordu. Buna karşılık Hermione'nin iksirinin yüzeyi, parlayan gümüşi bir buharla kaplanmıştı. Snape onun yanından geçerken kanca burnundan aşağı, iksire doğru bir baktı ve hiçbir şey söylemeden yoluna devam etti, ki bu da eleştirecek bir şey bulamadığı anlamına geliyordu. Ama Harry'nin kazanına gelince durdu ve yüzünde berbat bir sırıtışla kazana baktı.</blockquote><blockquote class="calibre10">"Potter, bu nedir şimdi sence?"</blockquote><blockquote class="calibre10">Sınıfın ön tarafındaki Slytherin'lerin hepsi hevesle başlarını kaldırdı; Snape'in Harry ile alay edişini dinlemeye bayılırlardı.</blockquote><blockquote class="calibre10">Harry gergin bir ifadeyle, "Huzur Sıvısı," dedi.</blockquote><blockquote class="calibre10">Snape ipeksi bir sesle, "Söyle bana, Potter," dedi, "okuman var mı?"</blockquote><blockquote class="calibre10">Draco Malfoy güldü.</blockquote><blockquote class="calibre10">"Evet, var," dedi Harry, asasını tutan parmakları kasılmıştı.</blockquote><blockquote class="calibre10">"Talimatın üçüncü satırını oku bana, Potter."</blockquote><blockquote class="calibre10">Harry gözlerini kısarak tahtaya baktı; şu anda zindanı doldurmakta olan rengârenk buharların arasından talimatı görmek kolay değildi.</blockquote><blockquote class="calibre10">"Ay Taşı Tozu ekleyin, saatin aksi yönde üç kez karıştırın, yedi dakika kaynamaya bırakın, sonra iki damla Çöpleme Şurubu ekleyin."</blockquote><blockquote class="calibre10">Harry'nin kalbi durdu sanki. Çöpleme Şurubu eklemeyi unutmuş, iksirini yedi dakika kaynamaya bıraktıktan sonra doğrudan doğruya talimatın dördüncü satırına geçmişti.</blockquote><blockquote class="calibre10">"Üçüncü satırdaki her şeyi yaptın mı, Potter?"</blockquote><blockquote class="calibre10">"Hayır," dedi Harry, çok alçak sesle.</blockquote><blockquote class="calibre10">"Pardon, ne dedin?"</blockquote><blockquote class="calibre10">"Hayır," dedi Harry, daha yüksek sesle. "Çöpleme Şurubu'nu unuttum."</blockquote><blockquote class="calibre10">"Unuttuğunu biliyorum, Potter, dolayısıyla bu çamur da hiçbir işe yaramaz. Evanesco."</blockquote><blockquote class="calibre10">İksiri yok olan Harry, bir budala gibi boş kazanın yanında kalakaldı.</blockquote><blockquote class="calibre10">"Talimatı okumayı becermiş olanlarınız, bir şişeye iksirinizden bir örnek koyun, üzerine adınızı okunaklıca yazıp etiketleyin ve denenmek üzere masama getirin," dedi Snape. "Ev ödeviniz, Ay Taşı'nın özellikleri ve iksir yapımında kullanımı hakkında otuz santim parşömen yazısı. Perşembeye teslim edilecek."</blockquote><blockquote class="calibre10">Etrafındaki herkes şişelerini doldururken Harry öfkeden köpürerek eşyalarını topladı, iksiri, Ron'un pis bir çürük yumurta kokusu salmaya başlayan iksirinden kötü değildi. Neville'in kazanından kazımak zorunda kaldığı, yeni karıştırılmış çimento kıvamındaki iksirden de kötü değildi. Ama o günkü çalışması için sıfır alacak olan kişi, Harry'di. Asasını çantasına tıktı, asık bir suratla yerine oturdu ve herkesin doldurulup tıpalanmış şişeleriyle Snape'in masasına gidişini gözledi. Sonunda zil çalınca zindandan ilk çıkan Harry oldu; Ron ve Hermione Büyük Salon'da ona yetiştiklerinde yemeğine başlamıştı bile. Tavan sabahkinden de kasvetli bir griye dönmüştü. Yüksek pencerelere yağmur vuruyordu.</blockquote><blockquote class="calibre10">Hermione teselli edercesine, "Yaptığı hiç de adil bir şey değildi," dedi. Harry'nin yanına oturup tabağına çoban böreği aldı. "İksirin Goyle'unki kadar kötü değildi ki. İçine iksiri koyunca şişesi tuzla buz oldu, cüppesi tutuştu."</blockquote><blockquote class="calibre10">"Evet, öyle," dedi Harry, tabağına öfkeli gözlerle bakarak, "Snape ne zaman bana karşı adil davrandı ki?" Cevap vermediler; üçü de, Harry Hogwarts'a adım attığı andan itibaren Snape ile ikisinin arasında mutlak bir düşmanlık olduğunu biliyordu.</blockquote><blockquote class="calibre10">Hermione hayal kırıklığına uğramış bir şekilde, "Bu yıl daha iyi olabilir diyordum," dedi. "Yani... biliyorsunuz..." dikkatle çevresine baktı; her iki yanlarında beşer altışar kişilik boş yer vardı, masanın yanından da kimse geçmiyordu, "... şimdi Yoldaşlık'ta olduğuna göre."</blockquote><blockquote class="calibre10">"Zehirli mantarın benekleri değişmez," dedi Ron bilgece. "Zaten ben hep, Snape'e güvendiği için Dumbledore'un çatlak olduğunu düşündüm. Kim-Olduğunu-Bilirsin-Sen için çalışmaya gerçekten son verdiğini gösteren kanıt var mı bakalım?"</blockquote><blockquote class="calibre10">"Bence seninle paylaşmasa bile Dumbledore'un elinde yeterince kanıt vardır, Ron," diye hemen cevabı verdi Hermione.</blockquote><blockquote class="calibre10">Ron tam ona karşılık vermek için ağzını açmıştı ki, Harry sıkkın bir sesle, "Öf, susun, ikiniz de," dedi. Hermione ve Ron donup kaldılar, ikisi de kızmış ve gücenmiş görünüyordu. "Biraz ara veremez misiniz?" dedi Harry. "Hep birbirinizle didişiyorsunuz, bu da beni çıldırtıyor." Çoban böreğini yarım bırakıp okul çantasını omzuna attı ve Ron ile Hermione orada otururken kalkıp gitti.</blockquote><blockquote class="calibre10">Mermer merdivenlerden ikişer ikişer çıktı, telaşla yemeğe inen birçok öğrencinin yanından geçti. Beklenmedik bir şekilde içinde tutuşmuş olan öfke hâlâ alev alevdi ve Ron ile Hermione'nin yüzlerindeki şok ifadesi ona derin bir tatmin hissi veriyordu. Oh olsun, diye düşündü, niye biraz ara veremiyorlar... boyuna didişip duruyorlar... insanı çileden çıkarmak için birebir...</blockquote><blockquote class="calibre10">Şövalye Sir Cadogan'ın sahanlıktaki büyük resminin önünden geçti. Sir Cadogan kılıcını çekerek vahşi bir şekilde Harry'ye doğru salladı, Harry onu görmezden geldi.</blockquote><blockquote class="calibre10">"Gel buraya, seni uyuz köpek! Gardını al ve dövüş!" diye haykırdı Sir Cadogan, miğferinin siperi arkasından boğuk bir sesle, ama Harry yürüyüp gitmekle yetindi. Sir Cadogan koşarak komşu tabloya geçip onu izlemeye kalktı ama, bu tablonun sakini olan büyük ve kızgın görünüşlü kurt köpeği önünü kesti.</blockquote><blockquote class="calibre10">Harry yemek teneffüsünün geri kalanını, Kuzey Kulesi'nin tepesindeki kapağın altında tek başına geçirdi. Bu yüzden de, zil çalınca Sybill Trelawney'nin sınıfına giden gümüş merdivenden ilk çıkan o oldu.</blockquote><blockquote class="calibre10">Kehanet, İksir'den sonra Harry'nin en az sevdiği dersti, bu da daha çok Profesör Trelawney'nin birkaç derste bir, onun vakitsiz ölümüne ilişkin kehanette bulunma alışkanlığından kaynaklanıyordu. Ağır şallara bürünmüş, parıldayan dizi dizi boncuk takmış, zayıf bir kadın olan Profesör Trelawney, gözlerini muazzam ölçüde büyüten gözlüğüyle Harry'ye hep böceği hatırlatırdı. Harry sınıfa girdiğinde, Profesör Trelawney odayı dolduran ince bacaklı küçük masalara eski püskü deri kaplı kitaplar koyuyordu. Ama üzeri eşarp örtülü lambaların ve ağır ağır yanan, hastalıklı bir koku salan ateşin ışığı öyle azdı ki, gölgeler içindeki bir iskemleye oturan Harry'yi görmemişe benziyordu. Sınıfın geri kalanı da sonraki beş dakika içinde geldi. Ron kapaktan çıktı, dikkatle etrafına baktı. Harry'yi görünce dosdoğru ona doğru yürüdü; ya da olabildiğince dosdoğru, çünkü masalar, iskemleler ve tombul puflar arasından geçmesi gerekiyordu.</blockquote><blockquote class="calibre10">Harry'nin yanına oturarak, "Hermione ile ben tartışmaya son verdik," dedi.</blockquote><blockquote class="calibre10">"İyi," diye homurdandı Harry.</blockquote><blockquote class="calibre10">"Ama Hermione diyor ki, sen de hıncını bizden almaktan vazgeçersen iyi olacakmış," dedi Ron.</blockquote><blockquote class="calibre10">"Ben hiç de -"</blockquote><blockquote class="calibre10">"Ben sana mesajı iletiyorum, o kadar," dedi Ron, sözünü keserek. "Ama sanırım haklı. Seamus ile Snape'in sana böyle davranmaları bizim suçumuz değil."</blockquote><blockquote class="calibre10">"Ben hiç-"</blockquote><blockquote class="calibre10">"İyi günler," dedi Profesör Trelawney, her zamanki puslu, hülyalı sesiyle. Harry sustu; yine kendini hem kızgın, hem de biraz mahçup hissediyordu. "Kehanet'e hoşgeldiniz. Tatil boyunca elbette kaderlerinizi büyük bir dikkatle izliyordum ve hepinizin Hogwarts'a sağ salim dönmenizden çok memnunum - döneceğinizi zaten biliyor olsam bile.”</blockquote><blockquote class="calibre10">"Masalarınızın üstünde, Inigo Imago'nun yazdığı Rüya Tabirleri'ni bulacaksınız. Rüyaların yorumu, geleceği görmenin çok önemli bir aracıdır ve büyük bir ihtimalle S.B.D. sınavında da karşınıza çıkacaktır. Kutsal kehanet sanatı söz konusu olunca, sınavlarda geçmenin ya da kalmanın en ufak bir önemi olduğuna inandığımdan değil tabii. Eğer Gören Göz'e sahipseniz, sertifikalarla notların pek anlamı yoktur. Ama müdür sizin sınava girmenizi istiyor, onun için de..."</blockquote><blockquote class="calibre10">Sesi kibarca alçaldı ve kesildi; hiçbirinde Profesör Trelawney'nin ders konusunu, sınavlar gibi bayağı şeylerin çok üstünde tuttuğu konusunda herhangi bir şüphe bırakmadı.</blockquote><blockquote class="calibre10">"Lütfen kitaplarınızın giriş bölümünü açın ve Imago'nun rüya tabirleri konusunda söylediklerini okuyun. Sonra da ikili gruplara ayrılın. Birbirinizin son rüyalarını yorumlamak için Rüya Tabirleri'nden yararlanın. Başlayın hadi."</blockquote><blockquote class="calibre10">Bu ders için söylenecek tek iyi şey, üst üste iki ders olmamasıydı. Kitabın girişini okumayı bitirdiklerinde, rüya tabiri için sadece on dakikaları kalmıştı. Harry ile Ron'un yanlarındaki masada Dean ile Neville eşleşmişlerdi; Neville hemen, büyükannesinin en iyi şapkasını takmış dev bir makas üzerine bir kâbusunu uzun uzun anlatmaya girişmişti. Harry ile Ron ise birbirlerine somurtkan somurtkan baktılar sadece.</blockquote><blockquote class="calibre10">"Ben rüyalarımı hiç hatırlamam," dedi Ron. "Sen anlat bir tane."</blockquote><blockquote class="calibre10">"Birini olsun hatırlarsın," dedi Harry sabırsızca.</blockquote><blockquote class="calibre10">Rüyalarını kimseyle paylaşacak değildi. Hep gördüğü mezarlıklı kâbusun ne anlama geldiğini çok iyi biliyordu, Ron'un ya da Profesör Trelawney'nin ya da salak Rüya Tabirleri'nin ona bunu söylemesine ihtiyacı yoktu.</blockquote><blockquote class="calibre10">Ron, hatırlamak için harcadığı çabayla yüzünü buruşturarak, "Eh, geçen gece rüyamda Quidditch oynuyordum," dedi. "Sence bu ne demek?"</blockquote><blockquote class="calibre10">Harry, ilgisizce Rüya Tabirleri'nin sayfalarını çevirerek, "Herhalde dev bir şeker falan seni yiyecek," dedi. Tabirler'de rüya parçalarına bakmak çok sıkıcı bir işti ve Harry, Profesör Trelawney onlardan ev ödevi olarak bir ay boyunca rüya güncesi tutmalarını isteyince hiç neşelenmedi. Zil çalınca Ron'la ikisi herkesten önce merdivenden indiler. Ron homur homur homurdanıyordu.</blockquote><blockquote class="calibre10">"Daha şimdiden ne çok ödevimiz var, farkında mısın? Binns bize dev savaşları üzerine neredeyse yarım metrelik bir ödev verdi, Snape Ay Taşları üzerine otuz santimlik yazı istiyor, şimdi de başımıza Trelawney'nin bir aylık rüya güncesi çıktı! Fred'le George S.B.D. yılı konusunda haklıymışlar, ha? O Umbridge denen kadın hiçbir şey vermese iyi eder..."</blockquote><blockquote class="calibre10">Karanlık Sanatlara Karşı Savunma sınıfına girdiklerinde, Profesör Umbridge'i, bir önceki gecenin ponponlu pembe hırkasını giymiş, başının tepesine de siyah kadife bir fiyonk kondurmuş halde, öğretmen masasında oturur buldular. Harry ister istemez bir kez daha, kendinden büyük bir karakurbağasının tepesine akılsızca konmuş koca bir sineği hatırladı.</blockquote><blockquote class="calibre10">Öğrenciler sınıfa sessizce girdi; Profesör Umbridge şimdilik kapalı kutuydu ve kimse onun disiplinci biri çıkıp çıkmayacağını bilmiyordu.</blockquote><blockquote class="calibre10">Sonunda, bütün sınıf oturunca, "Eh, tünaydın!" dedi.</blockquote><blockquote class="calibre10">Birkaç kişi, "Tünaydın," diye mırıldanarak cevap verdi.</blockquote><blockquote class="calibre10">"Çık çık," dedi Profesör Umbridge. "Bu pek olmadı ama, değil mi? '<span class="italic">Tünaydın, Profesör Umbridge</span>' diye cevap vermenizi istiyorum. Bir daha lütfen. Tünaydın, sınıf!"</blockquote><blockquote class="calibre10">"Tünaydın, Profesör Umbridge," dedi hepsi birden, tekdüze bir sesle.</blockquote><blockquote class="calibre10">"Şimdi oldu," dedi Profesör Umbridge tatlı tatlı. "Zor sayılmaz, değil mi? Asalarınızı kaldırın, tüy kalemlerinizi çıkartın lütfen."</blockquote><blockquote class="calibre10">Sınıftakilerin çoğu sıkıntılı sıkıntılı birbirlerine baktı; "asalarınızı kaldırın" lafının ardından ilginç bir ders geldiğine daha hiç rastlamamışlardı. Harry asasını çantasına tıktı, tüy kalemini, mürekkebini ve parşömenini çıkardı. Profesör Umbridge çantasını açıp, son derece kısa olan kendi asasını çıkardı ve tahtaya onunla sertçe vurdu; tahtada hemen kelimeler belirdi:</blockquote><blockquote class="calibre9"><span class="calibre11"><span class="italic">Karanlık Sanatlara Karşı Savunma - Temel İlkelere Dönüş</span></span></blockquote><blockquote class="calibre9">"Şimdi, bu konuda aldığınız dersler epey kesik kesik ve parçalı olmuş, değil mi?" dedi Profesör Umbridge, yüzünü sınıfa dönüp ellerini kibarca önünde birleştirerek. "Öğretmenlerinizin çoğu Bakanlık'ın onayladığı müfredatı izlememiş gibi görünüyor, üstelik sürekli değişmişler. Bu nedenle, ne yazık ki S.B.D. yılınızda sizden bekleyeceğimiz standardın çok altında kalmışsınız.</blockquote><blockquote class="calibre10">"Ancak bu sorunların şimdi çözümleneceğini duymak hoşunuza gidecek. Bu yıl özenle düzenlenmiş, merkezine kuramı oturtan, Bakanlık onaylı bir savunma sihri müfredatı izleyeceğiz. Lütfen şunları yazın."</blockquote><blockquote class="calibre10">Yeniden tahtaya tıkladı; ilk mesaj silindi ve yerine "Ders Amaçları" geldi.</blockquote><p class="calibre21"><img src="images/00004.jpg" class="calibre22"/><span class="calibre11">       </span><span class="calibre11"><span class="italic">Savunma sihrinin altında yatan ilkeleri anlamak.</span></span></p><p class="calibre23"><img src="images/00004.jpg" class="calibre22"/><span class="calibre11">       </span><span class="calibre11"><span class="italic">Savunma sihrinin yasal olarak kullanılabileceği durumları tanımayı öğrenmek.</span></span></p><p class="calibre23"><img src="images/00005.jpg" class="calibre24"/>       <span class="calibre11"><span class="italic">Savunma sihrinin kullanımını bir pratik kullanım bağlamına oturtmak.</span></span></p><blockquote class="calibre9">Bir iki dakika sınıf, parşömende gidip gelen tüy kalemlerin sesiyle doldu. Herkes üç ders amacını kopya ettikten sonra, Profesör Umbridge, "Herkeste Wilbert Slinkhard'ın yazdığı Savunma Sihri Kuramı var mı?" diye sordu.</blockquote><blockquote class="calibre10">Sınıf cansız bir mırıltıyla onayladı.</blockquote><blockquote class="calibre10">Profesör Umbridge, "Sanırım tekrar deneyeceğiz," dedi. "Ben size bir soru sorduğum zaman, şöyle cevap vermenizi isterim: '<span class="italic">Evet, Profesör Umbridge</span>' ya da '<span class="italic">Hayır, Profesör Umbridge.</span>' Pekâlâ: Herkeste Wilbert Slinkhard'ın yazdığı Savunma Sihri Kuramı var mı?"</blockquote><blockquote class="calibre10">"Evet, Profesör Umbridge," cevabı odada çınladı.</blockquote><blockquote class="calibre10">"İyi," dedi Profesör Umbridge. "Şimdi beşinci sayfayı açın ve '<span class="italic">Birinci Bölüm, Yeni Başlayanlar İçin Temel Bilgiler</span>'i okuyun. Konuşmaya gerek yok."</blockquote><blockquote class="calibre10">Profesör Umbridge karatahtanın önünden çekildi ve öğretmen masasının arkasındaki iskemleye oturarak, hepsini o torba torba kurbağa gözleriyle incelemeye koyuldu. Harry kendi Savunma Sihri Kuramı kitabının beşinci sayfasını açtı ve okumaya başladı.</blockquote><blockquote class="calibre10">Kitap bayıltacak kadar sıkıcıydı, neredeyse Profesör Binns'i dinlemek kadar kötüydü. Harry dikkatinin dağıldığını hissetti: Çok geçmeden aynı satırı beş altı kere üst üste, ilk birkaç kelimeden fazlasını anlamadan okumaya başlamıştı. Sessizlik içinde birkaç dakika geçti. Yanında Ron dalgın dalgın tüy kalemini parmaklarının arasında çeviriyor, sayfadaki bir noktaya gözlerini dikmiş bakıyordu. Harry sağa baktığında, onu uyuşukluğundan çıkaracak bir sürprizle karşılaştı. Hermione Savunma Sihri Kuramı kitabını açmamıştı bile. Eli havada, gözlerini dikmiş, Profesör Umbridge'e bakıyordu.</blockquote><blockquote class="calibre10">Harry, Hermione'nin kendisine okuması söylenen bir şeyi okumadığını ya da burnunun dibine konan herhangi bir kitabı açma arzusuna karşı koyduğunu hiç görmemişti. Bir şey sorarcasına ona baktı, ama Hermione hiçbir soruya cevap vermeyeceğini göstermek ister gibi başını hafifçe iki yana salladı ve Profesör Umbridge'e gözünü dikip bakmayı sürdürdü; Profesör Umbridge de aynı kararlılıkla başka yöne bakıyordu.</blockquote><blockquote class="calibre10">Ancak birkaç dakika sonra başkaları da Harry ile birlikte Hermione'ye bakmaya başladı. Okumaları söylenen bölüm öyle sıkıcıydı ki, gittikçe daha çok sayıda insan, "Yeni Başlayanlar İçin Temel Bilgiler"le boğuşmaktansa, Profesör Umbridge'le göz göze gelmeye çalışan Hermione'nin dilsiz çabasını izlemeyi tercih ediyordu.</blockquote><blockquote class="calibre10">Sınıfın yarıdan fazlası kitapları yerine Hermione'ye bakmaya başlayınca, Profesör Umbridge anlaşıldığı kadarıyla bu durumu artık görmezden gelemeyeceğine karar verdi.</blockquote><blockquote class="calibre10">"Bölüm hakkında bir şey mi sormak istiyordunuz, canım?" diye sordu Hermione'ye, onu sanki henüz fark etmiş gibi.</blockquote><blockquote class="calibre10">"Bölüm hakkında değil, hayır," dedi Hermione.</blockquote><blockquote class="calibre10">Profesör Umbridge sivri küçük dişlerini göstererek, "İyi ama şimdi sadece okuyoruz," dedi. "Başka soruların varsa, onları dersin sonunda ele alabiliriz."</blockquote><blockquote class="calibre10">"Dersinizin amaçları konusunda bir sorum var," dedi Hermione.</blockquote><blockquote class="calibre10">Profesör Umbridge kaşlarını kaldırdı.</blockquote><blockquote class="calibre10">"Adınız?"</blockquote><blockquote class="calibre10">"Hermione Granger," dedi Hermione.</blockquote><blockquote class="calibre10">"Ama Miss Granger, dersimizin amaçları, onları dikkatle okursanız eğer, son derece açık," dedi Profesör Umbridge, kararlı bir tatlılık taşıyan sesiyle.</blockquote><blockquote class="calibre10">"Ama anlamıyorum," dedi Hermione pat diye. "Orada savunma büyülerinin kullanımı hakkında hiçbir şey yazılı değil."</blockquote><blockquote class="calibre10">Sınıfın çoğu başlarını çevirip, hâlâ karatahtada yazılı olan üç ders amacına kaşlarını çatarak bakarken kısa bir sessizlik oldu.</blockquote><blockquote class="calibre10">Profesör Umbridge, küçük bir gülüşle, "Savunma büyülerinin kullanımı mı?" diye tekrarladı. "İyi ama, sınıfımda sizin savunma büyüsü kullanmanızı gerektirecek bir durum doğabileceğini hayal dahi edemiyorum, Miss Granger. Sınıftayken saldırıya uğramayı beklemiyorsunuz, değil mi?"</blockquote><blockquote class="calibre10">"Sihir kullanmayacak mıyız?" dedi Ron yüksek sesle.</blockquote><blockquote class="calibre10">"Benim sınıfımda öğrenciler konuşmak istedikleri zaman ellerini kaldırırlar, Mr. -"</blockquote><blockquote class="calibre10">"Weasley," dedi Ron, elini havaya kaldırarak.</blockquote><blockquote class="calibre10">Profesör Umbridge daha da geniş bir gülümsemeyle ona arkasını döndü. Harry ile Hermione de hemen ellerini kaldırdılar. Profesör Umbridge'in torba torba gözleri bir an için Harry'nin üzerinde durdu, ama o, Hermione'ye hitap etti.</blockquote><blockquote class="calibre10">"Evet, Miss Granger? Bir şey daha mı sormak istiyorsunuz?"</blockquote><blockquote class="calibre10">"Evet," dedi Hermione. "Karanlık Sanatlara Karşı Savunma diye bir ders olmasının tek amacı savunma büyülerinin uygulanması değil mi?"</blockquote><blockquote class="calibre10">"Siz Bakanlık'ın yetiştirdiği bir eğitim uzmanı mısınız, Miss Granger?" diye sordu Profesör Umbridge, sahte tatlılıktaki sesiyle.</blockquote><blockquote class="calibre10">"Hayır, ama -"</blockquote><blockquote class="calibre10">"Eh, öyleyse, korkarım ki herhangi bir dersin tek amacının ne olduğu konusunda karar vermeye ehil değilsiniz. Yeni çalışma programımızı sizden çok daha yaşlı ve akıllı olan büyücüler hazırladı. Savunma büyülerini güvenli, tehlikesiz bir şekilde öğreneceksiniz -"</blockquote><blockquote class="calibre10">"Ne faydası var ki," dedi Harry yüksek sesle. "Eğer saldırıya uğrarsak, bu saldırı -"</blockquote><blockquote class="calibre10">"Eliniz, Mr. Potter!" dedi Profesör Umbridge, şarkı söyler gibi.</blockquote><blockquote class="calibre10">Harry yumruğunu havaya kaldırdı. Profesör Umbridge yine başka bir tarafa döndü, ama şimdi birçok kişi elini kaldırmıştı.</blockquote><blockquote class="calibre10">"Adınız?" dedi Profesör Umbridge, Dean'a.</blockquote><blockquote class="calibre10">"Dean Thomas."</blockquote><blockquote class="calibre10">"Evet, Mr. Thomas?"</blockquote><blockquote class="calibre10">"Eh, Harry'nin söylediği gibi, değil mi?" dedi Dean. "Saldırıya uğramak tehlikeli bir durum."</blockquote><blockquote class="calibre10">Profesör Umbridge, Dean'a çok sinir bozucu bir şekilde gülümseyerek, "Tekrarlıyorum," dedi, "derslerim sırasında saldırıya uğramayı mı bekliyorsunuz?"</blockquote><blockquote class="calibre10">"Hayır, ama -"</blockquote><blockquote class="calibre10">Profesör Umbridge onun sözünü kesti. "Bu okulda işlerin yürütülüş şeklini eleştirmek istemiyorum ama," dedi, kocaman ağzını iyice geren ve hiç inandırıcı olmayan bir gülümsemeyle, "bu sınıfta karşınıza çok sorumsuz bazı büyücüler çıkmış, gerçekten çok sorumsuz - tabii..." diye ekledi, çirkin bir gülücükle, "... son derece tehlikeli melezler de."</blockquote><blockquote class="calibre10">Dean tiz bir sesle, öfkeli öfkeli, "Eğer Profesör Lupin'i kastediyorsanız," dedi, "o gelmiş geçmiş en iyi -"</blockquote><blockquote class="calibre10">"Eliniz, Mr. Thomas! Dediğim gibi - karmaşık, yaş grubunuza uygun olmayan ve potansiyel olarak ölümcül büyüler gösterilmiş size. Korkutulmuşsunuz ve gün aşırı Karanlık saldırılara uğrayabileceğinize inanmaya -"</blockquote><blockquote class="calibre10">"Hiç de değil," dedi Hermione, "biz sadece -"</blockquote><blockquote class="calibre10">"Eliniz havada değil, Miss Granger!"</blockquote><blockquote class="calibre10">Hermione elini havaya kaldırdı. Profesör Umbridge ona sırtını döndü.</blockquote><blockquote class="calibre10">"Sanırım selefim yalnızca önünüzde yasadışı lanetler yapmakla kalmamış, bunları üzerinizde uygulamış da."</blockquote><blockquote class="calibre10">"İyi de, sonunda bir manyak olduğu anlaşıldı, değil mi?" dedi Dean hararetle. "Yine de, çok şey öğrendik."</blockquote><blockquote class="calibre10">"Eliniz havada değil, Mr. Thomas!" dedi Profesör Umbridge sesi titreyerek. "Şimdi, Bakanlık, sınavda geçmek için kuramsal bilginin fazlasıyla yeterli olduğu görüşünde, zaten bir okul da bundan ibarettir, değil mi? Ya sizin adınız?" diye ekledi, az önce elini havaya kaldıran Parvati'ye bakarak.</blockquote><blockquote class="calibre10">"Parvati Patil. Karanlık Sanatlara Karşı Savunma S.B.D.'sinde uygulamalı bölüm de yok mu? Karşı lanetleri ve benzer şeyleri gerçekten yapabildiğimizi göstermemiz beklenmiyor mu?"</blockquote><blockquote class="calibre10">"Kuramı yeterince iyi çalışırsanız, dikkatle denetlenen sınav koşullarında büyüleri de yapamamanız için hiçbir sebep yok," dedi Profesör Umbridge, başından savarcasına.</blockquote><blockquote class="calibre10">Parvati, kulaklarına inanamamış gibi, "Daha önce hiç uygulamadan mı?" dedi. "Yani siz bize büyüleri ilk kez sınavda yapacağımızı mı söylüyorsunuz?"</blockquote><blockquote class="calibre10">"Tekrarlıyorum, kuramı yeterince iyi çalıştığınız takdirde -"</blockquote><blockquote class="calibre10">Harry, yumruğu yine havada, "Peki ya gerçek dünyada kuramın bize ne faydası olacak?" dedi yüksek sesle.</blockquote><blockquote class="calibre10">Profesör Umbridge başını kaldırıp baktı.</blockquote><blockquote class="calibre10">"Burası okul, Mr. Potter, gerçek dünya değil," dedi kadife gibi bir sesle.</blockquote><blockquote class="calibre10">"Yani dışarıda bizi bekleyen şeyler için hazır olmamız gerekmiyor mu?"</blockquote><blockquote class="calibre10">"Dışarıda sizi hiçbir şey beklemiyor, Mr. Potter."</blockquote><blockquote class="calibre10">"Ya, sahi mi?" dedi Harry. Bütün gün alttan alta fokurdayıp duran sinirleri, yine kaynama noktasına gelmişe benziyordu.</blockquote><blockquote class="calibre10">Profesör Umbridge, sinir bozacak kadar tatlı bir sesle, "Sizin gibi çocuklara kimin saldıracağını hayal ediyorsunuz?" diye sordu.</blockquote><blockquote class="calibre10">"Hımm, düşünelim bakalım..." dedi Harry, düşünceli süsü verdiği bir sesle. "Sakın... Lord Voldemort olmasın?"</blockquote><blockquote class="calibre10">Ron hızla soluğunu içine çekti; Lavender Brown küçük bir çığlık attı; Neville iskemlesinden yanlamasına kayıp düştü. Ama Profesör Umbridge kılını bile kıpırdatmadı. Yüzünde haşin bir tatmin ifadesiyle Harry'ye bakıyordu.</blockquote><blockquote class="calibre10">"Gryffindor'dan on puan, Mr. Potter."</blockquote><blockquote class="calibre10">Sınıf sessiz ve hareketsiz kaldı. Herkes ya Umbridge'e, ya da Harry'ye bakıyordu.</blockquote><blockquote class="calibre10">"Şimdi birkaç şeye açıklık getirelim."</blockquote><blockquote class="calibre10">Profesör Umbridge yerinden kalkıp onlara doğru eğildi, güdük parmaklı ellerini masaya koydu.</blockquote><blockquote class="calibre10">"Size belli bir Karanlık büyücünün ölüler arasından döndüğü söylendi -"</blockquote><blockquote class="calibre10">"Ölmemişti," dedi Harry öfkeyle, "ama evet, geri döndü!"</blockquote><blockquote class="calibre10">Profesör Umbridge ona bakmadan tek nefeste, "Mr-Potter-zaten-binanıza-on-puan-kaybettirdiniz-işleri-kendiniz-için-daha-da-zorlaştırmayın," dedi. "Söylediğim gibi, size belli bir Karanlık büyücünün bir kez daha ortaya çıktığı söylendi. Bu bir yalan."</blockquote><blockquote class="calibre10">"Yalan DEĞİL!" dedi Harry. "Onu gördüm, onunla mücadele ettim!"</blockquote><blockquote class="calibre10">"Cezalısınız, Mr. Potter!" dedi Profesör Umbridge, muzaffer bir edayla. "Yarın akşam. Saat beşte. Benim odamda. Tekrarlıyorum, bu bir yalan. Sihir Bakanlığı herhangi bir Karanlık büyücüye karşı tehlikede olmadığınız konusunda size garanti veriyor. Eğer yine de kaygılanıyorsanız, hiç çekinmeden ders saatleri dışında gelip beni görebilirsiniz. Eğer birisi sizi yeniden doğan Karanlık büyücülere ilişkin yalanlarla dehşete düşürüyorsa, bunu duymak isterim. Size yardım etmek için buradayım. Sizin dostunuzum. Ve şimdi, lütfen okumanıza devam edin. Beşinci sayfa, '<span class="italic">Yeni Başlayanlar için Temel Bilgiler</span>'."</blockquote><blockquote class="calibre10">Profesör Umbridge masasına oturdu. Ama Harry ayağa kalktı. Herkes ona bakıyordu. Seamus hem korkmuş, hem etkilenmiş görünüyordu.</blockquote><blockquote class="calibre10">Hermione uyaran bir sesle, "Harry, hayır!" diye fısıldadı, onu kolundan çekerek. Ama Harry kolunu onun elinden kurtardı.</blockquote><blockquote class="calibre10">"Öyleyse size göre Cedric Diggory kendi kendine öldü, öyle mi?" diye sordu. Sesi titriyordu.</blockquote><blockquote class="calibre10">Sınıf toplu halde soluğunu tuttu. Ron ve Hermione hariç hiçbiri, Harry'nin Cedric'in öldüğü gece neler olduğu hakkında konuştuğunu duymamıştı. Büyük bir merakla, bir Harry'ye, bir Profesör Umbridge'e bakıyorlardı. Profesör Umbridge başını kaldırmış, Harry'ye bakıyordu, yüzünde ise sahte tebessümden eser yoktu.</blockquote><blockquote class="calibre10">Soğuk soğuk, "Cedric Diggory'nin ölümü trajik bir kazaydı," dedi.</blockquote><blockquote class="calibre10">"Cinayetti," dedi Harry. Titrediğini hissediyordu. Şimdiye kadar bundan çok az kişiye söz etmişti, hele hevesle onu dinleyen otuz sınıf arkadaşına hiç. "Onu Voldemort öldürdü, siz de bunu biliyorsunuz."</blockquote><blockquote class="calibre10">Profesör Umbridge'in yüzü hayli ifadesizdi. Harry bir an onun kendisine haykıracağını düşündü. Sonra Umbridge yumuşak, en tatlı küçük kız sesiyle, "Buraya ge–, Mr. Potter, canım," dedi.</blockquote><blockquote class="calibre10">Harry iskemlesini tekmeyle yana itti, Ron ve Hermione'nin çevresinden dolaşıp öğretmen masasına geldi. Sınıfın geri kalanının nefeslerini tuttuğunun farkındaydı. Kendini öyle öfkeli hissediyordu ki, ne olacağı umrunda bile değildi.</blockquote><blockquote class="calibre10">Profesör Umbridge çantasından küçük pembe bir parşömen rulosu çıkardı, açıp masasının üstüne koydu, tüy kalemini bir mürekkep hokkasına batırdı ve yazmaya koyuldu; Harry ne yazdığını görmesin diye parşömenin üstüne eğilmişti. Kimse konuşmadı. Bir dakika kadar sonra parşömeni rulo yaptı, asasıyla dokundu; parşömen, Harry'nin açamayacağı şekilde sıkı sıkı mühürlendi.</blockquote><blockquote class="calibre10">Profesör Umbridge notu ona uzatarak, "Bunu Profesör McGonagall'a götürün, canım," dedi.</blockquote><blockquote class="calibre10">Harry tek kelime etmeden parşömeni ondan aldı ve odayı terk etti; Ron ve Hermione'ye bile bakmadı, sınıfın kapısını da arkasından çarpıp kapattı. Koridorda hızlı hızlı yürüdü, McGonagall'a gönderilen notu elinde sımsıkı tutmuştu. Bir köşeyi dönünce dosdoğru hortlak Peeves'le burun buruna geldi. Kocaman ağızlı ufak tefek Peeves havada sırtüstü süzülüyor, birkaç mürekkep hokkasını atıp tutuyordu.</blockquote><blockquote class="calibre10">"Bak sen, Küçük Kaçık Potter'mış!" diye gıdaklar gibi güldü. Elinden bıraktığı iki tane mürekkep hokkası yere düşüp duvarları mürekkebe buladı; Harry homurdanarak kendini geriye attı.</blockquote><blockquote class="calibre10">"Kes artık, Peeves."</blockquote><blockquote class="calibre10">"Ooo, Üşütük asabileşti," dedi Peeves; koridorda Harry'nin peşine düştü, tepesinde gezinirken bir yandan da pis pis gülüyordu. "Şimdi ne oldu, benim aziz kaçık dostum? Sesler mi duyuyorsun? Hayal mi görüyorsun? Yoksa farklı -" Peeves dilini dudaklarının arasından çıkarıp hızla üfledi "- dillerde mi konuşuyorsun?"</blockquote><blockquote class="calibre10">"Beni RAHAT bırak dedim!" diye bağırdı Harry, en yakın merdivene doğru koşarak. Ama Peeves onun yanı sıra tırabzanda sırtüstü kaydı.</blockquote><blockquote class="calibre10">"Ah, küçük kaçık çocuk, herkes onu havlar sanır, kimi üzülmüş sanır da anlayışlı davranır Peeves'cik doğrusunu bilir, der ki o bir çılgındır -"</blockquote><blockquote class="calibre10">"KES SESİNİ!"</blockquote><blockquote class="calibre10">Solundaki bir kapı hızla açıldı, Profesör McGonagall yüzünde sert ve biraz da sıkkın bir ifadeyle odasından çıktı.</blockquote><blockquote class="calibre10">"Ne demeye haykınyorsun, Potter?" diye tersledi Harry'yi, Peeves neşeyle gıdaklar ve ok gibi gözden uzaklaşırken. "Niçin sınıfta değilsin?"</blockquote><blockquote class="calibre10">Harry inatçı bir sesle, "Size gönderildim," dedi.</blockquote><blockquote class="calibre10">"Gönderilmek mi? Ne demekmiş gönderilmek?"</blockquote><blockquote class="calibre10">Harry ona Profesör Umbridge'in notunu uzattı. Profesör McGonagall kaşlarını çatarak notu ondan aldı, asasının bir vuruşuyla açtı, düzeltti ve okumaya başladı. Umbridge'in yazdıklarını okurken, kare gözlüğünün ardında gözleri sağa sola hızla hareket ediyor, her satırda daha da kısılıyordu.</blockquote><blockquote class="calibre10">"İçeri gel, Potter."</blockquote><blockquote class="calibre10">Harry onu izleyerek odasına girdi. Kapı arkasından kendiliğinden kapandı.</blockquote><blockquote class="calibre10">"Ee?" dedi Profesör McGonagall, hışımla ona dönerek. "Doğru mu bu?"</blockquote><blockquote class="calibre10">"Ne doğru mu?" diye sordu Harry. Sesi istediğinden daha saldırganca çıkmıştı. Daha kibar görünme çabasıyla, "Profesör?" diye ekledi.</blockquote><blockquote class="calibre10">"Profesör Umbridge'e bağırdığın doğru mu?"</blockquote><blockquote class="calibre10">"Evet," dedi Harry.</blockquote><blockquote class="calibre10">"Ona yalancı mı dedin?"</blockquote><blockquote class="calibre10">"Evet."</blockquote><blockquote class="calibre10">"Ona Kim-Olduğunu-Bilirsin-Sen'in döndüğünü mü söyledin?"</blockquote><blockquote class="calibre10">"Evet."</blockquote><blockquote class="calibre10">Profesör McGonagall masasına oturarak Harry'ye kaşlarını çattı. Sonra, "Bir bisküvi al, Potter," dedi.</blockquote><blockquote class="calibre10">"Bir-ne?"</blockquote><blockquote class="calibre10">"Bir bisküvi al," dedi sabırsızlıkla. Masasındaki kâğıt yığınlarından birinin üzerinde duran ekose desenli teneke kutuyu işaret etti. "Ve otur."</blockquote><blockquote class="calibre10">Daha önceki bir olayda Harry, Profesör McGonagall'ın onu cezalandırmasını beklerken, onun tarafından Gryffindor Quidditch Takımı'na seçilmişti. Karşısındaki iskemleye çökercesine oturdu ve bir Zencefilli Keler aldı; kendini tıpkı o olayda olduğu gibi kafası karışmış ve hazırlıksız yakalanmış hissediyordu.</blockquote><blockquote class="calibre10">Profesör McGonagall, Profesör Umbridge'in notunu masaya koydu ve çok ciddi bir ifadeyle Harry'ye baktı.</blockquote><blockquote class="calibre10">"Potter, dikkatli olmalısın."</blockquote><blockquote class="calibre10">Harry ağız dolusu Zencefilli Keler'ini yutarak hayretle ona baktı. Ses tonu hiç de alıştığı gibi değildi; canlı, kararlı ve sert değildi; alçaktı, kaygılıydı ve sanki her zamankinden daha insaniydi.</blockquote><blockquote class="calibre10">"Dolores Umbridge'in dersinde yanlış hareketlerde bulunman, sana kayıp bina puanlarından ve cezadan daha pahalıya mal olabilir."</blockquote><blockquote class="calibre10">"Siz ne demek -"</blockquote><blockquote class="calibre10">"Potter, mantığını kullan," diye tersledi Profesör McGonagall, aniden normal davranışlarına dönerek. "Nereden geldiğini biliyorsun, öyleyse kime rapor verdiğini de bilmen gerekir."</blockquote><blockquote class="calibre10">Dersin sona erdiğini belirten zil çaldı. Yukarıdan ve her taraftan, harekete geçmiş yüzlerce çocuğun fil sürüsünü andıran gürültüsü yükseldi.</blockquote><blockquote class="calibre10">"Burada, yarından başlayarak seni bu haftanın her akşamı cezaya bıraktığı yazıyor," dedi Profesör McGonagall, Umbridge'in notuna bir kez daha bakarak.</blockquote><blockquote class="calibre10">"Bu hafta her akşam, ha!" diye tekrarladı Harry, dehşet içinde. "Ama, Profesör, acaba siz -"</blockquote><blockquote class="calibre10">"Hayır, yapamam," dedi Profesör McGonagall, itiraz kabul etmeyen bir sesle.</blockquote><blockquote class="calibre10">"Ama -"</blockquote><blockquote class="calibre10">"O senin öğretmenin ve seni cezaya bırakma hakkına sahip. Yarın ilk cezan için saat beşte onun odasına gideceksin. Unutma: Dolores Umbridge'in çevresinde ayağını denk al."</blockquote><blockquote class="calibre10">"Ama doğruyu söylüyordum!" dedi Harry, hiddetten köpürerek. "Voldemort döndü, biliyorsunuz döndüğünü; Profesör Dumbledore da biliyor onun-"</blockquote><blockquote class="calibre10">"Tanrı aşkına, Potter!" dedi Profesör McGonagall, gözlüğünü kızgınlıkla düzelterek (Harry, Voldemort'un adını söyleyince fena halde irkilmişti). "Doğruymuş yalanmış, mesele bu mu sanıyorsun? Burada mesele, beladan uzak durman ve sinirlerini kontrol altında tutabilmenden ibaret!"</blockquote><blockquote class="calibre10">Ayağa kalktı, burun delikleri genişlemişti, ağzı incecik bir çizgi halini almıştı. Harry de ayağa kalktı.</blockquote><blockquote class="calibre10">"Bir bisküvi daha al," dedi kızgınlıkla. Tenekeyi ona doğru itti.</blockquote><blockquote class="calibre10">"Hayır, teşekkürler," dedi Harry soğuk soğuk.</blockquote><blockquote class="calibre10">Profesör McGonagall, "Saçmalama," diye tersledi onu.</blockquote><blockquote class="calibre10">Harry bir bisküvi aldı.</blockquote><blockquote class="calibre10">"Teşekkürler," dedi gönülsüzce.</blockquote><blockquote class="calibre10">"Ders yılı başlangıcı şöleninde Dolores Umbridge'in konuşmasını dinlemedin mi, Potter?"</blockquote><blockquote class="calibre10">"Evet," dedi Harry. "Evet... dedi ki... ilerleme yasaklanacak... ya da... yani, demek ki... Sihir Bakanlığı, Hogwarts'a müdahale etmeye çalışıyor."</blockquote><blockquote class="calibre10">Profesör McGonagall bir an onu süzdü, sonra "hıh" dedi ve masanın arkasından çıkarak kapıyı açtı.</blockquote><blockquote class="calibre10">Eliyle odadan çıkmasını işaret ederek, "Eh, hiç değilse Hermione Granger'ı dinlediğin için memnunum," dedi.</blockquote><div class="mbppagebreak" id="calibre_pb_24"></div>
</body></html>
