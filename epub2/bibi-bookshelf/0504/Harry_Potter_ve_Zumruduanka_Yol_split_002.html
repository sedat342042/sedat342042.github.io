<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Zümrüdüanka Yoldaşlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos50918" class="calibre1"><span class="calibre2">
</span></p><blockquote class="calibre7"><span class="calibre4">İKİNCİ  BÖLÜM </span><br class="calibre8"/><span class="calibre4">BİR  BAYKUŞ  OLAYI</span></blockquote><blockquote class="calibre9">"Ne?" dedi Harry, şaşkın şaşkın.</blockquote><blockquote class="calibre10">"Gitti!" dedi Mrs. Figg, ellerini ovuşturarak. "Birine gitti, bir süpürgenin arkasından düşen birkaç kazana bakacakmış! Gidersen derini yüzerini dedim, dinlemedi. Bak başımıza neler geldi! Ruh Emiciler! İyi ki Mr. Tibbles'ı görevlendirmişim! Neyse, burada böyle dikilecek vaktimiz yok! Çabuk ol, seni geri götürmemiz lazım! Of, başımıza ne işler açılacak şimdi! Onu öldüreceğim!"</blockquote><blockquote class="calibre10">"Ama -" Harry için sokakta iki Ruh Emici'yle karşılaşmak ne kadar büyük bir şoksa, bu kaçık yaşlı komşunun Ruh Emiciler'in ne olduğunu bilmesi de neredeyse o kadar büyük bir şoktu. "Siz - siz cadı mısınız?"</blockquote><blockquote class="calibre10">"Ben bir Kofti'yim, Mundungus da bunu gayet iyi biliyor. Ruh Emiciler'i püskürtmede sana nasıl yardım edebilirdim ki? Seni tamamen korunmasız bıraktı gitti, üstelik uyarmıştım onu -"</blockquote><blockquote class="calibre10">"Bu Mundungus beni takip mi ediyordu? Dur bir dakika - o'ydu demek! Evimin önünde buharlaşan oydu!"</blockquote><blockquote class="calibre10">"Evet, evet, evet, ama çok şükür ki ne olur ne olmaz diye Mr. Tibbles'ı bir arabanın altına yerleştirmişim, geldi beni uyardı, ama evine geldiğimde sen gitmiştin bile -şimdiyse- ah, Dumbledore ne der buna? Sen!" diye haykırdı hâlâ yerde yatan Dudley'ye. "Koca poponu yerden kaldır bakayım, hemen!"</blockquote><blockquote class="calibre10">"Dumbledore'u tanıyor musunuz?" dedi Harry, ona şaşkın gözlerle bakarak.</blockquote><blockquote class="calibre10">"Tabii ki Dumbledore'u tanıyorum, Dumbledore'u kim tanımaz? Haydi ama - geri dönerlerse sana pek yardım edemem, bir çay poşetine bile biçim değiştirtmekten acizim ben."</blockquote><blockquote class="calibre10">Eğildi ve buruş buruş elleriyle Dudley'nin kocaman kollarından birini tutup çekti.</blockquote><blockquote class="calibre10">"Kalksana, işe yaramaz ahmak, kalk!"</blockquote><blockquote class="calibre10">Ama Dudley ya kalkamıyor, ya da kalkmıyordu. Yerde öylece kaldı, tir tir titriyordu, suratı kül gibi, ağzı sımsıkı kapalıydı.</blockquote><blockquote class="calibre10">"Ben yaparım." Harry, Dudley'nin kolundan tutup çekti. Muazzam bir çabayla onu ayağa kaldırmayı başardı. Dudley bayılmanın eşiğinde görünüyordu. Küçük gözleri yuvalarında fıldır fıldır dönüyor, yüzünden aşağı ter boşanıyordu; Harry onu bırakır bırakmaz tehlikeli bir şekilde yalpaladı.</blockquote><blockquote class="calibre10">"Çabuk!" dedi Mrs. Figg telaşla.</blockquote><blockquote class="calibre10">Harry, Dudley'nin kocaman kollarından birini kendi omzuna doladı ve ağırlığı altında hafiften beli bükülerek, onu yola doğru sürükledi. Mrs. Figg önleri sıra sendeleye sendeleye yürüyor, endişeyle her köşeden başını uzatıp bakıyordu.</blockquote><blockquote class="calibre10">"Asanı hazır tut," dedi Harry'ye, Wisteria Walk'a girerlerken. "Gizlilik Nizamnamesi'ni boşver artık, zaten belli oldu, burnumuzdan fitil fitil gelecek, varsın ölümümüz yumurtadan olacağına ejderhadan olsun. Genç Yaşta Büyücülüğün Makul Kısıtlanması ha... Dumbledore tam da bundan korkuyordu işte - Sokağın sonundaki de ne öyle? Aman, Mr. Prentice'miş... asanı ortadan kaldırmasana, çocuk, benden hayır yok diye diye tüy bitti dilimde!"</blockquote><blockquote class="calibre10">Bir elle asa tutarken öbürüyle Dudley'yi çekmek hiç de kolay iş değildi. Harry sabırsızlıkla dirseğini kuzeninin böğrüne dayayıp onu dürttü, ama Dudley bağımsız hareket etme arzusunu hepten yitirmiş görünüyordu. Kendini bütün ağırlığıyla Harry'nin omzuna bırakmıştı, koca ayakları yerde sürükleniyordu.</blockquote><blockquote class="calibre10">"Niye bana Kofti olduğunuzu söylemediniz, Mrs. Figg?" diye sordu Harry, yürümeye devam etme çabasından soluk soluğa. "Defalarca evinize geldim - niye bir şey demediniz?"</blockquote><blockquote class="calibre10">"Dumbledore'un emri. Sana göz kulak olacaktım ama hiçbir şey anlatmayacaktım, çok küçüktün çünkü. Seni canından bezdirdiğim için çok özür dilerim, Harry, ama Dursley'ler bende keyif çattığını düşünseler, hayatta izin vermezlerdi gelmene. Kolay değildi yani... of, oof," dedi trajik bir sesle, ellerini bir kez daha ovuşturarak, "hele Dumbledore bunu bir duysun -Mundungus nasıl gider, gece yarısına kadar görevde kalması gerekiyordu- nerde ki bu adam? Olanları Dumbledore'a nasıl anlatacağım şimdi? Cisimlenemem ki ben!"</blockquote><blockquote class="calibre10">"Benim bir baykuşum var, onu ödünç alabilirsiniz," diye inledi Harry, Dudley'nin ağırlığı altında omurgasının kırılıp kırılmayacağını merak ederek.</blockquote><blockquote class="calibre10">"Harry anlamıyorsun! Dumbledore'un mümkün olduğunca hızlı hareket etmesi gerekecek. Bakanlık'ın küçük yaşta büyüyü tespit etmek için kendi yöntemleri var, senden çoktan haberleri olmuştur, hiç şüphen olmasın."</blockquote><blockquote class="calibre10">"Ama Ruh Emiciler'den kurtulmaya çalışıyordum, büyüye başvurmak zorundaydım - herhalde Ruh Emiciler'in Wisteria Walk'ta ne işi vardı diye meraklanırlar asıl, değil mi?”</blockquote><blockquote class="calibre10">"Aah, ah, keşke öyle olsa, ama korkarım ki - MUNDUNGUS FLETCHER, ÖLDÜN SEN!"</blockquote><blockquote class="calibre10">Şak diye bir sesin ardından, ortalığa bayat tütünle karışık kuvvetli bir içki kokusu yayıldı. Tam karşılarında, yırtık pırtık paltolu, bodur, tıraşsız bir adam belirmişti. Kısa çarpık bacakları, uzun dağınık kızıl-sarı saçları ve koca kulaklı bastıbacak av köpeklerinin hüzünlü havasını taşıyan, kan çanağı gibi torba torba gözleri vardı. Ayrıca elinde gümüşi renkte, sarıp sarmalanmış bir şey tutuyordu. Harry bunu görür görmez bir görünmezlik pelerini olduğunu anladı.</blockquote><blockquote class="calibre10">"N'oluyo, Figgy?" dedi, bir Mrs. Figg'e, bir Harry'ye, bir Dudley'ye bakarak. "Gizlilik öldü mü?"</blockquote><blockquote class="calibre10">"Şimdi sana gösteririm gizliliği" diye bağırdı Mrs. Figg. "Ne olacak, Ruh Emiciler geldi, seni işe yaramaz, kaytarıcı, sinsi hırsız!"</blockquote><blockquote class="calibre10">"Ruh Emiciler mi?" diye tekrar etti Mundungus, adeta donakalarak. "Ruh Emiciler ha, burda ha?"</blockquote><blockquote class="calibre10">"Yaa, burda, beş para etmez yarasa pisliği seni!" diye cıyak cıyak bağırdı Mrs. Figg. "Ruh Emiciler gelip senin nöbetinde çocuğa saldırıyor!"</blockquote><blockquote class="calibre10">"Vay canına" dedi Mundungus cılız bir sesle, bir Harry'ye, bir Mrs. Figg'e bakarak. "Vay canına, ben -"</blockquote><blockquote class="calibre10">"Sense çalıntı kazan peşinde koşuyorsun! Sana gitme demedim mi ben, ha? Demedim mi?"</blockquote><blockquote class="calibre10">"Ben - şeyy, ben -" Mundungus fena halde tedirgin olmuş gibiydi. "Çok - çok iyi bir iş imkânıydı, yani -"</blockquote><blockquote class="calibre10">Mrs. Figg kolunu kaldırıp, ucundan sarkan pazar filesiyle Mundungus'un suratına ve boynuna vurmaya başladı; gelen şıngırtıya bakılırsa, filenin içi kedi maması doluydu.</blockquote><blockquote class="calibre10">"Ahh -yav bırak- bırak beni, deli moruk! Birinin Dumbledore'a söylemesi lazım!"</blockquote><blockquote class="calibre10">"Evet-söylemesi-lazım!" diye bağırdı Mrs. Figg, kedi maması dolu fileyi eli uzandığınca Mundungus'un her yanına savurarak. "Ve-o-biri-sen-olsan-iyi-olur - hem-niye-burada-kalıp-yardım-etmediğini-de-anlatırsın!"</blockquote><blockquote class="calibre10">"Saç filene hâkim ol yav!" dedi Mundungus, başını kollarıyla korumaya çalışarak. "Gidiyorum, gidiyorum!"</blockquote><blockquote class="calibre10">Ve yine yüksek bir şak sesiyle kayboldu.</blockquote><blockquote class="calibre10">"Umarım Dumbledore onu gebertirl" dedi Mrs. Figg hiddetle. "Hadi ama, Harry, ne bekliyorsun?"</blockquote><blockquote class="calibre10">Harry, Dudley'nin cüssesi altında güç bela yürüyebiliyordu, ama kalan bir gıdım nefesini de bunu belirterek tüketmemeye karar verdi. Yarı baygın Dudley'yi kolundan çekti ve yalpalayarak ilerledi.</blockquote><blockquote class="calibre10">"Seni kapıya kadar götüreyim," dedi Mrs. Figg, Privet Drive'a girerlerken. "Belki başka Ruh Emici de vardır etrafta diye... Eyvah ki ne eyvah, nasıl bir felaket bu... Bir de sen kendin püskürtmek zorunda kaldın onları... halbuki Dumbledore ne pahasına olursa olsun senin büyü yapmanı önlememizi söylemişti bize... Eh, gerçi dökülmüş iksirin arkasından ağlanmaz... ama kedi de cinperilerin arasına daldı bir kere."</blockquote><blockquote class="calibre10">"Yani," dedi Harry soluk soluğa, "Dumbledore... beni... takip mi ettiriyordu?"</blockquote><blockquote class="calibre10">"Tabii ki takip ettiriyordu," dedi Mrs. Figg sabırsızca. "Ne yani, haziranda olanlardan sonra kendi başına dolaşmana izin vermesini mi bekliyordun? Aman Yarabbi, çocuk, bir de bana senin için akıllı demişlerdi... İşte geldik... şimdi içeri gir ve orada bekle," dedi, dört numaraya ulaştıklarında. "Sanırım biri kısa sürede seninle temasa geçecektir."</blockquote><blockquote class="calibre10">"Siz ne yapacaksınız?" diye sordu Harry hemen.</blockquote><blockquote class="calibre10">"Doğruca eve gidiyorum," dedi Mrs. Figg, karanlık sokağı gözleriyle tarayarak ve ürpererek. "Yeni talimat beklemem gerekiyor. Sen evde kal yeter. İyi geceler."</blockquote><blockquote class="calibre10">"Bir dakika, gitmeyin! Daha sormak istediğim -"</blockquote><blockquote class="calibre10">Ama Mrs. Figg, kumaş terlikleri şıpıdık şıpıdık ederek, pazar filesi şıngırdayarak, hızlı adımlarla yürümeye başlamıştı çoktan.</blockquote><blockquote class="calibre10">"Durun!" diye bağırdı Harry arkasından. Dumbledore'la temasta olan birine soracak milyon tane sorusu vardı; ama birkaç saniye sonra Mrs. Figg karanlığa karışmıştı bile. Harry asık bir suratla Dudley'yi omzunun daha rahat bir yerine dayadı ve dört numaranın bahçesinde ağır ağır, güç bela ilerledi.</blockquote><blockquote class="calibre10">Holün ışığı yanıyordu. Harry asasını kot pantolonunun beline soktu, zili çaldı ve Petunia Teyze'nin ön kapıdaki camda tuhaf bir biçimde dalgalanan siluetinin giderek büyüyüşünü izledi.</blockquote><blockquote class="calibre10">"Diddy! Nihayet, ben de merak - merak - Diddy, ne oldu?"</blockquote><blockquote class="calibre10">Harry göz ucuyla Dudley'ye şöyle bir baktı ve kolunun altından tam vaktinde çıktı. Suratı soluk yeşile dönmüş olan Dudley bir an olduğu yerde sallandı... sonra da ağzını açıp paspasın üstüne kustu.</blockquote><blockquote class="calibre10">"DIDDY! Diddy, neyin var senin? Vernon? VER-NON!"</blockquote><blockquote class="calibre10">Harry'nin eniştesi oturma odasından langır lungur koşuşturarak geldi. Endişelendiği zamanlarda hep olduğu gibi, posbıyığı bir aşağı bir yukarı sallanıyordu. Telaş içinde, Petunia Teyze'nin, dizlerinin bağı çözülmüş olan Dudley'yi kapı eşiğinden geçirmesine yardım etmeye koştu, bir yandan da kusmuk havuzuna basmamaya çalışıyordu.</blockquote><blockquote class="calibre10">"Hasta, Vernon!"</blockquote><blockquote class="calibre10">"Nen var, oğlum? Ne oldu? Mrs. Polkiss sana çay diye ne idüğü belirsiz bir şey mi verdi?"</blockquote><blockquote class="calibre10">"Niye üstün başın toz toprak içinde, yavrum? Yere mi yattın?"</blockquote><blockquote class="calibre10">"Dur bir dakika - hırsızlar mı saldırdı yoksa?"</blockquote><blockquote class="calibre10">Petunia Teyze çığlığı bastı.</blockquote><blockquote class="calibre10">"Polisi ara, Vernon! Polisi ara! Diddy, yavrum, konuş anneciğinle! Ne yaptılar sana?"</blockquote><blockquote class="calibre10">Bütün o patırtıda kimse Harry'yi fark etmemişti, bu da onun işine geliyordu tabii. Vernon Enişte kapıyı çarparak kapatmadan kendini içeri atmayı başardı ve Dursley'ler gürültülü bir şekilde holden mutfağa ilerlerken, usul usul, çıt çıkarmadan merdivenlere doğru gitti.</blockquote><blockquote class="calibre10">"Kim yaptı, oğlum? İsimlerini ver bize. Yakalarız onları, sen hiç merak etme."</blockquote><blockquote class="calibre10">"Şşşt! Bir şey söylemeye çalışıyor, Vernon! Ne var, Diddy? Söyle anneciğine!"</blockquote><blockquote class="calibre10">Harry ayağını en alt basamağa koymuştu ki, Dudley yeniden sesine kavuştu.</blockquote><blockquote class="calibre10">"O."</blockquote><blockquote class="calibre10">Harry, ayağı basamakta, kalakaldı, yüzünü buruşturmuş, patlamayı bekliyordu.</blockquote><blockquote class="calibre10">"ÇOCUK! BURAYA GEL!"</blockquote><blockquote class="calibre10">Harry yarı korkulu yarı kızgın, ayağını yavaşça basamaktan indirdi ve geri dönüp Dursley'lerin peşinden gitti.</blockquote><blockquote class="calibre10">Dışarıdaki karanlıktan sonra, haddinden fazla temiz mutfağın tuhaf, hayal gibi bir ışıltısı vardı. Petunia Teyze, Dudley'yi bir iskemleye doğru götürüyordu; Dudley hâlâ bayağı yeşil ve yapış yapış görünüyordu. Vernon Enişte bulaşıklığın önünde durmuş, küçücük kısık gözleriyle Harry'ye ters ters bakıyordu.</blockquote><blockquote class="calibre10">"Oğluma ne yaptın?" dedi tehditkâr bir hırıltıyla.</blockquote><blockquote class="calibre10">"Hiçbir şey," dedi Harry, Vernon Enişte'nin ona inanmayacağını bile bile.</blockquote><blockquote class="calibre10">"Ne yaptı sana, Diddy?" dedi Petunia Teyze, titreyen bir sesle. Bir taraftan da elindeki süngerle Dudley'nin deri montunun önündeki kusmuğu siliyordu. "Yoksa - yoksa hani o şeyden mi yaptı, yavrum? Yoksa - şeyini mi kullandı?"</blockquote><blockquote class="calibre10">Dudley ağır ağır, titreyerek başını salladı.</blockquote><blockquote class="calibre10">Petunia Teyze feryat eder, Vernon Enişte ise yumruklarını kaldırırken, Harry, "Hiç de kullanmadım!" dedi sert bir sesle. "Ona hiçbir şey yapmadım, ben değildim o -"</blockquote><blockquote class="calibre10">Ama tam o sırada mutfak penceresinden içeri bir hüt-hüt kuşu süzüldü. Vernon Enişte'nin kafasını sıyıran hüthüt mutfağın öbür tarafına uçtu, gagasında taşıdığı kocaman parşömen zarfı Harry'nin ayaklarına bıraktı, kanadının ucu buzdolabının tepesini sıyırarak zarif bir şekilde döndü, pencereden çıktı ve bahçenin üzerinden uçup gözden kayboldu.</blockquote><blockquote class="calibre10">"BAYKUŞ HA!" diye böğürdü Vernon Enişte. Mutfak penceresini çarparken, şakağındaki yorgun düşmüş damar öfkeyle atıyordu. "YİNE Mİ BAYKUŞ! EVİMDE BAYKUŞ İSTEMİYORUM ARTIK!"</blockquote><blockquote class="calibre10">Ama Harry zarfı açmaya koyulmuştu bile. Kalbi âdemelması civarında bir yerde atarken mektubu çıkardı.</blockquote><blockquote class="calibre12"><span class="calibre11"><span class="italic">Sayın Mr. Potter,</span></span></blockquote><blockquote class="calibre13"><span class="calibre11"><span class="italic">Bu akşam saat dokuzu yirmi üç dakika geçe, Muggle'ların yaşadığı bir bölgede ve bir Muggle'ın yanında Patronus Büyüsü yaptığınıza dair istihbarat aldık.</span></span></blockquote><blockquote class="calibre14"><span class="calibre11"><span class="italic">Genç Yaşta Büyücülüğün Makul Kısıtlanması Kararnamesi'nin böylesine ciddi bir ihlalinin sonucu olarak, Hogwarts Cadılık ve Büyücülük Okulu'ndan atılmış bulunmaktasınız. Bakanlık temsilcileri kısa süre içinde, asanızı imha etmek için ikamet yerinize gelecek.</span></span></blockquote><blockquote class="calibre14"><span class="calibre11"><span class="italic">Daha önce de Uluslararası Sihirbazlar Konfederasyonu Gizlilik Nizamnamesi Bölüm 13'e aykırı bir eylemde buIunmaktan dolayı resmi bir uyarı almış olduğunuzdan, 12 Ağustos sabahı saat 9'da Sihir Bakanlığı'nda bir disiplin duruşması için hazır bulunmanız gerektiğini üzülerek bildiriyoruz.</span></span></blockquote><blockquote class="calibre14"><span class="calibre11"><span class="italic">Esenlikler dileriz,</span></span></blockquote><blockquote class="calibre13"><span class="calibre11"><span class="italic">Saygılarımızla,</span></span></blockquote><blockquote class="calibre15"><span class="calibre11"><span class="italic">Mafalda Hopkirk</span></span></blockquote><blockquote class="calibre15"><span class="calibre11"><span class="italic">Sihrin Uygunsuz Kullanımı Dairesi</span></span></blockquote><blockquote class="calibre15"><span class="calibre11"><span class="italic">Sihir Bakanlığı</span></span></blockquote><blockquote class="calibre12">Harry mektubu başından sonuna iki kere okudu. Vernon Enişte ve Petunia Teyze'nin konuştuğunun hayal meyal farkındaydı. Kafasının içi olduğu gibi buz tutmuş, hissizleşmişti sanki. Zihnine tek bir gerçek ulaşabiliyor, hatta bir ok gibi saplanıp felç ediyordu. Hogwarts'tan atılmıştı. Herşey bitmişti. Asla geri dönemeyecekti.</blockquote><blockquote class="calibre10">Başını kaldırıp Dursley'lere baktı. Vernon Enişte'nin yüzü iyiden iyiye morarmıştı, yumrukları hâlâ havada, bağırıp çağırıyordu; Petunia Teyze ise kollarını yine öğürmeye başlayan Dudley'ye dolamıştı.</blockquote><blockquote class="calibre10">Harry'nin bir süreliğine sersemleşen beyni yeniden uyanır gibi oldu. Bakanlık temsilcileri kısa süre içinde, asanızı imha etmek için ikamet yerinize gelecek. Tek bir çıkar yol vardı. Kaçması gerekiyordu - hem de hemen. Harry nereye gideceğini bilmiyordu, ama bir konudan emindi: İster Hogwarts'ta ister dışarıda, asasına ihtiyacı vardı. Neredeyse rüyadaymışçasına, asasını eline aldı ve mutfaktan çıkmak için arkasını döndü.</blockquote><blockquote class="calibre10">"Nereye gittiğini sanıyorsun sen?" diye bağırdı Vernon Enişte. Harry cevap vermeyince, koşarak mutfağı geçip, hole giden kapının önünü tuttu. "Senle işim bitmedi daha, çocuk!"</blockquote><blockquote class="calibre10">"Çekil önümden," dedi Harry sakin bir ses tonuyla.</blockquote><blockquote class="calibre10">"Hiçbir yere gidemezsin, önce bana oğlumun nasıl böyle -"</blockquote><blockquote class="calibre10">"Önümden çekilmezsen uğursuzluk büyüsünü yersin," dedi Harry, asasını kaldırarak.</blockquote><blockquote class="calibre10">"O numaralar bana sökmez!" diye hırladı Vernon Enişte. "Okul dediğin şu tımarhanenin dışında o elindekini kullanmana izin vermediklerini biliyorum!"</blockquote><blockquote class="calibre10">"Tımarhane beni kapı dışarı etti," dedi Harry. "Yani canım ne isterse yapabilirim. Üç saniyen var. Bir - iki -"</blockquote><blockquote class="calibre10">O sırada bir ŞAK sesi mutfakta çınladı. Petunia Teyze çığlık attı, Vernon Enişte bağıra çağıra eğildi, Harry ise o gece üçüncü kez kendi neden olmadığı bir kargaşanın kaynağını arıyordu. Hemen de buldu: Mutfak penceresinin pervazında, sersemlemiş, biraz dağılmış görünen bir peçeli baykuş duruyordu, besbelli az önce kapalı pencereye toslamıştı.</blockquote><blockquote class="calibre10">Vernon Enişte'nin ıstırap dolu bir sesle "BAYKUŞLAR!" diye bağırışını duymazdan gelen Harry, koşarak gidip pencereyi açtı. Baykuş, ucuna küçük bir parşömen tomarı bağlı olan bacağını uzattı, tüylerini silkeledi ve Harry mektubu alır almaz uçtu gitti. Harry, elleri titreyerek ikinci mektubu açtı. Mesaj siyah mürekkeple alelacele yazılmıştı, leke içindeydi.</blockquote><blockquote class="calibre9"><span class="calibre11"><span class="italic">Harry -</span></span></blockquote><blockquote class="calibre13"><span class="calibre11"><span class="italic">Dumbledore az önce Bakanlık'a geldi, meseleyi halletmeye çalışıyor. TEYZENLE ENİŞTENİN EVİNDEN AYRILMA. BAŞKA BÜYÜ YAPMA. ASANI TESLİM ETME.</span></span></blockquote><blockquote class="calibre13"><span class="calibre11"><span class="italic">Arthur Weasley</span></span></blockquote><blockquote class="calibre9">"Dumbledore meseleyi halletmeye çalışıyor"... ne demekti bu? Dumbledore'un gücü Sihir Bakanlığı'nın kararını değiştirtmeye yeter miydi? Hogwarts'a dönmesine izin vermeleri gibi bir ihtimal var mıydı o zaman? Harry'nin göğsünde küçük bir umut filizi tam tomurcuk vermişti ki, anında paniğe kurban gitti - büyü yapmadan asasını vermemeyi nasıl becerecekti ki? Bakanlık temsilcileriyle düello yapması gerekecekti ve böyle bir şey yaparsa, atılmak şöyle dursun, Azkaban'a düşmesi bile işten değildi.</blockquote><blockquote class="calibre10">Kafası deli gibi çalışıyordu... ya kaçıp Bakanlık tarafından yakalanma riskine girecekti ya da hiçbir yere gitmeyip onu burada bulmalarını bekleyecekti. Birinci yöntem çok daha cazip görünüyordu, ama Mr. Weasley'nin onun iyiliğini düşündüğünü de biliyordu... hem, Dumbledore daha önce bundan çok daha kötü meseleleri halletmişti.</blockquote><blockquote class="calibre10">"Peki," dedi Harry. "Fikrimi değiştirdim, burada kalıyorum."</blockquote><blockquote class="calibre10">Hızla gidip mutfak masasına oturdu ve Petunia Teyze ile Dudley'ye döndü. Dursley'ler onun böyle aniden fikir değiştirmesi karşısında şaşırmışlardı. Petunia Teyze yüzünde umutsuzluk dolu bir ifadeyle Vernon Enişte'ye baktı. Vernon Enişte'nin mor şakağındaki damar her zamankinden de daha fena atıyordu.</blockquote><blockquote class="calibre10">"Bütün bu kahrolasıca baykuşlar kimden geliyor?" diye homurdandı.</blockquote><blockquote class="calibre10">"İlki Sihir Bakanlığı'ndan geldi, atıldın diyor," dedi Harry sakin sakin. Kulak kesilmiş, Bakanlık temsilcileri gelirse diye dışarıdaki sesleri dinliyordu, hem Vernon Enişte'nin bağırıp çağırmasını dinlemektense sorularını cevaplamak daha kolaydı. "İkincisi arkadaşım Ron'un babasındandı, kendisi Bakanlık'ta çalışır."</blockquote><blockquote class="calibre10">"Sihir Bakanlığı mı?" diye böğürdü Vernon Enişte. "Sizin gibileri hükümette ha? İşte bu her şeyi açıklıyor, hem de her şeyi. Tevekkeli değil ülke tepetaklak gidiyor."</blockquote><blockquote class="calibre10">Harry karşılık vermeyince Vernon Enişte ona ters ters baktı, sonra kızgın bir sesle, "Peki niye atıldın?" diye sordu.</blockquote><blockquote class="calibre10">"Büyü yaptığım için."</blockquote><blockquote class="calibre10">"HAH!" diye kükredi Vernon Enişte. Yumruğunu buzdolabının tepesine indirdi, buzdolabının kapağı açıldı; Dudley'nin yağ oranı düşük yığınla abur cuburu yere dökülüp patladı. "İtiraf ediyorsun yani! Dudley'ye ne yaptın?"</blockquote><blockquote class="calibre10">"Hiçbir şey," dedi Harry, bu defa biraz daha az sakin bir sesle. "Ben yapmadım -"</blockquote><blockquote class="calibre10">"Yaptı," diye mırıldandı Dudley, beklenmedik bir şekilde. Vernon Enişte ile Petunia Teyze, Harry'yi derhal susturmak için heyecanla el kol hareketleri yaparak Dudley'nin üzerine eğildiler.</blockquote><blockquote class="calibre10">"Söyle, oğlum," dedi Vernon Enişte, "ne yaptı?"</blockquote><blockquote class="calibre10">"Anlat, yavrum," diye fısıldadı Petunia Teyze.</blockquote><blockquote class="calibre10">"Bana asasını doğrulttu," diye mırıldandı Dudley.</blockquote><blockquote class="calibre10">Evet, öyle yaptım, ama -" diye kızgın bir sesle lafa girdi Harry, “ama -”</blockquote><blockquote class="calibre10">"KES SESİNİ!" diye kükrediler Vernon Enişte ve Petunia Teyze koro halinde.</blockquote><blockquote class="calibre10">"Söyle, oğlum," dedi Vernon Enişte yine, bıyığı hiddetle sallanarak.</blockquote><blockquote class="calibre10">"Her yer karardı," dedi Dudley boğuk bir sesle. Ürperdi. "Her yer karanlıktı. Sonra bir... bir şeyler duydum. Kafamın i-içinde."</blockquote><blockquote class="calibre10">Vernon Enişte ve Petunia Teyze yüzlerinde katıksız bir dehşet ifadesiyle birbirlerine baktılar. Dünyada en sevmedikleri şey büyüydü elbette -ki hortum kullanımı yasağını onlardan daha çok çiğneyen komşular, büyünün hemen arkasından geliyordu- ama birtakım sesler duymaya başlamış insanların bu konuda ilk 10'a gireceği de kesindi. Besbelli Dudley'nin aklını kaçırdığını düşünüyorlardı.</blockquote><blockquote class="calibre10">"Ne tür şeyler duydun, Bıcırık?" diye fısıldadı Petunia Teyze. Suratı bembeyaz kesilmiş, gözlerinde yaşlar birikmişti.</blockquote><blockquote class="calibre10">Ama Dudley pek söyleyebilecek gibi görünmüyordu. Yine ürperdi ve koca sarı kafasını iki yana salladı. İlk baykuşun gelişinden beri üzerine çöküp her yanını uyuşturmuş olan korkuya rağmen, Harry meraka kapıldı. Ruh Emiciler insanın hayatındaki en kötü anlarını yeniden yaşamasına neden olurlardı. Şımarık, pohpohlanmaya alışmış, zorba Dudley ne duymak zorunda kalmıştı acaba?</blockquote><blockquote class="calibre10">"Peki niye düştün, oğlum?" dedi Vernon Enişte, çok hasta birinin başucunda kullanabileceği türden, fazlasıyla alçak bir sesle.</blockquote><blockquote class="calibre10">"Ta-takıldım," dedi Dudley titrek bir sesle. "Sonra da -"</blockquote><blockquote class="calibre10">Gepgeniş göğsünü işaret etti. Harry onun ne kastettiğini anladı. Dudley, umut ve mutluluk insandan emilip giderken ciğerleri dolduran o yapış yapış soğuğu anımsıyordu.</blockquote><blockquote class="calibre10">"Korkunç," dedi Dudley çatlak bir sesle. "Soğuk, çok soğuk."</blockquote><blockquote class="calibre10">"Peki," dedi Vernon Enişte, zorlama bir sükûnetle. Bu arada Petunia Teyze kaygıyla elini Dudley'nin alnına koymuş, ateşini kontrol ediyordu. "Sonra ne oldu, Duddy'ciğim?"</blockquote><blockquote class="calibre10">"Sanki... sanki... sanki... artık... artık..."</blockquote><blockquote class="calibre10">"Sanki artık hiç mutlu olmayacakmışsın gibi geldi," diye gerisini getirdi Harry, donuk bir sesle.</blockquote><blockquote class="calibre10">"Evet," diye fısıldadı Dudley, hâlâ titreyerek.</blockquote><blockquote class="calibre10">"Ya!" dedi Vernon Enişte, heybetli sesi geri gelmişti. Doğruldu. "Demek oğluma zırtapoz bir büyü yaptın, kafasının içinde sesler duysun ve - ve kedere mahkûm olsun diye, öyle mi?"</blockquote><blockquote class="calibre10">"Kaç kere söyleyeceğim?" dedi Harry, sinirlenmeye başlayıp sesini yükselterek. "Ben yapmadım! İki Ruh Emici yaptı!"</blockquote><blockquote class="calibre10">"İki - neydi o zırvalık?"</blockquote><blockquote class="calibre10">"Ruh-E-mi-ci-ler," dedi Harry, tek tek heceleyerek. "İki tane."</blockquote><blockquote class="calibre10">"Bu canına yandığımın Ruh Emiciler'i de neyin nesiymiş?"</blockquote><blockquote class="calibre10">"Büyücü hapishanesi Azkaban'ın muhafızları," dedi Petunia Teyze.</blockquote><blockquote class="calibre10">Bu sözcükleri iki saniyelik rahatsız edici bir sessizlik izledi. Hemen sonra, Petunia Teyze iğrenç bir küfür etmişçesine ağzını eliyle kapadı. Vernon Enişte yuvalarından uğramış gözlerle ona bakıyordu. Mrs. Figg haydi neyse de - Petunia Teyze?</blockquote><blockquote class="calibre10">"Nereden biliyorsun bunu?" diye sordu, afallamış halde.</blockquote><blockquote class="calibre10">Petunia Teyze kendinden tiksinmiş gibiydi. Özür dileyen, korku dolu gözlerle Vernon Enişte'ye baktı, sonra elini at gibi dişlerinin önünden indirdi.</blockquote><blockquote class="calibre10">"O pis -çocuk- ona söylerken duydum - yıllar önce," dedi kesik kesik konuşarak.</blockquote><blockquote class="calibre10">"Annemle babamdan bahsediyorsan, niye isimlerini kullanmıyorsun?" dedi Harry yüksek sesle, ama Petunia Teyze onu duymazdan geldi. Fena halde bozulmuş görünüyordu.</blockquote><blockquote class="calibre10">Harry apışıp kaldı. Yıllar önceki bir feveran sırasında haykıra haykıra Harry'nin annesinin bir ucube olduğunu söylediğinden beri, Petunia Teyze'nin kız kardeşinden söz ettiğini hiç duymamıştı. Sihirli dünyayla ilgili bu bilgi kırıntısını bu kadar uzun süredir hatırlıyor olmasına hayret etti, özellikle de bütün enerjisini böyle bir dünyanın varolduğunu görmezden gelmeye harcarken.</blockquote><blockquote class="calibre10">Vernon Enişte ağzını açtı, kapadı, sonra yine açtı, yine kapadı, en sonunda da, sanki nasıl konuşulacağını hatırlamak için çaba sarf etmesi gerekiyormuşçasına, üçüncü kez ağzını açıp boğuk boğuk konuştu: "Yani - yani - bunlar - ee - bunlar - ee - gerçekten varlar, öyle mi - ee - Ruh-bir-şeyciler?"</blockquote><blockquote class="calibre10">Petunia Teyze başını salladı.</blockquote><blockquote class="calibre10">Vernon Enişte, biri "Bir Nisan!" diye bağırır umuduyla gözlerini Petunia Teyze'den Dudley'ye, ondan da Harry'ye çevirdi. Kimse böyle bir şey yapmayınca bir daha ağzını açtı, ama o anda akşamın üçüncü baykuşunun gelişiyle, söyleyecek yeni sözcükler bulmaya çalışmaktan kurtuldu. Baykuş, tüylü bir top mermisi gibi, hâlâ açık olan pencereden içeri uçtu ve Dursley'lerin üçünün de korkudan zıplamasına neden olan bir tangırtıyla mutfak masasının üzerine kondu. Harry, resmi gibi görünen ikinci bir mektubu baykuşun gagasından çekti aldı ve o uçup karanlığa karışırken, zarfı yırtıp açtı.</blockquote><blockquote class="calibre10">Vernon Enişte gidip pencereyi çarparken, bir yandan da, "Yetti - şu - pis - baykuşlar," diye söylendi dalgın dalgın.</blockquote><div class="mbppagebreak" id="calibre_pb_3"></div>
</body></html>
