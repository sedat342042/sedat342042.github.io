<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Zümrüdüanka Yoldaşlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos1878754" class="calibre1"><span class="calibre2">
</span></p><blockquote class="calibre7"><span class="calibre4">OTUZ  İKİNCİ  BÖLÜM</span><br class="calibre8"/><span class="calibre4">ATEŞİN  İÇİNDEN</span></blockquote><blockquote class="calibre9">"Gitmiyorum... hastane kanadına ihtiyacım yok... istemiyorum..."</blockquote><blockquote class="calibre10">Harry, Giriş Salonu'na çıkmasına yardım etmiş olan ve çok kaygılı görünen Profesör Tofty'den kurtulmaya çalışırken çabuk çabuk konuşuyor, çevrelerindeki bütün öğrenciler de gözlerini dikmiş onları izliyorlardı.</blockquote><blockquote class="calibre10">"Ben - ben iyiyim, efendim," diye kekeledi Harry, yüzünün terini sildi. "Gerçekten... sadece uyuyakaldım... kâbus gördüm..."</blockquote><blockquote class="calibre10">Yaşlı büyücü halden anlar bir tavırla, "Sınavların baskısı!" dedi, titrek ellerle onun omzunu okşarken. "Olur böyle şeyler, delikanlı, olur böyle şeyler! Şimdi, bir bardak soğuk su iç, serinle, belki de Büyük Salon'a dönmeye hazır olursun, ha? Sınav sona erdi sayılır ama, son cevabını şöyle güzelce toparlarsın, olur mu?"</blockquote><blockquote class="calibre10">"Evet," dedi Harry çılgın gibi. "Yani... hayır... yaptım - elimden geldiği kadarını yaptım sanırım..."</blockquote><blockquote class="calibre10">"Çok iyi, çok iyi," dedi yaşlı büyücü şefkatle. "Gideyim de sınav kâğıdını alayım, sana da gidip şöyle bir güzel uzanmanı tavsiye ederim."</blockquote><blockquote class="calibre10">"Öyle yapayım," dedi Harry, şiddetle başını sallayarak. "Çok teşekkür ederim."</blockquote><blockquote class="calibre10">Yaşlı adamın topukları Büyük Salon'un eşiğinden kaybolduğu anda, Harry uçarcasına mermer merdiveni çıktı, koridorda öyle hızlı koştu ki, önünden geçtiği portreler mırıldanarak onu ayıpladılar; birkaç merdiven daha çıktı ve sonunda hastane kanadının çift kanatlı kapısından içeri kasırga gibi dalıp, Montague'nün açık ağzına kaşıkla parlak mavi bir sıvı veren Madam Pomfrey'nin korkuyla bağırmasına sebep oldu.</blockquote><blockquote class="calibre10">"Potter, ne yaptığını sanıyorsun sen?"</blockquote><blockquote class="calibre10">"Profesör McGonagall'ı görmem gerek," dedi Harry soluk soluğa, nefesi ciğerlerini yırtıyordu. "Hemen... çok acil!"</blockquote><blockquote class="calibre10">"Burada değil, Potter," dedi Madam Pomfrey üzüntüyle. "Bu sabah St. Mungo'ya nakledildi. Onun yaşında göğsün ortasına dört Sersemletme Büyüsü, ha? Ölmemesi bir mucize."</blockquote><blockquote class="calibre10">"Gitti mi?" dedi Harry, şoke olmuş halde.</blockquote><blockquote class="calibre10">Yatakhanenin hemen dışında zil çaldı, Harry alt ve üst katta koridorlara boşalmaya başlayan öğrencilerin uzaktan gelen her zamanki gümbürtüsünü duydu. Hareketsiz kalıp Madam Pomfrey'ye baktı. İçinde dehşet kabarıyordu.</blockquote><blockquote class="calibre10">Söyleyecek kimse kalmamıştı. Dumbledore gitmişti, Hagrid gitmişti, ama Harry Profesör McGonagall'ın hep orada, belki öfkesi burnunda ve esneklikten yoksun ama hep güvenilir bir şekilde, somut olarak var olmasını beklemişti...</blockquote><blockquote class="calibre10">"Şok geçirmene şaşırmıyorum, Potter," dedi Madam Pomfrey, yüzünde ateşli bir onaylama ifadesiyle. "İçlerinden herhangi biri Minerva McGonagall'ı gündüz yüz yüzeyken Sersemletebilirdi sanki! Ödleklik bu, başka bir şey değil... adice bir ödleklik... eğer siz öğrencilere bensiz ne olur diye kaygılanıyor olmasam, protesto için istifa ederdim."</blockquote><blockquote class="calibre10">"Evet," dedi Harry cansız bir sesle.</blockquote><blockquote class="calibre10">Hastane kanadından, öğrencilerle dolu koridora körlemesine yürüdü, içinde zehirli gaz gibi yayılan panikle başı dönerek, ne yapacağını bilmeden, kalabalıktan darbeler yiyerek orada öylece dikildi...</blockquote><blockquote class="calibre10">Ron ve Herrnione, dedi başının içinde bir ses.</blockquote><blockquote class="calibre10">Tekrar koşmaya başlamıştı, önüne çıkan öğrencileri itip geçiyor, öfkeli itirazlarına aldırmıyordu. İki katı son süratle indi ve tam mermer merdivenin tepesindeyken, telaşla kendisine doğru geldiklerini gördü.</blockquote><blockquote class="calibre10">"Harry!" dedi Hermione hemen, çok korkmuş görünüyordu. "Ne oldu? İyi misin? Hastalandın mı?"</blockquote><blockquote class="calibre10">"Nerelerdeydin?" diye sordu Ron.</blockquote><blockquote class="calibre10">"Benimle gelin," dedi Harry çabuk çabuk. "Gelin, size bir şey anlatmam gerekiyor."</blockquote><blockquote class="calibre10">Onların önüne düşüp kapılardan içeri bakarak birinci kat koridorunda ilerledi ve sonunda boş bir sınıf buldu. Harry sınıfa daldı, içeri girdikleri anda da kapıyı Ron ve Hermione'nin arkasından kapattı ve kapıya dayanıp yüzünü onlara döndü.</blockquote><blockquote class="calibre10">"Sirius, Voldemort'un elinde."</blockquote><blockquote class="calibre10">"Ne?"</blockquote><blockquote class="calibre10">"Sen nereden -?"</blockquote><blockquote class="calibre10">"Gördüm. Az önce. Sınavda uyuyakalınca."</blockquote><blockquote class="calibre10">"Ama - ama nerede? Nasıl?" dedi Hermione, beti benzi atmıştı.</blockquote><blockquote class="calibre10">"Nasıl olduğunu bilmiyorum," dedi Harry. "Ama nerede olduğunu tam olarak biliyorum. Esrar Dairesi'nde o küçük cam kürelerin olduğu raflarla dolu bir oda var, ikisi doksan yedinci sıranın sonundalar... Sirius'a oradan istediği neyse onu aldırmaya çalışıyor... ona işkence ediyor... sonunda onu öldüreceğini söylüyor!"</blockquote><blockquote class="calibre10">Harry sesinin de, dizlerinin de titrediğini fark etti. Bir masaya gidip oturdu, kendine hâkim olmaya çalıştı.</blockquote><blockquote class="calibre10">"Oraya nasıl gideceğiz?" diye sordu onlara.</blockquote><blockquote class="calibre10">Bir anlık sessizlik oldu. Sonra Ron, "O-oraya gitmek mi?" dedi.</blockquote><blockquote class="calibre10">"Esrar Dairesi'ne, Sirius'u kurtarmak için!" dedi Harry yüksek sesle.</blockquote><blockquote class="calibre10">"Ama - Harry..." dedi Ron cılız bir sesle.</blockquote><blockquote class="calibre10">"Ne? Ne?" dedi Harry.</blockquote><blockquote class="calibre10">Niye onlardan mantıksız bir şey istiyormuşçasına ağızlarını açmış, kendisine baktıklarını anlayamıyordu.</blockquote><blockquote class="calibre10">"Harry," dedi Hermione, hayli korku dolu bir sesle, "şey... nasıl... Voldemort kimseye fark ettirmeden Sihir Bakanlığı'na nasıl girdi?"</blockquote><blockquote class="calibre10">"Ben nereden bileyim?" diye böğürdü Harry. "Asıl sorun bizim oraya nasıl gireceğimiz!"</blockquote><blockquote class="calibre10">"Ama... Harry, bir düşün bunu," dedi Hermione, ona doğru bir adım attı, "saat akşamüstü beş... Sihir Bakanlığı çalışanlarla dolu olmalı... Voldemort ve Sirius görünmeden oraya nasıl girer? Harry... onlar belki de dünyanın en fazla aranan iki büyücüsü... Seherbazlar'la dolu bir binaya fark edilmeden girebilirler mi sanıyorsun?"</blockquote><blockquote class="calibre10">"Bilmiyorum, Voldemort bir görünmezlik pelerini falan kullanmıştır!" diye haykırdı Harry. "Zaten Esrar Dairesi hep bomboştu, ben ne zaman oraya -"</blockquote><blockquote class="calibre10">"Sen oraya hiç gitmedin, Harry," dedi Hermione usulca. "Orayı rüyanda gördün, hepsi bu."</blockquote><blockquote class="calibre10">"Onlar normal rüya değil ki!" diye bağırdı Harry onun yüzüne karşı, ayağa kalkıp ona doğru bir adım daha attı. Hermione'yi tutup silkelemek istiyordu. "Öyleyse Ron'un babasını nasıl açıklayacaksın, o neydi o zaman, başına gelenleri nasıl bildim?"</blockquote><blockquote class="calibre10">"Bak bunda haklı," dedi Ron alçak sesle, Hermione'ye bakarak.</blockquote><blockquote class="calibre10">"Ama bu öyle - öyle uzak bir ihtimal ki!" dedi Hermione çaresizce. "Harry, Sirius hep Grimmauld Meydanı'ndaki evdeyken, Voldemort onu nasıl eline geçirmiş olabilir?"</blockquote><blockquote class="calibre10">"Sirius dayanamamış ve sadece biraz temiz hava almak istemiş olabilir," dedi Ron, sesinde kaygılı bir ton vardı. "Ne zamandır o evden kaçmak için -"</blockquote><blockquote class="calibre10">"Ama niye," diye üsteledi Hermione, "Voldemort ne diye silahı, ya da her neyse onu, almak için Sirius'u kullansın?"</blockquote><blockquote class="calibre10">"Ne bileyim, bir sürü nedeni olabilir!" diye bağırdı Harry ona. "Belki Sirius, Voldemort'un, acı çekmesine aldırmayacağı biridir sadece -"</blockquote><blockquote class="calibre10">"Baksana, şimdi aklıma bir şey geldi," dedi Ron alçak sesle. "Sirius'un kardeşi bir Ölüm Yiyen'di, değil mi? Belki de Sirius'a silahı almanın sırrını söylemiştir!"</blockquote><blockquote class="calibre10">"Evet - Dumbledore da bunun için Sirius'u hep kilit altında tutmak istiyordu!" dedi Harry.</blockquote><blockquote class="calibre10">"Bakın, pardon ama," diye bağırdı Hermione, "ikinizin de söylediğinde mantık yok; bize bunun için kanıt gerek, oysa bu konuda hiç kanıt yok. Voldemort ile Sirius'un orada olduklarına bile -"</blockquote><blockquote class="calibre10">"Hermione, Harry onları gördü!" diye onu azarladı Ron.</blockquote><blockquote class="calibre10">"Peki," dedi Hermione, korkmuş ama kararlı görünüyordu. "Ama şunu söylemek zorundayım -"</blockquote><blockquote class="calibre10">"Ne?"</blockquote><blockquote class="calibre10">"Sen... bu bir eleştiri değil, Harry! Ama sen... bir şekilde... yani - sence sende biraz - biraz - insanları kurtarma şeyi yok mu?"</blockquote><blockquote class="calibre10">Harry ona gözlerinden ateşler saçarak baktı.</blockquote><blockquote class="calibre10">"Ne demekmiş o, '<span class="italic">insanları kurtarma şeyi</span>' ?"</blockquote><blockquote class="calibre10">"Şey... sen..." Hermione fena halde endişeli görünüyordu. "Yani... geçen yıl örneğin... gölde... Turnuva sırasında... yapman gerekmiyordu... diyorum ki o küçük Delacour kızını kurtarman gerekmiyordu... ama sen biraz... kapıldın gittin..."</blockquote><blockquote class="calibre10">Harry'nin vücudunu, iğne iğne batan sıcak bir öfke dalgası kapladı; ona nasıl olur da şimdi bu hatayı hatırlatabilirdi?</blockquote><blockquote class="calibre10">"Yani, yaptığın şey gerçekten de çok iyiydi falan," dedi Hermione hemen, Harry'nin yüzündeki ifade karşısında düpedüz kanı donmuş gibiydi. "Herkes de harika bir şey yaptığını söyledi -"</blockquote><blockquote class="calibre10">"Bak bu komik işte" dedi Harry titreyen bir sesle, "çünkü Ron'un kahramanlık yaparak vakit kaybettiğimi söylediğini net bir şekilde hatırlıyorum... sence bu da öyle bir şey mi? Yine kahramanlık mı yapmak istiyorum sence?"</blockquote><blockquote class="calibre10">"Hayır, hayır, hayır!" dedi Hermione, afallamış görünerek. "Bunu demek istemedim asla!"</blockquote><blockquote class="calibre10">"Eh, ağzından baklayı çıkar artık, çünkü vakit kaybediyoruz burda!" diye bağırdı Harry.</blockquote><blockquote class="calibre10">"Demek istiyorum ki -Voldemort seni tanıyor, Harry! Ginny'yi Sırlar Odası'na seni oraya çekmek için götürdü, böyle şeyler yapıyor, biliyor ki sen - Sirius'un yardımına gidecek türde birisin! Ya tek amacı seni oraya çekmekse, Esrar Dai-"</blockquote><blockquote class="calibre10">"Hermione, bunu beni oraya çekmek için yapıp yapmadığının önemi yok - McGonagall'ı St. Mungo'ya götürdüler, Hogwarts'ta olanları anlatacağımız bir Yoldaşlık üyesi kalmadı, eğer biz gitmezsek Sirius ölür!"</blockquote><blockquote class="calibre10">"Ama Harry -ya rüyan- ya gerçekten de bir rüyaysa sadece?"</blockquote><blockquote class="calibre10">Harry'nin gırtlağından öfke dolu bir hırıltı çıktı. Hermione resmen geri adım atıp ondan uzaklaştı, ürkmüş gibiydi.</blockquote><blockquote class="calibre10">"Anlamıyorsun!" diye haykırdı Harry ona, "kâbus görmüyorum, rüya görmüyorum! Bütün o Zihinbend niyeydi sanıyorsun, Dumbledore benim bunları görmemin önlenmesini niye istedi sanıyorsun? Çünkü bunlar GERÇEK, Hermione - Sirius tuzağa düşürüldü, onu gördüm. Voldemort'un elinde ve kimse bilmiyor ve bu da onu yalnızca biz kurtarabiliriz demek ve eğer sen yapmak istemiyorsan, güzel, ama ben gidiyorum, anladın mı? Ve eğer doğru hatırlıyorsam, ben Ruh Emiciler'den seni kurtarırken insanları kurtarma şeyi'mle hiçbir sorunun yoktu -" öfkeyle Ron'a döndü "- ya da Basilisk'ten senin kız kardeşini kurtarırken -"</blockquote><blockquote class="calibre10">"Ben sorunum var demedim ki hiç!" dedi Ron kızgın kızgın.</blockquote><blockquote class="calibre10">"Ama Harry, işte kendin söyledin," dedi Hermione hararetle. "Dumbledore senin bunlara zihnini kapamayı öğrenmeni istiyordu, eğer Zihinbend'i doğru dürüst yapsaydın bunu asla görmezdin -"</blockquote><blockquote class="calibre10">"EĞER GÖRMEMİŞ GİBİ DAVRANACAĞIMI SANIYORSAN -"</blockquote><blockquote class="calibre10">"Sirius sana, zihnini kapatmayı öğrenmenden daha önemli bir şey olmadığını söylemişti!"</blockquote><blockquote class="calibre10">'TA, AMA BAŞKA BİR ŞEY DERDİ HERHALDE, EĞER AZ ÖNCE NE-"</blockquote><blockquote class="calibre10">Sınıf kapısı açıldı. Harry, Ron ve Hermione hızla döndüler. Merak içinde görünen Ginny içeri girdi, ardında ise, her zamanki gibi akıntıya kapılıp kazara gelmişe benzeyen Luna vardı.</blockquote><blockquote class="calibre10">"Selam," dedi Ginny tereddütle. "Harry'nin sesini tanıdık. Ne diye bağırıyorsun?"</blockquote><blockquote class="calibre10">"Boşver sen," dedi Harry, kaba bir tavırla.</blockquote><blockquote class="calibre10">Ginny kaşlarını kaldırdı.</blockquote><blockquote class="calibre10">"Benimle o ses tonuyla konuşmana gerek yok," dedi serinkanlılıkla, "sadece yardım edebilir miyim diye merak etmiştim."</blockquote><blockquote class="calibre10">"Eh, edemezsin," diye kestirip attı Harry.</blockquote><blockquote class="calibre10">"Farkında mısın, oldukça kaba davranıyorsun," dedi Luna sakin sakin.</blockquote><blockquote class="calibre10">Harry küfretti ve arkasını döndü. Şu anda istediği son şey, Luna Lovegood'la sohbet etmekti.</blockquote><blockquote class="calibre10">"Dur," dedi Hermione birden. "Dur... Harry, aslında yardım edebilirler."</blockquote><blockquote class="calibre10">Harry ve Ron ona baktılar.</blockquote><blockquote class="calibre10">"Dinleyin," dedi Hermione telaşla, "Harry, Sirius'un gerçekten karargâhı terk edip etmediğini saptamak zorundayız."</blockquote><blockquote class="calibre10">"Dedim sana, gördüm -"</blockquote><blockquote class="calibre10">"Harry, yalvarıyorum, lütfen!" dedi Hermione çaresizce. "Lütfen, fırlayıp Londra'ya gitmeden Sirius'un sahiden evde olup olmadığını kontrol edelim. Eğer orada değilse, yemin ederim seni durdurmaya çalışmam. Gelirim, ne - ne gerekiyorsa yaparım onu kurtarmak için."</blockquote><blockquote class="calibre10">"Sirius ŞU ANDA işkence görüyor!" diye haykırdı Harry. "Harcayacak zamanımız yok."</blockquote><blockquote class="calibre10">"Ama ya bu, Voldemort'un bir numarasıysa, Harry, kontrol etmeliyiz, etmek zorundayız."</blockquote><blockquote class="calibre10">"Nasıl?" diye sordu Harry. "Nasıl kontrol edeceğiz?"</blockquote><blockquote class="calibre10">"Umbridge'in şöminesini kullanıp onunla temas kurabilir miyiz diye bakacağız," dedi Hermione, ama bu fikirden dehşete düşmüş gibiydi. "Umbridge'i yine uzaklaştırmamız gerek, ama gözcü lazım ve işte Ginny ile Luna'dan bu işte yararlanabiliriz."</blockquote><blockquote class="calibre10">Besbelli hâlâ neler olup bittiğini kavramaya çalışıyor olsa da, Ginny hemen, "Tamam, yaparız," dedi.</blockquote><blockquote class="calibre10">Luna da, " '<span class="italic">Sirius</span>' derken, Stubby Boardman'dan mı söz ediyoruz?" dedi.</blockquote><blockquote class="calibre10">Kimse ona cevap vermedi.</blockquote><blockquote class="calibre10">"Peki," dedi Harry Hermione'ye, saldırganca. "Peki, eğer bunu yapmanın çabuk bir yolunu bulursan tamam, yoksa hemen şu anda Esrar Dairesi'ne gidiyorum."</blockquote><blockquote class="calibre10">"Esrar Dairesi mi?" dedi Luna, biraz şaşırmış görünüyordu. "Oraya nasıl gideceksin ki?"</blockquote><blockquote class="calibre10">Harry yine onu duymazdan geldi.</blockquote><blockquote class="calibre10">"Tamam," dedi Hermione, ellerini ovuşturup sıraların arasında bir aşağı bir yukarı yürüyerek. "Tamam... şey... birimiz gidip hemen Umbridge'i bulmalı ve - onu yanlış yöne göndermeli, odasından uzakta tutmalı. Ona diyebilir ki -ne bileyim- Peeves her zamanki gibi korkunç bir şeyler yapıyor -"</blockquote><blockquote class="calibre10">"Ben yaparım," dedi Ron hemen. "Peeves Biçim Değiştirme bölümünün altını üstüne getiriyor, falan derim ona, orası odasından acayip uzak. Aslına bakarsan, yolda Peeves'e rastlarsam onu sahiden yapmaya da ikna edebilirim herhalde."</blockquote><blockquote class="calibre10">Hermione'nin, Biçim Değiştirme bölümünün altının üstüne getirilmesine itiraz etmemesi, durumun ciddiyetinin bir göstergesiydi.</blockquote><blockquote class="calibre10">"Peki," dedi, yürümeye devam ettikçe kaşları da çatıldı. "Şimdi, biz zorla girerken, öğrencileri odadan uzak tutmak zorundayız, yoksa kesin Slytherin'in biri gidip ona haber verir."</blockquote><blockquote class="calibre10">"Luna ve ben koridorun iki ucunda durabiliriz," dedi Ginny hemen, "ve, birisi etrafa Boğma Gazı salmış, deyip insanları oraya gitmemeleri için uyarırız." Hermione, Ginny'nin ayaküstü bu yalanı bulmasına şaşırmış gibiydi; Ginny omuz silkti ve, "Fred'le George ayrılmadan önce bunu yapmayı planlıyorlardı," dedi.</blockquote><blockquote class="calibre10">"Peki," dedi Hermione. "İyi öyleyse, Harry, seninle ben görünmezlik pelerininin altında oluruz, odaya gireriz, sen de Sirius'la konuşursun -"</blockquote><blockquote class="calibre10">"O orada değil, Hermione!"</blockquote><blockquote class="calibre10">"Yani sen - sen kontrol edersin Sirius evde mi değil mi diye, ben de nöbet tutarım; bence orada tek başına olmaman gerek, Lee o Burnuklar'ı içinden geçirerek pencerenin korunmasız bir nokta olduğunu kanıtladı zaten."</blockquote><blockquote class="calibre10">Harry öfkesine ve sabırsızlığına rağmen, Hermione'nin ona Umbridge'in odasına giderken eşlik etme teklifinin bir dayanışma ve sadakat işareti olduğunu fark etti.</blockquote><blockquote class="calibre10">"Ben... tamam, teşekkürler," diye mırıldandı.</blockquote><blockquote class="calibre10">"Oldu, şimdi, bunların hepsini yapsak bile, en fazla beş dakikamız olacağını sanıyorum," dedi Hermione. Harry'nin planı kabul etmesinden rahatlamış gibiydi. "Yani, Filch'le o berbat Teftiş Mangası ortada dolaştığına göre..."</blockquote><blockquote class="calibre10">"Beş dakika yeter," dedi Harry. "Hadi, gidelim -"</blockquote><blockquote class="calibre10">"Şimdi mi?" dedi Hermione, şok geçirmiş görünüyordu.</blockquote><blockquote class="calibre10">"Elbette şimdi!" dedi Harry kızgınlıkla. "Ne yani, akşam yemeğinden sonraya kadar falan bekleyeceğimizi mi sandın? Hermione, Sirius şu anda işkence görüyor!"</blockquote><blockquote class="calibre10">"Ben - ah, tamam," dedi Hermione çaresizlik içinde. "Sen git de görünmezlik pelerinini al, seninle Umbridge'in koridorunun sonunda buluşuruz, oldu mu?"</blockquote><blockquote class="calibre10">Harry cevap vermedi, odadan fırladı ve dışarıdaki başıboş gezinen kalabalık arasından kendine yol açmaya koyuldu. İki kat yukarıda Seamus ve Dean'la karşılaştı; onu neşeyle selamlayıp, Ortak Salon'da alacakaranlıktan şafağa kadar sürecek bir sınav sonu kutlaması planladıklarını söylediler. Harry onları doğru dürüst duymadı bile. Hâlâ karaborsadan kaç kaymakbirasına ihtiyaçları olacağı konusunda tartışırlarken, portre deliğinden içeri tırmandı; onlar daha yanlarından ayrıldığını fark etmeden, görünmezlik pelerinini ve Sirius'un çakısını güvenli bir şekilde çantasına koymuş, tekrar dışarı çıkıyordu.</blockquote><blockquote class="calibre10">"Harry, birkaç Galleon atmak ister misin? Harold Dingle bize biraz Ateşviskisi satabileceğini düşünüyor -"</blockquote><blockquote class="calibre10">Ama Harry çoktan koridorda deli gibi koşmaya başlamıştı; bir iki dakika sonra, Umbridge'in koridorunun sonunda kafa kafaya vermiş olan Ron, Hermione, Ginny ve Luna'ya katılmak için son birkaç basamaktan atlıyordu.</blockquote><blockquote class="calibre10">"Aldım," dedi soluk soluğa. "Gitmeye hazır mıyız?"</blockquote><blockquote class="calibre10">"Tamam," diye fısıldadı Hermione, gürültücü bir altıncı sınıflar grubu yanlarından geçerken. "Pekâlâ, Ron -, sen git, Umbridge'i uzaklaştır... Ginny, Luna, siz de insanları koridordan çıkarmaya çalışın... Harry ve ben pelerini giyip, yol açılana kadar bekleyeceğiz..."</blockquote><blockquote class="calibre10">Ron yürüyerek uzaklaştı, geçidin sonuna geldiğinde parlak kızıl saçları hâlâ görülebiliyordu; bu arada, Ginny'nin aynı derecede renkli başı da, birbirlerini ite kaka yürüyen öğrenciler arasında ters yönde hareket ediyor, onu Luna'nın sarışın başı izliyordu.</blockquote><blockquote class="calibre10">"Gel buraya," diye mırıldandı Hermione. Harry'nin bileğine asıldı ve onu, bir ortaçağ büyücüsünün taştan yapılma çirkin başının bir sütun üzerinde durmuş, kendi kendine mırıldandığı girintiye çekti. "Sen - sen iyi olduğundan emin misin, Harry? Hâlâ çok solgunsun."</blockquote><blockquote class="calibre10">"İyiyim," dedi Harry sadece, görünmezlik pelerinini çantasından çıkardı. Aslında yara izi ağrıyordu, ama çok da ağrımıyordu, bu yüzden de Voldemort'un henüz Sirius'a ölümcül bir darbe indirmediğini düşünüyordu; Voldemort Avery'yi cezalandırırken, yara izi çok daha fazla acırmştı...</blockquote><blockquote class="calibre10">"Al," dedi; görünmezlik pelerinini ikisinin üstüne attı. Önlerindeki büstün ağzında gevelediği anlaşılmaz Latince sözlere aldırmayarak kulak kesildiler.</blockquote><blockquote class="calibre10">"Buraya gelemezsiniz!" diye sesleniyordu Ginny kalabalığa. "Hayır, kusura bakmayın, döner merdivenin etrafından dolaşmak zorundasınız, birisi buralara Boğma Gazı salmış -"</blockquote><blockquote class="calibre10">İnsanların şikâyet ettiğini duyuyorlardı; aksi bir ses, "Gaz falan görmüyorum," dedi.</blockquote><blockquote class="calibre10">"Renksiz de ondan," dedi Ginny, ikna edici kızgınlıkta bir sesle, "ama içinden geçmek istersen hiç durma, biz de senin vücudunu, bize inanmayan bir sonraki budala için kanıt olarak kullanırız."</blockquote><blockquote class="calibre10">Yavaş yavaş kalabalık azaldı. Boğma Gazı haberi yayılmışa benziyordu; insanlar artık bu tarafa gelmiyorlardı. Nihayet çevredeki alan hayli boşaldı ve Hermione usulca, "Sanırım bundan iyisi olamaz, Harry," dedi, "gel, işe koyulalım."</blockquote><blockquote class="calibre10">Pelerinin altında, ilerlediler. Luna, sırtı onlara dönük halde koridorun uzak ucunda duruyordu. Ginny'nin yanından geçerlerken, Hermione, "İyi numaraydı," diye fısıldadı, "... sinyali unutma."</blockquote><blockquote class="calibre10">"Sinyal ne?" diye mırıldandı Harry, Umbridge'in kapısına yaklaşırlarken.</blockquote><blockquote class="calibre10">"Umbridge'in geldiğini görürlerse, koro halinde yüksek sesle 'Kralımızsın Weasley'yi söyleyecekler," diye cevap verdi Hermione; o sırada Harry, Sirius'un çakısının keskin kenarını kapı ile duvar arasındaki aralığa yerleştirmişti. Kilit bir tıkırtıyla açıldı, odaya girdiler.</blockquote><blockquote class="calibre10">Sevimsiz kedi yavruları, tabaklarını ısıtan akşamüstü güneşinde sere serpe uzanmışlardı, ama bunun dışında oda geçen seferki kadar hareketsiz ve boştu. Hermione rahat bir nefes aldı.</blockquote><blockquote class="calibre10">"İkinci Burnuk'tan sonra fazladan güvenlik önlemi almış olabileceğini düşünmüştüm."</blockquote><blockquote class="calibre10">Pelerini çıkardılar; Hermione hemen pencerenin yanına gitti, asasını çıkardı ve dışarıdan görülmeyecek şekilde durup araziyi gözlemeye başladı. Harry şömineye koştu, Uçuç tozu çanağını kapıp ızgaraya bir tutam attı, zümrüt yeşili alevler ortaya çıktı. Hemen diz çöktü, başını dans eden ateşin içine soktu ve bağırdı: "Grimmauld Meydanı, On İki Numara!"</blockquote><blockquote class="calibre10">Başı, az önce lunaparkta hız treninden inmiş gibi dönmeye başladı, ama dizleri odanın soğuk döşemesinde kıpırtısız duruyordu. Girdap gibi dönen küllerden korunmak için gözlerini yumdu, dönme durup da onları açınca, kendini Grimmauld Meydanı'nın uzun, soğuk mutfağına bakarken buldu.</blockquote><blockquote class="calibre10">Kimse yoktu. Bunu bekliyordu ama, ıssız odayı görünce kalbinde patlak veren erimiş korku ve panik dalgasına hazır değildi.</blockquote><blockquote class="calibre10">"Sirius?" diye haykırdı. "Sirius, orada mısın?"</blockquote><blockquote class="calibre10">Sesi odada yankılandı, ama cevap yoktu, ateşin sağından gelen minik bir hışırtı hariç.</blockquote><blockquote class="calibre10">"Kim var orda?" diye seslendi, acaba sadece bir fare mi, diye merak ederek.</blockquote><blockquote class="calibre10">Ev cini Kreacher, görüş alanına girdi. Bir şeyden dolayı pek keyiflenmişe benziyordu, ama kısa süre önce iki eli de fena halde yaralanmış gibiydi, ikisi de iyice sargılıydı.</blockquote><blockquote class="calibre10">Kreacher boş mutfağı, "Ateşte Potter denen çocuğun başı var," diye bilgilendirdi, Harry'ye tuhaf bir şekilde zafer dolu, kaçamak bakışlar atıyordu. "Niye geldi acaba, diye merak ediyor Kreacher."</blockquote><blockquote class="calibre10">"Sirius nerde, Kreacher?" diye sordu Harry.</blockquote><blockquote class="calibre10">Ev cini hırıltıyla kıkırdadı.</blockquote><blockquote class="calibre10">"Efendi dışarı çıktı, Harry Potter."</blockquote><blockquote class="calibre10">"Nereye gitti? Nereye gitti, Kreacher?"</blockquote><blockquote class="calibre10">Kreacher gıdaklar gibi gülmekle yetindi.</blockquote><blockquote class="calibre10">"Seni uyarıyorum!" dedi Harry, bu durumda onun Kreacher'ı cezalandırmak gibi bir olanağı bulunmadığının kesinlikle farkında olduğu halde. "Peki ya Lupin? Deli-Göz? Herhangi biri, herhangi biri orda mı?"</blockquote><blockquote class="calibre10">"Burada Kreacher'dan başka kimse yok!" dedi cin neşeyle ve Harry'ye arkasını dönerek mutfağın sonundaki kapıya doğru ağır ağır yürümeye başladı. "Kreacher hanımıyla küçük bir sohbet etmeyi düşünüyor, evet, ne vakittir fırsat bulamadı, Kreacher'ın efendisi onu hanımından uzak tutuyor -"</blockquote><blockquote class="calibre10">"Sirius nereye gitti?" diye haykırdı Harry, cinin ardından. "Kreacher, Esrar Dairesi'ne mi gitti?"</blockquote><blockquote class="calibre10">Kreacher durdu. Harry, önündeki koltuk bacağı ormanı arasından onun kel kafasının arkasını seçebiliyordu.</blockquote><blockquote class="calibre10">"Efendi nereye gittiğini zavallı Kreacher'a söylemiyor," dedi cin usulca.</blockquote><blockquote class="calibre10">"Ama biliyorsun!" diye haykırdı Harry. "Değil mi? Nerede olduğunu biliyorsun!"</blockquote><blockquote class="calibre10">Bir an sessizlik oldu, sonra da cin daha da yüksek sesle kıkırdadı.</blockquote><blockquote class="calibre10">"Efendi Esrar Dairesi'nden dönmeyecek!" dedi şen şakrak. "Kreacher ve hanımı yine tek başlarına artık!"</blockquote><blockquote class="calibre10">Ve ileri doğru seğirterek, hole açılan kapıda gözden kayboldu.</blockquote><blockquote class="calibre10">"Sen-!"</blockquote><blockquote class="calibre10">Ama daha tek bir lanet ya da hakaret savurmasına fırsat kalmadan, Harry başının tepesinde büyük bir acı duydu; bir sürü kül yuttu ve öksürüp tıkanarak alevlerden geri çekildiğini hissetti, sonunda da korkunç bir şekilde ansızın kendini Profesör Umbridge'in geniş, solgun yüzüne bakar buldu; Umbridge onu saçından yakalayıp ateşin dışına çekmişti ve şimdi de, sanki gırtlağını kesecekmiş gibi, boynunu gidebildiği kadar geriye doğru eğiyordu.</blockquote><blockquote class="calibre10">"Ne sanıyordun?" diye fısıldadı, Harry'nin boynunu daha da arkaya çekip onu tavana bakmaya zorlayarak. "İki Burnuk'tan sonra odama benim bilgim olmadan yine iğrenç, talancı bir yaratığın girmesine izin mi verecektim? Sonuncusu içeri girdikten sonra kapımı boydan boya Sinsi Sezici büyülerle donattırdım, seni aptal çocuk. Alın şu asayı," diye havlarcasına emretti Harry'nin görmediği birine; Harry bir elin cüppesinin göğüs cebine uzandığını ve asasını aldığım hissetti. "Kızınkini de."</blockquote><blockquote class="calibre10">Harry kapı dibinde bir itişip kakışma sesi duydu ve Hermione'nin asasının da o anda zorla alındığını anladı.</blockquote><blockquote class="calibre10">"Neden odamda olduğunu bilmek istiyorum," dedi Umbridge, saçını kavramış olan yumruğunu öyle bir salladı ki Harry sendeledi.</blockquote><blockquote class="calibre10">"Ben - Ateşoku'mu almaya çalışıyordum!" dedi Harry çatlak bir sesle.</blockquote><blockquote class="calibre10">"Yalancı." Umbridge yeniden Harry'nin başını salladı. "Ateşoku'nun zindanda sıkı koruma altında olduğunu gayet iyi biliyorsun, Potter. Başın benim şöminemdeydi. Kiminle haberleşiyordun?"</blockquote><blockquote class="calibre10">"Kimseyle -" dedi Harry, ondan uzaklaşmaya çalışarak. Epeyce saç telinin kafa derisiyle vedalaştığını hissetti.</blockquote><blockquote class="calibre10">"Yalancı!" diye haykırdı Umbridge. Onu kendisinden uzağa fırlattı, Harry masaya çarptı. Şimdi Hermione'nin, Millicent Bulstrode tarafından duvara yapıştırıldığını görebiliyordu. Malfoy pencere pervazına yaslanmıştı, Harry'nin asasını tek elle havaya atıp tutarken yılışık yılışık sırıtıyordu.</blockquote><blockquote class="calibre10">Dışarıda bir patırtı duyuldu ve birkaç tane iriyarı Slytherin içeri girdi; Ron, Ginny, Luna ve -Harry şaşıp kaldı- Neville'i sımsıkı tutuyorlardı; Crabbe'nin boynundan sıkıca yakaladığı Neville, boğulup ölme tehlikesinin eşiğinde görünüyordu. Dördünün de ağzı bağlanmıştı.</blockquote><blockquote class="calibre10">"Hepsini yakaladık," dedi Warrington, Ron'u kabaca odanın içine doğru iterek. "O," şişman parmağıyla Neville'i dürttü, "bunu almamı önlemeye çalıştı," parmağıyla, onu tutan iriyarı bir Slytherin kızının incik kemiğini tekmelemeye çalışan Ginny'yi gösterdi, "ben de onu da getirdim."</blockquote><blockquote class="calibre10">"İyi, iyi," dedi Umbridge, Ginny'nin mücadele etmesini izleyerek. "Bak sen, Hogwarts çok geçmeden Weasley'lerden arınmış bir bölge olacağa benziyor, değil mi?"</blockquote><blockquote class="calibre10">Malfoy dalkavukça bir kahkaha attı. Umbridge, halinden memnun, ağzı kulaklarına vararak gülümsedi ve kreton kaplı koltuğuna yerleşerek, bir çiçek tarhındaki kurbağa misali, esirlerine gözlerini kırpıştırarak baktı.</blockquote><blockquote class="calibre10">"Ee, Potter," dedi. "Odamın çevresine gözcüler yerleştiriyorsun ve bu soytarıyı," başıyla Ron'u işaret etti -Malfoy daha da bağıra bağıra güldü- "Biçim Değiştirme bölümünde hortlağın ortalığı altüst ettiğini söylemek için bana yolluyorsun, oysa ben onun bütün okul teleskoplarının merceklerine mürekkep bulaştırmakla meşgul olduğunu çok iyi biliyordum - Mr. Filch az önce haber vermişti.</blockquote><blockquote class="calibre10">"Demek ki, birisiyle konuşmak senin için çok önemliydi. Albus Dumbledore muydu acaba? Yoksa o melez mi, Hagrid yani? Minerva McGonagall olduğundan kuşkuluyum, kimseyle konuşamayacak kadar hasta olduğunu duydum."</blockquote><blockquote class="calibre10">Malfoy ve Teftiş Mangası'nın diğer üyelerinden birkaçı buna da güldüler. Harry öfke ve nefretle öylesine dolmuştu ki, titriyordu.</blockquote><blockquote class="calibre10">"Benim kiminle konuştuğum seni ilgilendirmez," dedi, hırlarcasına.</blockquote><blockquote class="calibre10">Umbridge'in gevşek yüzü sertleşir gibi oldu.</blockquote><blockquote class="calibre10">"Pekâlâ," dedi, en tehlikeli ve sahte tatlı sesiyle. "Pekâlâ, Mr. Potter... size özgürce söyleme şansı teklif ettim. Reddettiniz. Artık sizi zorlamaktan başka seçeneğim yok. Draco - git, Profesör Snape'i getir."</blockquote><blockquote class="calibre10">Malfoy, Harry'nin asasını cüppesinin içine tıktı ve yine yılışık yılışık sırıtarak odadan çıktı, ama Harry bunu fark etmedi bile. Az önce bir şeyin farkına varmıştı; bunu unutacak kadar aptal olduğuna inanamıyordu. Yoldaşlık'ın bütün üyelerinin, Sirius'u kurtarmada ona yardımcı olabilecek herkesin gittiğini düşünmüştü -ama hata etmişti. Hogwarts'ta hâlâ bir Zümrüdüanka Yoldaşlığı üyesi vardı- Snape.</blockquote><blockquote class="calibre10">Slytherin'lerin Ron'u ve diğerlerini kontrol altında tutma çabalarından kaynaklanan kıpırdanma ve itişip kakışma dışında, odada sessizlik hâkimdi. Koltukaltından kapan Warrington'a karşı mücadele eden Ron'un dudağından akan kan, Umbridge'in halısına damlıyordu; Ginny hâlâ, onu kollarının üstünden sıkıca kavramış olan altıncı sınıftan kızın ayaklarını çiğnemeye çalışıyordu; Crabbe'nin kollarını çekiştirip duran Neville'in yüzü gitgide daha da morlaşıyordu; ve Hermione boşu boşuna Millicent Bulstrode'u üstünden atmaya çabalıyordu. Luna ise onu esir alanın yanında gevşekçe durmuş, sanki olup bitenlerden sıkılmış gibi dalgın dalgın pencereden dışarı bakıyordu.</blockquote><blockquote class="calibre10">Harry yeniden, onu dikkatle gözleyen Umbridge'e baktı. Dışarıdaki koridordan ayak sesleri duyulunca yüzünü kasıtlı olarak donuk ve ifadesiz tuttu, sonra Draco Malfoy içeri girip, ardından gelen Snape'e kapıyı açık tuttu.</blockquote><blockquote class="calibre10">"Beni mi görmek istediniz, müdire hanım?" dedi Snape, çiftler halinde mücadele eden öğrencilere tam bir kayıtsızlık ifadesiyle bakarak.</blockquote><blockquote class="calibre10">"Ah, Profesör Snape," dedi Umbridge, ağzı kulaklarında gülüp yeniden ayağa kalkarak. "Evet, bir şişe daha Veritaserum rica ediyorum, mümkün olduğunca çabuk, lütfen."</blockquote><blockquote class="calibre10">Snape, siyah saçlarının oluşturduğu yağlı perdenin arasından soğukkanlılıkla onu süzerek, "Son şişemi Potter'ı sorguya çekmek için almıştınız," dedi. "Hepsini kullanmadınız, değil mi? Üç damlanın yeteceğini söylemiştim size."</blockquote><blockquote class="calibre10">Umbridge kıpkırmızı oldu.</blockquote><blockquote class="calibre10">"Biraz daha yapabilirsiniz, değil mi?" dedi, kızdığı zaman hep olduğu gibi tatlı bir küçük kız sesiyle.</blockquote><blockquote class="calibre10">"Elbette," dedi Snape, dudağını bükerek. "Olgunlaşması için tam bir ay çevrimine ihtiyaç var, demek ki bir ay kadar sonra sizin için hazırlamış olurum."</blockquote><blockquote class="calibre10">"Bir ay mı?" diye viyakladı Umbridge, kurbağa gibi kabararak. "Bir ay, ha? Ama bana bu akşam lazım, Snape! Az önce Potter'ın meçhul kişi ya da kişilerle haberleşmek için benim şöminemi kullandığını fark ettim!"</blockquote><blockquote class="calibre10">"Sahi mi?" dedi Snape, Harry'ye dönüp bakarken hafif de olsa ilk ilgi belirtisini göstererek. "Eh, bu beni şaşırtmaz. Potter hiçbir zaman okul kurallarına uyma eğilimi göstermemiştir."</blockquote><blockquote class="calibre10">Soğuk, kara gözleri burgu gibi Harry'nin gözlerini deliyordu; Harry onun bakışlarına gözünü kırpmadan karşılık verdi, rüyasında gördükleri üzerinde yoğunlaşıyor, iradesiyle Snape'e zihnini okutmak, anlamasını sağlamak istiyordu...</blockquote><blockquote class="calibre10">"Onu sorguya çekmek istiyorum!" diye öfkeyle bağırdı Umbridge; ve Snape bakışlarını Harry'den ayırarak onun hiddetle seğiren yüzüne çevirdi. "Onu hakikati söylemeye zorlayacak bir iksir vermeni istiyorum bana!"</blockquote><blockquote class="calibre10">"Size söyledim," dedi Snape sakin sakin, "bende başka Veritaserum stoğu yok. Eğer Potter'ı zehirlemek istemiyorsanız -ve sizi temin ederim ki, öyle bir şey istiyorsanız çok iyi anlarım- size yardımcı olamam. Mesele şu ki, zehirlerin çoğu kurbana hakikati söyleyecek vakit bırakmayacak kadar çabuk etki gösterir."</blockquote><blockquote class="calibre10">Snape tekrar Harry'ye baktı; Harry gözlerini ona dikmiş, sözsüz iletişim kurmak için deli gibi çabalıyordu.</blockquote><blockquote class="calibre10">Voldemort Sirius'u ele geçirdi, Esrar Dairesinde, diye düşündü çaresizce, Voldemort Sirius'u -</blockquote><blockquote class="calibre10">"Deneme süresine çekildin!" diye feryat etti Profesör Umbridge; Snape ona baktı, kaşları biraz kalkmıştı. "Kasten yardımcı olmuyorsun! Daha iyisini beklerdim, Lucius Malfoy senden hep övgüyle söz ederdi! Şimdi çık odamdan!"</blockquote><blockquote class="calibre10">Snape eğilip ona alaycı bir selam verdi ve gitmek üzere döndü. Harry, Yoldaşlık'ı neler olduğundan haberdar etme yolundaki son şansının da kapıdan çıkmak üzere olduğunu biliyordu.</blockquote><blockquote class="calibre10">"Patiayak elinde!" diye haykırdı. "Patiayak elinde, o şeyin saklandığı yerde!"</blockquote><blockquote class="calibre10">Snape, eli Umbridge'in kapı kolunda, kalakalmıştı.</blockquote><blockquote class="calibre10">"Patiayak mı?" diye çığlık attı Profesör Umbridge, gözleri hevesle Harry ile Snape arasında gidip geliyordu. "Patiayak da ne? Neyin saklandığı yerde? Ne demek istiyor, Snape?"</blockquote><blockquote class="calibre10">Snape dönüp Harry'ye baktı. Yüzünden hiçbir şey okunmuyordu. Harry onun anlayıp anlamadığını çözemedi, ama Umbridge'in önünde daha açık konuşmaya da cesaret edemedi.</blockquote><blockquote class="calibre10">"Hiçbir fikrim yok," dedi Snape soğuk soğuk. "Potter, bağıra bağıra saçmalamanı istesem, sana bir Geveleme Gazozu verirdim. Crabbe, sen de kolunu biraz gevşet. Longbottom havasızlıktan boğulursa, bir sürü resmi evrak işi çıkar ve korkarım ki, bir iş için başvuracak olursan eğer, bundan referansında söz etmek zorunda kalırım."</blockquote><blockquote class="calibre10">Kapıyı arkasından çarpıp kapatarak Harry'yi eskisinden de beter bir telaş içinde bıraktı: Snape son umuduydu. Umbridge'e baktı, o da aynı şeyleri hissediyor gibiydi; göğsü öfke ve hayal kırıklığıyla kalkıp iniyordu.</blockquote><blockquote class="calibre10">"Pekâlâ," dedi Umbridge ve asasını çıkardı. "Pekâlâ... seçeneğim kalmadı... bu artık okul disiplini meselesini de aştı... bu, Bakanlık güvenliği meselesi... evet... öyle..."</blockquote><blockquote class="calibre10">Kendi kendini bir şeye ikna etmeye çalışıyor gibiydi. Ağırlığını tedirginlikle bir o ayağına bir bu ayağına veriyordu, gözlerini Harry'ye dikmiş, asasını boş avcuna vurup derin derin soluk alıyordu. Onu gözlerken Harry kendini, asasız halde müthiş güçsüz hissetti.</blockquote><blockquote class="calibre10">"Beni zorluyorsun, Potter... istemiyorum," dedi Umbridge, hâlâ aynı noktada huzursuzca kıpırdanarak, "ama bazen koşullar kullanımı mazur gösterir... Bakan'ın başka seçeneğim olmadığını anlayacağından eminim..."</blockquote><blockquote class="calibre10">Malfoy, yüzünde aç bir ifadeyle izliyordu onu.</blockquote><blockquote class="calibre10">"Cruciatus laneti dilini çözer senin," dedi Umbridge usulca.</blockquote><blockquote class="calibre10">"Hayır!" diye haykırdı Hermione. "Profesör Umbridge - bu, yasalara aykırı."</blockquote><blockquote class="calibre10">Ama Umbridge aldırmadı bile. Şimdi yüzünde, Harry'nin daha önce hiç görmediği, pis, istekli, heyecanlı bir ifade vardı. Asasını kaldırdı.</blockquote><blockquote class="calibre10">"Bakan yasalara karşı gelmenizi istemez, Profesör Umbridge!" diye bağırdı Hermione.</blockquote><blockquote class="calibre10">"Bilmediği şeyden Cornelius'a zarar gelmez," dedi Umbridge. Biraz soluksuz kalmış bir halde, asasını sırayla Harry'nin vücudunun çeşitli noktalarına tutuyor, belli ki en çok, neresinin acıyacağına karar vermeye çalışıyordu. "Geçen yaz Ruh Emiciler'i Potter'ın peşine saldığımı da asla öğrenmedi, ama yine de onu okuldan atma şansını memnuniyetle karşıladı."</blockquote><blockquote class="calibre10">"Sen miydin o?" dedi Harry soluğunu tutarak. "Ruh Emiciler'i üstüme sen mi saldın?"</blockquote><blockquote class="calibre10">"Birinin harekete geçmesi gerekiyordu," dedi Umbridge nefes nefese, asasını da tam Harry'nin alnına odakladı. "Hepsi meleyip duruyor, seni bir şekilde susturmaktan söz ediyordu -seni gözden düşürmekten- ama bu konuda fiilen bir şeyler yapan ben oldum... ancak, sen bundan ustalıkla sıyrıldın, değil mi, Potter? Ama bugün yapamayacaksın, şimdi yapamayacaksın -" Ve derin bir nefes alarak haykırdı: "Cruc–"</blockquote><blockquote class="calibre10">"HAYIR!" diye feryat etti Hermione çatlak bir sesle, Millicent Bulstrode'un arkasından. "Hayır - Harry - ona söylemek zorundayız!"</blockquote><blockquote class="calibre10">"Hayatta olmaz!" diye haykırdı Harry, Hermione'nin görebildiği kadarına gözlerini dikip bakarak.</blockquote><blockquote class="calibre10">"Yapmak zorundayız, Harry, nasılsa zorla ağzından alacak, ne... ne anlamı var ki?"</blockquote><blockquote class="calibre10">Ve Hermione aciz bir şekilde, Millicent Bulstrode'un cüppesinin sırtına kapanıp ağlamaya başladı. Millicent onu duvara sıkıştırmayı hemen bıraktı ve yüzünde bir tiksinti ifadesiyle, önünden çekildi.</blockquote><blockquote class="calibre10">"Bak, bak, bak!" dedi Umbridge, zafer kazanmış gibi bir hali vardı. "Sırf-Soru Küçükhanım bize bazı cevaplar verecek! Anlat bakalım, kızım, anlat!"</blockquote><blockquote class="calibre10">"Ör - may - ni - 'ayır!" diye bağırdı Ron, ağzında tıkaçla.</blockquote><blockquote class="calibre10">Ginny Hermione'ye, sanki onu daha önce hiç görmemiş gibi bakıyordu. Hâlâ zorlukla nefes alan Neville de ona bakıyordu. Ama Harry az önce bir şey fark etmişti. Hermione ellerini yüzüne kapatmış, umarsızca hıçkırdığı halde, ortalıkta yaş maş yoktu.</blockquote><blockquote class="calibre10">"Çok - çok özür dilerim hepinizden," dedi Hermione. "Ama - dayanamıyorum -"</blockquote><blockquote class="calibre10">"Tamam, tamam, kızım!" dedi Umbridge, Hermione'yi omuzlarından yakalayıp kimsenin oturmadığı kreton koltuğa itti ve üzerine eğildi. "Peki öyleyse.. Potter az önce kiminle haberleşiyordu?"</blockquote><blockquote class="calibre10">"Şey," diye yutkundu Hermione, onun ellerine doğru, "şey, Profesör Dumbledore'la konuşmaya çalışıyordu."</blockquote><blockquote class="calibre10">Ron dondu kaldı, gözleri faltaşı gibi açıldı; Ginny, onu esir almış Slytherin'in ayak parmakları üzerinde tepinmekten vazgeçti; hatta Luna bile hafiften şaşırmış göründü. Neyse ki, Umbridge ile yaltakçılarının dikkati, bu kuşku verici işaretleri görmelerini engelleyecek şekilde tamamen Hermione'nin üzerinde odaklanmıştı.</blockquote><blockquote class="calibre10">"Dumbledore mu?" dedi Umbridge hevesle. "Öyleyse, Dumbledore'un nerede olduğunu biliyorsunuz, ha?"</blockquote><blockquote class="calibre10">"Şey... hayır!" diye hıçkırdı Hermione. "Diagon Yolu'ndaki Çatlak Kazan'ı denedik, Üç Süpürge'yi denedik, hatta Domuz Kafası'nı bile -"</blockquote><blockquote class="calibre10">"Budala kız - bütün Bakanlık onu ararken Dumbledore bir birahanede oturmaz!" diye haykırdı Umbridge, yüzünün sarkan çizgilerinin hepsine tek tek hayal kırıklığı çökmüştü.</blockquote><blockquote class="calibre10">"Ama - ama ona önemli bir şey söylememiz lazımdı!" diye feryat etti Hermione, ellerini yüzüne daha da bastırarak; Harry bunun ıstıraptan değil, hâlâ gözlerinden yaş akmadığını gizlemek için olduğunu biliyordu.</blockquote><blockquote class="calibre10">"Evet?" dedi Umbridge, heyecanı birden yeniden kabararak. "Ona ne söylemek istemiştiniz?"</blockquote><blockquote class="calibre10">"Biz... biz ona ha-hazır olduğunu söylemek istedik!" dedi Hermione, hıçkırıktan boğularak.</blockquote><blockquote class="calibre10">"Neyin hazır olduğunu?" diye sordu Umbridge, Hermione'nin omuzlarını yeniden yakalayıp onu hafifçe sarstı. "Neyin hazır olduğunu, kızım?"</blockquote><blockquote class="calibre10">"Silah... silahın," dedi Hermione.</blockquote><blockquote class="calibre10">"Silah mı? Silah mı?" dedi Umbridge, gözleri heyecandan yerinden fırlayacak gibi oldu. "Bir direniş yöntemi mi geliştiriyordunuz? Bakanlık'a karşı kullanabileceğiniz bir silah mı? Profesör Dumbledore'un emriyle elbette, ha?"</blockquote><blockquote class="calibre10">"E-e-evet," dedi Hermione, soluğunu içine çekerek, "ama daha bitmeden gitmek zorunda kaldı ve şi-şi-şimdi biz silahı onun için tamamladık, ama o-o-onu bulamıyoruz ki söy-söy-söyleyelim!"</blockquote><blockquote class="calibre10">"Ne tür bir silahmış bu?" dedi Umbridge haşin bir sesle, güdük elleri hâlâ Hermione'nin omuzlarını sıkı sıkı tutuyordu.</blockquote><blockquote class="calibre10">"Biz as-as-aslında anlamıyoruz," dedi Hermione, yüksek sesle burnunu çekerek. "Biz sa-sa-sadece Pro-Pro-Pro-fesör Dumbledore bize ne yap-yap-yapmamız gerektiğini söylediyse onu yaptık, o kadar."</blockquote><blockquote class="calibre10">Umbridge doğruldu, kabına sığamıyor gibiydi.</blockquote><blockquote class="calibre10">"Beni silaha götürün," dedi.</blockquote><blockquote class="calibre10">"Ama... onlara göstermem," dedi Hermione tiz bir sesle, parmaklarının arasından Slytherin'lere bakarak.</blockquote><blockquote class="calibre10">"Koşul koyacak durumda değilsin," dedi Profesör Umbridge hırçın hırçın.</blockquote><blockquote class="calibre10">"Peki," dedi Hermione, şimdi yine ellerini yüzüne kapamış hıçkırıyordu. "İyi... bırakın görsünler, umarım sizin üzerinizde kullanırlar! Aslında, keşke bir sürü, bir sürü insan çağırsanız, gelip görsünler diye! Hak - hak ettiğinizi bulurdunuz - ay, ne hoşuma giderdi eğer bü-bütün okul nerede olduğunu bilseydi, nasıl kul-kullanılacağını bilseydi ve eğer birinden birini kızdırırsanız sizin ic-icabınıza baksaydı!"</blockquote><blockquote class="calibre10">Bu kelimelerin Umbridge üzerinde güçlü bir etkisi oldu: Hızla ve kuşkuyla kendi Teftiş Mangası'na baktı, pörtlek gözleri bir an, yüzünde beliren hevesli ve açgözlü ifadeyi saklamakta yavaş kalan Malfoy üzerinde durdu.</blockquote><blockquote class="calibre10">Umbridge bir an daha Hermione'yi süzdü, sonra belli ki anaç olduğunu sandığı bir sesle konuştu.</blockquote><blockquote class="calibre10">"Peki, canım, öyleyse sadece senle ben gidelim... bir de Potter'ı alalım, olur mu? Kalk bakalım ayağa şimdi."</blockquote><blockquote class="calibre10">"Profesör," dedi Malfoy hevesle, "Profesör Umbridge, bence Manga'nın bir kısmı sizinle gelsin ki korumak -"</blockquote><blockquote class="calibre10">"Ben son derece ehil bir Bakanlık görevlisiyim, Malfoy, tek başıma iki tane asasız yeniyetmeyle başa çıkamayacağımı mı sanıyorsun?" diye sordu Umbridge sertçe. "Zaten bu silah da okullu çocukların görmesi gereken bir şeye benzemiyor pek. Ben dönene kadar burada kalacaksınız ve bunların hiçbirinin -" eliyle Ron, Ginny, Neville ve Luna'yı işaret etti "- kaçmamasını garantiye alacaksınız."</blockquote><blockquote class="calibre10">"Peki," dedi Malfoy, somurtkan ve umduğunu bulamamış bir hali vardı.</blockquote><blockquote class="calibre10">"Ve siz ikiniz de önden gidip bana yolu gösterebilirsiniz," dedi Umbridge, asasıyla Harry ve Hermione'yi işaret etti. "Düşün bakalım önüme."</blockquote><div class="mbppagebreak" id="calibre_pb_67"></div>
</body></html>
