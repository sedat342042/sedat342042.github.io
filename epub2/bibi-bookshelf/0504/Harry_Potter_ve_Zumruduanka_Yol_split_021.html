<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Zümrüdüanka Yoldaşlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1"><span class="calibre2">
</span></p><blockquote class="calibre16">Harry ve Ron duyuruyu, endişeli görünen bir grup ikinci sınıf öğrencisinin başlarının üzerinden okudular.</blockquote><blockquote class="calibre10">"Yani Tükürenbilye Kulübü'nü kapatacaklar mı?" diye sordu bir tanesi arkadaşına.</blockquote><blockquote class="calibre10">"Sanırım Tükürenbilye konusunda bir sorun yaşamazsınız," dedi Ron sıkıntıyla, ikinci sınıf öğrencisinin ödünü kopararak. İkinci sınıflar aceleyle uzaklaşırken, "Ama bizim o kadar şanslı olacağımızı sanmıyorum, ne dersin?" diye sordu Harry'ye.</blockquote><blockquote class="calibre10">Harry duyuruyu bir kez daha baştan sona okudu. Cumartesiden beri içini kaplayan mutluluk yok olmuştu, içi öfkeyle doluydu şimdi.</blockquote><blockquote class="calibre10">"Bu bir tesadüf değil," dedi, yumruklarını sıkarak. "Biliyor."</blockquote><blockquote class="calibre10">"Biliyor olamaz," dedi Ron hemen.</blockquote><blockquote class="calibre10">"O birahanede dinleyenler vardı. Hem itiraf edelim, gelenlerden kaçına güvenebileceğimizi bilmiyoruz... içlerinden herhangi biri koşup Umbridge'e söylemiş olabilir..."</blockquote><blockquote class="calibre10">Bir de kendisine inandıklarını sanmıştı, hatta kendisine hayran olduklarını sanmıştı...</blockquote><blockquote class="calibre10">"Zacharias Smith!" dedi Ron hemen, avcunu yumruklayarak. "Ya da - şu Michael Gorner'ın da şüpheli bir hali vardı bence -"</blockquote><blockquote class="calibre10">"Acaba Hermione bunu gördü mü?" dedi Harry, başını çevirip kızlar yatakhanesine doğru bakarak.</blockquote><blockquote class="calibre10">"Hadi gidip söyleyelim," dedi Ron. Yatakhaneye doğru fırladı, kapıyı çekip açtı ve döne döne yükselen merdivenden çıkmaya başladı.</blockquote><blockquote class="calibre10">Altıncı basamağa gelmişti ki, korna benzeri, gürültülü, yüksek perdeden bir ses ortalığı inletti ve basamaklar iç içe geçip döner kaydırak gibi uzun, pürüzsüz, eğimli bir taş haline geldi. Ron ellerini yel değirmeni misali çılgınca sallayarak koşmaya devam etmeye çalıştı bir an için, ama sonra sırtüstü devrilip, yeni oluşmuş kaydıraktan aşağı, Harry'nin ayaklarının dibine kadar kaydı.</blockquote><blockquote class="calibre10">"Şey - sanırım kızlar yatakhanesine girmemize izin verilmiyor," dedi Harry, Ron'un kalkmasına yardım edip gülmemeye çalışarak.</blockquote><blockquote class="calibre10">Dördüncü sınıf öğrencisi iki kız taş kaydıraktan neşeyle kayarak indiler.</blockquote><blockquote class="calibre10">"Ooo, kimmiş bakalım yukarı çıkmaya çalışan?" diye mutlu mutlu kıkırdadılar, ayağa fırlayıp Harry ile Ron'a ilgiyle bakarak.</blockquote><blockquote class="calibre10">"Ben," dedi Ron, hâlâ saçı başı darmadağın halde. "Böyle bir şey olacağını bilmiyordum. Haksızlık bu!" diye ekledi Harry'ye bakarak. Kızlar hâlâ deli gibi kıkırdayarak portre deliğine doğru uzaklaşıyorlardı. "Hermione bizim yatakhanemize girebiliyor, nasıl oluyor da bize izin verilmiyor -?"</blockquote><blockquote class="calibre10">"Eh, eski moda bir kural bu," dedi Hermione. Kayarak önlerindeki halıya inmiş, ayağa kalkıyordu. "Ama '<span class="italic">Hogwarts: Bir Tarih</span>'te denildiğine göre, kurucular erkekleri kızlar kadar güvenilir bulmuyormuş. Neyse, niye buraya girmeye çalışıyordunuz?"</blockquote><blockquote class="calibre10">"Sana geliyorduk - bak!" dedi Ron, onu tutup ilan tahtasına götürerek.</blockquote><blockquote class="calibre10">Hermione'nin gözleri hızla ilan tahtasının üzerinde gezindi. Yüzünü soğuk bir ifade bürüdü.</blockquote><blockquote class="calibre10">"Biri gidip ona yumurtlamış olmalı!" dedi Ron öfkeyle.</blockquote><blockquote class="calibre10">"Yapmış olamazlar," dedi Hermione alçak sesle.</blockquote><blockquote class="calibre10">"Ne kadar safsın," dedi Ron, "sırf sen dürüst ve güvenilirsin diye, sanma ki -"</blockquote><blockquote class="calibre10">"Hayır, yapmış olamazlar, çünkü hepimizin imzaladığı o parşömen parçasına bir uğursuzluk koydum," dedi Hermione haşin bir sesle. "İnan bana, biri gidip Umbridge'e söylediyse kim olduğunu hemen öğreniriz, dahası bunu yapan çok pişman olur."</blockquote><blockquote class="calibre10">"Ne gelecek ki başına?" dedi Ron hevesle.</blockquote><blockquote class="calibre10">"Eh, şöyle diyelim," dedi Hermione, "Eloise Midgeon'ın sivilceleri bunun yanında şirin minik çiller gibi kalır. Hadi, kahvaltıya inelim, bakalım diğerleri ne düşünüyor... acaba bütün binalara asmışlar mıdır bunu?"</blockquote><blockquote class="calibre10">Büyük Salon'a girdiklerinde, Umbridge'in duyurusunun sadece Gryffindor Kulesi'ne asılmadığını hemen anladılar. Konuşmalarda tuhaf bir yoğunluk vardı ve salon normalde olduğundan daha hareketliydi, insanlar masalarının etrafında geziniyor, okudukları şeyi tartışıyorlardı. Harry, Ron ve Hermione yerlerine yeni oturmuştu ki, Neville, Dean, Fred, George ve Ginny başlarına üşüştüler.</blockquote><blockquote class="calibre10">"Gördünüz mü?"</blockquote><blockquote class="calibre10">"Sizce biliyor mu?"</blockquote><blockquote class="calibre10">"Ne yapacağız?"</blockquote><blockquote class="calibre10">Hepsi Harry'ye bakıyordu. Harry yakında öğretmen bulunmadığından emin olmak için etrafına baktı.</blockquote><blockquote class="calibre10">"Tabii ki yine de yapacağız," dedi alçak sesle.</blockquote><blockquote class="calibre10">"Böyle diyeceğini biliyordum," dedi George, gülümseyip Harry'nin kolunu yumruklayarak.</blockquote><blockquote class="calibre10">"Sınıf başkanları da mı?" dedi Fred, Ron'la Hermione'ye soran gözlerle bakarak.</blockquote><blockquote class="calibre10">"Tabii," dedi Hermione sakin sakin.</blockquote><blockquote class="calibre10">"Ernie ve Hannah Abbott geliyor," dedi Ron, omzunun üstünden bakarak. "Şu Ravenclaw herifleri ve Smith de... hiçbiri pek sivilceli görünmüyor."</blockquote><blockquote class="calibre10">Hermione telaşa kapılmıştı.</blockquote><blockquote class="calibre10">"Sivilceyi boşver şimdi, salakların buraya gelmemesi lazım, çok şüphe uyandırır," dedi. Ses çıkarmadan, "Oturun!" diye ağzını oynattı Ernie ve Hannah'a. Hufflepuff masasına dönmeleri için telaşla el kol işaretleri yaptı. "Sonra! Sizinle -sonra- konuşuruz!"</blockquote><blockquote class="calibre10">"Ben gidip Michael'a söyleyeyim," dedi Ginny sabırsızca, dönüp masadan kalkarak, "aptal, öf yani..."</blockquote><blockquote class="calibre10">Aceleyle Ravenclaw masasına doğru yürümeye başladı; Harry onun arkasından baktı. Cho biraz ötede oturmuş, Domuz Kafası'na getirdiği kıvırcık saçlı arkadaşıyla konuşuyordu. Acaba Umbridge'in duyurusundan korkup bir daha onlarla buluşmaya gelmeyecek miydi?</blockquote><blockquote class="calibre10">Ama uyarının etki alanının ne kadar büyük olduğunu, ancak Sihir Tarihi'ne girmek için Büyük Salon'dan çıkarlarken anladılar.</blockquote><blockquote class="calibre10">"Harry! Ron!"</blockquote><blockquote class="calibre10">Seslenen Angelina'ydı, yüzünde hepten umutsuz bir ifadeyle telaş içinde onlara doğru geliyordu.</blockquote><blockquote class="calibre10">"Sorun yok," dedi Harry usulca, Angelina onu duyacak kadar yakına geldiğinde. "Biz yine -"</blockquote><blockquote class="calibre10">"Buna Quidditch'in de dahil olduğunun farkındasın, değil mi?" dedi Angelina onun sözünü keserek. "Gryffindor takımını yeniden kurmak için gidip ondan izin istememiz gerekecek!"</blockquote><blockquote class="calibre10">"Ne?" dedi Harry.</blockquote><blockquote class="calibre10">"Hadi canım," dedi Ron, dehşete düşmüş halde.</blockquote><blockquote class="calibre10">"Uyarıyı okudunuz, takımları da dahil etmiş! Dinle, Harry... bunu son kez söylüyorum... lütfen ama lütfen Umbridge'in önünde sinirlerine hâkim ol, yoksa bir daha oynamamıza izin vermeyebilir!"</blockquote><blockquote class="calibre10">"Tamam, tamam," dedi Harry, çünkü Angelina ağlayacak gibi görünüyordu. "Merak etme, hâkim olurum..."</blockquote><blockquote class="calibre10">Binns'in dersine giderlerken, "Eminim Umbridge Sihir Tarihi'ndedir," dedi Ron keyifsizce. "Daha Binns'i teftiş etmedi... her iddiasına varım ki oradadır..."</blockquote><blockquote class="calibre10">Ama yanılmıştı; içeri girdiklerinde sınıftaki tek öğretmen Profesör Binns'ti. Her zamanki gibi sandalyesinin bir iki santim üzerinde havada duruyor, dev savaşlarına kaldığı yerden o tekdüze sesiyle devam etmeye hazırlanıyordu. Harry bugün onun anlattıklarını takip etmeye çalışmadı bile; Hermione'nin ardı arkası kesilmeyen kızgın bakışlarına ve dirseklemelerine aldırmadan, parşömeninin üzerine dalgın dalgın bir şeyler karaladı. Derken böğrüne acı verici bir darbe yedi ve öfkeyle başını kaldırdı.</blockquote><blockquote class="calibre10">"Ne var?"</blockquote><blockquote class="calibre10">Hermione pencereyi işaret etti. Harry dönüp baktı. Hedwig dar pencere pervazına tünemiş, kalın camın arkasından ona bakıyordu, bacağına bir mektup bağlıydı. Harry bu duruma bir anlam veremedi; az önce kahvaltı etmişlerdi, ne demeye mektubu hep yaptığı gibi kahvaltı sırasında getirmemişti ki? Sınıf arkadaşlarından çoğu da birbirlerine Hedwig'i işaret ediyordu.</blockquote><blockquote class="calibre10">Lavender'ın içini çekerek Parvati'ye, "Ay, o baykuşa her zaman bayılmışımdır, o kadar güzel ki," dediğini duydu Harry.</blockquote><blockquote class="calibre10">Dönüp Profesör Binns'e baktı. Gözleri notlarında, okumaya devam ediyordu; sınıfın dikkatinin her zamankinden de dağınık olduğunun farkında değildi. Harry sandalyesinden sessizce kalktı, eğildi ve çabuk çabuk pencerenin yanına gitti, kilidi tutup usulca açtı.</blockquote><blockquote class="calibre10">Hedwig'in mektubu alsın diye bacağını uzatmasını, işi bitince de Baykuşhane'ye doğru uçmasını bekliyordu, ama pencere aralanır aralanmaz acı acı öterek içeri zıpladı. Harry endişeyle Profesör Binns'e göz atıp pencereyi kapadı, yine eğildi ve omzunda Hedwig'le çabucak yerine döndü. Oturunca Hedwig'i kucağına aldı ve bacağına bağlı mektubu çözmeye hamle etti.</blockquote><blockquote class="calibre10">Hedwig'in tüylerinin garip bir şekilde kabarmış olduğunu ancak o zaman fark etti; tüylerin bazıları yanlış tarafa bakıyor, ayrıca bir kanadı da tuhaf bir açıda duruyordu.</blockquote><blockquote class="calibre10">"Yaralanmış!" diye fısıldadı Harry, baykuşunun üstüne iyice eğilerek. Hermione ve Ron da eğildiler, hatta Hermione tüy kalemini bile bıraktı. "Bakın - kanadına bir şey olmuş -"</blockquote><blockquote class="calibre10">Hedwig titriyordu; Harry kanada dokunmaya çalışınca hafifçe sıçradı, kendini şişiriyormuş gibi tüylerini dikleştirdi ve ona sitemle baktı.</blockquote><blockquote class="calibre10">"Profesör Binns," dedi Harry yüksek sesle. Sınıftaki herkes dönüp ona baktı. "Ben pek iyi değilim."</blockquote><blockquote class="calibre10">Profesör Binns başını notlarından kaldırdı. Her zamanki gibi, önündeki sınıfı öğrencilerle dolu bulmaktan dolayı hayrete düşmüş görünüyordu.</blockquote><blockquote class="calibre10">"İyi değil misin?" diye tekrar etti belli belirsiz.</blockquote><blockquote class="calibre10">"Hiç iyi değilim," dedi Harry kararlı bir sesle, Hedwig'i arkasına saklayıp ayağa kalkarak. "Galiba hastane kanadına gitmem gerekiyor."</blockquote><blockquote class="calibre10">"Evet," dedi Profesör Binns, belli ki fena halde gafil avlanmıştı. "Evet... evet, hastane kanadı... pekâlâ, git bakalım o zaman, Perkins..."</blockquote><blockquote class="calibre10">Harry sınıftan çıkar çıkmaz Hedwig'i yeniden omzuna aldı, aceleyle koridorda ilerledi ve ancak Binns'in sınıfı gözden kaybolduğunda durup düşünmeye başladı. Hedwig'i iyileştirmesi için ilk gideceği kişi Hagrid olurdu elbette, ama Hagrid'in nerede olduğu konusunda en ufak bir fikri olmadığından, tek seçeneği Profesör Grubbly-Plank'i bulmak ve onun yardım edeceğini ummaktı.</blockquote><blockquote class="calibre10">Pencereden dışarı, çok rüzgârlı, bulutlu okul arazisine baktı. Profesör Grubbly-Plank, Hagrid'in kulübesinin yakınında görünmüyordu; ders vermiyorsa, öğretmenler odasında olmalıydı. Alt kata doğru yola koyuldu, Hedwig omzunda sallandıkça halsizce ötüyordu.</blockquote><blockquote class="calibre10">Öğretmenler odasının iki yanında iki taş heykel vardı. Harry yaklaşırken, biri boğuk bir sesle, "Sınıfta olman gerekir, evlat," dedi.</blockquote><blockquote class="calibre10">"İşim acil," dedi Harry ters ters.</blockquote><blockquote class="calibre10">"Aman aman, acil demek?" dedi öbür heykel tiz bir sesle. "İşte şimdi bize haddimizi bildirdin, ha?"</blockquote><blockquote class="calibre10">Harry kapıya vurdu. Kulağına ayak sesleri geldi, sonra kapı açıldı ve karşısında Profesör McGonagall'ı buldu.</blockquote><blockquote class="calibre10">"Yine ceza aldım deme sakın!" dedi hemen. Kare gözlüğü tehlikeli bir şekilde parlıyordu.</blockquote><blockquote class="calibre10">"Hayır, Profesör!" dedi Harry telaşla.</blockquote><blockquote class="calibre10">"Ee, niye sınıfta değilsin o zaman?"</blockquote><blockquote class="calibre10">"Acilmiş de," dedi ikinci heykel, küçümser bir ses tonuyla onu taklit ederek.</blockquote><blockquote class="calibre10">"Profesör Grubbly-Plank'i arıyordum," diye açıkladı Harry. "Baykuşum için, yaralanmış."</blockquote><blockquote class="calibre10">"Baykuş mu yaralanmış dedin?"</blockquote><blockquote class="calibre10">Profesör Grubbly-Plank, Profesör McGonagall'ın omzunun arkasında belirdi; pipo içiyor ve elinde bir Gelecek Postası tutuyordu.</blockquote><blockquote class="calibre10">"Evet," dedi Harry, Hedwig'i dikkatle omzundan alarak, "diğer posta baykuşlarından sonra geldi, kanadında da bir tuhaflık var, bakın -"</blockquote><blockquote class="calibre10">Profesör McGonagall izlerken, Profesör Grubbly-Plank piposunu dişlerinin arasına sıkı sıkı tutturdu ve Hedwig'i Harry'den aldı.</blockquote><blockquote class="calibre10">"Hımm," dedi, konuşurken piposu hafifçe sallanıyordu. "Bir şey ona saldırmış görünüyor. Ama bunu ne yapmış olabilir, bilmiyorum. Tabii Testral'ler bazen kuşlara saldırır ama, Hagrid Hogwarts'takileri baykuşlara dokunmamak konusunda eğitmiş."</blockquote><blockquote class="calibre10">Harry, Testral'lerin ne olduğunu bilmiyordu, umursamıyordu da; tek bilmek istediği şey, Hedwig'in iyi olacağıydı. Ancak Profesör McGonagall, Harry'ye sert bir bakış attı ve, "Bu baykuşun ne kadar yol katettiğini biliyor musun, Potter?" dedi.</blockquote><blockquote class="calibre10">"Şey," dedi Harry, "Londra'dan buraya, sanırım."</blockquote><blockquote class="calibre10">Harry onun gözlerine bir an baktı ve iki kaşının ortada birleşmesinden, "Londra" denince "Grimmauld Meydanı, On İki Numara"yı anladığını gördü.</blockquote><blockquote class="calibre10">Profesör Grubbly-Plank, Hedwig'in kanadını daha iyi inceleyebilmek için, cüppesinin iç cebinden tek gözlük çıkarıp gözüne taktı. "Onu bana bırakırsan hallederim herhalde, Potter," dedi, "zaten birkaç gün boyunca uzun mesafe uçmaması gerekiyor."</blockquote><blockquote class="calibre10">"Ee - tamam - teşekkürler" dedi Harry, tam teneffüs zili çalarken.</blockquote><blockquote class="calibre10">Profesör Grubbly-Plank sert bir sesle, "Önemi yok," dedi ve öğretmenler odasına döndü.</blockquote><blockquote class="calibre10">"Bir dakika, Wilhelmina!" dedi Profesör McGonagall. "Potter'ın mektubu!"</blockquote><blockquote class="calibre10">"A, evet!" dedi Harry, Hedwig'in bacağına bağlı tomarı bir an için unutmuştu. Profesör Grubbly-Plank mektubu verdi ve omzunda, Harry'ye onu böyle bıraktığına inanamayarak bakan Hedwig'le, yeniden öğretmenler odasına girip gözden kayboldu. Biraz vicdan azabı duyan Harry gitmek için arkasını döndü, ama Profesör McGonagall onu çağırdı.</blockquote><blockquote class="calibre10">"Potter!"</blockquote><blockquote class="calibre10">"Evet, Profesör?"</blockquote><blockquote class="calibre10">Profesör McGonagall koridora göz gezdirdi, iki yandan da öğrenciler geliyordu.</blockquote><blockquote class="calibre10">"Unutma," dedi çabuk çabuk ve alçak sesle, gözünü Harry'nin elindeki tomara dikerek, "Hogwarts'ın iletişim yolları gözleniyor olabilir, anlaşıldı mı?"</blockquote><blockquote class="calibre10">"Ben -" dedi Harry, ama koridordaki öğrenciler neredeyse onun hizasına gelmişti bile. Profesör McGonagall başıyla hafifçe selam verip öğretmenler odasına döndü, Harry ise kalabalık dalgasına kapılıp diğer öğrencilerle birlikte bahçeye sürüklendi. Rüzgârdan dolayı pelerin yakalarını kaldırmış, korunaklı bir köşede duran Ron ve Hermione'yi fark etti. Yanlarına giderken tomarı yırtıp açtı ve Sirius'un elyazısıyla yazılmış beş kelime gördü:</blockquote><blockquote class="calibre9"><span class="calibre11"><span class="italic">Bugün, aynı saatte, aynı yerde.</span></span></blockquote><blockquote class="calibre9">Harry duyma mesafesine girer girmez, Hermione, "Hedwig iyi mi?" diye sordu endişeyle.</blockquote><blockquote class="calibre10">"Onu nereye götürdün?" diye sordu Ron.</blockquote><blockquote class="calibre10">"Grubbly-Plank'e," dedi Harry. "Ve McGonagall'la karşılaştım... dinleyin..."</blockquote><blockquote class="calibre10">Onlara Profesör McGonagall'ın dediklerini anlattı. İkisinin de pek şaşırmaması onu çok şaşırttı. Tersine, anlamlı anlamlı birbirlerine baktılar.</blockquote><blockquote class="calibre10">"Ne var?" dedi Harry, bir Ron'a bir Hermione'ye bakarak.</blockquote><blockquote class="calibre10">"Şey, demin Ron'a diyordum ki... ya biri Hedwig'i ele geçirmeye çalıştıysa? Yani, daha önce uçuşta hiç yaralanmamıştı, değil mi?"</blockquote><blockquote class="calibre10">"Mektup kimdenmiş peki?" diye sordu Ron, Harry'den notu alarak.</blockquote><blockquote class="calibre10">"Pırtık," dedi Harry alçak sesle.</blockquote><blockquote class="calibre10">" '<span class="italic">Aynı saatte, aynı yerde</span>' mi? Ortak Salon'daki şömineden mi söz ediyor?"</blockquote><blockquote class="calibre10">"Belli ki öyle," dedi Hermione, mesajı okuyarak. Huzursuz olmuşa benziyordu. "Umarım başka kimse bunu okumamıştır..."</blockquote><blockquote class="calibre10">"Ama mühürlüydü falan," dedi Harry, Hermione kadar kendini de ikna etmeye çalışıyordu. "Ve daha önce onunla nerede konuştuğumuzu bilmeyen hiç kimse bunun ne anlama geldiğini anlayamaz, değil mi?"</blockquote><blockquote class="calibre10">"Bilmiyorum," dedi Hermione kaygıyla. Zil çalınca çantasını omzuna aldı. "Sihir kullanarak yeniden mühürlemek pek zor olmazdı... bir de Uçuç Şebekesi'ni gözetleyen biri varsa... ama onu gelmesin diye nasıl uyarınz bilmiyorum, sonuçta o mesaj da ele geçirilebilir çünkü!"</blockquote><blockquote class="calibre10">Düşüncelere dalmış halde, İksir'e girmek için zindana giden merdivenlerden ağır ağır indiler, ama basamakların sonuna ulaştıklarında Draco Malfoy'un sesi onları kendilerine getirdi. Snape'in sınıfının önünde duruyordu; resmî görünümlü bir parşömen parçasını elinde sallıyor ve sırf onlar her kelimeyi duyabilsin diye, gerekenden çok daha yüksek sesle konuşuyordu.</blockquote><blockquote class="calibre10">"Evet, Umbridge, Slytherin Quidditch Takımı'na oynama iznini hemen verdi, sabah ilk iş ona gitmiştim. Eh, hiç düşünmedi bile, yani babamı çok iyi tanıyor, babam sürekli Bakanlık'a uğrayıp durduğu için... Gryffindor'a oynama izni verilip verilmeyeceğini görmek ilginç olacak, değil mi?"</blockquote><blockquote class="calibre10">"Yapmayın," diye fısıldadı Hermione yalvarırcasına. Harry ile Ron yumruklarını sıkmış, kaskatı yüzlerle Malfoy'u izliyorlardı. "İstediği de bu zaten."</blockquote><blockquote class="calibre10">"Yani," dedi Malfoy, sesini biraz daha yükselterek, Harry ve Ron'a doğru bakan gözleri hain hain parlıyordu, "mesele Bakanlık'ta sözünü geçirmekse, pek şansları olduğunu sanmıyorum... babamın anlattıklarına bakılırsa, yıllardır Arthur Weasley'yi kovmak için bahane arıyorlarmış... Potter'a gelince... babam diyor ki, Bakanlık'ın onu St. Mungo'ya postalaması an meselesiymiş... anlaşılan, beyinleri sihirle sulanmış insanlar için özel bir koğuş varmış."</blockquote><blockquote class="calibre10">Malfoy suratını acayip bir şekle soktu, ağzı sarkıyor, gözleri fıldır fıldır dönüyordu. Crabbe ve Goyle her zamanki gibi hırıltıyla güldüler; Pansy Parkinson neşeyle çığlık attı.</blockquote><blockquote class="calibre10">Harry'nin omzuna sert bir şey çarpıp onu yana doğru fırlattı. Hemen sonra Neville'in hızla yanından geçtiğini fark etti; dosdoğru Malfoy'un üstüne gidiyordu.</blockquote><blockquote class="calibre10">"Neville, hayırl"</blockquote><blockquote class="calibre10">Harry fırlayıp Neville'in cüppesinin arkasına yapıştı; Neville yumruklarını sallayarak çılgınca debeleniyor, Malfoy'a ulaşmaya çalışıyordu. Bir an için Malfoy'un yüzünde son derece şaşkın bir ifade belirdi.</blockquote><blockquote class="calibre10">Harry, "Yardım et!" dedi Ron'a telaşla. Bir kolunu Neville'in boynuna dolamayı başarıp, onu Slytherin'lerden uzağa sürüklemeye başladı. Crabbe ve Goyle, Malfoy'un önüne adım atarak kolları sıvadılar, kavgaya hazırdılar. Ron, Neville'in kollarını yakaladı, Harry ile ikisi onu tekrar Gryffindor'ların yanına sürüklemeyi başardılar. Neville'in suratı kıpkırmızıydı; Harry gırtlağına bastırdığı için söyledikleri hiç mi hiç anlaşılmıyor, ağzından tükürükle karışık tek tuk kelimeler çıkıyordu.</blockquote><blockquote class="calibre10">"Komik... değil... sakın... Mungo... gösteririm... ona..."</blockquote><blockquote class="calibre10">Zindan kapısı açıldı. İçeriden Snape çıktı. Siyah gözleri Gryffindor'ları taradı ve Harry ile Ron'un Neville'le boğuştuğu noktaya odaklandı.</blockquote><blockquote class="calibre10">"Kavga mı ediyorsunuz, Potter, Weasley, Longbottom?" dedi soğuk, alaycı sesiyle. "Gryffindor'dan on puan. Hemen Longbottom'ı bırak, Potter, yoksa cezaya kalırsın. Herkes içeri."</blockquote><blockquote class="calibre10">Harry, Neville'i bıraktı. Neville nefes nefese durmuş, ateş saçan gözlerle ona bakıyordu.</blockquote><blockquote class="calibre10">"Seni durdurmak zorundaydım," dedi Harry, güçlükle soluyarak. Eğilip çantasını aldı. "Crabbe ve Goyle seni parçalardı."</blockquote><blockquote class="calibre10">Neville hiçbir şey demedi; kendi çantasını kaptı ve zindana doğru yürüdü.</blockquote><blockquote class="calibre10">"Merlin adına," dedi Ron usulca, Neville'in arkasından giderlerken, "bu da neydi ki şimdi?"</blockquote><blockquote class="calibre10">Harry cevap vermedi. Beyinlerinde sihirsel hasar oluştuğu için St. Mungo'da yatan kişiler konusunun Neville'e niye son derece ıstırap verici geldiğini çok iyi biliyordu, ama Neville'in sırrından kimseye söz etmeyeceğine dair Dumbledore'a yemin etmişti. Neville bile Harry'nin bildiğini bilmiyordu.</blockquote><blockquote class="calibre10">Harry, Ron ve Hermione sınıfın arkasındaki, her zaman oturdukları yere geçtiler, parşömenlerini, tüy kalemlerini ve Bin Sihirli Ot ve Mantar kitaplarını çıkardılar. Etraflarındaki herkes fısıldaşarak Neville'in az önce yaptığı şeyden bahsediyordu, ama Snape zindan kapısını yankılanan bir gürültüyle kapatınca sınıfa sessizlik çöktü.</blockquote><blockquote class="calibre10">"Fark edeceksiniz ki," dedi Snape, alçak ve alaycı sesiyle, "bugün bir misafirimiz var."</blockquote><blockquote class="calibre10">Zindanın loş köşesini işaret etti ve Harry, Profesör Umbridge'in orada kucağında yazı altlığıyla oturduğunu gördü. Kaşlarını kaldırarak göz ucuyla Ron ve Hermione'ye baktı. Snape ve Umbridge, en nefret ettiği iki öğretmen. Hangisinin öbürü karşısında galip gelmesini istediğine karar vermesi çok zordu.</blockquote><blockquote class="calibre10">"Bugün Kuvvetlendirme Solüsyonu'na devam edeceğiz. Karışımlarınızı geçen ders bıraktığınız durumda bulacaksınız; doğru yapıldılarsa, hafta sonunda kıvama gelmiş olmalılar -talimatlar-" yine asasını salladı "- tahtada. Devam edin."</blockquote><blockquote class="calibre10">Profesör Umbridge dersin ilk yarım saatini köşesinde not tutarak geçirdi. Harry onun Snape'i sorgulamasını duymayı merakla bekliyordu; öyle merakla bekliyordu ki, yine iksirine dikkat etmemeye başlamıştı.</blockquote><blockquote class="calibre10">"Semender kanı, Harry!" diye inledi Hermione, üst üste üçüncü kez yanlış karışım malzemesini koymasına engel olmak için bileğine yapışarak, "nar suyu değil!"</blockquote><blockquote class="calibre10">"Doğru," dedi Harry. Dalgın dalgın şişeyi elinden bıraktı, gözleri hâlâ o köşedeydi. Umbridge az önce ayağa kalkmıştı. İki sıra arasından geçerek, Dean Thomas'ın kazanının üzerine eğilmiş olan Snape'in yanına doğru ilerledi. "Hah," dedi Harry usulca.</blockquote><blockquote class="calibre10">Umbridge canlı bir sesle, "Sınıf kendi düzeyine göre oldukça ileri görünüyor," dedi Snape'in arkasından. "Ama onlara Kuvvetlendirme Solüsyonu gibi bir iksir öğretmenin münasip olup olmadığı konusunda kuşkularım var. Bence Bakanlık bunun müfredattan çıkarılmasını tercih ederdi."</blockquote><blockquote class="calibre10">Snape yavaşça doğruldu ve dönüp ona baktı.</blockquote><blockquote class="calibre10">"Pekâlâ... ne zamandır Hogwarts'ta öğretmenlik yapıyorsunuz?" diye sordu Umbridge, tüy kalemini yazı altlığının üzerinde tutarak.</blockquote><blockquote class="calibre10">"On dört yıldır," diye cevap verdi Snape. Yüzünde anlaşılmaz bir ifade vardı. Harry, gözleri Snape'in üstünde, iksirine birkaç damla ekledi; iksir tehditkâr bir şekilde tısladı ve turkuazdan portakal rengine döndü.</blockquote><blockquote class="calibre10">"Sanırım ilk başta Karanlık Sanatlara Karşı Savunma öğretmenliği için başvurmuşsun değil mi?" diye sordu Umbridge.</blockquote><blockquote class="calibre10">"Evet" dedi Snape usulca.</blockquote><blockquote class="calibre10">"Ama bu dersi almayı başaramadığınız doğru mu?"</blockquote><blockquote class="calibre10">Snape'in dudağı kıvrıldı.</blockquote><blockquote class="calibre10">"Belli ki."</blockquote><blockquote class="calibre10">Profesör Umbridge yazı altlığına bir şeyler çiziktirdi..</blockquote><blockquote class="calibre10">"Ve sanırım okulda işe başladığınızdan beri düzenli olarak Karanlık Sanatlara Karşı Savunma öğretmenliğine başvurdunuz, doğru mu?"</blockquote><blockquote class="calibre10">"Evet" dedi Snape usulca, dudaklarını neredeyse hiç kıpırdatmadan. Çok kızgın görünüyordu.</blockquote><blockquote class="calibre10">"Dumbledore'un bu öğretmenliği size vermeyi niye sürekli reddettiği konusunda bir fikriniz var mı?" diye sordu Umbridge.</blockquote><blockquote class="calibre10">"Bunu ona sormanızı öneririm" dedi Snape kesik kesik.</blockquote><blockquote class="calibre10">"Ah, soracağım elbette," dedi Umbridge, tatlı bir gülümsemeyle.</blockquote><blockquote class="calibre10">"Konuyla ilgili mi bu acaba?" diye sordu Snape, kara gözlerini kısarak.</blockquote><blockquote class="calibre10">"Ah, evet," dedi Profesör Umbridge "evet - Bakanlık öğretmenlerin -ee- temelleri hakkında etraflıca fikir sahibi olmayı istiyor."</blockquote><blockquote class="calibre10">Umbridge arkasını döndü, Pansy Parkinson'ın yanına gitti ve ona derslerle ilgili sorular sormaya başladı. Snape dönüp Harry'ye baktı, bir an göz göze geldiler, Harry hemen gözlerini kaçırdı ve fena halde koyulaşan, yanık lastik kokusu salmaya başlayan iksirine baktı.</blockquote><blockquote class="calibre10">"Demek sana yine not yok, Potter" dedi Snape kindarca. Asasını şöyle bir sallayıp Harry'nin kazanını boşalttı. "Bu iksirin doğru bileşimi üzerine bir ödev hazırlayacaksın, neyi niye yanlış yaptığını da belirteceksin. Bu ödevi bir dahaki derste vereceksin, anlaşıldı mı?"</blockquote><blockquote class="calibre10">"Evet," dedi Harry hiddetle. Snape önceden bir ödev vermişti zaten, akşama da Quidditch antrenmanı vardı; belli ki iki geceyi daha uykusuz geçirecekti. Sabah yataktan mutlu kalkmış olduğuna inanamıyordu. Şimdi hissettiği tek şey, günün sona ermesine yönelik güçlü bir istekti.</blockquote><blockquote class="calibre10">"Belki Kehanet'ten kaytarırım," dedi asık bir suratla. Öğle yemeğinden sonra bahçede duruyorlardı, rüzgâr cüppelerini ve şapkalarının kenarlarıı uçuşturuyordu. "Hasta numarası yapıp Snape'in ödevini bitiririm, o zaman gecenin bir yarısına kadar ayakta kalmam gerekmez."</blockquote><blockquote class="calibre10">"Kehanet'ten kaytaramazsın," dedi Hermione sert bir sesle.</blockquote><blockquote class="calibre10">"Bak şu konuşana, Kehanet'ten çıkıp gitmedin mi sen, Trelawney'den nefret ediyorsun!" dedi Ron, öfkeli bir sesle.</blockquote><blockquote class="calibre10">"Nefret etmiyorum," dedi Hermione mağrur bir edayla. "Tam anlamıyla berbat bir öğretmen ve koca bir sahtekâr olduğunu düşünüyorum sadece. Ama Harry zaten Sihir Tarihi'ni kaçırdı, bugün başka bir şey kaçırmasa iyi olur bence!"</blockquote><blockquote class="calibre10">Sözlerinde inkâr edilemeyecek bir doğruluk payı vardı. O yüzden Harry yarım saat sonra Kehanet sınıfının sıcak, fazlaca parfümlü ortamında yerini almıştı. İçinde herkese yönelik müthiş bir kızgınlık vardı. Profesör Trelawney yine herkese Rüya Tabirleri'ni dağıtıyordu. Harry, burada oturup uydurma rüyalardan anlam çıkarmaya çalışmak yerine Snape'in ceza ödevini yapsa, kendisi için çok daha hayırlı olacağı kanısındaydı.</blockquote><blockquote class="calibre10">Ancak anlaşılan, sınıfta siniri burnunda olan tek kişi o değildi. Profesör Trelawney Rüya Tabirleri'ni masaya, Harry ile Ron'un ortasına güm diye çarptı ve hızla uzaklaştı, dudakları büzülüydu; bir sonraki Rüya Tabirleri'ni Seamus'la Dean'in üzerine fırlattı, az kalsın kitap Seamus'ın başına geliyordu; sonuncuyu ise Neville'in göğsüne doğru öyle bir itti ki, Neville pufundan kaydı.</blockquote><blockquote class="calibre10">"Ee, başlasanıza!" dedi Profesör Trelawney bağırırcasına. Sesi tizleşmişti, zıvanadan çıkmış gibi bir hali vardı. "Ne yapacağınızı biliyorsunuz herhalde! Yoksa ben standardın çok altında bir öğretmenim de nasıl kitap açacağınızı bile öğrenemediniz mi daha?"</blockquote><blockquote class="calibre10">Öğrenciler önce ona, sonra da birbirlerine şaşkın gözlerle baktı. Ama Harry, sorunun ne olduğunu bildiğini düşünüyordu. Profesör Trelawney, gözlüğünün kocaman gösterdiği gözlerinde kızgınlık yaşlarıyla yüksek arkalıklı öğretmen koltuğuna dönerken, Harry, Ron'a doğru eğilip, "Galiba teftişin sonuçlarını aldı," diye fısıldadı.</blockquote><blockquote class="calibre10">"Profesör?" dedi Parvati Patil usulca (o ve Lavender, Profesör Trelawney'ye her zaman hayranlık duymuşlardı). "Profesör, bir -ee- terslik mi var?"</blockquote><blockquote class="calibre10">"Terslik ha!" diye bağırdı Profesör Trelawney, duyguyla yüklü bir sesle. "Elbette ki hayır! Hakarete uğradım, orası kesin... bana karşı imalarda bulunuldu... temelsiz suçlamalar yöneltildi... ama hayır, hiçbir terslik yok, kesinlikle yok!"</blockquote><blockquote class="calibre10">Sarsılarak derin bir nefes aldı ve gözlüğünün arkasından öfkeli yaşlar süzülürken gözlerini Parvati'den kaçırdı.</blockquote><blockquote class="calibre10">"On altı yıl," dedi tıkanırcasına, "fedakârca görev yapmış olmamdan hiç bahsetmiyorum bile... belli ki farkına varılmamış... ama hakarete müsaade etmem, hayır, etmem!"</blockquote><blockquote class="calibre10">"Ama, Profesör, kim size hakaret ediyor?" diye sordu Parvati ürkekçe.</blockquote><blockquote class="calibre10">"Sistem!" dedi Profesör Trelawney, derin, dramatik, titreyen bir sesle. "Evet, gözleri dünyevi işlerle puslanmış olanlar, benim Gördüğüm gibi Göremeyenler, benim Bildiğim gibi Bilemeyenler... tabii, biz Görücüler'den her zaman korkulmuştur, her zaman zulüm görmüşüzdür... heyhat - kaderimiz bu bizim."</blockquote><blockquote class="calibre10">Yutkundu, şalının ucuyla ıslak yanaklarını sildi, sonra da kolunun yeninden küçük, işlemeli bir mendil çıkarıp gürültüyle, Peeves'in dudakları arasından diliyle üflemesini andırır bir sesle sümkürdü.</blockquote><blockquote class="calibre10">Ron kıkırdadı. Lavender ona tiksinti dolu bir bakış attı.</blockquote><blockquote class="calibre10">"Profesör," dedi Parvati, "yani... Profesör Umbridge -?"</blockquote><blockquote class="calibre10">"Bana o kadından söz etmeyin!" diye bağırdı Profesör Trelawney, ayağa fırlayarak. Boncukları şıkırdıyor, gözlüğü ışıldıyordu. "Lütfen işinize devam edin!"</blockquote><blockquote class="calibre10">Ve dersin geri kalanını aralarında dolaşarak geçirdi. Gözlüğünün arkasından hâlâ yaşlar süzülüyor, tehdide benzeyen bir şeyler mırıldanıyordu.</blockquote><blockquote class="calibre10">"... pekâlâ ayrılmayı da tercih edebilirim... gurur kırıcı. .. deneme süresiymiş... görürüz bakalım... ne cüret..."</blockquote><blockquote class="calibre10">Harry, Karanlık Sanatlara Karşı Savunma'da bir araya geldiklerinde, Hermione'ye, "Umbridge'le ortak bir yanınız var," dedi usulca. "Belli ki o da Trelawney'nin koca bir sahtekâr olduğunu düşünüyor... anlaşılan ona deneme süresi vermiş."</blockquote><blockquote class="calibre10">O konuşurken, Umbridge kafasında siyah kadife fiyongu ve yüzünde halinden gayet memnun bir ifadeyle sınıfa girdi.</blockquote><blockquote class="calibre10">"Tünaydın, sınıf."</blockquote><blockquote class="calibre10">"Tünaydın, Profesör Umbridge," dediler sıkkın bir sesle hep beraber.</blockquote><blockquote class="calibre10">"Asaları kaldırın lütfen."</blockquote><blockquote class="calibre10">Ama bu defa hışırtı çıkmadı; kimse asasını çıkarma zahmetine girmemişti.</blockquote><blockquote class="calibre10">"Lütfen Savunma Sihri Kuramı'nın otuz dördüncü sayfasını açıp, '<span class="italic">Sihirsel Saldırıya Saldırgan Olmayan Karşılıklar</span>' başlıklı üçüncü bölümü okuyun. Konuşmaya gerek yok," diye fısıldadılar Harry, Ron ve Hermione bir ağızdan.</blockquote><blockquote class="calibre7">*****</blockquote><blockquote class="calibre9">Harry, Ron ve Hermione o gece yemekten sonra Ortak Salon'a girdiklerinde, Angelina boğuk bir sesle, "Quidditch antrenmanı yok," dedi.</blockquote><blockquote class="calibre10">"Ama sinirime hâkim oldum!" dedi Harry dehşet içinde. "Ona hiçbir şey demedim, Angelina, yemin ederim, ben -"</blockquote><blockquote class="calibre10">"Biliyorum, biliyorum," dedi Angelina perişan halde.</blockquote><blockquote class="calibre10">"Sadece, düşünmek için biraz zamana ihtiyacı olduğunu söyledi."</blockquote><blockquote class="calibre10">"Neyi düşünecekmiş?" dedi Ron öfkeyle. "Slytherin'lere izin verdi, bize niye vermiyor?"</blockquote><blockquote class="calibre10">Ama Harry, Umbridge'in Gryffindor Quidditch Takımı tehdidini onların tepesinde tutmaktan ne kadar keyif aldığını tahmin edebiliyor, bu silahı niye çabucak bırakmak istemediğini rahatlıkla anlayabiliyordu.</blockquote><blockquote class="calibre10">"Eh," dedi Hermione, "iyi tarafından bak - hiç olmazsa şimdi Snape'in ödevini yapmaya vaktin var!"</blockquote><blockquote class="calibre10">"İyi taraf mı bu yani şimdi?" diye çıkıştı Harry. Ron da Hermione'ye inanamayan gözlerle bakıyordu. "Quidditch antrenmanı yok, onun yerine fazladan İksir var."</blockquote><blockquote class="calibre10">Harry bir koltuğa gömüldü, çantasından isteksizce İksir ödevini çıkardı ve çalışmaya başladı. Dikkatini vermekte fena halde zorlanıyordu; Sirius'un gelmesine daha çok vakit olduğunu bilmesine rağmen, dönüp dönüp ateşe bakmaktan kendini alıkoyamıyordu. Ayrıca Ortak Salon'da inanılmaz bir gürültü vardı: Fred ve George belli ki nihayet Kaytartan Çerezkutuları'nın bir çeşidini tamamlamış, alkışlayan ve çığlıklar atan bir kalabalığa gösteri yapıyorlardı.</blockquote><blockquote class="calibre10">Fred önce bir çikletin portakal rengi ucundan bir ısırık alıyor, hemen arkasından da önlerine koydukları bir kovaya gösterişle kusuyordu. Sonra çikletin mor ucunu ağzına atıyor ve kusması anında duruyordu. Gösteriye yardım eden Lee Jordan düzenli aralıklarla, Snape'in Harry'nin iksirleri üzerinde kullandığı Kaybetme Büyüsü'yle, tembel tembel kusmuğu kaybediyordu.</blockquote><blockquote class="calibre10">Öğürtülerin, alkışların ve Fred'le George'un insanlardan aldığı ön siparişlerin ardı arkası kesilmiyor, Harry kafasını Kuvvetlendirme Solüsyonu yapmanın doğru yöntemine vermede büyük bir güçlük çekiyordu. Hermione de durumu pek kolaylaştırmıyordu. Alkışların ve Fred'le George'un kovasının dibine çarpan kusmuk seslerinin eşliğinde, onaylamadığını belirtircesine, gürültüyle burnunu çekiyor, Harry'nin dikkatini adamakıllı dağıtıyordu.</blockquote><blockquote class="calibre10">Kullanılacak grifin pençesi tozunun ağırlığını üst üste dördüncü kez yanlış yazınca, dönüp, "Git de onları durdur öyleyse!" dedi sinirli sinirli.</blockquote><blockquote class="calibre10">"Nasıl durdurayım, teknik olarak yanlış bir şey yapmıyorlar ki," dedi Hermione, dişlerini sıkarak. "O pis şeyleri yemeye pekâlâ hakları var, öbür salakların da satın alamayacağını gösteren bir kural bulamıyorum. Yedikleri şeyin şu ya da bu şekilde zararlı olduğu kanıtlanırsa ancak - ki zararlı görünmüyor."</blockquote><blockquote class="calibre10">O, Harry ve Ron, George'un önce kovaya bombeli bir şekilde kusuşunu, sonra da çikletin geri kalanını yutup doğruluşunu ve yüzünde bir gülümsemeyle kollarını iki yana açıp, alkışlayanlara selam verişini izlediler.</blockquote><blockquote class="calibre10">Fred, George ve Lee'nin hevesli kalabalıktan altın toplayışını izleyen Harry, "Biliyor musunuz, Fred'le George'un niye sadece üçer S.B.D. aldıklarını anlayamıyorum," dedi. "Yaptıkları işi çok iyi biliyorlar."</blockquote><blockquote class="calibre10">"Aman, sadece kimseye hiçbir faydası olmayan fiyakalı şeyler biliyorlar," dedi Hermione küçümseyen bir ses tonuyla.</blockquote><blockquote class="calibre10">"Hiçbir faydası olmayan mı?" dedi Ron gergin bir edayla. "Hermione şimdiden yirmi altı Galleon toparladılar."</blockquote><blockquote class="calibre10">Weasley ikizlerinin etrafındaki kalabalık dağılana kadar epey vakit geçti. Ondan sonra Fred, Lee ve George, daha da uzun bir süre boyunca bir kenarda oturup altınlarını saydılar. Bu yüzden Harry, Ron ve Hermione ancak gece yarısından sonra salonda yalnız kalabildiler. Sonunda Fred, Galleon'la dolu kutusunu cakayla takırdatıp Hermione'nin kaşlarını çatmasına sebep olarak, erkekler yatakhanesine giden kapıyı arkasından kapatmıştı. İksir ödevinde pek az ilerleme kaydedebilmiş olan Harry, bu gece daha fazla devam edemeyeceğine karar verdi. O, kitaplarını kaldırırken, bir koltukta kestiren Ron boğuk bir hırıltı çıkardı ve kalkıp mahmur mahmur şöminedeki ateşe baktı.</blockquote><blockquote class="calibre10">"Sirius!" dedi.</blockquote><blockquote class="calibre10">Harry hızla döndü. Sirius'un dağınık siyah saçlı kafası yine ateşin içindeydi.</blockquote><blockquote class="calibre10">"Selam," dedi sırıtarak.</blockquote><blockquote class="calibre10">"Selam," dediler Harry, Ron ve Hermione koro halinde. Şöminenin önündeki halıya çömeldiler. Crookshanks mır mır mırlayıp ateşe yaklaştı ve ısıya rağmen yüzünü Sirius'unkine yaklaştırmaya çalıştı.</blockquote><blockquote class="calibre10">"Nasıl gidiyor?" dedi Sirius.</blockquote><blockquote class="calibre10">"Pek iyi değil," dedi Harry, Hermione Crookshanks'i bıyıklarını yakmadan geri çekmeye çalışırken. "Bakanlık yeni bir kararname çıkardı, artık Quidditch takımlarına izin yok -"</blockquote><blockquote class="calibre10">"Ya da gizli Karanlık Sanatlara Karşı Savunma gruplarına, öyle mi?" dedi Sirius.</blockquote><blockquote class="calibre10">Kısa bir sessizlik oldu.</blockquote><blockquote class="calibre10">"Nereden biliyorsun bunu?" diye sordu Harry.</blockquote><blockquote class="calibre10">"Toplantı yerinizi seçerken daha dikkatli olmanız lazım," dedi Sirius, iyice sırıtarak. "Domuz Kafası ha, yok artık!"</blockquote><blockquote class="calibre10">"Eh, Üç Süpürge'den iyidir ama!" dedi Hermione savunmaya geçerek. "Orası insan kaynıyor -"</blockquote><blockquote class="calibre10">"- ki bu da, birinin sizi duyması daha zor olurdu demek," dedi Sirius. "Öğreneceğin çok şey var, Hermione."</blockquote><blockquote class="calibre10">"Kim duymuş bizi?" diye üsteledi Harry.</blockquote><blockquote class="calibre10">"Mundungus tabii," dedi Sirius. Hepsinin suratına şaşkın bir ifade gelince, güldü. "Peçenin arkasındaki cadıydı."</blockquote><blockquote class="calibre10">"Mundungus muydu o?" dedi Harry, afallayarak. "Domuz Kafası'nda ne yapıyormuş ki?"</blockquote><blockquote class="calibre10">"Sence ne yapıyordu?" dedi Sirius sabırsızca. "Tabii ki seni gözlüyordu."</blockquote><blockquote class="calibre10">"Hâlâ takip mi ediliyorum?" diye sordu Harry kızgın kızgın.</blockquote><blockquote class="calibre10">"Evet, ediliyorsun," dedi Sirius, "iyi ki de ediliyorsun, baksana ilk serbest hafta sonunda yasadışı bir savunma grubu örgütlemişsin."</blockquote><blockquote class="calibre10">Ama kızgın ya da kaygılı görünmüyordu. Tersine, Harry'ye belirgin bir gururla bakıyordu.</blockquote><blockquote class="calibre10">"Dung niye bizden saklanıyordu ki?" diye sordu Ron, hayal kırıklığı dolu bir sesle. "Onu görmek hoşumuza giderdi."</blockquote><blockquote class="calibre10">"Yirmi yıl önce Domuz Kafası yasaklandı ona," dedi Sirius, "ve o barmenin bayağı güçlü bir hafızası var. Sturgis tutuklandığında Moody'nin yedek görünmezlik pelerini de gitti, o yüzden Dung son zamanlarda sık sık cadı kılığına giriyor... neyse... ilk olarak, Ron - annen sana bir mesaj ileteceğime yemin ettirdi."</blockquote><blockquote class="calibre10">"Öyle mi?" dedi Ron, vesveseli bir sesle.</blockquote><blockquote class="calibre10">"Diyor ki, hiçbir şekilde yasadışı bir Karanlık Sanatlara Karşı Savunma grubuna katılmayacakmışsın. Kesin atılırmışsın, geleceğin mahvolurmuş. Kendini savunmayı öğrenmek için daha sonra bol bol vaktin olacakmış, şu anda böyle şeyleri düşünmek için çok küçükmüşsün. Ayrıca" (Sirius gözlerini diğer ikisine çevirdi) "Harry ve Hermione'ye de grubu devam ettirmemelerini tavsiye ediyor. İkisi üzerinde de söz hakkı olmadığını biliyor ama, yalvarıyor, onların iyiliğini düşündüğümü unutmasınlar diyor. Bunların hepsini mektupta yazıp gönderirdi ama, baykuş ele geçerse hepinizin başının ciddi şekilde derde gireceğinden korktu, bu gece görevde olduğundan dolayı da kendi gelip söyleyemedi."</blockquote><blockquote class="calibre10">"Ne görevi?" dedi Ron hemen.</blockquote><blockquote class="calibre10">"Sen onu dert etme, Yoldaşlık için bir şeyler işte," dedi Sirius. "Bu yüzden mesajı iletme görevi bana düştü. Lütfen hepsini ilettiğimi söyleyin, çünkü sanırım bu konuda bana güvenmiyor."</blockquote><blockquote class="calibre10">Yine sessizlik oldu. Crookshanks miyavlayarak Sirius'un kafasına pati atmaya çalışıyor, Ron ise halıdaki bir delikle oynuyordu.</blockquote><blockquote class="calibre10">"Yani, Savunma grubuna katılmayacağımı mı söylememi istiyorsun?" diye mırıldandı sonunda.</blockquote><blockquote class="calibre10">"Ben mi? Kesinlikle hayır!" dedi Sirius, şaşırmış görünüyordu. "Bence harika bir fikir!"</blockquote><blockquote class="calibre10">"Öyle mi?" dedi Harry, morali düzelerek.</blockquote><blockquote class="calibre10">"Tabii ki!" dedi Sirius. "Sence babanla ben Umbridge gibi ihtiyar bir cadalozdan kuzu kuzu emir alır mıydık?"</blockquote><blockquote class="calibre10">"Ama - geçen dönem bana '<span class="italic">dikkatli ol</span>' dan, '<span class="italic">risk alma</span>' dan başka bir şey demedin-"</blockquote><blockquote class="calibre10">"Geçen yıl bütün deliller Hogwarts'ın içindeki birinin seni öldürmeye çalıştığını gösteriyordu, Harry!" dedi Sirius sabırsızca. "Bu yıl, Hogwarts'ın dışındaki birinin hepimizi öldürmeye çalıştığını biliyoruz, onun için bence kendinizi doğru dürüst savunmayı öğrenmeniz çok iyi bir fikir!"</blockquote><blockquote class="calibre10">"Peki ya atılırsak?" diye sordu Hermione, yüzünde meraklı bir ifadeyle.</blockquote><blockquote class="calibre10">"Hermione, bütün bunlar senin başının altından çıkmıştı!" dedi Harry, ona şaşkınlıkla bakarak.</blockquote><blockquote class="calibre10">"Biliyorum. Sadece Sirius'un ne düşündüğünü merak etmiştim," dedi, omuz silkerek.</blockquote><blockquote class="calibre10">"Eh, kovulup da kendinizi savunmayı bilmeniz, hiç bilmeden okulda oturmanızdan iyidir," dedi Sirius.</blockquote><blockquote class="calibre10">"Yaşa!" dedi Harry ve Ron coşkuyla.</blockquote><blockquote class="calibre10">"Ee," dedi Sirius, "bu grubu nasıl organize ediyorsunuz? Nerede toplanacaksınız?"</blockquote><blockquote class="calibre10">"Şey, şu anda öyle bir sorunumuz var," dedi Harry. "Nerede toplanabileceğimizi bilmiyoruz."</blockquote><blockquote class="calibre10">"Bağıran Baraka'ya ne dersiniz?" diye önerdi Sirius.</blockquote><blockquote class="calibre10">"Hey, fena fikir değil!" dedi Ron heyecanla, ama Hermione şüphe dolu bir ses çıkardı. Üçü dönüp -Sirius'un başı ateşlerin içinde döndü- ona baktılar.</blockquote><blockquote class="calibre10">"Şey, Sirius, siz okuldayken Bağıran Baraka'da sadece dört kişi toplanıyordunuz," dedi Hermione. "Üstelik hepiniz hayvana dönüşebiliyordunuz ve sanırım isteseniz hepiniz tek bir görünmezlik pelerininin altına sığabilirdiniz. Ama biz yirmi sekiz kişiyiz, hiçbirimiz de Animagus değil. Oraya gitmeye kalksak, görünmezlik pelerini değil, görünmezlik çadırı gerekirdi bize -"</blockquote><blockquote class="calibre10">"Doğru diyorsun," dedi Sirius, biraz süngüsü düşmüş şekilde. "Eh, eminim bir yer bulursunuz. Dördüncü kattaki o büyük aynanın arkasında ferah bir gizli geçit olacak, belki orada büyüleri çalışacak kadar yer vardır -"</blockquote><blockquote class="calibre10">"Fred'le George oranın tıkandığıni söylediler," dedi Harry, başını iki yana sallayarak. "Çökmüş falan galiba."</blockquote><blockquote class="calibre10">"Haa..." dedi Sirius, kaşlarını çatarak. "Eh, ben bir düşünüp size -"</blockquote><blockquote class="calibre10">Lafı yarım kaldı. Birden yüzünde gergin, kaygılı bir ifade belirdi. Yana döndü, şömine duvarının içine doğru bakıyor gibiydi.</blockquote><blockquote class="calibre10">"Sirius?" dedi Harry endişeyle.</blockquote><blockquote class="calibre10">Ama Sirius kaybolmuştu. Harry bir süre ağzı açık, alevlere bakakaldı, sonra gözlerini Ron ile Hermione'ye çevirdi.</blockquote><blockquote class="calibre10">"Niye-"</blockquote><blockquote class="calibre10">Hermione dehşetle nefesini içine çekip ayağa fırladı, gözü hâlâ ateşteydi.</blockquote><blockquote class="calibre10">Alevlerin arasında bir el belirmiş, bir şeyi yakalamak istermiş gibi etrafı yokluyordu; güdük parmaklı, çirkin eski moda yüzüklerle bezeli bir eldi bu.</blockquote><blockquote class="calibre10">Üçü de kaçmaya başladılar. Erkekler yatakhanesinin kapısına geldiklerinde, Harry dönüp arkasına baktı. Umbridge'in eli hâlâ alevlerin arasında kapma hareketleri yapıyordu, sanki Sirius'un saçının az önce nerede olduğunu çok iyi bilirmiş ve yakalamaya kararlıymış gibi.</blockquote><div class="mbppagebreak" id="calibre_pb_37"></div>
</body></html>
