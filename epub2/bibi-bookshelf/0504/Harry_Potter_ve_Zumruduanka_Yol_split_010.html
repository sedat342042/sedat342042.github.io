<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Zümrüdüanka Yoldaşlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos387974" class="calibre1"><span class="calibre2">
</span></p><blockquote class="calibre7"><span class="calibre4">DOKUZUNCU  BÖLÜM</span><br class="calibre8"/><span class="calibre4">MRS.  WEASLEY'NİN HIÇKIRIKLARI</span></blockquote><blockquote class="calibre9">Dumbledore'un aniden ayrılması Harry'yi çok şaşırttı. Zincirli koltukta öylece oturup, geçirdiği şok ve içinde kabaran rahatlama duygusuyla boğuştu. Büyüceşûra üyeleri kalkmaya başlamışlardı; konuşuyor, kâğıtlarını topluyorlardı. Harry de ayağa kalktı. Kimse ona en ufak bir ilgi göstermiyor gibiydi - Fudge'ın sağında oturan ve şimdi gözlerini Dumbledore yerine ona dikmiş olan, kurbağaya benzer cadı hariç. Harry onu görmezden geldi, gidip gidemeyeceğini sormak için Fudge'la ya da Madam Bones'la göz göze gelmeye çalışıyordu, oysa Fudge Harry'yi fark etmemekte kararlı gibiydi, Madam Bones da çantasıyla meşguldü. Bu durumda Harry çıkışa doğru birkaç tereddütlü adım attı ve kimse onu çağırmayınca da hızlı hızlı yürümeye koyuldu.</blockquote><blockquote class="calibre10">Son birkaç adımlık mesafeyi koşarak geçti, kapıyı hızla çekip açtı. Solgun yüzünde kaygılı bir ifadeyle oracıkta bekleyen Mr. Weasley'ye çarpıyordu az daha.</blockquote><blockquote class="calibre10">"Dumbledore bir şey söylemedi -"</blockquote><blockquote class="calibre10">"Aklandım," dedi Harry, kapıyı ardından çekerek, "bütün suçlamalardan!"</blockquote><blockquote class="calibre10">Ağzı kulaklarına varan Mr. Weasley, Harry'yi omuzlarından yakaladı.</blockquote><blockquote class="calibre10">"Harry, bu harika bir şey! Eh, tabii seni suçlu bulamazlardı, bu kanıtlarla mümkün değildi, yine de itiraf edeyim ki -"</blockquote><blockquote class="calibre10">Ama Mr. Weasley lafını bitiremedi, çünkü mahkeme salonunun kapısı bir kez daha açılmıştı. Büyüceşûra üyeleri sırayla dışarı çıkıyorlardı.</blockquote><blockquote class="calibre10">"Merlin'in sakalı!" diye bağırdı Mr. Weasley şaşkınlıkla, geçebilsinler diye Harry'yi kenara çekerek. "Seni bütün mahkeme heyeti mi yargıladı?"</blockquote><blockquote class="calibre10">"Sanırım," dedi Harry usulca.</blockquote><blockquote class="calibre10">Büyücülerden bir iki tanesi geçerken Harry'ye başıyla selam verdi, aralarında Madam Bones'un da bulunduğu az sayıda kişi Mr. Weasley'ye, "Günaydın, Arthur," dedi ama, çoğu gözlerini kaçırdı. Cornelius Fudge ile kurbağaya benzeyen cadı, mahzenden son çıkanlar arasındaydı. Fudge, Mr. Weasley ile Harry duvarın bir parçasıymışlar gibi davrandı, ama cadı geçerken Harry'ye bir kez daha, sanki tartıyormuş gibi baktı. Yanlarından en son geçen kişi Percy'di. Fudge gibi o da babasıyla Harry'yi tamamen görmezden geldi; elinde koca bir parşömen tomarı ve avuç dolusu yedek tüy kalemle, sırtı dimdik ve burnu havada, yanlarından geçti gitti. Mr. Weasley'nin ağzı kasılır gibi oldu, ama bunun dışında üçüncü oğlunu gördüğüne dair hiçbir işaret vermedi.</blockquote><blockquote class="calibre10">Percy'nin topukları dokuzuncu kata giden merdivenlerde kaybolurken, Mr. Weasley Harry'ye yanına gelmesini işaret etti ve, "Seni dosdoğru geri götüreceğim ki diğerlerine iyi haberi veresin," dedi. "Bethnal Green'deki o tuvalete giderken seni bırakırım. Gel haydi..."</blockquote><blockquote class="calibre10">"Peki, tuvalet konusunda ne yapmanız gerekiyor?" diye sordu Harry, sırıtarak. Birden her şey eskisinden beş kat daha komik bir hal almıştı. Nihayet olanları algılamaya başlamıştı: Aklanmıştı, Hogwarts'a dönüyordu.</blockquote><blockquote class="calibre10">Merdivenleri çıkarlarken, Mr. Weasley, "Haa, camı uğursuzluk büyüsüne karşı basit bir bozma büyüsü gerekiyor sadece," dedi. "Ama önemli olan hasarı onarmak değil, yakıp yıkmanın ardındaki tavır, Harry. Muggle'ları taciz etmek kimi büyücüye komik gelebilir, ama aslında çok daha derindeki, çok daha çirkin bir şeyin ifadesi. Ben kendi payıma -"</blockquote><blockquote class="calibre10">Mr. Weasley cümlesini yarıda kesti. Tam da dokuzuncu katın koridoruna gelmişlerdi, Cornelius Fudge biraz ötede duruyordu; düz sarı saçlı, sivri ve solgun yüzlü, uzun boylu bir adamla alçak sesle konuşuyordu.</blockquote><blockquote class="calibre10">İkinci adam onların ayak sesine döndü. O da lafını yarıda kesmişti. Soğuk gri gözlerini kısıp Harry'nin yüzüne dikti.</blockquote><blockquote class="calibre10">"Bak sen..." dedi Lucius Malfoy sakin sakin. "Patronus Potter."</blockquote><blockquote class="calibre10">Harry, sert bir şeye çarpmış gibi soluğunun kesildiğini hissetti. O soğuk gri gözleri en son bir Ölüm Yiyen'in kukuletasındaki deliklerin ardında görmüştü; adamın sesini de Lord Voldemort karanlık bir mezarlıkta kendisine işkence ettiği sırada duymuştu, adam onunla alay etmişti. Harry, Lucius Malfoy'un onun yüzüne bakma cüreti gösterdiğine inanamıyordu; onun burada, Sihir Bakanlığı'nda olduğuna, ya da Harry daha birkaç hafta önce Cornelius Fudge'a Malfoy'un bir Ölüm Yiyen olduğunu söylemişken, Fudge'ın onunla konuştuğuna inanamıyordu.</blockquote><blockquote class="calibre10">Mr. Malfoy, heceleri uzata uzata, "Bakan bana nasıl paçayı kurtardığından söz ediyordu, Potter," dedi. "Sıkışık durumlardan sürekli sıyrılman hayli şaşırtıcı... hatta, yılandan farksız."</blockquote><blockquote class="calibre10">Mr. Weasley uyarmak için Harry'nin omzunu kavradı.</blockquote><blockquote class="calibre10">"Evet," dedi Harry, "evet, kaçma işinde ustayım."</blockquote><blockquote class="calibre10">Lucius Malfoy bakışlarını Mr. Weasley'nin yüzüne dikti.</blockquote><blockquote class="calibre10">"Ve Arthur Weasley! Burada ne yapıyorsun, Arthur?"</blockquote><blockquote class="calibre10">Mr. Weasley, "Burada çalışıyorum," diye lafı kısa kesti.</blockquote><blockquote class="calibre10">"Burada değil ama, ha?" dedi Mr. Malfoy, kaşlarını kaldırıp Mr. Weasley'nin omzunun üstünden kapıya bakarak. "Ben seni ikinci katta çalışıyor sanıyordum... Muggle eşyalarını gizlice eve götürüp büyülemekle ilgili bir şeyler yapmıyor muydun sen?"</blockquote><blockquote class="calibre10">Mr. Weasley, "Hayır," diye cevabı yapıştırdı. Parmakları Harry'nin omzunu delecekti neredeyse.</blockquote><blockquote class="calibre10">Harry, "Siz burada ne yapıyorsunuz, peki?" diye sordu Lucius Malfoy'a.</blockquote><blockquote class="calibre10">Malfoy, "Benimle Bakan arasındaki özel konuların seni ilgilendireceğini sanmıyorum, Potter," dedi, cüppesinin önünü düzelterek. Harry, bir cep dolusu altınınkine benzer bir şıkırtı duydu. "Hadi ama, sırf Dumbledore'un gözbebeğisin diye bizlerin de seni aynı şekilde şımartmamızı bekleyemezsin... büronuza gidelim mi artık, Bakanım?"</blockquote><blockquote class="calibre10">"Elbette," dedi Fudge, sırtını Harry ile Mr. Weasley'ye dönerek. "Buradan, Lucius."</blockquote><blockquote class="calibre10">Alçak sesle konuşarak uzaklaştılar. Mr. Weasley onlar asansöre girene kadar elini Harry'nin omzundan çekmedi.</blockquote><blockquote class="calibre10">Harry onlar gidince, "Madem Fudge'la işi varmış, niye bürosunun kapısında beklemiyor?" diye öfkeyle patladı. "Burada, aşağıda ne yapıyordu?"</blockquote><blockquote class="calibre10">Son derece huzursuz görünen Mr. Weasley, "Bana sorarsan, gizlice mahkeme salonuna girmeye niyetleniyordu," dedi. Bir yandan da, sanki konuştuklarının duyulmayacağından emin olmak istermiş gibi başını çevirmiş arkasına bakıyordu. "Atılıp atılmayacağını öğrenmeye çalışıyordu. Seni bırakınca Dumbledore'a da bir not göndereyim, Malfoy'un yeniden Fudge'la konuştuğunu bilmesi şart."</blockquote><blockquote class="calibre10">"Ne gibi bir özel işleri varmış ki?"</blockquote><blockquote class="calibre10">Mr. Weasley öfkeyle, "Altın olsa gerek," dedi. "Malfoy yıllardan beri her şey için cömertçe para dağıtıyor... bu sayede doğru insanlara ulaşıyor... ki sonra karşılığını isteyebilsin... geçmesini istemediği yasaları erteletsin... ah, çok iyi ilişkileri vardır Lucius Malfoy'un."</blockquote><blockquote class="calibre10">Asansör geldi; Atriyum düğmesine basan Mr. Weasley'nin başının etrafında kanat çırpan bir not sürüsü hariç, asansör boştu. Kapılar tangırdayarak kapandı. Mr. Weasley sinirli sinirli notları kışkışladı.</blockquote><blockquote class="calibre10">"Mr. Weasley," dedi Harry yavaş yavaş, "eğer Fudge, Lucius Malfoy gibi Ölüm Yiyenler'le buluşuyorsa, eğer onlarla tek başına görüşüyorsa, ona Imperius laneti yapmadıklarını ne biliyoruz?"</blockquote><blockquote class="calibre10">Mr. Weasley yavaşça, "Sanma ki aklımıza gelmedi," dedi. "Ama Dumbledore, Fudge'ın şimdilik kendi hesabına hareket ettiğini düşünüyor - ki Dumbledore'a göre bu da insanın içini rahat ettiren bir şey sayılmaz. En iyisi şu anda bu konuda daha fazla konuşmamak, Harry."</blockquote><blockquote class="calibre10">Kapılar kayarak açıldı, artık neredeyse boş olan Atriyum'a çıktılar. Nöbetçibüyücü Eric, yine Gelecek Postası'nın arkasına gizlenmişti. Altın fıskiyenin önünden geçip gidiyorlardı ki, Harry bir şey hatırladı.</blockquote><blockquote class="calibre10">"Bekleyin..." dedi Mr. Weasley'ye. Para kesesini cebinden çıkartarak fıskiyeye geri döndü.</blockquote><blockquote class="calibre10">Yakışıklı büyücünün yüzüne baktı, ama yakından onun biraz zayıf ve budalaca göründüğünü düşündü. Cadının yüzünde, güzellik yarışmasına katılan birininkini andıran ruhsuz bir gülümseme vardı; ve Harry'nin cincücelerle atadamlar hakkında bildiği kadarıyla, onların ne türden olursa olsun herhangi bir insana böylesine içli içli bakarken yakalanmaları çok uzak bir ihtimaldi. Sadece ev cininin kölece itaatkâr tavrı inandırıcı görünüyordu. Harry, Hermione'nin ev cini heykelini görse neler diyeceğini düşünüp sırıtarak kesesini tersyüz etti ve yalnızca on Galleon atmakla kalmayıp, içinde ne varsa hepsini havuza boşalttı.</blockquote><blockquote class="calibre7">*****</blockquote><blockquote class="calibre9">"Biliyordum!" diye bağırdı Ron, havayı yumruklayarak. "Sen hep paçayı kurtarırsın!"</blockquote><blockquote class="calibre10">"Seni aklamak zorundaydılar," dedi Hermione; Harry mutfağa girdiği anda endişeden resmen bayılacak gibiydi, şimdiyse titreyen eliyle gözlerini kapatıyordu. "Zaten sana karşı dava açacak gerekçeleri yoktu, hem de hiç."</blockquote><blockquote class="calibre10">"Yine de herkes pek rahatlamış görünüyor," dedi.</blockquote><blockquote class="calibre10">Harry gülümseyerek, "yani hepinizin kurtulacağımı bildiği düşünülürse."</blockquote><blockquote class="calibre10">Mrs. Weasley yüzünü önlüğüne siliyordu; Fred, George ve Ginny de şarkı söyleyip bir tür savaş dansı yapıyorlardı. "Kur-tul-du, kur-tul-du, kur-tul-du..."</blockquote><blockquote class="calibre10">"Yeter artık! Oturun yerinize!" diye bağırdı Mr. Weasley, oysa o da gülümsüyordu. "Dinle, Sirius, Lucius Malfoy Bakanlık'taydı -"</blockquote><blockquote class="calibre10">"Ne?" dedi Sirius haşin bir sesle.</blockquote><blockquote class="calibre10">"Kur-tul-du, kur-tul-du, kur-tul-du..."</blockquote><blockquote class="calibre10">"Kesin sesinizi, size söylüyorum! Evet, dokuzuncu katta onu Fudge'la konuşurken gördük, sonra birlikte Fudge'ın bürosuna gittiler. Dumbledore'un bunu öğrenmesi lazım."</blockquote><blockquote class="calibre10">"Kesinlikle," dedi Sirius. "Biz ona söyleriz, sen merak etme."</blockquote><blockquote class="calibre10">"Eh, ben gideyim öyleyse, Bethnal Green'de beni bekleyen bir kusan tuvalet var. Molly, ben geç geleceğim, Tonks'un nöbetini devralıyorum, ama Kingsley yemeğe gelebilir -"</blockquote><blockquote class="calibre10">"Kur-tul-du, kur-tul-du, kur-tul-du..."</blockquote><blockquote class="calibre10">"Yeter dedim - Fred - George - Ginny!" dedi Mrs. Weasley, Mr. Weasley mutfaktan çıkarken. "Harry, canım, gel de otur, biraz yemek ye, kahvaltı bile etmedin doğru dürüst."</blockquote><blockquote class="calibre10">Ron ve Hermione onun karşısına oturdular, Harry Grimmauld Meydanı'na geldi geleli hiç bu kadar mutlu görünmemişlerdi. Harry'nin, Lucius Malfoy'la karşılaşmasının biraz törpülediği baş döndürücü rahatlama duygusu yeniden kabardı. Kasvetli ev birden daha sıcak görünmeye başlamıştı, onları bağrına basıyor gibiydi. Gürültünün kaynağını anlamak için domuz burnu gibi burnunu mutfağa sokan Kreacher bile artık o kadar çirkin görünmüyordu.</blockquote><blockquote class="calibre10">Ron sevinçle, "Tabii Dumbledore senin tarafında olduktan sonra, seni mahkûm etmelerinin imkânı yoktu," dedi. Herkesin tabağına koca koca tümsekler halinde patates püresi koyuyordu.</blockquote><blockquote class="calibre10">"Evet, işin seyrini değiştirdi," dedi Harry. "Yine de keşke benimle konuşsaydı. Hiç değilse bana baksaydı," demenin ise kulağa hem nankörce, hem de çocukça geleceğini düşündü.</blockquote><blockquote class="calibre10">Ve tam bunu düşünürken alnındaki yara izi öylesine fena yanmaya başladı ki, elini üstüne bastırdı.</blockquote><blockquote class="calibre10">"Ne oldu?" diye sordu Hermione, korkmuş görünüyordu.</blockquote><blockquote class="calibre10">"Yara izi," diye mırıldandı Harry. "Ama bir şey değil... artık hep oluyor..."</blockquote><blockquote class="calibre10">Ötekilerin hiçbiri durumu fark etmiş görünmüyordu, şimdi hepsi, bir yandan Harry'nin ucu ucuna kurtulmasına sevinirken, bir yandan da yemek yiyorlardı. Fred, George ve Ginny hâlâ şarkı söylüyordu. Hermione hayli kaygılı görünüyordu, ama daha o bir şey söyleyemeden, Ron sevinç içinde, "Bahse girerim ki Dumbledore bu akşam gelir, bizimle birlikte kutlamak için yani," dedi.</blockquote><blockquote class="calibre10">Mrs. Weasley, Harry'nin önüne koca bir tabak kızarmış tavuk koyarken, "Gelebileceğini sanmıyorum, Ron," dedi. 'Şu sıralar sahiden çok meşgul."</blockquote><blockquote class="calibre10">"KUR-TUL-DU, KUR-TUL-DU, KUR-TUL-DU..."</blockquote><blockquote class="calibre10">"KESİN SESİNİZİ!" diye kükredi Mrs. Weasley.</blockquote><blockquote class="calibre7">*****</blockquote><blockquote class="calibre9">Sonraki birkaç günde Harry elinde olmadan, Grimmauld Meydanı On İki Numara'da onun Hogwarts'a dönmesine o kadar da memnun olmayan birinin varlığını fark etti. Sirius haberi ilk duyduğunda çok güzel mutluluk numarası yapmış, Harry'nin elini koparırcasına sıkarken tıpkı diğerleri gibi ağzı kulaklarında gülümsemişti. Ancak çok geçmeden eskisinden de karamsar ve somurtkan bir hale geldi, herkesle daha az konuşmaya başladı, hatta Harry'le bile. Artık sık sık annesinin odasına kapanıyor, Şahgaga'yla gittikçe daha çok vakit geçiriyordu.</blockquote><blockquote class="calibre10">Harry duygularını Hermione ve Ron'a açınca, "Sakın suçluluk duyma!" dedi Hermione kararlı bir şekilde. Üçüncü kattaki küflü bir dolabı fırçalıyorlardı. "Sen Hogwarts'a aitsin, Sirius da bunu biliyor. Bence bencilce davranıyor."</blockquote><blockquote class="calibre10">Ron, parmağına sıkıca yapışmış bir küf parçasını çıkarmaya çalışırken kaşlarını çatarak, "İnsafsızlık etme, Hermione," dedi. "Sen de olsan tek başına bu eve tıkılmak istemezdin."</blockquote><blockquote class="calibre10">Hermione, "Tek başına kalmayacak ki!" dedi. "Bu ev Zümrüdüanka Yoldaşlığı'nın Karargâhı, değil mi? Harry de burada onunla oturacak diye umutlandı, hepsi bu."</blockquote><blockquote class="calibre10">Harry elindeki bezi sıkarak, "Bence bu doğru değil," dedi. "Ona burada kalabilir miyim diye sorduğumda bana doğru dürüst bir cevap vermedi."</blockquote><blockquote class="calibre10">Hermione akıllı akıllı, "Fazla umutlanmak istememiştir de ondan" dedi. "Aslında belki o da kendini biraz suçlu hissetmiştir, çünkü içten içe senin okuldan atılacağını umuyordu sanırım. O zaman ikiniz de toplumdışı olacaktınız."</blockquote><blockquote class="calibre10">Harry ve Ron bir ağızdan, "Hadi canım!" dediler ama, Hermione omuz silkmekle yetindi.</blockquote><blockquote class="calibre10">"Siz bilirsiniz. Ama ben bazen Ron'un annesinin haklı olduğunu düşünüyorum. Sirius gerçekten de seni babanla karıştırıyor, Harry."</blockquote><blockquote class="calibre10">Harry ateşli ateşli, "Yani kafadan kontak mı demek istiyorsun?" diye sordu.</blockquote><blockquote class="calibre10">"Hayır," dedi Hermione sakin sakin. "Sadece uzun süre yapayalnız kaldığını düşünüyorum."</blockquote><blockquote class="calibre10">Bu sırada Mrs. Weasley arkalarındaki kapıdan yatak odasına girdi.</blockquote><blockquote class="calibre10">Kafasını dolaba sokup, "Daha bitirmediniz mi?" diye sordu.</blockquote><blockquote class="calibre10">"Ben de buraya, mola verin demek için geldin sandım!" dedi Ron acı acı. "Buraya geldik geleli ne kadar küf temizledik, biliyor musun?"</blockquote><blockquote class="calibre10">Mrs. Weasley, "Yoldaşlık'a yardım etmeye pek hevesliydin," dedi. "Kendi payına düşeni karargâhı yaşanır hale getirerek yapabilirsin."</blockquote><blockquote class="calibre10">Ron, "Kendimi ev cini gibi hissediyorum," diye homurdandı.</blockquote><blockquote class="calibre10">"Şimdi onların ne korkunç bir hayat sürdüklerini anladığına göre, belki E.R.İ.T.'te biraz daha aktif olabilirsin!" dedi Hermione umutla. Mrs. Weasley onları işleriyle baş başa bırakıp gitmişti. "Belki de insanlara hep temizlik yapmanın ne berbat bir şey olduğunu göstermek kötü bir fikir değildir - sponsor desteğiyle Gryffindor'daki Ortak Salon'u sileriz, bütün gelir E.R.İ.T.'e gider; hem bilinç yükselir, hem de fonlar artar."</blockquote><blockquote class="calibre10">Ron sinirli sinirli, "Ben sana sponsor olayım da şu E.R.İ.T. muhabbetini kes," diye mırıldandı, ama yalnızca Harry'nin duyabileceği bir sesle.</blockquote><blockquote class="calibre7">*****</blockquote><blockquote class="calibre9">Tatilin sonu yaklaştıkça, Harry her geçen gün daha sık Hogwarts hayalleri kurmaya başladığını fark etti; Hagrid'i tekrar görmeyi, Quidditch oynamayı, hatta sebze tarhlarından geçerek Bitkibilim seralarına gitmeyi iple çekiyordu. Dolapların yarısının hâlâ sürgülü ve kapalı olduğu, Kreacher'ın, yanından geçenlere gölgelerin içinden hırıltıyla hakaretler savurduğu bu tozlu, küf kokulu evden ayrılmak bir zevk olacaktı. Harry tabii ki bunları Sirius'un duyacağı yerlerde söylememeye özen gösteriyordu.</blockquote><blockquote class="calibre10">Voldemort karşıtı hareketin karargâhında yaşamak, Harry'nin daha önce beklediği kadar ilginç ya da heyecan verici değildi hiç. Gerçi Zümrüdüanka Yoldaşlığı üyeleri düzenli olarak eve girip çıkıyor, bazen uğrayıp birkaç dakikalık fısıltılı konuşmalar yapıyor, bazen de yemeğe kalıyorlardı ama, Mrs. Weasley, Harry ile diğerlerinin kulak mesafesine (ister uzayan, ister normal olsun) girmelerine izin vermiyordu. Ve kimse, hatta Sirius bile Harry'nin, geldiği gece öğrendikleri dışında bir şeyler bilmesi gerektiğini düşünmüyor gibiydi.</blockquote><blockquote class="calibre10">Tatilin son günü Harry tam gardırobun tepesinden Hedwig'in pisliğini temizlerken, Ron elinde iki zarfla yatak odasına girdi.</blockquote><blockquote class="calibre10">Zarflardan birini bir iskemleye çıkmış olan Harry'ye atarak, "Kitap listeleri geldi" dedi. "Nihayet, ben unuttular sanmıştım, genelde daha önce gelir..."</blockquote><blockquote class="calibre10">Harry pisliklerin sonuncusunu bir çöp torbasının içine süpürüp torbayı Ron'un başının üstünden köşedeki çöp sepetine attı. Sepet torbayı yutup yüksek sesle geğirdi. Harry mektubu açtı. İçinde iki parça parşömen vardı: Biri, eğitim döneminin 1 Eylül'de başladığına ilişkin her zamanki uyarıydı; ötekindeyse o yıl hangi kitaplara ihtiyacı olacağı bildiriliyordu.</blockquote><blockquote class="calibre10">Listeyi okuyarak, "Sadece iki yeni kitap var," dedi. "Miranda Goshawk'ın 5. Sınıflar İçin Temel Büyüler Kitabı ve Wilbert Slinkhard'ın Savunma Sihri Kuramı."</blockquote><blockquote class="calibre10">Şak.</blockquote><blockquote class="calibre10">Fred ve George, Harry'nin yanı başında cisimlendiler. Harry artık buna öyle alışmıştı ki, iskemlesinden bile düşmedi.</blockquote><blockquote class="calibre10">Fred, laf olsun diye konuşurmuş gibi, "Slinkhard'ın kitabını kimin listeye koyduğunu merak ediyorduk," dedi.</blockquote><blockquote class="calibre10">"Çünkü bu, Dumbledore yeni bir Karanlık Sanatlara Karşı Savunma öğretmeni buldu demek," dedi George.</blockquote><blockquote class="calibre10">"Eh, vakti gelmişti artık," dedi Fred.</blockquote><blockquote class="calibre10">Harry aşağı atlayıp onların yanına inerek, "Ne demek istiyorsunuz?" dedi.</blockquote><blockquote class="calibre10">"Birkaç hafta önce Uzayan Kulaklar'ı kullanarak annemle babamın konuştuğunu duyduk," dedi Fred. "Anladığımıza göre, Dumbledore bu yıl bu işi yapacak birini bulmakta cidden güçlük çekiyor."</blockquote><blockquote class="calibre10">"Son dördünün başına neler geldiğini düşünecek olursanız, bunda şaşacak bir şey yok, değil mi?" dedi George.</blockquote><blockquote class="calibre10">Harry, parmaklarıyla sayarak, "Biri kovuldu, biri öldü, birinin hafızası silindi, biri de dokuz ay bir sandıkta kilitli kaldı," dedi. "Evet, ne demek istediğini anlıyorum."</blockquote><blockquote class="calibre10">"Senin neyin var, Ron?" diye sordu Fred.</blockquote><blockquote class="calibre10">Ron cevap vermedi. Harry dönüp baktı. Ron, ağzı hafiften açık, olduğu yerde kalakalmış, Hogwarts'tan gelen mektuba bakıyordu.</blockquote><blockquote class="calibre10">Fred sabırsızca, "Neler oluyor?" dedi. Ron'un arkasına geçip omzunun üstünden parşömene baktı.</blockquote><blockquote class="calibre10">Fred'in de ağzı bir karış açıldı.</blockquote><blockquote class="calibre10">"Sınıf başkanı mı?" dedi, gözlerine inanamıyormuş gibi mektuba bakarak. "Sınıf başkanı, ha?"</blockquote><blockquote class="calibre10">George bir zıplayışta Ron'un öbür elindeki zarfı kaptı, baş aşağı çevirdi. Harry, kırmızı ve altın sarısı bir şeyin George'un avcuna düştüğünü gördü.</blockquote><blockquote class="calibre10">"Olamaz," dedi George fısıltıyla.</blockquote><blockquote class="calibre10">"Bir yanlışlık olmalı," dedi Fred; mektubu Ron'un elinden çekip aldı, sahici olup olmadığını kontrol eder gibi ışığa tutup baktı. "Ron'u sınıf başkanı yapmak için insanın aklını peynir ekmekle yemiş olması gerek."</blockquote><blockquote class="calibre10">İkizlerin başları aynı anda döndü, ikisi de Harry'ye baktılar.</blockquote><blockquote class="calibre10">Fred, "Yüzde yüz sen olursun diye düşünüyorduk!" dedi. Sesinde, sanki Harry onları bir şekilde aldatmış gibi bir ton vardı.</blockquote><blockquote class="calibre10">George gücenmiş gibi, "Dumbledore mutlaka seni seçer sanıyorduk!" dedi.</blockquote><blockquote class="calibre10">"Üçbüyücü Turnuvası'nı kazandın falan!" dedi Fred.</blockquote><blockquote class="calibre10">George, "Yaptığı bütün o çılgınca işler yüzünden olmalı," dedi Fred'e.</blockquote><blockquote class="calibre10">"Doğru," dedi Fred ağır ağır. "Evet, başlarına öyle çok dert açtın ki, abi. Eh, hiç değilse ikinizden biri neye öncelik vereceğini iyi biliyor."</blockquote><blockquote class="calibre10">Harry'nin yanına geldi, onun sırtına bir şaplak atarken, Ron'a yakıcı bir bakış fırlattı.</blockquote><blockquote class="calibre10">"Sınıf başkanı... Bastıbacak Sınıf Başkanı Ronnie!"</blockquote><blockquote class="calibre10">"Ayy, annem iğrenç davranacak," diye inledi George. Sanki biraz daha tutarsa elini kirletebilirmiş gibi, sınıf başkanı rozetini gerisingeri Ron'a fırlattı.</blockquote><blockquote class="calibre10">Henüz tek kelime etmemiş olan Ron rozeti aldı, bir an ona baktı, sonra sahici olduğunu onaylatmak istermiş gibi Harry'ye uzattı. Harry rozeti aldı. Gryffindor Aslanı'nın üzerinde kocaman "SB" harfleri yazılıydı. Hogwarts'taki ilk gününde Percy'nin göğsünde de bu rozetin aynını görmüştü.</blockquote><blockquote class="calibre10">Kapı savrularak açıldı. Hermione koşarak odaya girdi, yanakları kıpkırmızıydı, saçı uçuşuyordu. Elinde bir zarf vardı.</blockquote><blockquote class="calibre10">"Sen - sen de aldın mı -?"</blockquote><blockquote class="calibre10">Harry'nin elindeki rozeti fark edince bir çığlık attı.</blockquote><blockquote class="calibre10">Mektubunu sallayarak, heyecanla, "Biliyordum!" dedi. "Ben de, Harry, ben de!"</blockquote><blockquote class="calibre10">Harry hemen, "Hayır," dedi, rozeti yeniden Ron'un eline tutuşturdu. "Ben değil, Ron."</blockquote><blockquote class="calibre10">"Tam - ne?"</blockquote><blockquote class="calibre10">"Sınıf başkanı olan Ron, ben değilim," dedi Harry.</blockquote><blockquote class="calibre10">"Ron mu?" dedi Hermione, ağzı bir karış açılmıştı. "Ama... emin misin? Yani -"</blockquote><blockquote class="calibre10">Ron ona yüzünde meydan okuyan bir ifadeyle bakınca kızardı.</blockquote><blockquote class="calibre10">"Mektupta benim adım yazıyor," dedi Ron.</blockquote><blockquote class="calibre10">"Ben..." dedi Hermione, iyice afallamış görünüyordu. "Ben... şey... hey! Aferin, Ron! Bu sahiden de -"</blockquote><blockquote class="calibre10">"Sürpriz oldu," dedi George, başıyla onaylayarak.</blockquote><blockquote class="calibre10">"Hayır," dedi Hermione, daha da fazla kızararak, "hayır, olmadı... Ron bir sürü... aslında o..."</blockquote><blockquote class="calibre10">Arkasındaki kapı biraz daha açıldı ve Mrs. Weasley, elinde yeni yıkanıp ütülenmiş bir cüppe yığınıyla, geri geri yürüyerek odaya girdi.</blockquote><blockquote class="calibre10">Yatağa doğru yürüyüp cüppeleri iki sıra halinde ayırırken, zarflara şöyle bir baktı ve, "Ginny kitap listelerinin nihayet geldiğini söyledi," dedi. "Onları bana verirseniz, bu öğleden sonra Diagon Yolu'na giderim; siz eşyalarınızı toplarken, ben kitaplarınızı alırım. Ron, sana yeni pijama da almam gerek, bunlar en az on beş santim kısa. Bu kadar hızla uzadığına inanamıyorum... ne renk isterdin?"</blockquote><blockquote class="calibre10">George alaycı alaycı sırıtarak, "Rozetine uysun diye kırmızıyla altın sarısı al," dedi.</blockquote><blockquote class="calibre10">Mrs. Weasley dalgın dalgın, "Neyine uysun diye?" dedi, bir yandan da bir çift vişne çürüğü rengi çorabı katlayıp Ron'un çamaşır yığınının üstüne koyuyordu.</blockquote><blockquote class="calibre10">"Rozetine," dedi Fred, kötü haberi bir an önce verip kurtulmak istermiş gibi bir edayla. "Güzel, pırıl pırıl, yeni sınıf başkanı rozetine."</blockquote><blockquote class="calibre10">Fred'in sözlerinin, pijamalarla meşgul olan Mrs. Weasley'nin kafasına dank etmesi bir an aldı.</blockquote><blockquote class="calibre10">"Onun... ama... Ron, yoksa...?"</blockquote><blockquote class="calibre10">Ron rozetini kaldırıp gösterdi.</blockquote><blockquote class="calibre10">Mrs. Weasley tıpkı Hermione'ninki gibi bir çığlık attı.</blockquote><blockquote class="calibre10">"İnanmıyorum! İnanmıyorum! Ah, Ron, ne harika! Bir sınıf başkanı! Ailede herkes sınıf başkanı oldu!"</blockquote><blockquote class="calibre10">"Fred'le ben neyiz, komşu çocuğu mu?" dedi George, dargın dargın; annesi ise onu kenara itip en küçük oğluna sarılmıştı bile.</blockquote><blockquote class="calibre10">"Hele baban bir duysun! Ron, seninle öyle iftihar ediyorum ki, ne harika bir haber, sen de Bill ve Percy gibi öğrenciler başkanı olabilirsin, bu ilk adım! Ah, bunca sıkıntının içinde böyle bir şey olması ne hoş, öyle heyecanlandım ki, ah, Ronnie -"</blockquote><blockquote class="calibre10">Fred ile George onun arkasında yüksek sesle öğürüyorlardı ama, Mrs. Weasley bunu fark etmedi; kollarını Ron'un boynuna sımsıkı sarmış, onun yüzünü öpücüklere boğuyordu. Ron'un yüzü rozetinden de kırmızı olmuştu.</blockquote><blockquote class="calibre10">"Anne... yapma... anne, kendine hâkim ol..." diye mırıldanıyor, onu itmeye çalışıyordu.</blockquote><blockquote class="calibre10">Mrs. Weasley onu bıraktı ve soluk soluğa, "Ee, ne olacak peki?" dedi. "Percy'ye bir baykuş almıştık, ama senin zaten baykuşun var."</blockquote><blockquote class="calibre10">"N-ne demek istiyorsun?" dedi Ron, kulaklarına inanmaya cesaret edemez gibiydi.</blockquote><blockquote class="calibre10">Mrs. Weasley şefkatle, "Bunun için bir ödülü hak ettin!" dedi. "Yepyeni bir resmi cüppe ister miydin?"</blockquote><blockquote class="calibre10">"Biz almıştık zaten," dedi Fred, bu cömertliğinden sahiden pişman olmuş gibi bir tavırla.</blockquote><blockquote class="calibre10">"Ya da yeni bir kazan, Charlie'nin eski kazanı iyice paslanmış; ya da yeni bir fare, Scabbers'ı hep sevmiştin sen -"</blockquote><blockquote class="calibre10">"Anne," dedi Ron umutlu umutlu, "yeni bir süpürge isteyebilir miyim?"</blockquote><blockquote class="calibre10">Mrs. Weasley'nin yüzü biraz asıldı; süpürgeler pahalıydı çünkü.</blockquote><blockquote class="calibre10">Ron telaşla, "Öyle çok iyi bir süpürge değil!" diye ekledi. "Sadece - yeni olsun yeter, değişiklik olsun diye..."</blockquote><blockquote class="calibre10">Mrs. Weasley bir an duraksadı, sonra gülümsedi.</blockquote><blockquote class="calibre10">"Elbette isteyebilirsin... eh, eğer bir de süpürge almam gerekiyorsa, yola çıksam iyi olur. Sonra görüşürüz... küçük Ronnie, sınıf başkanı! Eşyalarınızı sandıklarınıza yerleştirmeyi de unutmayın... bir sınıf başkanı... ay, içim kıpır kıpır oldu!"</blockquote><blockquote class="calibre10">Ron'u yine yanağından öptü, gürültüyle burnunu çekti ve odadan hızla çıktı.</blockquote><blockquote class="calibre10">Fred ve George bakıştılar.</blockquote><blockquote class="calibre10">Fred, güya endişeli bir sesle, "Seni öpmezsek kusura bakmazsın, değil mi, Ron?" diye sordu.</blockquote><blockquote class="calibre10">"İstersen eğilip selam verebiliriz," dedi George.</blockquote><blockquote class="calibre10">"Öff, kesin sesinizi," dedi Ron, onlara kaşlarını çatarak.</blockquote><blockquote class="calibre10">"Ya susmazsak?" dedi Fred, yüzünde şeytani bir tebessüm vardı. "Bizi cezaya mı dikersin?"</blockquote><blockquote class="calibre10">"Denese de görsem," diye kıs kıs güldü George.</blockquote><blockquote class="calibre10">Hermione öfkeyle, "Ayağınızı denk almazsanız yapabilir!" dedi.</blockquote><blockquote class="calibre10">Fred ve George kahkahayı patlattılar, Ron da, "Yapma, Hermione," dedi.</blockquote><blockquote class="calibre10">Fred, titriyormuş gibi yaparak, "Ayağımızı denk almamız gerekecek, George," dedi, "bu ikisi peşimizde olduğuna göre..."</blockquote><blockquote class="calibre10">"Evet, yasalara karşı geldiğimiz günler geride kaldı anlaşılan," dedi George, başını iki yana sallayarak.</blockquote><blockquote class="calibre10">Ve ikizler, gürültülü bir şak sesiyle buharlaştılar.</blockquote><blockquote class="calibre10">"Aman bu ikisi de!" dedi Hermione hiddetle, tavana baktı; Fred ve George'un, üst kattaki odalarında gülmekten kırıldıklarını duydular. "Onlara aldırma, Ron, kıskanıyorlar, hepsi bu!"</blockquote><blockquote class="calibre10">Ron da tavana baktı ve kuşkuyla, "Kıskandıklarını sanmıyorum," dedi. "Sadece gıcıklar sınıf başkanı olur demişlerdir hep... yine de," diye ekledi, sesi daha mutlu çıkıyordu, "hiçbir zaman yeni süpürgeleri olmadı! Keşke ben de annemle gidip seçebilsem... Nimbus alacak parası hayatta yoktur ama, yeni bir Silsüpür var, onu alırsa harika olur... evet, en iyisi ben gidip ona Silsüpür'ü beğendiğimi söyleyeyim de haberi olsun..."</blockquote><blockquote class="calibre10">Odadan ok gibi çıkıp Harry ile Hermione'yi baş başa bıraktı.</blockquote><blockquote class="calibre10">Harry nedense Hermione'ye bakmak istemediğini fark etti. Yatağına döndü, Mrs. Weasley'nin yatağın üzerine yerleştirdiği temiz cüppe yığınını alıp odanın öbür yanına, sandığına gitti.</blockquote><blockquote class="calibre10">“Harry?" dedi Hermione, tereddütlü bir sesle.</blockquote><blockquote class="calibre10">"Aferin sana, Herimone," dedi Harry; o kadar candan söylemişti ki, sanki ses onun sesi değildi. Hâlâ ona bakmayarak, ekledi: "Harika. Sınıf başkanı. Çok iyi."</blockquote><blockquote class="calibre10">"Teşekkürler," dedi Hermione. "Şey -Harry- annemle babama haber vermek için Hedwig'i ödünç alabilir miyim? Gerçekten sevinirler - yani sınıf başkanı onların da anlayabileceği bir şey."</blockquote><blockquote class="calibre10">"Tabii, hiç sakıncası yok," dedi Harry, yine ona ait olmayan o feci şekilde candan sesle. "Al tabii!"</blockquote><blockquote class="calibre10">Sandığının üstüne eğildi, cüppelerini en alta koydu ve Hermione gardıroba gidip Hedwig'i aşağı çağırırken bir şey arıyormuş gibi yaptı. Birkaç dakika geçti; Harry kapının kapandığını duydu ama öyle eğilmiş halde kaldı, etrafı dinliyordu; tek duyabildiği, duvardaki boş tablonun yine kıs kıs gülmesi ve köşedeki çöp sepetinin tıksırıp baykuş pisliklerini çıkarmasıydı.</blockquote><blockquote class="calibre10">Doğruldu ve arkasına baktı. Hermione çıkmıştı, Hedwig de gitmişti. Harry yavaşça dönüp yatağına oturdu; görmeyen gözlerle gardırobun ayağına bakıyordu.</blockquote><blockquote class="calibre10">Sınıf başkanlarının beşinci yılda seçildiğini tamamen unutmuştu. Okuldan atılma ihtimali yüzünden öyle kaygılanmıştı ki, o sırada bazı kişilere rozet gidiyor olması gerektiği aklına gelmemişti. Peki, ya hatırlamış olsaydı... ya bu aklına gelmiş olsaydı... ne beklerdi o zaman?</blockquote><blockquote class="calibre10">Bunu değil, dedi kafasının içindeki küçük ve doğrucu bir ses.</blockquote><blockquote class="calibre10">Harry yüzünü buruşturup ellerine gömdü. Kendi kendine yalan söyleyemezdi; eğer sınıf başkanı rozetinin yolda olduğunu bilse, onun Ron'a değil kendisine gelmesini beklerdi. Bu onu Draco Malfoy kadar kendini beğenmiş yapıyor muydu acaba? Kendini başka herkesten üstün mü görüyordu? Ron'dan daha iyi olduğuna gerçekten inanıyor muydu?</blockquote><blockquote class="calibre10">Küçük ses meydan okurcasına, hayır, dedi.</blockquote><blockquote class="calibre10">Doğru mu bu? diye merak etti Harry, endişeyle kendi duygularını deşerek.</blockquote><blockquote class="calibre10">Ben Quidditch'te daha iyiyim, dedi ses. Ama başka hiçbir şeyde daha iyi değilim.</blockquote><blockquote class="calibre10">Bu kesinlikle doğru, diye düşündü Harry; derslerde Ron'dan iyi yanı yoktu. Peki ya dersler dışında? O, Ron ve Hermione'nin Hogwarts'a başladıktan sonra birlikte yaşadıkları, çoğu kez okuldan atılmaktan çok daha büyük tehlikelere atıldıkları o maceralar?</blockquote><blockquote class="calibre10">İyi de, Ron ve Hermione de çoğu kez benimle birlikteydiler, dedi Harry'nin kafasının içindeki ses.</blockquote><blockquote class="calibre10">Ama her zaman değil, diye Harry kendi kendisiyle tartıştı. Benimle birlikte Quirrell'la mücadele etmediler. Riddle ve Basilisk'in karşısına çıkmadılar. Sirius'un kaçtığı gece bütün o Ruh Emiciler'den kurtulmadılar. Voldemort'un döndüğü gece benimle birlikte mezarlıkta değildiler...</blockquote><blockquote class="calibre10">Ve geldiği gece üstüne çöken o haksızlığa uğrama duygusu yine kabardı. Ben kesinlikle daha fazlasını yaptım, diye düşündü Harry öfkeyle. İkisinden de daha fazlasını yaptım!</blockquote><blockquote class="calibre10">Ama belki de, dedi küçük ses adil bir biçimde, belki Dumbledore sınıf başkanlarını kendilerini birçok tehlikeli duruma soktukları için seçmiyordıır... belki de onları başka nedenlerle seçiyordur... Ron'da senin sahip olmadığın bir şey olmalı...</blockquote><blockquote class="calibre10">Harry gözlerini açtı ve parmaklarının arasından gardırobun pençe biçimindeki ayaklarına baktı, Fred'in ne dediğini hatırlamıştı: "Ron'u sınıf başkanı yapmak için insanın aklını peynir ekmekle yemiş olması gerek..."</blockquote><blockquote class="calibre10">Harry acı acı güldü. Bir saniye sonra da kendinden iğrendi.</blockquote><blockquote class="calibre10">Ron, Dumbledore'dan ona sınıf başkanlığı rozetini vermesini istememişti. Bu, Ron'un kabahati değildi ki. Şimdi o, Harry, yani Ron'un dünyadaki en iyi arkadaşı, sırf kendisinin rozeti yok diye surat mı asacaktı, Ron'un arkasından ikizlerle birlikte ona gülecek miydi, ilk kez Harry'yi bir şeyde alt etmişken Ron'un keyfini mi kaçıracaktı?</blockquote><blockquote class="calibre10">Tam o sırada Harry merdivenlerde yeniden Ron'un ayak seslerini duydu. Ayağa kalktı, gözlüğünü düzeltti ve Ron kapıdan içeri hoplaya zıplaya girerken, yüzüne zoraki bir gülümseme oturttu.</blockquote><blockquote class="calibre10">Ron, hayatından memnun bir şekilde, "Ucu ucuna yakaladım onu!" dedi. "Alabilirse Silsüpür alacağını söylüyor."</blockquote><blockquote class="calibre10">"Süper," dedi Harry, sesindeki o tuhaf candanlığın kaybolduğunu duyunca da içi rahatladı. "Dinle -Ron- aferin sana, abi."</blockquote><blockquote class="calibre10">Ron'un yüzündeki tebessüm silindi.</blockquote><blockquote class="calibre10">Başını iki yana sallayarak, "Benim başkan olacağımı hiç düşünmemiştim!" dedi. "Sen olursun diye düşünmüştüm hep!"</blockquote><blockquote class="calibre10">"Yok, ben başımı fazla derde soktum," dedi Harry, Fred'in yankısıymış gibi.</blockquote><blockquote class="calibre10">"Evet," dedi Ron, "evet, öyle galiba... eh, sandıklarımızı toplayalım artık, ha?"</blockquote><blockquote class="calibre10">Geldiklerinden bu yana eşyalarının bunca dağılmış olması garipti. Evin her yanından kitaplarıyla öteberilerini toplayıp yeniden okul sandıklarına yerleştirmeleri neredeyse bütün öğleden sonrayı aldı. Harry, Ron'un sınıf başkanı rozetini bir oraya bir buraya koyduğunu fark etti; önce komodinin üstüne, sonra kot pantolonunun cebine koydu; sonra aldı ve siyahın üzerinde kırmızının nasıl duracağını görmek istermiş gibi, katlanmış cüppesinin üstüne yerleştirdi. Ancak Fred ve George gelip de rozeti Kalıcı Yapıştırma Büyüsü'yle alnına yapıştırmayı teklif edince, şefkatle vişne çürüğü çoraplarına sardı ve sandığına koyup kilitledi.</blockquote><blockquote class="calibre10">Mrs. Weasley, Diagon Yolu'ndan saat altı civarında döndü; eli kolu kitap doluydu ve kalın kahverengi ambalaj kâğıdına sarılı uzun bir paket taşıyordu; Ron bunu özlem dolu bir iniltiyle ondan aldı.</blockquote><blockquote class="calibre10">"Şimdi açmaya kalkma, insanlar yemeğe gelmeye başladı, hepinizin aşağı inmesini istiyorum," dedi Mrs. Weasley, ama o gözden kaybolur kaybolmaz Ron hummalı bir şekilde kâğıdı parçalayarak açtı ve kendinden geçmiş bir halde, yeni süpürgesinin her santimetrekaresini incelemeye başladı.</blockquote><blockquote class="calibre10">Bodrum katında Mrs. Weasley tepeleme dolu yemek masasının üstüne kırmızı bir bez asmıştı, üzerinde şunlar yazılıydı:</blockquote><blockquote class="calibre7"><span class="calibre11"><span class="italic">TEBRİKLER</span></span></blockquote><blockquote class="calibre20"><span class="calibre11"><span class="italic">RON VE HERMIONE</span></span></blockquote><blockquote class="calibre20"><span class="calibre11"><span class="italic">YENİ SINIF BAŞKANLARI</span></span></blockquote><blockquote class="calibre9">Mrs. Weasley, Harry'nin onu tatil boyunca gördüğünden çok daha keyifliydi.</blockquote><blockquote class="calibre10">Harry, Ron, Hermione, Fred, George ve Ginny'ye, onlar odaya girer girmez, "Öyle oturup yemek yemektense, küçük bir parti verelim dedim" dedi. "Babanla Bill yolda, Ron. İkisine de baykuş yolladım, ikisi de çok heyecanlandı," diye ekledi, yüzü mutluluktan ışıl ışıl.</blockquote><blockquote class="calibre10">Fred gözlerini devirdi.</blockquote><blockquote class="calibre10">Sirius, Lupin, Tonks ve Kingsley Shacklebolt zaten oradaydı, Harry kendine bir kaymakbirası aldıktan az sonra da Deli-Göz Moody tahta bacağıyla topallaya topallaya geldi.</blockquote><blockquote class="calibre10">Deli-Göz seyahat cüppesini silkeleyerek sırtından atarken, Mrs. Weasley, "Ah, Alastor, geldiğine çok sevindim," dedi neşeyle. "Ne vakittir senden bir şey isteyecektik - misafir odasındaki kapaklı yazı masasına bakıp içinde ne olduğunu bize söyleyebilir misin? Belki feci bir şeydir diye açmak istemedik."</blockquote><blockquote class="calibre10">"Mesele değil, Molly..."</blockquote><blockquote class="calibre10">Moody'nin elektrik mavisi gözü yukarı doğru döndü ve mutfağın tavanını delercesine sabit baktı.</blockquote><blockquote class="calibre10">"Misafir odası..." diye homurdandı, gözbebeği kısılırken. "Köşedeki masa mı? Evet, görüyorum... evet, bir Böcürt... çıkıp onu yolcu etmemi ister misin, Molly?"</blockquote><blockquote class="calibre10">"Hayır, hayır, daha sonra kendim yaparım," diye güldü Mrs. Weasley, "sen içkini iç. Aslında küçük bir kutlama bu..." Eliyle kırmızı bezi işaret etti. "Ailedeki dördüncü sınıf başkanı!" dedi şefkatle, Ron'un saçlarını karıştırarak.</blockquote><blockquote class="calibre10">"Sınıf başkanı, ha?" diye homurdandı Moody, normal gözü Ron'un üstündeydi, sihirli gözüyse yan tarafa dönüp başının içine bakmaya başladı. Harry onun kendisine baktığı yolunda çok rahatsız edici bir hisse kapıldı ve Sirius'la Lupin'e doğru yürüdü.</blockquote><blockquote class="calibre10">"Eh, tebrikler" dedi Moody, normal gözüyle hâlâ Ron'a dik dik bakarak. "Otoriteyi temsil edenler hep belayı üstüne çeker ama, herhalde Dumbledore senin belli başlı uğursuzluk büyülerinin çoğuna karşı koyabileceğini düşünüyor, yoksa seni tayin etmezdi..."</blockquote><blockquote class="calibre10">Ron işe bu yönden bakılmasına hayli şaşırmış görünüyordu, ama babasıyla en büyük ağabeyi gelince cevap verme derdinden kurtulmuş oldu. Mrs. Weasley o kadar keyifliydi ki, yanlarında Mundungus'u getirmişler diye şikâyet bile etmedi; Mundungus olmadık yerleri tuhaf bir şekilde şişmiş uzun bir palto giymişti, onu sırtından çıkarıp Moody'nin seyahat pelerininin yanına koyma teklifini de reddetti.</blockquote><blockquote class="calibre10">Herkes içkisini alınca, Mr. Weasley, "Eh, artık şerefe içmek lazım," dedi. Kadehini kaldırdı. "Yeni Gryffindor sınıf başkanları Ron ve Hermione'ye!"</blockquote><blockquote class="calibre10">Ron ve Hermione, herkes şereflerine içip sonra da alkışlarken, sevinçle güldüler.</blockquote><blockquote class="calibre10">Herkes yemek almak için masaya doğru ilerlerken, Tonks, Harry'nin arkasından neşeyle, "Ben hiç sınıf başkanı olmadım," dedi. Bugün saçı domates kırmızısıydı ve beline kadar uzanıyordu; Ginny'nin ablasıymış gibi duruyordu. "Bina başkanım, birtakım gerekli niteliklerden yoksun olduğumu söyledi."</blockquote><blockquote class="calibre10">Fırınlanmış patates alan Ginny, "Ne gibi?" diye sordu.</blockquote><blockquote class="calibre10">"Uslu durma yeteneği gibi," dedi Tonks.</blockquote><blockquote class="calibre10">Ginny güldü. Hermione gülüp gülmemeye karar veremiyormuş gibi baktı, sonra da bir arayol bularak fazladan koca bir yudum kaymakbirası içip tıkandı.</blockquote><blockquote class="calibre10">"Ya sen, Sirius?" diye sordu Ginny, Hermione'nin sırtını yumruklayarak.</blockquote><blockquote class="calibre10">Harry'nin hemen yanında olan Sirius, her zamanki havlar gibi gülüşüyle güldü.</blockquote><blockquote class="calibre10">"Kimse beni sınıf başkanı yapmazdı, James'le ikimiz çok ceza aldık. Lupin iyi çocuktu, rozeti o aldı."</blockquote><blockquote class="calibre10">"Belki de Dumbledore en iyi arkadaşlarımı kontrol edebileceğimi ummuştur," dedi Lupin. "Fena halde başarısızlığa uğradığımı söylememe gerek yok sanırım."</blockquote><blockquote class="calibre10">Harry'nin morali birden düzeldi. Babası da sınıf başkanı olmamıştı. Birden parti çok daha keyifli bir hal aldı; Harry tabağını doldurdu, şimdi odadakilerden iki misli daha fazla hoşlanıyordu.</blockquote><blockquote class="calibre10">Ron kendisine kulak veren herkese coşkuyla yeni süpürgesini anlatıyordu.</blockquote><blockquote class="calibre10">"... on saniyede sıfırdan yetmişe çıkıyor, fena değil ha? Bir de Kuyrukluyıldız İki Yüz Doksan'ın sadece altmışa çıktığını düşünecek olursan; o da, Hangi süpürgeye göre, arkadan iyi bir rüzgâr esiyorsa."</blockquote><blockquote class="calibre10">Hermione, Lupin'e ev cini hakları konusundaki görüşünü samimiyetle anlatıyordu.</blockquote><blockquote class="calibre10">"Bence bu, kurtadam ayrımı türünden bir saçmalık, değil mi? Hepsi büyücülerin kendilerini öteki yaratıklardan daha üstün görme şeklindeki korkunç yaklaşımından kaynaklanıyor..."</blockquote><blockquote class="calibre10">Mrs. Weasley ile Bill ise, her zamanki gibi, Bill'in saçı konusunda tartışıyorlardı.</blockquote><blockquote class="calibre10">"... gittikçe daha da zapt edilmez hale geliyor, o kadar da yakışıklısın ki, kısa olsa çok daha iyi görünür. Değil mi, Harry?"</blockquote><blockquote class="calibre10">"Ha - bilmem -" dedi Harry. Fikri sorulduğu için biraz telaşlanmıştı; onlardan kayarcasına uzaklaşıp, Mundungus'la bir köşeye çekilmiş olan Fred ile George'un yanına gitti.</blockquote><blockquote class="calibre10">Mundungus Harry'yi görünce sustu, ama Fred göz kırptı ve eliyle işaret ederek Harry'yi yanlarına çağırdı.</blockquote><blockquote class="calibre10">"Merak etme," dedi Mundungus'a, "Harry'ye güvenebiliriz, o bizim mali destekçimiz."</blockquote><blockquote class="calibre10">George, elini Harry'ye uzatarak, "Bak Dung bize ne getirmiş," dedi. Avcu, buruşmuş kara bezelyeye benzeyen şeylerle doluydu. Tamamen hareketsizdiler, ama içlerinden hafif bir tıkırtı geliyordu.</blockquote><blockquote class="calibre10">"Zehirli Dokunakula tohumları," dedi George. "Kaytartan Çerezkutuları için ihtiyacımız vardı ama, C-Sınıfı Ticareti Yapılamaz Madde sayıldıkları için elimize geçirmekte zorluk çekiyorduk."</blockquote><blockquote class="calibre10">"Öyleyse hepsi on Galleon, ha, Dung?" dedi Fred.</blockquote><blockquote class="calibre10">Mundungus, "Ben onları bulayım diye onca zahmete girmişken, ha?" dedi; altları torba torba, kan çanağı gibi gözleri daha da fazla açılmıştı. "Kusura kalmayın, koçlar, ama yirmilikten bir Knut aşağı olmaz."</blockquote><blockquote class="calibre10">Fred, Harry'ye, "Dung şakacı bir arkadaşımız," dedi.</blockquote><blockquote class="calibre10">"Evet, şimdiye kadarki en iyi şakası da bir torba Hırpı dikenine altı Sickle istemekti," dedi George.</blockquote><blockquote class="calibre10">Harry alçak sesle, "Dikkatli olun," diye uyardı onları.</blockquote><blockquote class="calibre10">"Ne?" dedi Fred. "Annem Sınıf Başkanı Ron'a cilve yapmakla meşgul, sorun yok."</blockquote><blockquote class="calibre10">"Ama Moody'nin gözü üstünüzde olabilir," dedi Harry.</blockquote><blockquote class="calibre10">Mundungus endişeyle dönüp arkasına baktı.</blockquote><blockquote class="calibre10">"İyi dedin," diye homurdandı. "Peki, koçlar, on diyelim, hemen alırsanız yani."</blockquote><blockquote class="calibre10">Mundungus ceplerini ikizlerin hazır bekleyen ellerine boşaltıp yemeklere doğru uzaklaşınca, Fred sevinçle, "Sağol, Harry!" dedi. "Biz en iyisi bunları yukarı çıkaralım..."</blockquote><blockquote class="calibre10">Harry kendini biraz tedirgin hissederek onların gidişini izledi. Mr. ve Mrs. Weasley'nin, Fred ve George'un şaka dükkânı için nereden para bulduklarını bilmek isteyecekleri o anda aklına gelmişti; kaçınılmaz olarak, sonunda nasıl olduğunu öğreneceklerdi. Üçbüyücü'den kazandığını ikizlere vermek o sırada ona basit bir şey gibi görünmüştü ama, ya yeni bir aile kavgasına ve Percy'le olduğu gibi bir soğukluğa yol açarsa? Mrs. Weasley, Fred ve George'un, yakışıksız bulduğu bir mesleğe adım atmalarını sağlayan kişinin Harry olduğunu öğrenince de onu oğlu sayacak mıydı bakalım?</blockquote><blockquote class="calibre10">İkizlerin onu bıraktığı yerde dikilmiş, eşlikçi niyetine sadece karın boşluğundaki ağır suçluluk hissiyle duran Harry'nin kulağına kendi adı çalındı. Kingsley Shacklebolt'un kalın sesi, onu saran konuşmaların arasında bile duyulabiliyordu.</blockquote><blockquote class="calibre10">"... Dumbledore neden Potter'ı sınıf başkanı yapmadı?" dedi Kingsley.</blockquote><blockquote class="calibre10">"Kendince nedenleri vardır," diye cevap verdi Lupin.</blockquote><blockquote class="calibre10">"Yapsa, ona güvendiğini de göstermiş olurdu. Ben olsam öyle yapardım," diye ısrar etti Kingsley. "Hele Gelecek Postası ikide bir onunla uğraşırken..."</blockquote><blockquote class="calibre10">Harry dönüp bakmadı; Lupin ya da Kingsley'nin duyduğunu anlamalarını istemiyordu. Hiç mi hiç aç olmadığı halde, Mundungus'un ardına düşüp masaya gitti. Partiden duyduğu zevk, geldiği hızla uçup gitmişti. Keşke yukarıda yatakta olsam, diye düşündü.</blockquote><blockquote class="calibre10">Deli-Göz Moody, burnunun kalanıyla bir tavuk budunu kokluyordu. Besbelli zehir izine rastlamadı ki, dişiyle bir parça kopardı.</blockquote><blockquote class="calibre10">"... sapı İspanyol meşesinden yapılmış, uğursuzluk büyüsüne karşı cilası ve içten yerleştirilmiş titreşim kontrolü var -" diyordu Ron, Tonks'a.</blockquote><blockquote class="calibre10">Mrs. Weasley çenesi kopacakmış gibi esnedi.</blockquote><blockquote class="calibre10">"Eh, ben en iyisi yatmadan önce şu Böcürt'ü halledeyim... Arthur, bunların çok geç vakte kadar oturmalarını istemiyorum, tamam mı? Harry, iyi geceler, canım."</blockquote><blockquote class="calibre10">Mutfaktan çıktı. Harry tabağını bıraktı ve dikkati çekmeden onu izleyip izleyemeyeceğini merak etti.</blockquote><blockquote class="calibre10">"İyisin ya, Potter?" diye homurdandı Moody.</blockquote><blockquote class="calibre10">"Evet, iyiyim," diye yalan söyledi Harry.</blockquote><blockquote class="calibre10">Moody cep şişesinden bir yudum aldı, elektrik mavisi gözü yan yan Harry'ye bakıyordu.</blockquote><blockquote class="calibre10">"Gel buraya," dedi, "yanımda seni ilgilendirebilecek bir şey var."</blockquote><blockquote class="calibre10">Moody cüppesinin iç ceplerinin birinden çok yıpranmış bir büyücü fotoğrafı çıkardı.</blockquote><blockquote class="calibre10">"Asıl Zümrüdüanka Yoldaşlığı," diye homurdandı. "Baktım ki Podmore'da en iyi pelerinimi geri verecek görgü yok, geçen akşam yedek görünmezlik pelerinimi arayayım dedim. Bunu buldum... insanlar görmekten hoşlanır diye düşündüm."</blockquote><blockquote class="calibre10">Harry fotoğrafı aldı. Küçük bir büyücü grubu, kimi ona el sallayıp kimi bardaklarını kaldırarak, bakışına karşılık verdi.</blockquote><blockquote class="calibre10">"İşte ben," dedi Moody, gereksiz bir şekilde kendini işaret ederek. Resimdeki Moody'nin tanınmayacak bir hali yoktu, ama saçı daha az kırlaşmıştı ve burnu da sağlamdı. "İşte yanımda Dumbledore, öbür tarafta Dedalus Diggle var... işte Marlene McKinnon, bu fotoğraf çekildikten iki hafta sonra öldürülmüştü, bütün ailesini hakladılar. Bunlar da Frank ve Alice Longbottom -"</blockquote><blockquote class="calibre10">Harry'nin zaten iyi durumda olmayan midesi, Alice Longbottom'a bakarken bütün bütün kasıldı; onun yuvarlak, dost ifadeli yüzünü çok iyi biliyordu, hem de hiç karşılaşmamış olduğu halde; çünkü oğlu Neville'in tıpkısıydı.</blockquote><blockquote class="calibre10">"- zavallıcıklar," diye homurdandı Moody. "Ölmek bile onların başına gelenden daha iyi... bu da Emmeline Vance, onunla tanıştın; ve işte besbelli Lupin... Benjy Fenwick, o da gazladı, ancak birkaç parçasını bulduk... çekilin bakayım kenara," diye ekledi, resmi dürtükleyerek.</blockquote><blockquote class="calibre10">Küçük fotoğraf insanları yan yan gidip, kısmen görünenler önlere gelebilsin diye yer açtılar.</blockquote><blockquote class="calibre10">"Bu, Edgar Bones... Amelia Bones'un kardeşi, onu da ailesiyle birlikte götürdüler, büyük bir büyücüydü... Sturgis Podmore, vay canına, amma genç görünüyor... Caradoc Dearborn, bu resim çekildikten altı ay sonra ortadan kayboldu, cesedini hiç bulamadık... Hagrid tabii ki hep aynı görünüyor... Elphias Doge, onunla tanıştın, o aptal şapkayı taktığını unutmuşum... Gideon Prewett, onunla kardeşi Fabian'ı öldürmek için tam beş tane Ölüm Yiyen gerekti, kahraman gibi mücadele ettiler... ilerleyin, ilerleyin..."</blockquote><blockquote class="calibre10">Fotoğraftaki küçük insanlar birbirlerini ite kaka kenara çekildiler ve arkada saklı olanlar resmin en önüne geldi.</blockquote><blockquote class="calibre10">"İşte Dumbledore'un kardeşi Aberforth, onu sadece bu resim çekilirken gördüm, tuhaf adamdı... bu da Dorcas Meadowes, Voldemort onu bizzat öldürdü... Sirius, saçı hâlâ kısayken... ve... al bakalım, bu ilgini çeker diye düşündüm!"</blockquote><blockquote class="calibre10">Harry'nin yüreği yerinden oynadı. Annesiyle babası, gözleri ışıl ışıl, ona gülümsüyorlardı; Harry'nin Kılkuyruk olduğunu hemen anladığı küçük, sulu gözlü bir adamın iki yanında oturmuşlardı. Kılkuyruk, annesiyle babasına ihanet ederek onların nerede olduklarını Voldemort'a söyleyen ve ölümlerine sebep olan adamdı.</blockquote><blockquote class="calibre10">"Ee?" dedi Moody.</blockquote><blockquote class="calibre10">Harry başını kaldırıp Moody'nin ağır yara izleriyle dolu, delik deşik yüzüne baktı. Belli ki Moody, Harry'ye az önce bir iyilikte bulunduğunu sanıyordu.</blockquote><blockquote class="calibre10">"Evet," dedi Harry, bir kez daha sırıtmaya çalışarak. "Şey... bir dakika, bir şey hatırladım... sandığa koymamışım..."</blockquote><blockquote class="calibre10">Sandığa koymadığı bir nesne icat etmekten kurtuldu. Sirius, "O elindeki ne, Deli-Göz?" demiş, Moody de ona dönmüştü. Harry mutfağı geçti, kapıdan dışarı süzüldü ve kimse onu çağıramadan merdivenleri çıkmaya koyuldu.</blockquote><blockquote class="calibre10">Bunun niye böyle bir şok etkisi yarattığını bilmiyordu; sonuçta, annesiyle babasının resimlerini daha önce de görmüştü, Kılkuyrukla da karşılaşmıştı... ama hiç beklemezken böyle birden karşısına çıkmaları... kimse bundan hoşlanmaz, diye düşündü öfkeyle...</blockquote><blockquote class="calibre10">Sonra onları o diğer mutlu yüzlerle çevrili görmek... Parçalar halinde bulunan Benjy Fenwick, bir kahraman gibi ölen Gideon Prewett, işkenceyle delirtilen Longbottom'lar... hepsi fotoğrafta mutlu mutlu, ebediyen el sallıyor, sonlarının yakın olduğunu bilmiyorlardı... eh, Moody bunu ilginç bulabilirdi... Harry ise rahatsız edici buluyordu...</blockquote><blockquote class="calibre10">Harry, yeniden kendi başına kalmaktan memnun, holdeki merdivenlerden parmaklarının ucuna basarak çıktı, doldurulmuş ev cini kafalarının yanından geçti. Ama ilk sahanlığa yaklaştığında birtakım sesler duydu. Birisi misafir odasında ağlıyordu.</blockquote><blockquote class="calibre10">"Kim var orda?" dedi Harry.</blockquote><blockquote class="calibre10">Cevap yoktu, ama hıçkırık sesleri devam ediyordu. Geri kalan basamakları ikişer ikişer çıkıp sahanlıktan geçti ve misafir odasının kapısını açtı.</blockquote><blockquote class="calibre10">Birisi karanlık duvarın önüne çökmüştü, asası elindeydi, bütün vücudu hıçkırıklarla sarsılıyordu. Tozlu eski halının üzerinde, bir tutam ay ışığında, Ron'un besbelli cansız bedeni uzanıyordu.</blockquote><blockquote class="calibre10">Harry'nin ciğerlerindeki bütün hava boşaldı sanki; kendini döşemeden aşağı düşer gibi hissetti; beyni buz kesti -Ron ölü ha, hayır, olamazdı-</blockquote><blockquote class="calibre10">Ama bir dakika, sahiden olamazdı -Ron aşağıdaydı-</blockquote><blockquote class="calibre10">"Mrs. Weasley?" dedi Harry, boğuk bir sesle.</blockquote><blockquote class="calibre10">"R-r-riddikulus!" diye hıçkırdı Mrs. Weasley, titreyen asasıyla Ron'un bedenini işaret ederek.</blockquote><blockquote class="calibre10">Şrak.</blockquote><blockquote class="calibre10">Ron'un vücudu Bill'inkine dönüştü, kollarını iki yana açmış, sırtüstü yatıyordu, gözleri faltaşı gibi açılmış, boş bakıyordu. Mrs. Weasley daha da fazla hıçkırmaya başladı.</blockquote><blockquote class="calibre10">"R-riddikulus!" diye hıçkırdı yine.</blockquote><blockquote class="calibre10">Şrak.</blockquote><blockquote class="calibre10">Bütün vücudunun yerini Mr. Weasley'ninki aldı, gözlüğü eğri duruyor, yüzünden aşağı bir kan damlası süzülüyordu.</blockquote><blockquote class="calibre10">"Hayır!" diye inledi Mrs. Weasley. "Hayır... Riddikulusl Riddikulus! RIDDIKULUS!"</blockquote><blockquote class="calibre10">Şrak. Ölü ikizler. Şrak. Ölü Percy. Şrak. Ölü Harry...</blockquote><blockquote class="calibre10">"Mrs. Weasley, çıkın burdan!" diye haykırdı Harry, döşemede yatan kendi cesedine bakarak. "Bırakın da başkası..."</blockquote><blockquote class="calibre10">"Ne oluyor burada?"</blockquote><blockquote class="calibre10">Lupin koşarak odaya girmişti, hemen ardında Sirius vardı, Moody de arkalarından topallaya topallaya geliyordu. Lupin, önce Mrs. Weasley'ye, sonra yerde yatan ölü Harry'ye baktı, neler olduğunu hemen anlamıştı. Kendi asasını çıkararak, çok kararlı ve net bir şekilde söyledi:</blockquote><blockquote class="calibre10">"Riddikulus!"</blockquote><blockquote class="calibre10">Harry'nin cesedi yok oldu. Yattığı yerin üstündeki noktada, havada gümüşi bir küre asılı duruyordu. Lupin asasını bir kere daha salladı ve küre, arkasında bir duman bırakarak kayboldu.</blockquote><blockquote class="calibre10">"Ay - ay - ay!" diye yutkundu Mrs. Weasley, sonra da ellerini yüzüne kapatıp bir ağlama krizine kapıldı.</blockquote><blockquote class="calibre10">"Molly," dedi Lupin sıkıntıyla, ona doğru yürüyerek. "Molly, yapma..."</blockquote><blockquote class="calibre10">Bir saniye sonra, Mrs. Weasley, Lupin'in omzunda, kalbi kopup çıkacakmış gibi ağlıyordu.</blockquote><blockquote class="calibre10">Lupin onu sakinleştirmek için, "Molly, sadece bir Böcürt'tü," dedi, başını okşayarak. "Sadece aptal bir Böcürt..."</blockquote><blockquote class="calibre10">Mrs. Weasley, yüzü onun omzunda, "Onları hep ö-ö-ölü görüyorum!" diye inledi. "H-h-hep! Rü-rü-rüyamda görüyorum..."</blockquote><blockquote class="calibre10">Sirius gözlerini halıya dikmiş, Harry'nin cesedi kılığına girmiş Böcürt'ün yattığı yere bakıyordu. Moody ise, onunla göz göze gelmemeye çalışan Harry'ye. Harry sanki Moody'nin sihirli gözü onu mutfaktan çıktığından beri izlemiş gibi garip bir duyguya kapılmıştı.</blockquote><blockquote class="calibre10">"Arthur'a sö-söy-leme," dedi Mrs. Weasley. Şimdi yutkunuyor, bir yandan da hiç durmadan kolunun yeniyle gözlerini siliyordu. "Ben onun bi-bi-bilmesini istemiyorum... aptallık ettiğimi."</blockquote><blockquote class="calibre10">Lupin ona bir mendil verdi, Mrs. Weasley burnunu sildi.</blockquote><blockquote class="calibre10">"Harry, çok özür dilerim. Hakkımda neler düşüneceksin kim bilir?" dedi tir tir titreyerek. "Bir Böcürt'ü başımdan atmayı bile beceremedim..."</blockquote><blockquote class="calibre10">"Aptallık etmeyin" dedi Harry, gülümsemeye çalıştı.</blockquote><blockquote class="calibre10">Mrs. Weasley, gözlerine yine yaşlar dolarken, "Öyle e-en-endişeliyim ki," dedi. "Ailenin ya-ya-yarısı Yoldaşlık'ta, bu işi atlatırsak bir mu-mu-mucize olacak... ve P-P-Percy de bizimle konuşmuyor... ya ko-ko-korkunç bir şey olursa ve onunla ba-ba-barışmış olmazsak? Peki, ya Arthur'la ben ölürsem ne olacak, Ron ve Ginny'ye k-k-kim bakacak?"</blockquote><blockquote class="calibre10">"Molly, yeter artık," dedi Lupin, kararlı bir şekilde. "Bu sefer geçen seferki gibi değil. Yoldaşlık daha iyi hazırlandı, önde başladık, Voldemort'un ne işler çevirdiğini biliyoruz -"</blockquote><blockquote class="calibre10">Mrs. Weasley o adı duyunca korkuyla cıyakladı.</blockquote><blockquote class="calibre10">"Hadi ama, Molly, artık bu adı duymaya alışmalısın - bak, kimse incinmeyecek diye söz veremem, kimse böyle bir söz veremez, ama geçen seferkinden çok daha iyi durumdayız. Sen geçen sefer Yoldaşlık'ta değildin, onun için anlamıyorsun. Geçen sefer bizden bir kişiye yirmi Ölüm Yiyen düşüyordu ve hepimizi teker teker topluyorlardı..."</blockquote><blockquote class="calibre10">Harry yeniden fotoğrafı, annesiyle babasının sevinçten ışıldayan yüzlerini düşündü. Moody'nin hâlâ onu gözlediğini biliyordu.</blockquote><blockquote class="calibre10">Sirius birden, "Percy konusunda da üzülme," dedi. Hizaya gelecektir. Voldemort'un açığa çıkması sadece bir zaman meselesi; bir kez ortaya çıkınca da, bütün Bakanlık onları affedelim diye bize yalvarmaya başlayacak. Ve özürlerini kabul edeceğimden de emin değilim" diye ekledi acı acı.</blockquote><blockquote class="calibre10">"Ve senle Arthur ölürseniz Ron'la Ginny'ye ne olacağına gelince," dedi Lupin, hafifçe gülümseyerek, "ne sanıyorsun, onları açlıktan ölmeye bırakacağımızı mı?"</blockquote><blockquote class="calibre10">Mrs. Weasley titreyerek gülümsedi:</blockquote><blockquote class="calibre10">"Aptallık ettim," diye mırıldandı yeniden, gözlerini kurulayarak.</blockquote><blockquote class="calibre10">Ama Harry on dakika kadar sonra, yatak odasının kapısını arkasından kapatırken, Mrs. Weasley'nin aptallık ettiğini düşünemiyordu bir türlü. Annesiyle babasının, çevrelerindeki birçok kişi gibi, hayatlarının sonuna yaklaştıklarının farkında bile olmadan, o yıpranmış fotoğraftan gülümsemelerini unutamıyordu. Sırasıyla Mrs. Weasley'nin ailesinin her üyesinin cesedi kılığına bürünen Böcürt'ün görüntüsü, gözlerinin önünde çakıp duruyordu.</blockquote><blockquote class="calibre10">Hiçbir uyarı olmaksızın, başındaki yara izi yeniden acıyla dağlandı, midesi berbat bir şekilde çalkalandı.</blockquote><blockquote class="calibre10">Sertçe, "Kes şunu," dedi, acı azalırken yara izini ovalayarak.</blockquote><blockquote class="calibre10">"Deliliğin ilk belirtisi, kendi kafanla konuşmaktır," dedi, duvardaki boş tablodan gelen sinsi bir ses.</blockquote><blockquote class="calibre10">Harry onu duymazdan geldi. Kendini ömründe hissetmediği kadar yaşlı hissediyordu ve sadece bir saat önce bir şaka dükkânı için ve sınıf başkanı rozetini kim aldı diye kaygılanmış olması, şimdi ona inanılmaz görünüyordu.</blockquote><div class="mbppagebreak" id="calibre_pb_18"></div>
</body></html>
