<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Zümrüdüanka Yoldaşlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos2110652" class="calibre1"><span class="calibre2">
</span></p><blockquote class="calibre7"><span class="calibre4">OTUZ  YEDİNCİ  BÖLÜM</span><br class="calibre8"/><span class="calibre4">KAYIP  KEHANET</span></blockquote><blockquote class="calibre9">Harry'nin ayakları sert zemine bastı; dizleri biraz büküldü ve altın büyücünün başı kuvvetle yankılanan bir ham sesiyle yere düştü. Çevresine bakınca, Dumbledore'un odasına gelmiş olduğunu gördü.</blockquote><blockquote class="calibre10">Müdürün yokluğu sırasında her şey kendi kendini tamir etmiş görünüyordu. Narin gümüş aletler bir kez daha ince bacaklı masaların üzerinde sakin sakin püfürdüyor, pırpır ediyorlardı. Müdürlerle müdirelerin portreleri, başları koltuğa ya da resmin kenarına dayalı, çerçevelerinde şekerleme yapıyorlardı. Harry pencereden dışarı baktı. Ufuk boyunca serin, açık yeşil bir çizgi uzanıyordu; şafak sökmek üzereydi.</blockquote><blockquote class="calibre10">Zaman zaman, uyuyan bir portrenin homurdanmasıyla ya da burnunu çekmesiyle bozulan sessizlik ve dinginlik, Harry'ye dayanılmaz geliyordu. Çevresi onun duygularını yansıtabilseydi eğer, resimler acıyla feryat ediyor olurdu. Sessiz, güzel odada gezindi, hızlı hızlı soluk alıyor, düşünmemeye çalışıyordu. Ama düşünmesi gerekiyordu... bundan kaçış yoktu...</blockquote><blockquote class="calibre10">Sirius'un ölmesi onun suçuydu; tamamen onun suçu. Eğer o, Harry, Voldemort'un numarasına kanacak kadar aptal olmasaydı; rüyalarında gördüğünün gerçek olduğundan o kadar emin olmasaydı; Hermione'nin söylediği gibi Voldemort'un, Harry'nin kahramanlık etme sevgisi üzerine oynadığı ihtimaline zihnini açmış olsaydı...</blockquote><blockquote class="calibre10">Tahammül edilmezdi, düşünmeyecekti, dayanamıyordu... içinde, hissetmek ya da incelemek istemediği korkunç bir boşluk vardı, Sirius'un olduğu yerde, Sirius'un yok olduğu yerde karanlık bir delik; o büyük, sessiz boşlukla baş başa kalmak istemiyordu, dayanamazdı -</blockquote><blockquote class="calibre10">Arkasındaki bir resim gayet yüksek sesli, homurtulu bir horlama koy verdi ve sakin bir ses, "Ah... Harry Potter..." dedi.</blockquote><blockquote class="calibre10">Phineas Nigellus uzun uzun esnedi, kısılmış gözleriyle Harry'yi izlerken kollarını uzatıp gerindi.</blockquote><blockquote class="calibre10">"Ee, seni sabahın erken saatlerinde buraya getiren ne?" dedi sonunda. "Bu odanın, hak sahibi olan müdürden başka herkese kapalı olması gerekir. Yoksa seni buraya Dumbledore mu yolladı? Aman, söyleme..." Yine bir esnemeyle sarsıldı. "Beş para etmez büyük-büyük torunuma yeni bir mesaj mı yoksa?"</blockquote><blockquote class="calibre10">Harry konuşamıyordu. Phineas Nigellus, Sirius'un öldüğünü bilmiyordu, ama Harry ona söyleyemezdi. Bunu yüksek sesle söylemek, olanları geri dönülmez, mutlak, onarılmaz hale getirirdi.</blockquote><blockquote class="calibre10">Şimdi birkaç portre daha kıpırdanmıştı. Sorguya çekilme korkusu, Harry'nin odanın öbür yanına gidip kapı tokmağına sarılmasına yol açtı.</blockquote><blockquote class="calibre10">Tokmak dönmedi, içeride kapalı kalmıştı.</blockquote><blockquote class="calibre10">Müdürün masasının gerisindeki duvarda asılı olan çok şişman, kırmızı burunlu büyücü, "Umarım bu," dedi, "Dumbledore'un kısa süre sonra aramızda olacağı anlamına geliyordur."</blockquote><blockquote class="calibre10">Harry döndü. Büyücü büyük bir ilgiyle onu izliyordu. Harry evet anlamında başını salladı. Arkasındaki tokmağı yeniden çekiştirdi, ama tokmak yine dönmedi.</blockquote><blockquote class="calibre10">"Oh, iyi," dedi büyücü. "Onsuz çok sıkıcıydı burası, gerçekten çok sıkıcı."</blockquote><blockquote class="calibre10">Üzerinde otururken resmedildiği taht gibi koltuğa iyice kuruldu ve Harry'ye şefkatle gülümsedi.</blockquote><blockquote class="calibre10">"Dumbledore senin hakkında çok iyi şeyler düşünüyor, biliyorsundur eminim," dedi rahatça. "Aa, evet. Seni çok takdir ediyor."</blockquote><blockquote class="calibre10">Harry'nin göğsünü azman, ağır bir parazit gibi boydan boya dolduran suçluluk duygusu, şimdi kıvranıp bükülmeye başlamıştı. Harry buna dayanamazdı, artık kendisi olmaya dayanamazdı... kendini asla, kendi başı ve bedeninde böyle hapsolmuş hissetmemişti, başka biri, herhangi biri olmayı hiç bu kadar şiddetle istememişti...</blockquote><blockquote class="calibre10">Boş şömine zümrüt yeşili bir alevle parladı, Harry kapıdan uzağa zıplayıp, şömine ızgarasında dönüp duran adama baktı. Dumbledore'un uzun bedeni ateşte belirirken, şömineyi çevreleyen duvarlardaki müdürler ve müdireler sıçrayarak uyandılar, çoğu bağırıp ona hoşgeldin dedi.</blockquote><blockquote class="calibre10">"Teşekkür ederim," dedi Dumbledore yumuşak bir sesle.</blockquote><blockquote class="calibre10">Önce Harry'ye bakmadı, kapının yanındaki tüneğe yürüdü ve cüppesinin iç cebinden minik, çirkin, tüysüz Fawkes'ı çıkardı, yetişkin Fawkes'ın genellikle durduğu altın direğin altındaki, yumuşak küllerin bulunduğu tepsiye şefkatle koydu.</blockquote><blockquote class="calibre10">"Ee, Harry," dedi Dumbledore, nihayet yavru kuşa arkasını dönerek, "öğrenci arkadaşlarından hiçbirinin bu geceki olaylar nedeniyle kalıcı bir hasara uğramayacağını duymaktan memnun olursun sanırım."</blockquote><blockquote class="calibre10">Harry, "İyi," demeye çalıştı, ama ağzından ses çıkmadı. Dumbledore sanki ona, neden olduğu hasar miktarını hatırlatıyordu ve bu sefer ona doğrudan doğruya baktığı, ifadesi de suçlayıcıdan çok müşfik olduğu halde, Harry onunla göz göze gelmeye dayanamıyordu.</blockquote><blockquote class="calibre10">"Madam Pomfrey herkesi tamir ediyor," dedi Dumbledore. "Nymphadora Tonks'un kısa bir süre St. Mungo'da kalması gerekebilir, ama anlaşılan tamamen iyileşebilecekmiş."</blockquote><blockquote class="calibre10">Harry sadece, dışarıdaki gökyüzünün rengi açıldıkça daha fazla ışık alan halıya başını sallamakla yetindi. Odadaki bütün portrelerin, Dumbledore'un ağzından çıkan her kelimeyi hevesle dinlediklerinden, Dumbledore ve Harry'nin nerede olduğunu ve insanların neden yaralandığını merak ettiklerinden emindi.</blockquote><blockquote class="calibre10">"Neler hissettiğini biliyorum, Harry," dedi Dumbledore çok yavaşça.</blockquote><blockquote class="calibre10">"Hayır, bilmiyorsunuz," dedi Harry, sesi birden yüksek ve kuvvetli çıktı; akkor halinde bir öfke kabardı içinde; Dumbledore onun duyguları hakkında hiçbir şey bilmiyordu.</blockquote><blockquote class="calibre10">"Gördün ya, Dumbledore?" dedi Phineas Nigellus sinsi sinsi. "Asla öğrencileri anlamaya çalışma. Bundan nefret ederler. Trajik bir şekilde anlaşılmamayı, kendine acıma duyguları içinde boğulmayı tercih ederler, başlarına açtıkları dertlere -"</blockquote><blockquote class="calibre10">"Bu kadarı yeter, Phineas," dedi Dumbledore.</blockquote><blockquote class="calibre10">Harry, Dumbledore'a arkasını döndü ve kararlı bir şekilde pencereden dışarı baktı. Uzakta Quidditch stadını görebiliyordu. Sirius bir keresinde, salkım saçak tüylü kara köpek kılığında, Harry'nin oynamasını seyretmek için oraya gelmişti... belki de Harry'nin James kadar iyi olup olmadığını görmeye gelmişti... Harry hiç sormamıştı ona...</blockquote><blockquote class="calibre10">"Hissettiklerinin utanılacak bir yanı yok, Harry," dedi Dumbledore'un sesi. "Tersine... böyle acı hissedebilmen senin en büyük gücündür."</blockquote><blockquote class="calibre10">Harry, akkor halindeki öfkenin içini yaladığını, o korkunç boşlukta alev alev yandığını ve onu, sükûnetinden ve boş laflarından dolayı Dumbledore'u incitme arzusuyla doldurduğunu hissetti.</blockquote><blockquote class="calibre10">"En büyük gücüm, öyle mi?" dedi Harry. Artık görmeyen gözlerle Quidditch stadına bakarken sesi titriyordu. "En ufak bir fikriniz yok... bilmiyorsunuz..."</blockquote><blockquote class="calibre10">"Neyi bilmiyorum?" diye sordu Dumbledore sakin sakin.</blockquote><blockquote class="calibre10">Artık bu kadarı da çok fazlaydı. Harry döndü, büyük bir öfkeyle titriyordu.</blockquote><blockquote class="calibre10">"Neler hissettiğim konusunda konuşmak istemiyorum, tamam mı?"</blockquote><blockquote class="calibre10">"Harry, böyle ıstırap çekmen hâlâ insan olduğunu gösterir! Bu acı, insan olmanın bir parçası -"</blockquote><blockquote class="calibre10">"ÖYLEYSE - İNSAN - OLMAK - İSTEMİYORUM!" diye kükredi Harry, sonra da yanındaki ince bacaklı masada duran narin gümüş aleti yakaladığı gibi odanın karşı tarafına fırlattı; alet duvara vurup yüz minik parçaya bölündü. Resimlerden birkaç tanesi hiddet ve korku çığlıkları attı ve Armando Dippet'ın portresi, "Yok artık!" dedi.</blockquote><blockquote class="calibre10">"UMRUMDA DEĞİL!" diye bağırdı Harry onlara, bir ayskopu tuttuğu gibi şömineye attı. "CANIMA YETTİ, YETERİNCE GÖRDÜM, BIRAKMAK İSTİYORUM, SONA ERMESİNİ İSTİYORUM, ARTIK UMRUMDA DEĞİL -"</blockquote><blockquote class="calibre10">Az önce üzerinde gümüş aletin durduğu masayı yakaladı, onu da attı. Masa yerde parçalandı, bacakları farklı yönlerde yuvarlanarak gitti.</blockquote><blockquote class="calibre10">"Umrunda," dedi Dumbledore. Kılı kıpırdamamıştı, Harry'nin, odasını yerle bir etmesini durdurmak için en küçük bir harekette bulunmamıştı. Yüzünün ifadesi sakin, adeta kayıtsızdı. "Öyle umranda ki, acısından kanaya kanaya ölecekmiş gibi hissediyorsun kendini."</blockquote><blockquote class="calibre10">"HİSSETMİYORUM - İŞTE!" diye haykırdı Harry. Öyle yüksek sesle bağırmıştı ki, boğazı yırtılacakmış gibi geldi ve bir an Dumbledore'a koşarak onu da kırmak, o yaşlı yüzdeki sakin ifadeyi silmek, onu sarsmak, canını acıtmak, kendi içindeki dehşetin minik bir kısmını ona da hissettirmek istedi.</blockquote><blockquote class="calibre10">"Ah, evet, hissediyorsun," dedi Dumbledore, daha da sakin şekilde. "Şimdi hem annenle babanı, hem de tanıdıkların içinde bir anneye ya da babaya en fazla benzeyen insanı kaybettin. Elbette umrunda."</blockquote><blockquote class="calibre10">"NE HİSSETTİĞİMİ BİLMİYORSUN!" diye kükredi Harry. "SEN - ORADA DURMUŞ - SEN -"</blockquote><blockquote class="calibre10">Ama artık kelimeler yeterli değildi, onu bunu kırmanın da faydası olmuyordu artık; koşmak istiyordu, hiç durmadan koşmak ve asla geriye bakmamak, berrak mavi gözlerin ona baktığını, o nefret edilecek kadar sakin ihtiyar yüzü göremeyeceği bir yerde olmak istiyordu. Kapıya koştu, yeniden tokmağı yakaladı, zorladı.</blockquote><blockquote class="calibre10">Ama kapı açılmadı.</blockquote><blockquote class="calibre10">Harry yeniden Dumbledore'a döndü.</blockquote><blockquote class="calibre10">"Bırak gideyim," dedi. Tepeden tırnağa titriyordu.</blockquote><blockquote class="calibre10">Dumbledore sadece, "Hayır," dedi.</blockquote><blockquote class="calibre10">Birkaç saniye daha gözlerini dikip birbirlerine baktılar.</blockquote><blockquote class="calibre10">"Bırak gideyim," dedi Harry bir kez daha.</blockquote><blockquote class="calibre10">"Hayır," diye tekrarladı Dumbledore.</blockquote><blockquote class="calibre10">"Eğer - eğer beni burada tutarsan - eğer beni bırakmazsan -"</blockquote><blockquote class="calibre10">"Eşyalarımı harap etmeye istediğin gibi devam edebilirsin," dedi Dumbledore sakin sakin. "Zaten gereğinden fazlasına sahip olduğum söylenebilir."</blockquote><blockquote class="calibre10">Masasına yürüyüp oturdu, Harry'yi süzdü.</blockquote><blockquote class="calibre10">"Bırak gideyim," dedi Harry yeniden, soğuk ve neredeyse Dumbledore'unki kadar sakin bir sesle.</blockquote><blockquote class="calibre10">"Söylemek istediklerimi söylemeden olmaz," dedi Dumbledore.</blockquote><blockquote class="calibre10">"Sen -sen sanıyor musun ki- istiyorum mu sanıyorsun, aldırıyor muyum - NE SÖYLEMEK İSTEDİĞİN UMRUMDA BİLE DEĞİL!" diye kükredi Harry. "Senin söyleyeceğin hiçbir şeyi duymak istemiyorum!"</blockquote><blockquote class="calibre10">"Duyacaksın," dedi Dumbledore kararlı bir şekilde. "Çünkü bana kızman gerektiği kadar kızmıyorsun. Bana saldırırsan, ki bunun eşiğinde olduğunu biliyorum, bunu tam anlamıyla hak etmiş olacağım."</blockquote><blockquote class="calibre10">"Sen ne diyorsun -?"</blockquote><blockquote class="calibre10">"Sirius'un ölmesi benim hatam," dedi Dumbledore açıkça. "Ya da, hemen hemen tümüyle benim hatam mı diyeyim - tamamı için sorumluluğu üstlenecek kadar kendini beğenmiş değilim. Sirius cesur, zeki ve enerjik bir adamdı ve böyle adamlar başkalarının tehlikede olduğuna inanıyorlarsa eğer, genellikle evde oturmakla yetinmezler. Yine de, bu gece Esrar Dairesi'ne gitmen gerektiğine bir an bile inanmış olmamalıydın. Sana karşı açık davranmış olsaydım, ki yapmalıydım, Harry, Voldemort'un seni Esrar Dairesi'ne çekmeye çalışacağını çok önceden bilirdin ve bu gece oraya gitmek için seni asla kandıramazdı. Ve Sirius'un da senin ardından gelmesi gerekmezdi. Bunun kabahati bana, ama sadece bana ait."</blockquote><blockquote class="calibre10">Harry'nin eli hâlâ kapı tokmağındaydı ama, bunun farkında değildi. Gözlerini dikmiş Dumbledore'a bakıyordu, sanki soluk almıyor gibiydi, dinliyordu ama duyduğunu zorlukla anlıyordu.</blockquote><blockquote class="calibre10">"Lütfen otur," dedi Dumbledore. Bu bir emir değil, bir ricaydı.</blockquote><blockquote class="calibre10">Harry önce tereddüt etti, sonra ağır ağır, gümüş çark dişlilerinin ve tahta parçalarının dört bir yana saçılmış olduğu odayı geçti, Dumbledore'un masasının karşısındaki sandalyeye oturdu.</blockquote><blockquote class="calibre10">Phineas Nigellus, Harry'nin sol tarafından yavaşça, "Yani bundan," dedi, "büyük-büyük torunumun -Black'lerin sonuncusunun- öldüğünü mü anlamam gerekiyor?"</blockquote><blockquote class="calibre10">"Evet, Phineas," dedi Dumbledore.</blockquote><blockquote class="calibre10">Phineas ters ters, "Buna inanmıyorum," dedi.</blockquote><blockquote class="calibre10">Harry başını tam zamanında geriye çevirip Phineas'ın portresinden çıktığını gördü ve onun Grimmauld Meydanı'ndaki diğer tablosunu ziyarete gittiğini anladı. Belki de portreden portreye, Sirius'u çağırarak evde dolaşacaktı...</blockquote><blockquote class="calibre10">"Harry, sana bir açıklama borçluyum," dedi Dumbledore. "İhtiyar bir adamın hatalarının açıklaması. Çünkü sana ilişkin olarak yaptıklarımın ve yapmadıklarımın, yaşlılığın getirdiği zaafların bütün özelliklerini taşıdığını görüyorum şimdi. Gençler, yaşlıların neler düşündüğünü ve hissettiğini bilemezler. Ama ihtiyar adamlar genç olmanın nasıl olduğunu unutmuşlarsa, suçludurlar... ve ben de unutmuş görünüyorum son zamanlarda..."</blockquote><blockquote class="calibre10">Güneş doğdu doğacaktı; dağların üstünde göz kamaştırıcı bir turuncu çizgi belirmişti, üstündeki gökyüzü ise renksiz ve parlaktı. Işık Dumbledore'a, onun gümüşi kaslarıyla sakalına, yüzüne iyice kazınmış çizgilere vurdu.</blockquote><blockquote class="calibre10">"On beş yıl önce," dedi Dumbledore, "alnındaki yara izini görünce, ne anlama gelebileceğini tahmin ettim. Bunun, seninle Voldemort arasında kurulmuş bir bağlantının işareti olabileceğini tahmin ettim."</blockquote><blockquote class="calibre10">"Bunu bana daha önce de söylemiştiniz, Profesör," dedi Harry dobra dobra. Kaba olup olmadığına aldırmıyordu. Artık hiçbir şeye pek aldırmıyordu.</blockquote><blockquote class="calibre10">"Evet," dedi Dumbledore, özür dilercesine. "Evet, ama anlayacaksın ki - yara izinle başlamak şart. Çünkü sen sihir dünyasına katıldıktan kısa süre sonra, haklı olduğum anlaşıldı, Voldemort yakınındayken ya da güçlü duygulara kapılmışken yara izin seni uyarıyordu."</blockquote><blockquote class="calibre10">"Biliyorum," dedi Harry halsizce.</blockquote><blockquote class="calibre10">"Ve senin bu becerin -kılık değiştirmiş bile olsa Voldemort'un varlığını tespit etmek ve duyguları uyandırıldığı zaman neler hissettiğini bilmek- Voldemort kendi bedenine dönüp güçlerini tam olarak yeniden elde edince daha da belirgin hale geldi."</blockquote><blockquote class="calibre10">Harry, evet anlamında başını sallamak zahmetine bile katlanmadı. Bütün bunları zaten biliyordu.</blockquote><blockquote class="calibre10">"Daha da yakınlarda," dedi Dumbledore, "Voldemort'un, aranızda böyle bir bağ olduğunun farkına varabileceğinden kaygılanmaya başladım. Ve elbette, sen onun zihninin ve düşüncelerinin bu kadar derinliklerine girince, senin varlığını hissettiği bir an geldi. Tabii ki, Mr. Weasley'ye yapılan saldırıya tanık olduğun geceden bahsediyorum."</blockquote><blockquote class="calibre10">"Evet, Snape bana söyledi," diye mırıldandı Harry.</blockquote><blockquote class="calibre10">"Profesör Snape, Harry," diye yavaşça düzeltti Dumbledore. "Ama sana bunu niçin benim açıklamadığımı merak etmedin mi? Niye ben sana Zihinbend dersi vermedim? Neden aylardır sana bakmaktan bile kaçındım?"</blockquote><blockquote class="calibre10">Harry başını kaldırdı. Şimdi Dumbledore'un üzgün ve yorgun göründüğünü fark edebiliyordu.</blockquote><blockquote class="calibre10">"Evet," diye mırıldandı Harry. "Evet, merak etmiştim."</blockquote><blockquote class="calibre10">"Anlıyorsun ya" diye devam etti Dumbledore, "Voldemort'un zihnine zorla girmesi, düşüncelerini kendi amaçları için kullanması ve yanlış yönlendirmesi için aradan fazla vakit geçmeyeceğine inanıyordum; bunu yapması için de onu daha fazla yüreklendirmeye hiç hevesli değildim. Şimdi ya da daha önce ilişkimizin müdür-öğrenci ilişkisinden daha yakın olduğunu fark edecek olursa, seni bana karşı casus olarak kullanma şansını kaçırmayacağından emindim. Senden yararlanma şekillerinden, seni ele geçirmeye çalışma ihtimalinden korkuyordum. Harry, Voldemort'un seni o şekilde kullanacağını düşünmekte haklı olduğuma inanıyorum. Seninle yakın temas halinde olduğumuz nadir anlarda, gözlerinin gerisinde onun gölgesinin kıpırdadığını gördüm gibi geldi bana..."</blockquote><blockquote class="calibre10">Harry, Dumbledore'la göz göze geldikleri anlarda, içinde uyuyan bir yılanın uyanıp sokmaya hazırlandığı duygusuna kapıldığını hatırladı.</blockquote><blockquote class="calibre10">"Voldemort'un seni ele geçirme amacı, bu akşam da gösterdiği gibi, beni yok etmeye yönelik olmayacaktı. Seni yok etmeye yönelik olacaktı. Az önce seni kısa süreyle ele geçirdiğinde, onu öldürme umuduyla seni feda edeceğimi sandı. İşte görüyorsun, kendimle senin arana mesafe koyarak seni korumaya çalışıyordum, Harry. İhtiyar bir adamın hatası..."</blockquote><blockquote class="calibre10">Derin derin içini çekti. Harry bırakıyordu kelimeler üzerinden akıp geçsin... Birkaç ay önce bunları bilmek onu öyle ilgilendirirdi ki... ama şimdi içindeki o dipsiz uçurumla, Sirius'un kaybıyla kıyaslanınca anlamsız kalıyordu, hiçbirinin önemi yoktu.</blockquote><blockquote class="calibre10">"Sirius bana, Arthur Weasley'ye yönelik saldırının imgesini gördüğün gece, içinde Voldemort'un uyandığını hissettiğini söyledi. Hemen anladım ki, en büyük korkularım doğruymuş: Voldemort seni kullanabileceğinin farkına varmış. Voldemort'un zihnine yönelik saldırılarına karşı seni silahlandırayım diye, Profesör Snape'ten Zihinbend dersi almanı ayarladım."</blockquote><blockquote class="calibre10">Durakladı. Harry, Dumbledore'un masasının cilalı yüzü üzerinde yavaş yavaş kayan gün ışığının, gümüş bir mürekkep hokkası ile güzel kırmızı bir tüy kalemi aydınlatışını izledi. Etraflarındaki portrelerin uyanık olduklarının ve Dumbledore'un açıklamasını büyük bir dikkatle dinlediklerinin farkındaydı; arada sırada bir cüppenin hışırdadığını, bir boğazın hafifçe temizlendiğini duyabiliyordu. Phineas Nigellus hâlâ dönmemişti...</blockquote><blockquote class="calibre10">"Profesör Snape," diye devam etti Dumbledore, "senin aylardır, Esrar Dairesi'ne açılan kapının rüyasını gördüğünü keşfetti. Elbette Voldemort, bedenine kavuştuğundan beri kehaneti dinleme olanağını aklına takmıştı; ve o bu kapıya odaklanırken, sen de odaklandın, ne anlama geldiğini bilmesen de.”</blockquote><blockquote class="calibre10">"Sonra, tutuklanmadan önce Sihir Bakanlığı'nda çalışan Rookwood'u, başından beri bildiğimiz şeyi Voldemort'a söylerken gördün - Sihir Bakanlığı'ndaki kehanetlerin çok sıkı korunduğunu. Sadece bu kehanetlerin ait olduğu kişiler, akıllarını kaçırmadan onları raflarından alabilirlerdi: Bu durumda, ya Voldemort'un kendisi Sihir Bakanlığı'na girecek ve nihayet ortaya çıkma tehlikesini göze alacaktı - ya da kehaneti onun için sen alacaktın. Zihinbend'e hâkim olman giderek daha büyük aciliyet kazanmıştı."</blockquote><blockquote class="calibre10">"Ama olmadı," diye mırıldandı Harry. İçindeki suçun ezici yükünü hafifletme çabasıyla yüksek sesle söylemişti bunu: Bir itiraf, kalbini sıkıştıran o korkunç baskıyı biraz olsun hafifletirdi mutlaka. "Çalışmadım, aldırmadım, rüya görmenin önüne geçebilirdim, Hermione bana öyle yapmamı söyleyip duruyordu, yapsaydım eğer, bana nereye gitmem gerektiğini asla gösteremezdi ve - Sirius da- Sirius da-"</blockquote><blockquote class="calibre10">Harry'nin kafasının içinde bir şey kabarıyordu: kendini mazur gösterme, açıklama ihtiyacı.</blockquote><blockquote class="calibre10">"Onun Sirius'u sahiden yakalayıp yakalamadığını kontrol etmeye çalıştım, Umbridge'in odasına gittim, ateşte Kreacher'la konuştum, Sirius'un orada olmadığını söyledi, gittiğini söyledi!"</blockquote><blockquote class="calibre10">"Kreacher yalan söyledi," dedi Dumbledore sükûnetle. "Sen onun efendisi değilsin, kendini cezalandırmasına gerek kalmadan sana yalan söyleyebilirdi. Kreacher senin Sihir Bakanlığı'na gitmeni istiyordu."</blockquote><blockquote class="calibre10">"O - o beni bile bile mi gönderdi?"</blockquote><blockquote class="calibre10">"Aa, evet. Korkarım, Kreacher aylardır birden fazla efendiye hizmet ediyor."</blockquote><blockquote class="calibre10">"Nasıl?" dedi Harry, anlayamayarak. "Yıllardır Grimmauld Meydanı'ndaki evden çıkmıyor ki."</blockquote><blockquote class="calibre10">"Kreacher'ın eline Noel'den hemen önce bir fırsat geçti," dedi Dumbledore. "Anlaşılan Sirius ona '<span class="italic">çık dışarı</span>' diye bağırmış. O da Sirius'un dediğini kelime anlamıyla alıp, evden ayrılma yolunda bir emir olarak yorumladı. Black ailesinden saygı duyduğu tek bir üye kalmıştı artık, ona gitti... Black'in kuzeni Narcissa; Bellatrix'in kardeşi ve Lucius Malfoy'un karısı."</blockquote><blockquote class="calibre10">"Bütün bunları nereden biliyorsunuz?" dedi Harry. Kalbi büyük bir hızla çarpıyordu. Midesi bulanıyordu. Kreacher'ın Noel'deki garip yokluğundan kaygılanışını ve onun yeniden tavan arasında ortaya çıkışını hatırladı...</blockquote><blockquote class="calibre10">"Kreacher dün gece bana söyledi," dedi Dumbledore. "Sen Profesör Snape'i öyle üstü kapalı şekilde uyarınca, Esrar Dairesi'nin içinde kapana kısılmış bir Sirius imgesi gördüğünü anladı. Senin gibi o da hemen Sirius'la temasa geçmeye çalıştı. Zümrüdüanka Yoldaşlığı üyelerinin, Dolores Umbridge'in şöminesinden daha güvenilir iletişim yöntemleri olduğunu belirtmeliyim. Profesör Snape, Sirius'un sağ salim Grimmauld Meydanı'nda olduğunu öğrendi.</blockquote><blockquote class="calibre10">"Ama sen Dolores Umbridge'le Orman'a yaptığın geziden dönmeyince, Profesör Snape senin, Sirius'un hâlâ Lord Voldemort'un tutsağı olduğuna inandığından endişelendi. Bazı Yoldaşlık üyelerini hemen alarma geçirdi."</blockquote><blockquote class="calibre10">Dumbledore derin derin içini çekti ve devam etti: "O, temasa geçtiğinde, Alastor Moody, Nymphadora Tonks, Kingsley Shacklebolt ve Remus Lupin karargâhtaydı. Hepsi derhal senin yardımına koşmaya karar verdi. Profesör Snape, Sirius'un geride kalmasını istedi, neler olduğunu bana söylemek için karargâhta birinin kalması gerekiyordu, çünkü ben her an gelebilirdim. Bu arada, Profesör Snape de Orman'da seni aramaya niyetliydi.”</blockquote><blockquote class="calibre10">"Ama Sirius, öbürleri seni aramaya giderken arkada kalmak istemiyordu. Neler olduğunu bana söyleme görevini Kreacher'a verdi. Hepsi Bakanlık'a gittikten kısa süre sonra ben Grimmauld Meydanı'na geldiğimde, bana Sirius'un nereye gittiğini söyleyen -patlayacak gibi gülen- cin oldu."</blockquote><blockquote class="calibre10">"Gülüyor muydu?" dedi Harry boğuk bir sesle.</blockquote><blockquote class="calibre10">"Aa, evet" dedi Dumbledore "Anlıyorsun ya, Kreacher bize tamamen ihanet edemezdi. Yoldaşlık'ın Sır Tutucusu değil, Malfoy'lara bizim yerimizi bildiremezdi, açıklaması yasaklanmış olan gizli Yoldaşlık planlarının hiçbirini de söyleyemezdi. Kendi türünün büyüleriyle bağlanmıştı, yani efendisi Sirius'un verdiği açık bir emre itaatsizlik edemezdi. Yine de Narcissa'ya, Voldemort için çok değerli olacak, ama Sirius'un çok önemsiz bulup onun birine söylemesini yasaklamadığı bilgiler verdi."</blockquote><blockquote class="calibre10">"Ne gibi?" dedi Harry.</blockquote><blockquote class="calibre10">"Dünyada Sirius'un en fazla değer verdiği insanın sen olduğun gibi," dedi Dumbledore usulca. "Sirius'u baba ile ağabey arası biri olarak görmeye başladığın gibi. Voldemort, Sirius'un Yoldaşlık'ta olduğunu biliyordu elbette, senin onun nerede olduğunu bildiğini de - ama Kreacher'ın verdiği bilgiler sayesinde, senin kurtarmak için hiçbir şeyi yapmaktan kaçınmayacağın tek kişinin Sirius Black olduğunu anladı."</blockquote><blockquote class="calibre10">Harry'nin dudakları buz kesmiş ve uyuşmuştu.</blockquote><blockquote class="calibre10">"Demek... dün gece Kreacher'a, Sirius'un orda olup olmadığını sorduğum zaman..."</blockquote><blockquote class="calibre10">"Malfoy'lar -şüphe yok ki Voldemort'un emriyle- ona bir talimat vermişlerdi: Sen Sirius'un işkence altında olduğu imgesini gördükten sonra, Sirius'u uzakta tutmanın bir yolunu bulacaktı. Böyle olunca, sen Sirius'un evde olup olmadığını kontrol etmeye karar verirsen, Kreacher da Sirius orada değilmiş gibi davranabilecekti. Kreacher dün Hipogrif Şahgaga'yı yaraladı, sen şömine ateşinde göründüğün sırada, Sirius yukarıda onu tedavi ediyordu."</blockquote><blockquote class="calibre10">Harry'nin ciğerlerinde pek az hava var gibiydi; solukları hızlıydı, zorla nefes alıyordu.</blockquote><blockquote class="calibre10">"Ve Kreacher size bütün bunları söyledi... sonra da güldü mü?" dedi çatlak bir sesle.</blockquote><blockquote class="calibre10">"Söylemek istemedi," dedi Dumbledore. "Ama ben de, bana yalan söylendiğini anlayacak kadar yetkin bir Zihnefendar'ım ve -onu ikna ettim- bana bütün hikâyeyi anlatsın diye, sonra da Esrar Dairesi'ne gitmek üzere yola çıktım."</blockquote><blockquote class="calibre10">"Bir de" diye fısıldadı Harry, dizlerinin üstündeki elleri soğuk yumruklar halinde sıkılmıştı, "bir de Hermione bize, ona iyi davranmamızı söyleyip duruyordu -"</blockquote><blockquote class="calibre10">"Aslında haklıydı, Harry," dedi Dumbledore. "Grimmauld Meydanı On İki Numara'yı karargâh olarak kabul ettiğimiz zaman, Kreacher'a şefkat ve saygıyla muamele edilmesi gerektiği konusunda Sirius'u uyarmıştım. Kreacher'ın bizim için tehlikeli olabileceğini de söylemiştim. Sirius beni pek ciddiye almadı sanırım, Kreacher'ı da asla duyguları insanlar kadar keskin bir varlık olarak -"</blockquote><blockquote class="calibre10">"Onu suçlamayın - böyle - demeyin - Sirius hakkında sanki -" Harry'nin boğazı düğümlenmişti, kelimeleri doğru dürüst telaffuz edemiyordu; kısa süreliğine dinen çılgın öfkesi, içinde yeniden parladı: Dumbledore'un Sirius'u eleştirmesine izin vermeyecekti. "Kreacher yalancı - iğrenç - hak etti -"</blockquote><blockquote class="calibre10">"Kreacher, büyücüler onu ne hale getirdiyse odur, Harry," dedi Dumbledore. "Evet, ona acınması gerekir. Onun hayatı da senin arkadaşın Dobby'ninki kadar berbat geçti. Sirius'un buyruklarını yerine getirmek zorunda kaldı, çünkü Sirius onun kölesi olduğu ailenin son ferdiydi, ama Kreacher ona karşı gerçek bir sadakat duymadı. Ve Kreacher'ın hataları ne olursa olsun, kabul edilmeli ki Sirius da onun kaderini kolaylaştırmak için hiçbir şey -"</blockquote><blockquote class="calibre10">"SIRIUS HAKKINDA BÖYLE KONUŞMA!" diye haykırdı Harry.</blockquote><blockquote class="calibre10">Yeniden ayağa fırlamıştı, çok kızgındı; Sirius'u, onun ne kadar cesur olduğunu, neler çektiğini belli ki hiç anlamamış olan Dumbledore'un üstüne atlamaya hazırdı...</blockquote><blockquote class="calibre10">"Peki ya Snape?" dedi Harry tükürürcesine. "Ondan söz etmiyorsun, değil mi? Sirius'un Voldemort'un elinde olduğunu ona söylediğimde, her zamanki gibi alaycı alaycı güldü -"</blockquote><blockquote class="calibre10">"Harry, biliyorsun ki Profesör Snape'in, Dolores Umbridge'in önünde seni ciddiye almıyormuş gibi davranmaktan başka seçeneği yoktu." dedi Dumbledore kararlılıkla. "Ama sana açıkladığım gibi, senin söylediklerini mümkün olan en kısa sürede Yoldaşlık'a haber verdi. Orman'dan dönmediğin zaman senin nereye gittiğini tahmin eden oydu. Sana Sirius'un nerede olduğunu zorla söyletmeye çalışan Profesör Umbridge'e sahte Veritaserum veren de oydu."</blockquote><blockquote class="calibre10">Harry bunu dikkate bile almadı; Snape'i suçlamaktan vahşi bir zevk alıyordu, kendi korkunç suçluluk duygusunu azaltıyordu sanki bu. Dumbledore'un da onunla aynı fikirde olmasını istiyordu.</blockquote><blockquote class="calibre10">"Snape- Snape, ev-evde kalıyor diye Sirius'a eziyet etti - sanki Sirius bir ödlekmiş gibi davrandı -"</blockquote><blockquote class="calibre10">"Sirius böyle cılız sataşmaların onu etkilemesine izin vermeyecek yaştaydı, bunları ciddiye almayacak kadar akıllıydı," dedi Dumbledore.</blockquote><blockquote class="calibre10">"Snape bana Zihinbend dersi vermeyi bıraktı!" dedi Harry hırlarcasına. "Beni odasından attı!"</blockquote><blockquote class="calibre10">"Farkındayım," dedi Dumbledore, büyük bir üzüntüyle. "Sana benim ders vermememin bir hata olduğunu söyledim zaten, ama o sıralar, benim yanımdayken zihnini Voldemort'a karşı iyice açmandan daha tehlikeli bir şey olamayacağından emindim -"</blockquote><blockquote class="calibre10">"Snape beni daha da kötü hale getirdi, onunla ders yaptıktan sonra yara izim hep acıdı -" Harry, Ron'un bu konuda ne düşündüğünü hatırladı ve saldırıyı sürdürdü "- beni Voldemort için zayıflatmaya çalışmadığını nereden biliyorsunuz, ya içime girmesini daha kolaylaştır-"</blockquote><blockquote class="calibre10">"Severus Snape'e güveniyorum," dedi Dumbledore içtenlikle. "Ama -ihtiyar adamlara özgü hatalardan bir başkası işte- bazı yaraların şifa bulmayacak kadar derin olduğunu unuttum. Profesör Snape baban hakkındaki duygularını alt edebilir sandım - yanılmışım."</blockquote><blockquote class="calibre10">"Ama mesele yok, değil mi?" diye haykırdı Harry, duvardaki portrelerin kızgın yüzlerini ve onaylamayan mırıldanmalarını dikkate almayarak. "Snape babamdan nefret edince mesele yok, ama Sirrus Kreacher'dan nefret edince mesele çıkıy-".</blockquote><blockquote class="calibre10">"Sirius Kreacher'dan nefret etmiyordu," dedi Dumbledore. "Dikkat etmeye ya da farkına varmaya değmez bir hizmetkâr gözüyle bakıyordu ona. Kayıtsızlık ve ihmal, düpedüz sevmemekten daha fazla hasar yaratır çoğu kez bu...”</blockquote><blockquote class="calibre10">"Bu gece parçaladığımız çeşme yalan söylüyordu. Biz büyücüler fazlasıyla uzun süredir yol arkadaşlarımıza kötü davrandık, onları suistimal ettik, şimdi de mükafatımızı alıyoruz."</blockquote><blockquote class="calibre10">"YANİ SIRIUS BAŞINA GELENİ HAK ETTİ, ÖYLE MI?" diye haykırdı Harry.</blockquote><blockquote class="calibre10">"Böyle bir şey demedim, hiçbir zaman da dediğimi duymayacaksın," dıye cevap verdi Dumbledore yavaşça.</blockquote><blockquote class="calibre10">"Sirius zalim bir adam değildi, genelde ev cinlerine iyi davranırdı. Kreacher'ı sevmiyordu, çünkü Kreacher Sirius'un nefret ettiği evin canlı bir hatırasıydı.”</blockquote><blockquote class="calibre10">"Nefret ediyordu, evet!" dedi Harry, sesi çatlak çatlak.</blockquote><blockquote class="calibre10">Sırtını Dumbledore'a döndü ve uzaklaştı. Odada güneş pırıl pırıldı ve o ne yaptığının farkına varmadan, odayı hiç görmeden yürürken, duvardaki portrelerin gözleri onu izledi. "Onu o evde kapalı kalmaya mecbur ettiniz, oysa bundan nefret ediyordu, dün gece onun için çıktı-"</blockquote><blockquote class="calibre10">"Hayatta kalması için çalışıyordum," dedi Dumbledore.</blockquote><blockquote class="calibre10">Dumbledore'a öfkeyle aniden dönüp "İnsanlar kilitli kalmaktan hoşlanmaz!" dedi Harry, "Geçen yaz bana da aynısını yaptınız."</blockquote><blockquote class="calibre10">Dumbledore gözlerini yumdu ve yüzünü uzun parmaklı ellerine gömdü. Harry onu gözledi, ama Dumbledore'un bu sıradışı yorgunluk ya da hüzün ifadesi, ya da her neyse, onu yumuşatmadı. Tersine, Dumbledore'un zaaf alameti göstermesine daha da fazla hiddetlendi. Harry ona bağırıp çağırmak isterken onun zaaf göstermeye hakkı yoktu.</blockquote><blockquote class="calibre10">Dumbledore ellerini indirdi ve yarım ay biçimi gözlüğünün ardından Harry'yi süzdü.</blockquote><blockquote class="calibre10">"Artık vakti geldi," dedi, "sana aslında beş yıl önce söylemem gereken şeyi şimdi anlatabilirim, Harry. Otur lütfen. Sana her şeyi anlatacağım. Sadece biraz sabır istiyorum. Sözümü bitirince bana bağırmak için fırsatın olacak - ne istersen yapacaksın. Sana engel olmayacağım."</blockquote><blockquote class="calibre10">Harry bir an gözlerinden ateşler saçarak ona baktı, sonra kendini Dumbledore'un karşısındaki sandalyeye attı ve bekledi.</blockquote><blockquote class="calibre10">Dumbledore bir an pencerenin dışında güneşte uzanan araziyi süzdü, sonra Harry'ye baktı ve, "Beş yıl önce Hogwarts'a geldin, Harry," dedi, "planladığım ve niyetlendiğim gibi sağ salimdin, yarasızdın. Eh - pek yarasız sayılmazdın. Istırap çekmiştin. Seni teyzenle eniştenin kapısına bırakırken, ıstırap çekeceğini biliyordum zaten. Seni on karanlık, zor yıla mahkûm ettiğimi biliyordum."</blockquote><blockquote class="calibre10">Durakladı. Harry hiçbir şey söylemedi.</blockquote><blockquote class="calibre10">"Niye böyle olması gerekiyordu diye sorabilirsin - haklı da olursun. Neden herhangi bir büyücü ailesi seni alamadı? Çoğu bunu büyük bir memnuniyetle yapardı, seni oğulları olarak yetiştirmekten onur duyar, mutlu olurlardı.”</blockquote><blockquote class="calibre10">"Cevabım şu: Önceliğim, senin hayatta kalmandı. Belki de benden başka kimsenin farkında olmadığı kadar büyük bir tehlike içindeydin. Voldemort saatler önce yenilmişti, ama müritleri -ki çoğu aşağı yukarı onun kadar korkunçtur- hâlâ kaçaktı, kızgındı, umutsuzdu ve tehlikeliydi. Ve önümüzdeki yıllara ilişkin olarak da karar vermem gerekiyordu. Voldemort'un sonsuza dek gittiğine inanıyor muydum? Hayır. O dönmeden önce on yıl mı geçer, yirmi mi, elli mi, bilmiyordum, ama döneceğinden emindim ve onu iyi tanıdığım için de, seni öldürmeden rahat etmeyeceğini biliyordum.”</blockquote><blockquote class="calibre10">"Voldemort'un sihir bilgisinin, belki de yaşayan her büyücününkinden engin olduğunu biliyordum. Eğer yeniden gücünün doruğuna çıkarsa, benim en karmaşık ve güçlü koruma büyülerimle tılsımlarımın bile alt edilebileceğini biliyordum.”</blockquote><blockquote class="calibre10">"Ama Voldemort'un zaafını da biliyordum. Ve kararımı verdim. Sen onun bildiği, küçümsediği ve bu yüzden de daima hafife aldığı -ki bunun zararını kendi çekti- kadim bir sihir tarafından korunacaktın. Annenin seni korumak için öldüğü gerçeğinden söz ediyorum tabii. Sana, Voldemort'un hiç beklemediği, kalıcı bir koruma sağladı; bugün bile damarlarında akan bir koruma. Onun için ben, annenin kanına güvendim. Seni, onun hayatta kalmış tek akrabasına, kız kardeşine gönderdim."</blockquote><blockquote class="calibre10">"Beni sevmiyor," dedi Harry hemen. "Hiç umrunda değil–"</blockquote><blockquote class="calibre10">"Ama seni aldı," diye sözünü kesti Dumbledore. "Seni istemeye istemeye, kızgınlıkla, gönülsüzce, acı duygularla almış olabilir, ama yine de aldı ve böylece sana yaptığım tılsımı mühürledi. Annenin fedakârlığı, kan bağını, sana verebileceğim en güçlü kalkan haline getirdi."</blockquote><blockquote class="calibre10">"Ama ben hâlâ anla–"</blockquote><blockquote class="calibre10">"Annenin kanının olduğu yere evim diyebildiğin sürece, orada Voldemort sana dokunamaz, zarar veremez. Onun kanını akıttı ama, o kan sende ve annenin kız kardeşinde yaşıyor. Onun kanı, senin sığınağın oldu. Oraya yılda sadece bir kez dönmen gerekse bile, oraya evim diyebileceğin sürece, sen oradayken seni incitemez. Teyzen bunu biliyor. Ne yaptığımı, seninle birlikte kapısının eşiğine bıraktığım mektupta açıklamıştım. Sana evinde yer vermenin son on beş yıl boyunca seni hayatta tutmuş olabileceğini biliyor."</blockquote><blockquote class="calibre10">"Durun," dedi Harry. "Durun bir dakika."</blockquote><blockquote class="calibre10">Sandalyesinde doğruldu, gözlerini Dumbledore'a dikmişti.</blockquote><blockquote class="calibre10">"O Çığırtkan'ı siz gönderdiniz. Ona unutmamasını söylediniz - sizin sesinizdi -"</blockquote><blockquote class="calibre10">Dumbledore, başını hafifçe eğerek, "Seni alarak imzaladığı anlaşmayı ona hatırlatmaya gerek olabilir diye düşündüm," dedi. "Ruh Emici saldırısı, seni bir manevi oğul olarak yanında bulundurmanın tehlikelerini fark etmesine yol açar diye şüphelendim."</blockquote><blockquote class="calibre10">"Öyle oldu zaten," dedi Harry yavaşça. "Şey - aslında ondan çok, eniştem. Beni atmak istiyordu, ama Çığırtkan geldikten sonra teyzem - teyzem kalmam gerektiğini söyledi."</blockquote><blockquote class="calibre10">Bir an gözlerini dikip döşemeye baktı, sonra, "Ama," dedi, "bunun ne ilgisi var ki -"</blockquote><blockquote class="calibre10">Sirius'un adını söyleyemedi.</blockquote><blockquote class="calibre10">"Derken, beş yıl önce" diye devam etti Dumbledore, sanki hikâyesine hiç ara vermemiş gibi, "Hogwarts'a geldin, belki istediğin kadar mutlu ve iyi beslenmiş değildin, ama hayattaydın ve sağlıklıydın. Şımartılmış küçük bir prens olmasan da, bu şartlar altında umut edebileceğim kadar normal bir çocuktun. Buraya kadar, planım iyi işlemişti.”</blockquote><blockquote class="calibre10">"Ve sonra... eh, Hogwarts'taki ilk yılının olaylarını sen de benim kadar net hatırlayacaksın. Karşına çıkan güçlüğün altından harika bir şekilde kalktın ve beklediğimden önce -çok önce- kendini Voldemort'la karşı karşıya buldun. Yine hayatta kaldın. Daha da fazlasını yaptın. Onun tam gücüne, kuvvetine yeniden kavuşmasını erteledin. Bir erkek gibi savaştın. Ben... anlatamayacağım kadar gurur duydum seninle.”</blockquote><blockquote class="calibre10">"Ancak bu harikulade planımın bir kusuru vardı," dedi Dumbledore. "Daha o zamandan, her şeyi mahvedebileceğini bildiğim bariz bir kusur. Yine de, planımın başarıya ulaşmasının ne kadar önemli olduğunu bildiğim için, bu kusurun her şeyi yıkmasına izin vermeyeceğimi söyledim kendi kendime. Bunu bir tek ben önleyebilirdim, öyleyse benim güçlü olmam gerekiyordu. Bu konuda ilk sınavımı da o zaman verdim, sen Voldemort'la mücadelenden bitkin düşmüş halde hastane kanadında yatarken."</blockquote><blockquote class="calibre10">"Ne dediğinizi anlamıyorum," dedi Harry.</blockquote><blockquote class="calibre10">"Hastane kanadında yatarken, Voldemort'un neden bebekken seni öldürmeye çalıştığını sormuştun bana, hatırlamıyor musun?"</blockquote><blockquote class="calibre10">Harry başını evet anlamında salladı.</blockquote><blockquote class="calibre10">"O zaman sana söylemeli miydim?"</blockquote><blockquote class="calibre10">Harry mavi gözlere baktı ve bir şey söylemedi, ama kalbi yine hızla atmaya başlamıştı.</blockquote><blockquote class="calibre10">"Plandaki kusuru hâlâ görmüyor musun? Hayır... görmüyorsun herhalde. Eh, bildiğin gibi, sana cevap vermeme kararı aldım. On bir, dedim, öğrenmek için çok küçük bir yaş. On bir yaşındayken sana söylemeye asla niyetlenmemiştim. Bu bilgi, böyle genç bir yaşta fazla gelebilirdi.”</blockquote><blockquote class="calibre10">"Aslında tehlike sinyallerini o zaman fark etmeliydim. Kendi kendime sormalıydım, bir gün korkunç bir cevap vermem gerektiğini bildiğim o soruyu bana daha o zaman sormandan niye rahatsız olmadım diye. Bunu ille de o gün yapmak zorunda olmadığımı düşünmekten fazlasıyla mutluluk duyduğumun farkına varmalıydım... çok küçüktün, çok küçük.”</blockquote><blockquote class="calibre10">"Böylece Hogwarts'taki ikinci yılına geldik. Bir kere daha, yetişkin büyücülerin bile yüz yüze gelmediği güçlüklerle karşılaştın; bir kere daha, en çılgın rüyalarımı bile aşacak şekilde, alnının akıyla çıktın hepsinden. Ne var ki, Voldemort'un neden sende o işareti bıraktığını tekrar sormadın bana. Yara izini tartıştık, evet... konuya çok, çok yaklaştık. Neden sana her şeyi söylemedim?”</blockquote><blockquote class="calibre10">"Eh, on iki yaş, bu tür bir bilgi edinmek için, nereden baksan, on bir yaştan daha iyi görünmedi bana da ondan. Benim yanımdan kanlar içinde, bitkin ama coşkun halde gitmene izin verdim, belki her şeyi sana oracıkta anlatmam gerekirdi diye küçük bir rahatsızlık sancısı duydumsa da, bunu çabucak bastırdım. Anlıyorsun ya, hâlâ çok küçüktün ve o zafer geceni bozmaya içim elvermemişti...”</blockquote><blockquote class="calibre10">"Görüyor musun, Harry? Parlak planımın kusurunu şimdi görüyor musun? Önceden sezdiğim tuzağa düşmüştüm, kendi kendime kaçınabileceğimi söylediğim, kaçınmam gereken tuzağa."</blockquote><blockquote class="calibre10">"Ama ben -"</blockquote><blockquote class="calibre10">"Senin fazla üstüne titriyordum," dedi Dumbledore dosdoğru. "Hakikati bilmenden çok, mutluluğunla ilgileniyordum; kendi planımdan çok, senin iç huzurunla ilgileniyordum; plan başarısızlığa uğradığı takdirde yitirilecek hayatlardan çok, senin hayatınla ilgileniyordum. Başka bir deyişle, Voldemort biz seven budalaların nasıl davranmasını bekliyorsa, tam o şekilde davrandım.”</blockquote><blockquote class="calibre10">"Savunulacak yanı var mı? Kim seni benim izlediğim gibi izleyip de -ki seni hayal bile edemeyeceğin kadar yakından izledim- çektiğinden daha fazla acıdan kurtarmak istemezdi ki? Belirsiz bir gelecekte birçok isimsiz ve yüzsüz insan ve yaratığın katledilmesi umrumda mıydı, eğer sen şimdi burada sağ, iyi ve mutluysan? Bana böyle birinin geleceğini hayal bile etmemiştim.”</blockquote><blockquote class="calibre10">"Üçüncü yılına geldik. Sen Ruh Emiciler'i püskürtmeye çalışırken, Sirius'u bulduğunda, kim olduğunu öğrenip onu kurtardığında, seni uzaktan izledim. Sana tam o anda, vaftiz babanı Bakanlık'ın pençesinden kurtararak zafer kazandığında mı söyleyecektim? Ama artık on üç yaşındaydın ve bahanelerim tükeniyordu. Küçük olabilirdin ama, olağanüstü olduğunu kanıtlamıştın. Vicdanım rahatsızdı, Harry. Biliyordum ki vakit geliyordu artık...”</blockquote><blockquote class="calibre10">"Ama geçen yıl labirentten çıktığında, Cedric Diggory'nin ölümünü izlemiş, kendin de ölümden ucu ucuna kurtulmuştun... ve ben sana söylemedim, hem de, Voldemort döndüğüne göre, artık bunu kısa zamanda yapmam gerektiğini bildiğim halde. Ve şimdi, bu gece, senden bunca zaman gizli tuttuğum bilgiye ne zamandır hazır olduğunu biliyorum. Çünkü sen bana, bu yükü omuzlarına daha önce yüklemiş olmam gerektiğini kanıtladın. Tek savunmam şu: Seni, bu okuldan geçmiş hiçbir çocuğun üstlenmediği kadar çok sayıda yükle mücadele ederken izledim ve bunlara bir tane daha eklemeye içim elvermedi - hem de en büyüğünü."</blockquote><blockquote class="calibre10">Harry bekledi, ama Dumbledore konuşmadı.</blockquote><blockquote class="calibre10">"Hâlâ anlamıyorum."</blockquote><blockquote class="calibre10">"Voldemort çocukken seni, doğumundan kısa süre önce yapılmış bir kehanet yüzünden öldürmeye çalıştı. Kehanetin yapıldığını biliyordu, ama tam içeriğini bilmiyordu. Sen henüz bebekken, kehanetin şartlarını yerine getirdiğine inanarak seni öldürmeye kalkıştı. Seni öldürmeye yönelik lanet geri tepince, yanıldığını anladı, zararını da çekti. Bu yüzden de, bedenine döndü döneli, özellikle de senin geçen yıl ondan olağanüstü bir biçimde kaçışından sonra, o kehanetin tümünü dinlemeyi kafasına koydu. Dönüşünden beri hiç yılmadan aradığı silah bu: seni nasıl yok edeceğinin bilgisi."</blockquote><blockquote class="calibre10">Güneş artık tamamen doğmuştu: Dumbledore'un odası güneş ışınlarıyla yıkanıyordu. Godric Gryffindor'un kılıcının durduğu cam muhafaza, beyaz ve mat ışıldıyordu; Harry'nin yere fırlattığı aletlerin parçaları yağmur damlaları gibi pırıldıyordu ve Harry'nin arkasında yavru Fawkes, küllerden yuvasında hafiften cıvıldıyordu.</blockquote><blockquote class="calibre10">"Kehanet parçalandı," dedi Harry dalgın dalgın. "Neville'i o basamaklardan yukarı çekiyordum - kemerin olduğu odada, cüppesini yırttım ve kehanet düştü..."</blockquote><blockquote class="calibre10">"Kırılan şey, Esrar Dairesi'nin tuttuğu kehanet kaydıydı sadece. Ama o kehanet birine yapıldı ve o kişi de bunu mükemmelen hatırlama imkânına sahip."</blockquote><blockquote class="calibre10">"Kim duydu?" diye sordu Harry, ama cevabı zaten bildiğini düşünüyordu.</blockquote><blockquote class="calibre10">"Ben," dedi Dumbledore. "On altı yıl önce, soğuk, ıslak bir gecede, Domuz Kafası hanındaki barın üstünde bir odada. Kehanet öğretmenliği için başvuran birini görmeye gitmiştim oraya, dersin sürmesi benim isteğim doğrultusunda olmadığı halde. Ama başvuran kişi, çok ünlü, çok yetenekli bir Görücü'nün torununun torunuydu ve ben de nezaket icabı onunla buluşmam gerektiğini düşündüm. Hayal kırıklığına uğradım. Onda bu yeteneğin zerresi yokmuş gibi göründü bana. Ona, kibarca olduğunu umduğum bir biçimde, bu mevki için uygun olmadığını düşündüğümü söyledim. Oradan çıkmak için arkamı döndüm."</blockquote><p class="calibre8" style="margin:0pt; border:0pt; height:1em"> </p><blockquote class="calibre10">Dumbledore ayağa kalktı ve Harry'nin yanından geçerek, Fawkes'ın tüneğinin yanında duran kara dolaba yürüdü. Eğildi, bir kilidin dilini itti ve içinden, Harry'nin, babasını Snape'e eziyet ederken gördüğü, kenarlarına eski yazılar oyulmuş, taştan yapılma sığ çanağı aldı. Dumbledore masasına döndü, Düşünseli'ni üstüne yerleştirdi ve asasını kendi şakağına götürdü. Oradan, asaya yapışan gümüşi renkte, örümcek ipliği kadar ince düşünce iplikleri çekti ve onları çanağa koydu. Yeniden masasının başına oturdu, bir an düşüncelerinin Düşünseli'nde anafor gibi dönüp sürüklenmesini izledi. Sonra içini çekerek asasını kaldırdı ve ucuyla gümüşi maddeyi dürttü.</blockquote><blockquote class="calibre10">İçinden, şallara bürünmüş, gözleri gözlüğünün arkasında muazzam şekilde büyümüş bir şekil çıktı ve ayakları çanağın içinde, yavaşça kendi etrafında döndü. Ama Sybil Trelawney konuştuğunda, her zamanki hayalifener, mistik sesiyle konuşmadı; Harry'nin onun ağzından daha önce bir kez duyduğu sert, kısık bir tonla konuştu:</blockquote><blockquote class="calibre9"><span class="calibre11"><span class="italic">"Karanlık Lord'u alt edecek güce sahip olan geliyor... ona üç kez karşı çıkmış olanlardan doğacak, yedinci ay ölürken doğacak... ve Karanlık Lord bu erkek çocuğu kendi dengi olarak işaretleyecek, ama o, Karanlık Lord'un bilmediği bir güce sahip olacak... ve ikisinden biri diğerinin elinde ölecek, çünkü diğeri varlığını sürdürürken ikisi de yaşayamaz... Karanlık Lord'u alt edecek güce sahip olan, yedinci ay ölürken doğacak..."</span></span></blockquote><blockquote class="calibre9">Yavaş yavaş kendi etrafında dönen Profesör Trelawney, yeniden aşağıdaki gümüş kütleye gömüldü ve gözden kayboldu.</blockquote><blockquote class="calibre10">Odada mutlak bir sessizlik vardı. Ne Dumbledore'un, ne Harry'nin, ne de portrelerden birinin sesi çıktı. Fawkes bile susmuştu.</blockquote><blockquote class="calibre10">"Profesör Dumbledore?" dedi Harry çok yavaşça, çünkü hâlâ Düşünseli'ne bakan Dumbledore tamamen düşüncelerine dalmış görünüyordu. "O... şey anlamına mı... ne anlama geliyor?"</blockquote><blockquote class="calibre10">"Şu anlama geliyor," dedi Dumbledore, "Lord Voldemort'u sonsuza dek yenme şansı olan tek kişi, yaklaşık on altı yıl önce temmuz ayının sonunda doğdu. Bu. oğlan, o vakte kadar Voldemort'a üç kere karşı çıkmış bir anneyle babanın çocuğu olacaktı."</blockquote><blockquote class="calibre10">Harry'ye, sanki bir şey onun üzerine doğru kapanıyormuş gibi geldi. Nefes almakta yine zorluk çekmeye başladı.</blockquote><blockquote class="calibre10">"Yani - beni mi kastediyor?"</blockquote><blockquote class="calibre10">"Tuhaf olan şey şu ki, Harry," dedi Dumbledore usulca, "hiç de seni kastetmemiş olabilir. Sybill'in kehaneti, o yıl temmuz sonunda doğmuş, anne babaları Zümrüdüanka Yoldaşlığı üyesi olan ve Voldemort'tan üç kez ucu ucuna kurtulan iki büyücü çocuk için de geçerli olabilirdi. Biri, elbette, sendin. Diğeri ise, Neville Longbottom'dı."</blockquote><blockquote class="calibre10">"İyi ama o zaman... o zaman neden kehanette benim adım var da Neville'inki yok?"</blockquote><blockquote class="calibre10">"Resmi kayıt, Voldemort'un sana çocukken saldırması üzerine yeniden etiketlendi," dedi Dumbledore. "Kehanet Salonu'nun bekçisi, Voldemort Sybill'in söz ettiği kişinin sen olduğunu biliyor olmalı ki seni öldürmeye çalışmış şeklinde bir sonuç çıkarmıştı."</blockquote><blockquote class="calibre10">"Öyleyse - ben olmayabilir miyim?" dedi Harry.</blockquote><blockquote class="calibre10">"Korkarım ki," dedi Dumbledore yavaşça, sanki her kelimeyi söylemek için büyük çaba harcıyormuş gibi görünerek, "sen olduğuna hiç şüphe yok."</blockquote><blockquote class="calibre10">"Ama dediniz ki - Neville de temmuz sonunda doğmuş - ve onun da annesiyle babası -"</blockquote><blockquote class="calibre10">"Kehanetin bir sonraki bölümünü unutuyorsun, Voldemort'u yenilgiye uğratacak erkek çocuğun kimliğini saptayan son özelliği... Voldemort'un kendisi onu kendi dengi olarak işaretleyecekti. Öyle de yaptı, Harry. Seni seçti, Neville'i değil. Hem nimet, hem de lanet olan o yara izini verdi sana."</blockquote><blockquote class="calibre10">"Ama yanlış seçmiş olabilir!" dedi Harry. "Yanlış kişiyi işaretlemiş olabilir!"</blockquote><blockquote class="calibre10">"Kendisi için tehlikeli olma ihtimali en yüksek olan çocuğu seçti," dedi Dumbledore. "Ve şuna dikkat et, Harry: Safkanı seçmedi (ki kendi inancına göre, olmaya ya da tanımaya değer tek büyücü türü budur), kendi gibi melezi seçti. Daha seni görmeden önce sende kendini gördü ve seni o yara iziyle işaretlerken, niyetlendiği gibi seni öldürmedi. Sana bazı güçler verdi, bir de gelecek; ondan bir değil, dört kere kaçmanı sağlayacak biçimde donattı seni - ne senin annenle babanın, ne de Neville'in annesiyle babasının yapabildiği bir şey."</blockquote><blockquote class="calibre10">"Niye yaptı öyleyse?" dedi Harry, kendini hem uyuşmuş, hem üşümüş hissediyordu. "Niye beni bebekken öldürmeye çalıştı? Bekleyip, daha büyüdüğümüzde Neville'in mi, benim mi daha tehlikeli olacağımızı görebilirdi ve o zaman hangimizse onu -"</blockquote><blockquote class="calibre10">"Bu gerçekten de daha pratik bir yöntem olabilirdi," dedi Dumbledore, "ama Voldemort'un kehanet hakkındaki bilgisi tam değildi. Sybill'in ucuz olduğu için seçtiği Domuz Kafası hanı uzun süredir Üç Süpürge'ye kıyasla, nasıl desem, daha ilginç müşteriler çeker. Başkalarının sizi duymayacağından asla emin olamayacağınız bir yerdir; tıpkı senin ve arkadaşlarının, o akşam da benim, bir bedel ödeyerek öğrendiğimiz gibi. Tabii ben Sybill Trelawney'le buluşmaya giderken, başkalarının kulak kabartmasına değecek bir şeyler duyacağımı aklıma bile getirmemiştim. Benim, yani bizim tek şansımız, kulak misafiri olan kişinin kehanetin kısa bir kısmını duyduktan sonra yakalanması ve binadan atılması oldu."</blockquote><blockquote class="calibre10">"O zaman yalnızca -?"</blockquote><blockquote class="calibre10">"Yalnızca başını duydu, yani Voldemort'a üç kez karşı gelmiş ana babanın oğlu olan bir çocuğun temmuz sonunda doğacağını. Bunun sonucunda da, sana saldırmanın sana güç geçirme riski taşıdığı ve seni dengi olarak işaretleyeceği konusunda efendisini uyaramadı. Bu yüzden de Voldemort, sana saldırmanın tehlikeli olduğunu, bekleyip daha fazlasını öğrenmenin daha akıllıca olacağını asla bilemedi. Senin, Karanlık Lord'un bilmediği bir güce sahip -"</blockquote><blockquote class="calibre10">"Ama değilim!" dedi Harry, boğuluyormuş gibi bir sesle. "Bende onda olmayan güç yok, onun bu gece dövüştüğü gibi dövüşemem, insanları ele geçiremem ya da - ya da öldüremem -"</blockquote><blockquote class="calibre10">"Esrar Dairesi'nde bir oda var," diye sözünü kesti Dumbledore, "hep kilitli tutulur. İçinde ölümden, insan zekâsından, doğanın güçlerinden hem daha harikulade hem de daha korkunç olan bir güç var. Belki, aynı zamanda, oradaki pek çok inceleme konusunun en esrarengiz olanı. İşte sen o odada saklanan güce bol miktarda sahipsin, Voldemort'ta ise hiç yok. O güç bu akşam seni Sirius'u kurtarmaya götürdü. O güç seni Voldemort tarafından ele geçirilmekten de kurtardı, çünkü tiksindiği güçle bunca dolu olan bir bedende kalmaya dayanamadı. Sonuçta, zihnini kapatamıyor olmanın önemi kalmadı. Seni kalbin kurtardı."</blockquote><blockquote class="calibre10">Harry gözlerini yumdu. Eğer Sirius'u kurtarmaya gitmeseydi, Sirius ölmeyecekti... Daha çok, yeniden Sirius'u düşünmek zorunda kalacağı anı ertelemek için, cevaba pek de aldırmadan sordu: "Kehanetin sonu... bir şey diyordu. .. diğeri varlığını sürdürürken..."</blockquote><blockquote class="calibre10">"... ikisi de yaşayamaz," dedi Dumbledore.</blockquote><blockquote class="calibre10">"Yani," dedi Harry, sanki içinde derin bir umutsuzluk kuyusu varmış da, kelimeleri oradan çekip çıkarıyormuş gibi, "yani bu, birimizin... birimizin ötekini öldüreceği anlamına mı geliyor... sonunda?"</blockquote><blockquote class="calibre10">"Evet," dedi Dumbledore.</blockquote><blockquote class="calibre10">Uzun süre ikisi de konuşmadı. Odanın duvarlarının çok gerisinde bir yerlerde Harry sesler duyuyordu, belki de erkenden kahvaltı etmek için Büyük Salon'a giden öğrencilerin sesleri. Dünyada hâlâ yemek yemek isteyen, gülen, Sirius Black'in sonsuza dek gittiğini bilmeyen ya da buna aldırmayan insanların olması imkânsız geliyordu ona. Sirius şimdiden milyonlarca kilometre uzakta gibiydi; şimdi bile Harry'nin bir parçası, o tülü çekmiş olsa Sirius'u ona bakarken göreceğine, belki de havlama gibi kahkahasıyla onu karşılayacağına inanıyordu...</blockquote><blockquote class="calibre10">"Sana bir açıklama daha borcum var, Harry," dedi Dumbledore tereddütle. "Belki de neden seni hiç sınıf başkanı seçmedim diye merak ediyorsundur. İtiraf edeyim ki... senin zaten... yeterince sorumluluğun olduğunu düşündüm."</blockquote><blockquote class="calibre10">Harry başını kaldırıp ona baktı ve Dumbledore'un yüzünden aşağı, uzun gümüş rengi sakalına bir damla yaşın aktığını gördü.</blockquote><div class="mbppagebreak" id="calibre_pb_77"></div>
</body></html>
