<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Zümrüdüanka Yoldaşlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos1967765" class="calibre1"><span class="calibre2">
</span></p><blockquote class="calibre7"><span class="calibre4">OTUZ  DÖRDÜNCÜ  BÖLÜM</span><br class="calibre8"/><span class="calibre4">ESRAR  DAİRESİ</span></blockquote><blockquote class="calibre9">Harry elini en yakınındaki Testral'in yelesine sıkı sıkı doladı, oradaki bir kütüğe ayağını koydu ve atın ipek gibi sırtına acemice tırmandı. Testral itiraz etmedi, ama başını çevirdi ve, sivri dişleri görünerek, Harry'nin cüppesini iştahla yalamaya devam etti.</blockquote><blockquote class="calibre10">Harry, kanat eklemlerinin arkasında dizlerini koyabileceği, kendini daha güvende hissetmesini sağlayan bir yer olduğunu keşfetti. Dönüp diğerlerine baktı. Neville yanındaki Testral'in üzerine tırmanmış, kısa bacağını atmaya çalışıyordu. Luna çoktan yerleşmişti bile, yanlamasına oturmuş, sanki bunu her gün yapıyormuş gibi sakin sakin cüppesini düzeltiyordu. Ancak Ron, Hermione ve Ginny, oldukları yerde duruyorlar, ağızları bir karış açık, onlara bakıyorlardı.</blockquote><blockquote class="calibre10">"Ne?" dedi Harry.</blockquote><blockquote class="calibre10">"Nasıl bineceğiz?" dedi Ron cılız bir sesle. "Onları göremiyoruz bile."</blockquote><blockquote class="calibre10">"Aa, kolay," dedi Luna, nazik bir şekilde Testral'inden inip Ron, Hermione ve Ginny'nin yanına giderek. "Şöyle gelin..."</blockquote><blockquote class="calibre10">Onları orada duran öbür Testral'lerin yanına götürdü ve tek tek hepsini bindirmeyi başardı. Her birinin ellerini atın yelesine dolarken, üçü de son derece ürkek görünüyordu. Onlara sıkı sıkı tutunmalarını söyleyip kendi atına döndü.</blockquote><blockquote class="calibre10">"Delilik bu," diye mırıldandı Ron, serbest elini atının boynunda yukarı aşağı hareket ettirerek. "Delilik... görebilseydim keşke -"</blockquote><blockquote class="calibre10">"Dua et görünmez kalsın," dedi Harry, yüzünde karanlık bir ifadeyle. "Herkes hazır mı öyleyse?"</blockquote><blockquote class="calibre10">Hepsi başını evet anlamında salladı, Harry beş çift dizin cüppelerinin altında gerildiğini gördü.</blockquote><blockquote class="calibre10">"Tamam..."</blockquote><blockquote class="calibre10">Testral'inin parlak siyah başının arkasına baktı ve yutkundu.</blockquote><blockquote class="calibre10">"Sihir Bakanlığı, Ziyaretçi Girişi, Londra," dedi tereddütle. "Şeyy... nereye gideceğini... biliyorsan..."</blockquote><blockquote class="calibre10">Bir an Harry'nin Testral'i hiçbir şey yapmadı; sonra neredeyse Harry'nin düşmesine sebep olan sert bir hareketle, iki yandaki kanatlar açıldı; at hafifçe eğildi ve hemen ardından öyle hızla ve öyle dikine yükseldi ki, Harry onun kemikli sağrısından aşağı kaymamak için kollarıyla bacaklarını sıkı sıkı dolamak zorunda kaldı. Ağaçların en tepedeki dallarının arasından yukarı fırlayıp kan kırmızısı bir günbatımına çıkarlarken, gözlerini yumdu ve yüzünü atın ipeksi yelesine gömdü.</blockquote><blockquote class="calibre10">Harry ömründe hiç bu kadar hızlı gittiğini sanmıyordu: Testral kanatlarını neredeyse hiç çırpmadan, şatonun üzerinden ok gibi geçti; serinleyen hava Harry'nin yüzüne çarpıyordu; gözlerini rüzgârdan korumak için kısarak etrafına baktı ve beş arkadaşının arkasından gelmekte olduğunu gördü. Onun hava akımından korunmak için hepsi Testral'inin boynuna elinden geldiğince yatmıştı.</blockquote><blockquote class="calibre10">Hogwarts arazisini geçmişler, Hogsmeade'i geride bırakmışlardı; Harry aşağıda dağlar ve çukurluklar görebiliyordu. Gün ışığı iyice azalırken, köylerde küçük ışık kümeleri görmeye başladı; sonra da, tepelerin arasından aceleyle evine doğru giden tek bir arabanın olduğu virajlı bir yolun üzerinden geçtiler...</blockquote><blockquote class="calibre10">Harry arkasından bir yerden Ron'un, "Bu çok acayip!" diye seslendiğini duydu ve görünürde seni taşıyan bir şey yokken bu yükseklikte hızla gitmenin nasıl bir his olacağını hayal etti.</blockquote><blockquote class="calibre10">Alacakaranlık çöktü: Gökyüzü, minicik gümüş yıldızlarla bezeli açık bir gece moruna bürünüyordu. Çok geçmeden, yerden ne kadar yüksekte oldukları ya da ne hızla gittikleri hakkında onlara fikir verebilecek, bir tek Muggle kasabalarının ışıkları kalmıştı. Harry kollarını atının boynuna sıkı sıkı dolamış, irade gücüyle daha hızlı gitmesini sağlamaya çalışıyordu sanki. Acaba Sirius'u Esrar Dairesi'nde yerde gördüğünden beri ne kadar zaman geçmişti? Acaba Sirius, Voldemort'a daha ne kadar karşı koyabilecekti? Harry'nin kesin bildiği tek şey varsa, o da vaftiz babasının ne Voldemort'un istediğini yaptığı, ne de öldüğüydü. Bu ikisinden herhangi biri gerçekleşmiş olsa, Voldemort'un sevincinin ya da hiddetinin kendi bedeninde de akacağından ve yara izinin Mr. Weasley'nin saldırıya uğradığı geceki kadar acıyacağından emindi.</blockquote><blockquote class="calibre10">Giderek koyulaşan karanlığın içinde uçmaya devam ettiler; Harry'nin yüzü kaskatı ve buz gibiydi, Testral'in iki yanına sıkı sıkı sarılmaktan bacakları uyuşmuştu, ama pozisyon değiştirmeye cesaret edemiyordu, yoksa düşebilirdi... kulaklarına doğru hücum eden havanın uğultusundan sağır olmuştu, ağzı ise soğuk gece rüzgârından buz kesmiş ve kurumuştu. Ne kadar yol almış oldukları konusunda en ufak bir fikri yoktu artık; kendini tamamen altındaki yaratığa emanet etmişti. Testral kararlı bir şekilde geceyi yararak ilerliyor, hızla giderken kanatlarını neredeyse hiç çırpmıyordu.</blockquote><blockquote class="calibre10">Çok gecikirlerse...</blockquote><blockquote class="calibre10">Hâlâ yaşıyor, hâlâ direniyor, hissedebiliyorum bunu...</blockquote><blockquote class="calibre10">Voldemort, Sirius'un boyun eğmeyeceğine karar verirse...</blockquote><blockquote class="calibre10">Bilirdim o zaman...</blockquote><blockquote class="calibre10">Yüreği ağzına geldi; Testral'in başı birden yere doğru dönmüş ve Harry onun boynundan öne doğru birkaç santim kaymıştı. Nihayet alçalıyorlardı... arkasından tiz bir çığlık duyduğunu sandı ve tehlikeli bir şekilde döndü, ama düşen bir beden göremedi... herhalde ani yön değişikliğinden dolayı onun gibi hepsi şok geçirmişti.</blockquote><blockquote class="calibre10">Şimdi her tarafta, giderek büyüyen parlak turuncu ışıklar vardı; binaların tepelerini, ışıldayan böcek gözlerine benzeyen farları, soluk sarı kareler biçimindeki pencereleri görebiliyorlardı. Harry'ye çok ani gelen bir şekilde, hızla kaldırıma doğru alçaldılar; Harry, Testral'ine olanca kuvvetiyle tutunup kendini darbeye hazırladı, ama at yere tüy gibi indi. Harry onun sırtından kayarak inip caddeye göz gezdirdi. Dolup taşmış çöp konteynırı hâlâ orada, tahrip edilmiş telefon kulübesinin az ötesinde duruyordu, sokak lambalarının mat turuncu ışığında her ikisi de soluk renkli görünüyordu.</blockquote><blockquote class="calibre10">Ron biraz öteye iniş yaptı ve anında Testral'inin tepesinden kaldırıma devrildi.</blockquote><blockquote class="calibre10">"Bir daha asla," dedi, zar zor ayağa kalkarak. Testral'den uzaklaşmaya çalıştı, ama onu göremediğinden sağrısına tosladı, az kalsın tekrar yere düşüyordu. "Bir daha asla, asla... bu, hayatımın en kötü -"</blockquote><blockquote class="calibre10">Hermione ve Ginny onun iki yanına iniş yaptılar: Ron'a kıyasla atlarından biraz daha zarif bir şekilde indiler, ama onların da yüzlerinde, ayaklarını yeniden yere bastıkları için rahatlamış bir ifade vardı; Neville, Testral'inin üzerinden yere atladı, tir tir titriyordu, Luna ise kolayca indi.</blockquote><blockquote class="calibre10">"Ee, şimdi nereye gidiyoruz?" diye sordu Harry'ye, sanki ilginç bir gezideymiş gibi, kibar ve ilgili bir sesle.</blockquote><blockquote class="calibre10">"Şuradan," dedi Harry. Testral'ini minnettar bir şekilde, şöyle bir okşadı ve öne düşüp çabucak harap telefon kulübesine giderek kapısını açtı. Diğerleri tereddütte kalmıştı, "Hadi!" dedi çabuk olsunlar diye.</blockquote><blockquote class="calibre10">Ron ile Ginny onun sözünü dinleyerek gelip kulübeye girdiler; arkalarından Hermione, Neville ve Luna da içeri tıkıştı. Harry dönüp, çöp konteynırının içinde çürümüş yiyecek artığı arayan Testral'lere baktı, sonra da Luna'nın arkasından güç bela kulübeye sıkıştı.</blockquote><blockquote class="calibre10">"Kim ahizeye en yakınsa, 'altı iki dört dört iki'yi çevirsin!" dedi.</blockquote><blockquote class="calibre10">İş Ron'a düştü, ahizeye uzanabilmek için kolunu garip bir şekilde bükerek numarayı çevirdi. Kadran tıkır tıkır yerine dönerken, kulübenin içinde o sakin kadın sesi duyuldu.</blockquote><blockquote class="calibre10">"Sihir Bakanlığı'na hoşgeldiniz. Lütfen adınızı ve işinizi belirtin."</blockquote><blockquote class="calibre10">"Harry Potter, Ron Weasley, Hermione Granger," dedi Harry çabuk çabuk, "Ginny Weasley, Neville Longbottom, Luna Lovegood... birini kurtarmaya geldik, tabii Bakanlık'ınız bunu bizden önce yapabilecekse, o başka!"</blockquote><blockquote class="calibre10">"Teşekkürler," dedi sakin kadın sesi. "Ziyaretçiler, lütfen rozetlerinizi alın ve cüppelerinizin önüne takın."</blockquote><blockquote class="calibre10">Genellikle iade edilen bozuklukların çıktığı madeni olukta altı tane rozet göründü. Hermione onları toplayıp hiç konuşmadan Ginny'nin başının üzerinden Harry'ye uzattı. Harry üsttekine baktı: “<span class="italic">Harry Potter, Kurtarma Görevi</span>” yazıyordu.</blockquote><blockquote class="calibre10">"Bakanlık ziyaretçileri, güvenlik masasında bir aramadan geçmek ve asalarınızı kayıt için sunmak zorundasınız, güvenlik masası Atriyum'un öbür ucundadır."</blockquote><blockquote class="calibre10">"İyi!" dedi Harry yüksek sesle, yara izi bir kez daha zonklamıştı. "Gidebilir miyiz artık?"</blockquote><blockquote class="calibre10">Telefon kulübesinin zemini sarsıldı ve camların dışındaki kaldırım yükseliyormuş gibi göründü; çöpü karıştıran Testral'ler yavaş yavaş gözden kayboluyordu; üstlerine karanlık çöktü ve yeknesak bir gıcırtıyla Sihir Bakanlığı'nın derinliklerine gömüldüler.</blockquote><blockquote class="calibre10">Altın bir ışık demeti ayaklarını aydınlattı, sonra da genişleyip vücutları boyunca yükseldi. Harry dizlerini kırarak ve asasını o sıkışıklıkta elinden geldiğince hazır tutarak, onları kimsenin bekleyip beklemediğini görmek için etrafına bakındı, ama göründüğü kadarıyla Atriyum bomboştu. Gündüze kıyasla daha az ışık vardı içeride; duvarlara yerleştirilmiş şöminelerde ateş yanmıyordu, ama asansör yavaşça dururken, lacivert tavandaki altın simgelerin hâlâ yılan gibi kıvrılıp büküldüğünü gördü.</blockquote><blockquote class="calibre10">"Sihir Bakanlığı iyi akşamlar diler," dedi kadın sesi.</blockquote><blockquote class="calibre10">Telefon kulübesinin kapısı savrulup açıldı; Harry düşercesine öne fırladı, ardından da Neville ile Luna çıktılar. Atriyum'daki yegâne ses, altın fıskiyeden akan suyun düzenli şıpırtısıydı; cadının ve büyücünün asalarından, atadamın okunun, cincücenin şapkasının ve ev cininin kulaklarının ucundan fışkıran sular, etraflarındaki havuza boşalıyordu.</blockquote><blockquote class="calibre10">"Hadi," dedi Harry usulca ve öne düştü, salonda koşarak fıskiyenin yanından geçtiler; geçen sefer Harry'nin asasını tartan nöbetçi büyücünün oturduğu ve şimdi boş duran masaya doğru gittiler.</blockquote><blockquote class="calibre10">Harry orada bir güvenlik görevlisi bulunması gerektiğinden, bulunmamasının tekinsiz bir işaret olduğundan emindi, altın kapılardan geçip asansörlere doğru giderlerken içindeki kötü his daha da güçlendi. En yakınındaki "aşağı" düğmesine bastı ve neredeyse anında, takırdayan bir asansör göründü. Altın parmaklıklar, ortalıkta yankılanan gürültülü bir tangırtıyla iki yana doğru açıldı, çabucak içeri girdiler. Harry dokuz numaralı düğmeye hızla bastı; parmaklıklar gümbürtüyle kapandı ve asansör tangır tungur inmeye başladı. Mr. Weasley'le birlikte geldiği gün Harry asansörlerin ne kadar gürültü çıkardığını fark etmemişti; patırtının binadaki bütün güvenlik görevlilerinin dikkatini çekeceğinden emindi, ama asansör durunca sakin kadın sesi, "Esrar Dairesi," dedi ve parmaklıklar açıldı. En yakındaki meşalelerin asansörden gelen hava akımıyla titreşen ışıkları dışında hiçbir kıpırtının olmadığı koridora çıktılar.</blockquote><blockquote class="calibre10">Harry düz siyah kapıya doğru döndü. Aylar boyunca rüyasında gördükten sonra, sonunda gelmişti.</blockquote><blockquote class="calibre10">"Gidelim," diye fısıldadı ve öne düşüp koridordan ilerlemeye başladı. Luna hemen arkasında, ağzı hafifçe açık, etrafa göz gezdiriyordu.</blockquote><blockquote class="calibre10">"Pekâlâ, dinleyin," dedi Harry, kapıya iki metre kala durarak. "Belki... belki bir iki kişi burada kalmalı -gözcü olarak; ve-"</blockquote><blockquote class="calibre10">"Gelen olursa size nasıl haber vereceğiz peki?" diye sordu Ginny, kaşlarını kaldırarak. "Çok uzakta olabilirsiniz.</blockquote><blockquote class="calibre10">"Seninle geliyoruz, Harry," dedi Neville.</blockquote><blockquote class="calibre10">"Hadi işe koyulalım," dedi Ron kararlı bir sesle.</blockquote><blockquote class="calibre10">Harry yine de hepsini yanında götürmek istemiyordu, ama anlaşılan başka seçeneği yoktu. Kapıya döndü ve yürüdü... tıpkı rüyasındaki gibi, kapı kendiliğinden açıldı. Harry önde, diğerleri arkada, eşikten içeri adım attılar.</blockquote><blockquote class="calibre10">Büyük, daire şeklinde bir odadaydılar. Zemin ve tavan da dahil, buradaki her şey siyahtı; birbirinin aynısı, dümdüz, tokmaksız siyah kapıların eşit aralıklarla yerleştirilmiş olduğu siyah duvarlara mavi alevli mum öbekleri serpiştirilmişti; mumların soğuk, titrek ışıklarının parlak mermer zemine vuran yansıması, ayaklarının altında karanlık sular uzanıyormuş gibi bir görüntü yaratıyordu.</blockquote><blockquote class="calibre10">"Biri kapıyı kapasın," diye fısıldadı Harry.</blockquote><blockquote class="calibre10">Neville dediğini yapar yapmaz Harry bu emri verdiğine pişman oldu. Arkalarındaki koridordan gelen uzun ışık huzmesi gidince oda öyle karanlıklaştı ki, bir süre duvardaki mavi alev demetlerinden ve kendilerinin zemindeki hayaletimsi yansımalarından başka hiçbir şey görünmez oldu.</blockquote><blockquote class="calibre10">Harry rüyasında bu odadan kararlı adımlarla yürüyüp geçiyor ve girişin hemen karşısındaki kapıdan girip yoluna devam ediyordu. Ama burada etraflarında bir düzine kadar kapı vardı. Karşısında duran kapılara bakıp hangisinin doğrusu olduğuna karar vermeye çalışırken, büyük bir gümbürtü duyuldu ve mumlar yana doğru hareket etmeye başladı. Daire biçimindeki oda dönüyordu.</blockquote><blockquote class="calibre10">Hermione yerin de hareket etmesinden korkuyormuş gibi Harry'nin koluna yapıştı, ama zemin olduğu gibi kaldı. Duvar hızla kayarken, çevrelerindeki mavi alevler birkaç saniye için bulanıklaşıp neon çizgilere benzediler; sonra, tıpkı başladığı kadar ani bir şekilde, gümbürtü durdu ve her şey tekrar sabitleşti.</blockquote><blockquote class="calibre10">Harry'nin gözlerinin içine mavi izler kazınmıştı; başka bir şey göremiyordu.</blockquote><blockquote class="calibre10">"O da neydi öyle?" diye fısıldadı Ron korkuyla.</blockquote><blockquote class="calibre10">"Sanırım hangi kapıdan girdiğimizi hatırlamayalım diyeydi," dedi Ginny çok alçak sesle.</blockquote><blockquote class="calibre10">Harry onun haklı olduğunu anında fark etti: Çıkış kapısını bulması, zifir karası zeminde karınca bulmak kadar zordu; üstelik, yollarına devam etmek için girmeleri gereken kapı, etraflarındaki on iki kapıdan herhangi biri olabilirdi.</blockquote><blockquote class="calibre10">"Nasıl çıkacağız peki?" dedi Neville tedirgin tedirgin.</blockquote><blockquote class="calibre10">"Eh, şimdi bunun önemi yok," dedi Harry etkili bir sesle. Gördüğü mavi çizgileri silmek için gözlerini kırpıştırdı ve asasını daha sıkı kavradı. "Sirius'u bulana kadar çıkmamız gerekmeyecek -"</blockquote><blockquote class="calibre10">"Aman sakın ona sesleneyim deme!" dedi Hermione telaşla; ancak bu defa Harry'nin onun tavsiyesine hiç ihtiyacı yoktu, içgüdüleri ona mümkün olduğunca sessiz kalmasını söylüyordu zaten.</blockquote><blockquote class="calibre10">"Nereye gidiyoruz o zaman, Harry?" diye sordu Ron.</blockquote><blockquote class="calibre10">"Bilmi-" diye başladı Harry. Sonra yutkundu. "Rüyalarımda, asansörlerin olduğu koridorun sonundaki kapıdan geçip karanlık bir odaya giriyordum - burası orası. Sonra da bir başka kapıdan geçip sanki... parıltılı bir odaya. Birkaç kapı denemeliyiz," dedi aceleyle, "doğru kapıyı görünce tanırım. Hadi."</blockquote><blockquote class="calibre10">Doğruca tam karşısındaki kapıya yürüdü, diğerleri de hemen arkasından geldiler. Sol elini serin, parlak yüzeye koydu ve tam asasını kaldırmış vurmak üzereyken, kapı kendiliğinden açılıverdi. Harry kapıyı itti.</blockquote><blockquote class="calibre10">Kapı kolayca savruldu.</blockquote><blockquote class="calibre10">İlk odanın karanlığından sonra, tavandan sarkan altın zincirlerin üzerindeki alçak lambalar bu uzun dikdörtgen odayı çok daha aydınlık gösteriyordu, ama Harry'nin rüyalarında gördüğü gibi parlayan ışıklar yoktu ortada. Burası hayli boş sayılırdı; sadece birkaç masa ve odanın tam ortasında duran, hepsinin içine girip yüzebileceği büyüklükte muazzam bir cam depo dolusu koyu yeşil bir sıvı vardı; sıvının içinde inci beyazı nesneler yüzüyordu.</blockquote><blockquote class="calibre10">"Onlar ne?" diye fısıldadı Ron.</blockquote><blockquote class="calibre10">"Bilmiyorum," dedi Harry.</blockquote><blockquote class="calibre10">"Balık mı?" dedi Ginny.</blockquote><blockquote class="calibre10">"Akvaviryus Kurtları!" dedi Luna heyecanla. "Babam demişti Bakanlık bunları yetiştiriyor -"</blockquote><blockquote class="calibre10">"Hayır," dedi Hermione. Sesi tuhaf çıkıyordu. Öne çıkıp deponun içine baktı. "Beyin bunlar."</blockquote><blockquote class="calibre10">"Beyin mi?"</blockquote><blockquote class="calibre10">"Evet... acaba onlarla ne yapıyorlar?"</blockquote><blockquote class="calibre10">Harry de onun yanına, depoya gitti. Hermione haklıydı, bu kadar yakından bakıldığında hiç şüphe yoktu. Ürpertici bir şekilde parıldayarak yeşil sıvının derinliklerinde yüzerken, bazen görülebilecek kadar yaklaşıyor, bazen uzaklaşıp görünmez oluyor, kaygan karnabaharları andırıyorlardı.</blockquote><blockquote class="calibre10">"Çıkalım burdan," dedi Harry. "Burası değil, başka bir kapıyı denememiz gerekiyor."</blockquote><blockquote class="calibre10">"Burda da kapılar var," dedi Ron, etraflarındaki duvarları işaret ederek. Harry'nin yüreği daraldı; acaba ne kadar büyüktü burası?</blockquote><blockquote class="calibre10">"Rüyamda o karanlık odadan ikincisine geçiyordum," dedi. "Bence dönüp şansımızı orada denemeliyiz."</blockquote><blockquote class="calibre10">Böylece karanlık, daire şeklindeki odaya döndüler; şimdi Harry'nin gözlerinin önünde mavi mum alevleri yerine beyinlerin hayaletimsi şekilleri yüzüyordu.</blockquote><blockquote class="calibre10">"Dur!" dedi Hermione aniden, Luna beyin odasının kapısını arkalarından kapamaya hamle ederken. "Alazla!" Asasıyla havada bir şekil çizdi ve kapının üzerinde yanan bir "X" işareti belirdi. Kapı arkalarından kapanır kapanmaz büyük bir gümbürtü duyuldu ve bir kez daha duvar büyük bir hızla dönmeye başladı, ama şimdi donuk mavinin arasında kırmızı ve altın renkte büyük bir leke vardı ve her şey yeniden durduğunda alevli çarpı işareti hâlâ yanıyor, az önce denedikleri kapıyı gösteriyordu. "İyi düşündün," dedi Harry. "Peki, şunu deneyelim -" Yine dümdüz yürüyüp asasını yukarıda tutarak tam karşısındaki kapıyı açtı. Diğerleri de hemen arkasındaydı. Bu oda öncekinden daha büyüktü, loştu ve dikdörtgen biçimindeydi. Ortası ise çöküktü, yaklaşık altı metre derinliğinde kocaman bir taş çukur oluşturuyordu. Odanın çevresini olduğu gibi dolaşan taş sıralara benzer bir yapının en üst katında duruyorlardı; Harry'nin Büyüceşûra önünde duruşmasının yapıldığı mahkeme salonundaki ya da bir amfiteatrdaki gibi, aşağı doğru inen dik basamaklar vardı. Ancak zincirli bir koltuk yerine, çukurun ortasında yükseltilmiş bir taş platform duruyordu, üzerinde de taş bir kemer. Bu kemer öyle eski, çatlak ve yıpranmış görünüyordu ki, Harry onun hâlâ ayakta olmasına hayret etti. Herhangi bir duvardan destek almayan kemerden aşağı, ortamdaki soğuk havanın durgunluğuna rağmen az önce dokunulmuş gibi hafifçe çırpınan yırtık pırtık bir siyah perde ya da tül sarkıyordu.</blockquote><blockquote class="calibre10">"Kim var orada?" dedi Harry, bir alt sıraya atlayarak. Cevap gelmedi, ama tül çırpınıp dalgalanmayı sürdürdü. "Dikkatli ol!" diye fısıldadı Hermione.</blockquote><blockquote class="calibre10">Harry basamaklardan birer birer inerek çukurun taş zeminine vardı. Platforma doğru ağır ağır yürürken ayak sesleri gürültüyle yankılandı. Sivri tepeli kemer, şimdi Harry'nin durduğu yerden, yukarıdan baktığı zamankine kıyasla çok daha yüksek görünüyordu. Tül, sanki az önce içinden biri geçmiş gibi hafif hafif dalgalanıyordu hâlâ.</blockquote><blockquote class="calibre10">"Sirius?" diye konuştu yine Harry, şimdi daha yakın olduğu için sesini çok daha alçak tutarak.</blockquote><blockquote class="calibre10">Kemerin öte yanında, tülün hemen arkasında birinin durduğu şeklinde çok garip bir duyguya kapıldı. Asasını sıkı sıkı kavrayarak platformun kenarından dolandı, ama orada kimse yoktu; görebildiği tek şey, yırtık pırtık siyah tülün öbür tarafıydı.</blockquote><blockquote class="calibre10">"Gidelim," diye seslendi Hermione, taş basamakların ortasından. "Bunda bir yanlışlık var, Harry, hadi, gidelim."</blockquote><blockquote class="calibre10">Sesine bakılırsa korkmuş gibiydi, beyinlerin olduğu odadakinden çok daha fazla hem de. Ama Harry kemerin, ne kadar eski olsa da güzel sayılabileceğini düşünüyordu. Hafif hafif dalgalanan tül merakını uyandırıyordu; platforma çıkıp tülün içinden geçmeye yönelik çok güçlü bir istek duyuyordu.</blockquote><blockquote class="calibre10">"Harry, gidelim hadi, olur mu?" diye bastırdı Hermione.</blockquote><blockquote class="calibre10">"Tamam," dedi Harry, ama kımıldamadı. Az önce bir şey işitmişti. Tülün öteki tarafından sönük fısıltılar, mırıltılar geliyordu.</blockquote><blockquote class="calibre10">"Ne diyorsunuz?" dedi çok yüksek sesle, sözleri taş basamaklarda yankılandı.</blockquote><blockquote class="calibre10">"Kimse konuşmuyor, Harry!" dedi Hermione, şimdi ona doğru yürüyerek.</blockquote><blockquote class="calibre10">"Şunun arkasında birileri fısıldıyor," dedi Harry. Onun kol mesafesinden çıkıp çatık kaşlarla tüle bakmaya devam etti. "Sen misin o, Ron?"</blockquote><blockquote class="calibre10">"Ben burdayım, abı," dedi Ron, kemerin kenarından çıkarak.</blockquote><blockquote class="calibre10">"Başka kimse duyamıyor mu?" diye sordu Harry, çünkü fısıltılar ve mırıltılar giderek yükseliyordu; tam olarak buna niyetlenmeden, platforma adım atmıştı.</blockquote><blockquote class="calibre10">"Ben de duyuyorum onları," diye mırıldandı Luna, kemerin kenarından çıkıp onlara katılarak, dalgalanan tüle bakmaya başladı, "içeride insanlar var!</blockquote><blockquote class="calibre10">"Nasıl yani, '<span class="italic">içeride</span>'." diye sordu Hermione, durumun gerektirdiğinden çok daha kızgın bir ses tonuyla. En alt basamaktan aşağı atladı. "Orada '<span class="italic">içerisi</span>' diye bir şey yok ki, bir kemer sadece, kimsenin duracağı bir yer yok orada. Harry, yeter, uzaklaş -"</blockquote><blockquote class="calibre10">Kolundan tutup çekti, ama Harry direndi.</blockquote><blockquote class="calibre10">"Harry, buraya Sirius için gelmiştik!" dedi Hermione tiz, çaresiz bir sesle.</blockquote><blockquote class="calibre10">"Sirius," diye tekrarladı Harry, ipnotize olmuş gibi, dalgalanıp duran tüle bakıyordu hâlâ. "Evet..."</blockquote><blockquote class="calibre10">Sonra birden beyninde bir şey yerine oturdu; Sirius ele geçirilmiş, bağlanmış, işkence görüyordu, o ise burada durmuş, bir kemere bakıyordu...</blockquote><blockquote class="calibre10">Platformdan birkaç adım geriledi ve gözlerini tülden zar zor aldı.</blockquote><blockquote class="calibre10">"Gidelim," dedi.</blockquote><blockquote class="calibre10">"Ben de bunu demeye - e, gidelim o zaman!" dedi Hermione ve öne düşüp platformun etrafından dolaştı. Öteki tarafta Ginny ve Neville de tüle bakıyorlardı, kendilerinden geçmiş gibiydiler. Hiçbir şey demeden Hermione Ginny'nin, Ron ise Neville'in kolundan tuttu ve onları kararlı bir şekilde en alt basamağa götürüp kapıya kadar çıkardılar.</blockquote><blockquote class="calibre10">Yeniden karanlık, daire şeklindeki odaya döndüklerinde, Harry, "Sence o kemer neydi?" diye sordu Hermione'ye.</blockquote><blockquote class="calibre10">"Bilmiyorum, ama her neyse, tehlikeliydi," dedi Hermione kendinden emin bir sesle, o kapıya da yanan bir çarpı çekerken.</blockquote><blockquote class="calibre10">Bir kez daha, duvar döndü ve durdu. Harry gidip rastgele bir kapıyı itti. Kapı kıpırdamadı. "Ne var?" dedi Hermione.</blockquote><blockquote class="calibre10">"Bu... kilitli..." dedi Harry, bütün ağırlığıyla yüklenerek. Ama kapı yerinden oynamadı.</blockquote><blockquote class="calibre10">"Bu kapı o zaman, değil mi?" dedi Ron heyecanla, kapıyı zorla açmaya çalışan Harry'ye yardım ederek. "Bu kapı olmalı!"</blockquote><blockquote class="calibre10">"Çekilin yoldan!" dedi Hermione sert bir sesle. Asasını, normal bir kapıda kilidin olması gereken yere doğrulttu ve, "Alohomora!" dedi. Hiçbir şey olmadı.</blockquote><blockquote class="calibre10">"Sirius'un çakısı!" dedi Harry. Onu cüppesinin cebinden çıkardı ve kapıyla duvar arasındaki açıklığa soktu. Diğerleri merakla izlerken çakıyı yukarıdan aşağı kaydırdı ve çekip yeniden omzuyla yüklendi. Kapı eskisi gibi sıkı sıkı kapalıydı. Dahası, Harry çakıya bakınca, bıçağının erimiş olduğunu gördü.</blockquote><blockquote class="calibre10">"Tamam, bu kapıyı bırakıyoruz," dedi Hermione, tartışmaya meydan vermez bir sesle.</blockquote><blockquote class="calibre10">"Ama ya orasıysa?" dedi Ron, yüzünde endişe ve istek karışımı bir ifadeyle kapıya bakarak.</blockquote><blockquote class="calibre10">"Olamaz, Harry rüyasında bütün kapılardan geçebiliyordu," dedi Hermione, yanan bir çarpı atarak. Harry, Sirius'un işe yaramaz hale gelmiş çakısını cebine koydu.</blockquote><blockquote class="calibre10">"Orada ne olabilir, biliyor musunuz?" dedi Luna hevesle, duvar yeniden dönmeye başlarken.</blockquote><blockquote class="calibre10">"Eminim vıdıvıdı bir şeydir," dedi Hermione çaktırmadan. Neville gergin gergin güldü.</blockquote><blockquote class="calibre10">Duvarın dönüşü durdu ve Harry, giderek artan bir ümitsizlik içinde, bir sonraki kapıyı itip açtı.</blockquote><blockquote class="calibre10">"İşte burası!"</blockquote><blockquote class="calibre10">Dans eden, elmas gibi parıldayan güzel ışıktan anlamıştı hemen. Harry'nin gözleri, göz kamaştırıcı ışıltıya alıştı. Her yüzeyde parıldayan, irili ufaklı, bazısı dolaplı, bazısı taşınır cinsten, bazısı kitaplıkların arasındaki boşluklarda asılı, bazısı oda boyunca uzanan masaların üzerinde duran saatlerle doluydu her taraf. Minyatür ayak sesleri gibi işlek, bitmek bilmez bir tik tak sesi doldurmuştu ortalığı. Dans eden, elmas parlaklığında ışığın kaynağı, odanın öbür ucunda duran çok yüksek bir kristal fanustu.</blockquote><blockquote class="calibre10">"Buradan!"</blockquote><blockquote class="calibre10">Doğru yolda olduklarını bildiğinden, Harry'nin kalbi çılgınca çarpıyordu şimdi. Önden yürüyüp sıra sıra masaların arasından geçerek, tıpkı rüyasında yaptığı gibi, ışığın kaynağına ilerledi: bir masanın üzerinde duran, kendi boyundaki, içinde dalga dalga yükselip ışıldayan bir rüzgâr varmış gibi görünen kristal fanusa.</blockquote><blockquote class="calibre10">Yaklaşırlarken, "Aa, bakın" dedi Ginny, fanusun ortasını göstererek.</blockquote><blockquote class="calibre10">Işıltılı akımın içinde süzülen minicik, mücevher gibi parlak bir yumurta vardı. Fanusta havalanırken çatlayıp açıldı ve içinden bir sinekkuşu çıktı. Fanusun en tepesine süzüldü, ama hava akımına kapıldığında tüyleri tekrar ıslak, vıcık vıcık bir hal aldı; yeniden fanusun dibine taşındığında ise tekrar yumurtasının içine kapanmıştı.</blockquote><blockquote class="calibre10">"Yürüyün!" dedi Harry sert bir sesle, çünkü Ginny durup kuşun yine yumurtadan çıkışını izlemek isteme belirtileri gösteriyordu.</blockquote><blockquote class="calibre10">"Sen o eski kemerin orada epey oyalanmıştın ama!" dedi huysuz huysuz. Yine de, Harry fanusun arkasındaki tek kapıya yürürken o da peşinden gitti.</blockquote><blockquote class="calibre10">"Burası," dedi Harry yine. Artık kalbi öyle hızla ve şiddetle çarpıyordu ki, konuşmasını engelliyor olması gerektiğini düşündü. "Şuradan geçince -"</blockquote><blockquote class="calibre10">Dönüp onlara baktı; hepsi asasını çıkarmıştı, birden ciddi ve endişeli görünmeye başlamışlardı. Sonra yine dönüp kapıya doğru baktı. İtince kapı açıldı.</blockquote><blockquote class="calibre10">Gelmişlerdi işte, orayı bulmuşlardı: sadece küçük, tozlu, cam kürelerle kaplı olan kule gibi raflarla dolu, kilise yüksekliğinde bir yer. Küreler, raflar boyunca belli aralıklarla yerleştirilmiş mum mesnetlerinden gelen ışıkta donuk donuk ışıldıyordu. Arkalarında bıraktıkları daire şeklindeki odada olduğu gibi, mumların alevi maviydi. Oda çok soğuktu.</blockquote><blockquote class="calibre10">Harry yavaş yavaş ilerleyerek iki raf sırasının arasından uzayıp giden loş koridora baktı. Hiçbir şey duymadı, gözüne en küçük bir kıpırtı çarpmadı.</blockquote><blockquote class="calibre10">"Doksan yedinci sıra demiştin," diye fısıldadı Hermione.</blockquote><blockquote class="calibre10">"Evet," diye mırıldandı Harry, en yakın sıranın sonuna bakarak. Oradaki mavi mavi parlayan mum öbeklerinin altında gümüş bir elli üç sayısı vardı.</blockquote><blockquote class="calibre10">"Sağa gitmemiz gerekiyor galiba," diye fısıldadı Hermione, gözlerini kısıp bir sonraki sıraya bakarak. "Evet... şurası elli dört..."</blockquote><blockquote class="calibre10">"Asalarınızı hazır tutun," dedi Harry usulca.</blockquote><blockquote class="calibre10">Ses çıkarmadan, sık sık dönüp arkalarına bakarak, rafların arasında uzanan ve başıyla sonu karanlık içinde kalan uzun dar yollardan ilerlediler. Raflardaki her cam kürenin altına minicik, sararmış etiketler yapıştırılmıştı. Kürelerin bazıları tuhaf, akışkan bir ışıkla parlıyordu; diğerlerinin içi ise patlamış ampuller kadar sönük ve karanlıktı.</blockquote><blockquote class="calibre10">Seksen dördüncü sırayı geçtiler... seksen beş... Harry en ufak bir kıpırtıyı duyabilmek için kulak kesilmişti, ama şimdi Sirius'un ağzı tıkanmış olabilirdi, baygın düşmüş de olabilirdi... ya da, dedi kafasının içinde davetsiz bir ses, çoktan ölmüş olabilir...</blockquote><blockquote class="calibre10">Hissederdim, dedi kendi kendine. Kalbi şimdi âdemelmasında davul çalıyordu. Bilirdim...</blockquote><blockquote class="calibre10">"Doksan yedi!" diye fısıldadı Hermione.</blockquote><blockquote class="calibre10">Sıranın sonunda toplanarak uzayıp giden aralığa baktılar. Kimse yoktu.</blockquote><blockquote class="calibre10">"En sonda," dedi Harry, ağzı biraz kurumuştu. "Burdan doğru dürüst görünmüyor."</blockquote><blockquote class="calibre10">Ve onları, bazıları önlerinden geçerken hafifçe ışıldayan cam toplarla kaplı yüksek raf sıralarının arasından geçirdi...</blockquote><blockquote class="calibre10">"Yakında olmalı," diye fısıldadı Harry, artık her adımında Sirius'un hırpalanmış bedeninin karanlık zeminde belirmesini bekleyerek. "Geldik neredeyse... çok yaklaştık..."</blockquote><blockquote class="calibre10">"Harry?" dedi Hermione tereddütlü bir sesle, ama Harry cevap vermek istemiyordu. Ağzı kupkuruydu.</blockquote><blockquote class="calibre10">"Burda... bir yerde..." dedi.</blockquote><blockquote class="calibre10">Sıranın sonuna gelmiş, yine loş mum ışığına çıkmışlardı. Kimse yoktu. Sadece yankılanan, tozlu bir sessizlik.</blockquote><blockquote class="calibre10">"Belki..." diye fısıldadı Harry çatlak bir sesle, bir sonraki aralığa bakarak. "Ya da belki..." Çabucak gidip bir sonrakine baktı.</blockquote><blockquote class="calibre10">"Harry?" dedi Hermione yine.</blockquote><blockquote class="calibre10">"Ne?" diye hırladı Harry.</blockquote><blockquote class="calibre10">"Bence... Bence Sirius burada değil."</blockquote><blockquote class="calibre10">Kimse konuşmadı. Harry hiçbirine bakmak istemiyordu. Midesi bulanıyordu. Sirius'un niye burada olmadığını anlamıyordu. Burada olmalıydı. Onun, Harry'nin, onu gördüğü yer burasıydı...</blockquote><blockquote class="calibre10">Sıraların sonundaki açıklıkta koşarak hepsine tek tek baktı. Gözünün önünden koridor üzerine koridor geçti, hepsi de boştu. Sonra gözlerini ona dikmiş arkadaşlarının yanından geçerek öbür tarafa doğru koştu. Hiçbir yerde Sirius'tan da, bir mücadeleden de eser yoktu.</blockquote><blockquote class="calibre10">"Harry?" diye seslendi Ron.</blockquote><blockquote class="calibre10">"Ne?"</blockquote><blockquote class="calibre10">Ron'un ne diyeceğini duymak istemiyordu; Ron'un ona aptallık ettiğini söyleyişini ya da Hogwarts'a dönmeyi önerişini duymak istemiyordu. Yüzünü sıcak basmaya başlamıştı; yukarıdaki Atriyum'un aydınlığı ve diğerlerinin suçlayan bakışlarıyla karşılaşmadan önce burada karanlıkta uzun bir süre gizlenmek geliyordu içinden...</blockquote><blockquote class="calibre10">"Şunu gördün mü?" dedi Ron.</blockquote><blockquote class="calibre10">"Ne?" dedi Harry, bu sefer hevesle - Sirius'un orada olduğuna dair bir işaret, bir ipucu olmalıydı. Dönüp demin hepsinin durdukları yere, doksan yedinci sıranın biraz aşağısına gitti, ama orada hiçbir şey görmedi. Ron durmuş, rafta duran tozlu cam kürelerden birine bakıyordu sadece.</blockquote><blockquote class="calibre10">"Ne?" diye tekrarladı Harry somurtarak.</blockquote><blockquote class="calibre10">"Bunun - bunun üzerinde senin adın var," dedi Ron.</blockquote><blockquote class="calibre10">Harry biraz daha yaklaştı. Ron, mat bir iç ışık saçan, ama çok tozlu, yıllardır dokunulmamış gibi görünen küçük bir cam küreyi gösteriyordu.</blockquote><blockquote class="calibre10">"Benim adım mı?" dedi Harry şaşkın şaşkın.</blockquote><blockquote class="calibre10">Daha da yaklaştı. Ron kadar uzun olmadığından, tozlu cam topun hemen altındaki rafa yapıştırılmış sarımsı etiketi okuyabilmek için boynunu uzatması gerekti. Zarif bir yazıyla on altı yıl öncesinin tarihi yazılmıştı, altında da:</blockquote><blockquote class="calibre9"><span class="calibre11"><span class="italic">S.P.T., A.P.W.B.D.'ye</span></span></blockquote><blockquote class="calibre15"><span class="calibre11"><span class="italic">Karanlık Lord ve (?) Harry Potter</span></span></blockquote><blockquote class="calibre9">Harry bakakaldı.</blockquote><blockquote class="calibre10">"Ne o?" diye sordu Ron, korkuyla. "Adın ne arıyor orada?"</blockquote><blockquote class="calibre10">O raftaki diğer etiketlere baktı.</blockquote><blockquote class="calibre10">"Ben yokum," dedi, sarsılmış bir halde. "Başka hiçbirimiz yokuz."</blockquote><blockquote class="calibre10">Harry tam elini uzatırken, "Harry, bence ona dokunmamalısm," dedi Hermione keskin bir sesle.</blockquote><blockquote class="calibre10">"Niye?" dedi Harry. "Benimle ilgili bir şey, değil mi?"</blockquote><blockquote class="calibre10">"Yapma, Harry," dedi Neville birden. Harry dönüp ona baktı. Neville'in yuvarlak yüzü terden hafifçe parlıyordu. Daha fazla gerilime dayanamayacakmış gibi görünüyordu.</blockquote><blockquote class="calibre10">"Üzerinde adım var," dedi Harry.</blockquote><blockquote class="calibre10">Ve kendini biraz pervasız hissederek parmaklarını tozlu topun üzerine kapattı. Soğuk olmasını bekliyordu, ama değildi. Tersine, saatlerdir güneş altında bekliyormuş, içindeki ışıkla ısınıyormuş gibiydi. Harry çarpıcı bir şeyin, yaptıkları uzun ve tehlikeli yolculuğa değecek heyecan verici bir şeyin olmasını bekleyerek, hatta düpedüz umarak cam topu rafından alıp baktı.</blockquote><blockquote class="calibre10">Hiç ama hiçbir şey olmadı. Diğerleri yaklaşıp etrafında toplandılar ve Harry'nin birikmiş tozunu sildiği küreye baktılar.</blockquote><blockquote class="calibre10">Sonra, tam arkalarından, tembel bir ses konuştu.</blockquote><blockquote class="calibre10">"Çok iyi, Potter. Şimdi güzel güzel, yavaşça arkana dön ve o elindekini bana ver."</blockquote><div class="mbppagebreak" id="calibre_pb_71"></div>
</body></html>
