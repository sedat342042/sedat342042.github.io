<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Zümrüdüanka Yoldaşlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos1335224" class="calibre1"><span class="calibre2">
</span></p><blockquote class="calibre7"><span class="calibre4">YİRMİ  DÖRDÜNCÜ  BÖLÜM</span><br class="calibre8"/><span class="calibre4">ZİHİNBEND</span></blockquote><blockquote class="calibre9">Kreacher'ın tavan arasında saklandığı anlaşıldı. Sirius onu orada tozlar içinde bulduğunu, kuşkusuz ev cininin, yüklüğünde saklayacak başka Black ailesi yadigârları aradığını söyledi. Sirius bu hikâyeden tatmin olmuş görünse de, Harry tedirgin olmuştu. Kreacher yeniden ortaya çıktığında eskisinden daha keyifli görünüyordu, acı acı mırıldanmaları biraz azalmıştı ve emirlere daha uysalca boyun eğiyordu; Harry bir iki kez ev cinini ona merakla bakarken yakaladı, ama Kreacher ne zaman Harry'nin bunu fark ettiğini görse hemen başka tarafa bakıyordu.</blockquote><blockquote class="calibre10">Harry, Noel geçtiği için neşesi hızla buharlaşan Sirius'a belli belirsiz şüphelerinden söz etmedi. Hogwarts'a dönüş tarihleri yaklaştıkça, Sirius, Mrs. Weasley'nin "suratsızlık nöbeti" dediği şeye daha sık yakalanmaya başlamıştı; bu durumlarda sessizleşiyor, suratsızlaşıyor ve bazen saatlerce Şahgaga'nın odasına çekiliyordu. Onun kederi eve de yayılıyor, zararlı bir gaz gibi kapı aralarından sızıyor, hepsine bulaşıyordu.</blockquote><blockquote class="calibre10">Harry, Sirius'u bir kez daha Kreacher'la baş başa bırakmak istemiyordu; aslında hayatında ilk kez Hogwarts'a gitmeyi hevesle beklemiyordu. Okula geri dönmek, onun yokluğunda kuşkusuz bir düzine yeni kararname çıkarmış olan Dolores Umbridge'in boyunduruğuna dönmek demekti; oynaması yasaklandığından, heyecanla beklenecek Quidditch de yoktu artık; büyük ihtimalle, sınavlar yaklaştıkça ev ödevleri iyice yığılacaktı; Dumbledore da hâlâ eskisi kadar mesafeliydi. Harry aslında, eğer D.O. olmasa Hogwarts'tan ayrılıp Grimmauld Meydanı'nda kalmak için Sirius'a yalvarabileceğini düşündü.</blockquote><blockquote class="calibre10">Sonra, tatilin son gününde, Harry'nin okula dönmekten resmen korkmasına yol açan bir şey oldu.</blockquote><blockquote class="calibre10">"Harry, canım," dedi Mrs. Weasley, Ron'la ikisinin büyücü satrancı oynadığı, Hermione, Ginny ve Crookshanks'in de onları izledikleri yatak odasının kapısından başını uzatarak, "mutfağa gelebilir misin? Profesör Snape sana bir şey söylemek istiyor."</blockquote><blockquote class="calibre10">Harry onun ne dediğini hemen kavrayamadı; kalelerinden biri, Ron'un piyonlarından biriyle vahşi bir mücadele içindeydi, o da kalesini coşkuyla teşvik ediyordu.</blockquote><blockquote class="calibre10">"Ez onu - ez onu, o sadece bir piyon, seni budala. Özür dilerim, Mrs. Weasley, ne dediniz?"</blockquote><blockquote class="calibre10">"Profesör Snape, canım. Mutfakta. Seninle konuşmak istiyor."</blockquote><blockquote class="calibre10">Korkudan Harry'nin ağzı ardına kadar açıldı. Ron, Hermione ve Ginny'ye döndü, üçü de ağızları açık, ona bakıyorlardı. Son çeyrek saattir Hermione'nin güçlükle zaptettiği Crookshanks, neşeyle satranç tahtasına atlayınca, satranç taşları ciyak ciyak bağırarak canlarını kurtarmak için kaçmaya başladılar.</blockquote><blockquote class="calibre10">"Snape mi?" dedi Harry şaşkın şaşkın.</blockquote><blockquote class="calibre10">"Profesör Snape, canım," dedi Mrs. Weasley ayıplarcasına. "Şimdi gel, çabuk ol, fazla kalamayacağını söylüyor."</blockquote><blockquote class="calibre10">Mrs. Weasley odadan çıkınca, Ron, "Senden ne istiyor?" diye sordu, sarsılmış görünüyordu. "Bir şey karıştırmadın, değil mi?"</blockquote><blockquote class="calibre10">"Hayır!" dedi Harry kızgınlıkla. Snape'in onun peşinden Grimmauld Meydanı'na gelmesine yol açacak ne yapmış olabilir diye beynini zorluyordu. Yoksa son ödevinden "İ" mi almıştı?</blockquote><blockquote class="calibre10">Bir iki dakika sonra mutfak kapısını itip açınca, Sirius ve Snape'in, ters yönlere dik dik bakarak uzun mutfak masasında oturduklarını gördü. Aralarındaki sessizlik karşılıklı nefretle ağırlaşmıştı. Masada, Sirius'un önünde açık bir mektup duruyordu.</blockquote><blockquote class="calibre10">"Şeyy," dedi Harry, varlığını ilan etmek için.</blockquote><blockquote class="calibre10">Snape dönüp ona baktı, yağlı siyah saçları yüzünü perdeliyordu.</blockquote><blockquote class="calibre10">"Otur, Potter."</blockquote><blockquote class="calibre10">"Biliyor musun," dedi Sirius yüksek sesle, koltuğunun arka bacakları üzerinde yaylanıp tavana hitap ederek, "sanırım burada emir vermesen memnun olurum, Snape. Burası benim evim, anlıyorsun ya."</blockquote><blockquote class="calibre10">Snape'in solgun yüzüne çirkin bir kırmızılık hücum etti. Harry, Sirius'un yanındaki koltuğa, Snape'in karşısına oturdu.</blockquote><blockquote class="calibre10">"Seninle baş başa görüşmem gerekiyordu, Potter," dedi Snape, dudağı o tanıdık alaycı gülüşle bükülerek, "ama Black-"</blockquote><blockquote class="calibre10">"Ben onun vaftiz babasıyım," dedi Sirius, her zamankinden yüksek sesle.</blockquote><blockquote class="calibre10">"Ben buraya Dumbledore'un emri üzerine geldim," dedi Snape; onun sesi ise, tam tersine, gittikçe daha da alçalıyor ve kinle doluyordu, "ama elbette kal, Black, biliyorum ki kendini... olayların içindeymiş gibi hissetmek istiyorsun."</blockquote><blockquote class="calibre10">"Bu da ne demek şimdi?" diye sordu Sirius, öne kaykılıp koltuğunu güm diye dört bacağı üzerine indirerek.</blockquote><blockquote class="calibre10">"Sadece senin -hmm- hayal kırıklığı duyduğundan emin olduğumu söylemek istiyorum, yararlı bir şey yapamadığın için," dedi Snape, "yararlı"yı incelikli şekilde vurgulayarak, "yani, Yoldaşlık için."</blockquote><blockquote class="calibre10">Şimdi kızarma sırası Sirius'taydı. Harry'ye dönen Snape'in dudağı zaferle kıvrıldı.</blockquote><blockquote class="calibre10">"Potter, müdür beni sana, bu sömestr Zihinbend dersi almanı istediğini söylemek üzere gönderdi."</blockquote><blockquote class="calibre10">"Ne dersi?" dedi Harry şaşkın şaşkın.</blockquote><blockquote class="calibre10">Snape'in dudağı adamakıllı kıvrıldı.</blockquote><blockquote class="calibre10">"Zihinbend, Potter. Zihnin dıştan nüfuz edilmeye karşı sihirle savunulması. Sihrin gözden uzak kalmış bir dalı, ama son derece yararlıdır."</blockquote><blockquote class="calibre10">Harry'nin kalbi gerçekten de büyük bir hızla çarpmaya başladı. Dışardan nüfuz edilmeye karşı savunma mı? Ama ele geçirilmiş değildi ki, hepsi aynı fikirdeydi...</blockquote><blockquote class="calibre10">"Niye Zihin- bilmem neyi çalışmak zorundayım ki?" dedi düşünmeden.</blockquote><blockquote class="calibre10">"Çünkü müdür bunun iyi bir fikir olduğunu düşünüyor," dedi Snape yatıştırıcı bir edayla. "Haftada bir kez özel ders alacaksın, ama ne yaptığını kimseye söylemeyeceksin, hele Dolores Umbridge'e hiç. Anlıyor musun?"</blockquote><blockquote class="calibre10">"Evet," dedi Harry. "Bana kim ders verecek?"</blockquote><blockquote class="calibre10">Snape kaşını kaldırdı.</blockquote><blockquote class="calibre10">"Ben," dedi.</blockquote><blockquote class="calibre10">Harry içinin olduğu gibi eridiği yolunda korkunç bir hisse kapıldı. Snape'le fazladan ders, ha - bunu hak etmek için ne yapmıştı acaba? Destek bulma umuduyla hemen Sirius'a baktı.</blockquote><blockquote class="calibre10">"Dumbledore'un kendisi niye Harry'ye ders vermiyor?" diye sordu Sirius saldırganca. "Niye sen veriyorsun?"</blockquote><blockquote class="calibre10">Snape, ipek gibi bir sesle, "Sanırım bir müdürün ayrıcalıkları arasında, bu tür nahoş görevleri başkalarına aktarmak da bulunduğu için," dedi. "Seni temin ederim ki bu görevi bana versin diye yalvarmadım." Ayağa kalktı. "Seni pazartesi akşamı saat altıda bekliyor olacağım, Potter. Benim odamda. Soran olursa, ek İksir dersi aldığını söylersin. Seni benim sınıfımda gören hiç kimse buna ihtiyacın olduğunu inkâr edemez nasılsa."</blockquote><blockquote class="calibre10">Gitmek üzere döndü, siyah seyahat pelerini ardında dalgalanıyordu.</blockquote><blockquote class="calibre10">"Bekle bir dakika," dedi Sirius, koltuğunda daha da doğrularak.</blockquote><blockquote class="calibre10">Snape onlara döndü, alaylı alaylı gülüyordu.</blockquote><blockquote class="calibre10">"Biraz acelem var, Black. Senin aksine, benim keyifle geçirecek sınırsız vaktim yok."</blockquote><blockquote class="calibre10">"Öyleyse hemen sadede geleyim," dedi Sirius, ayağa kalkarak. Snape'ten biraz daha uzundu. Harry, Snape'in yumruğunu cüppesinin cebine soktuğunu ve hiç şüphesiz asasının sapına koyduğunu gördü. "Eğer Harry'ye hayatı zindan etmek için bu Zihinbend derslerini bahane ettiğin kulağıma çalınırsa, bana hesap verirsin."</blockquote><blockquote class="calibre10">"Ne kadar dokunaklı," diye dudağını büktü Snape. "Ama eminim ki Potter'ın babasına çok benzediğini fark etmişsindir, değil mi?"</blockquote><blockquote class="calibre10">"Evet, fark ettim," dedi Sirius gururla.</blockquote><blockquote class="calibre10">"İyi öyleyse, o kadar kendini beğenmiş ki eleştiriler üzerinden kayıp gidiyor, bunu da biliyorsundur herhalde," dedi Snape.</blockquote><blockquote class="calibre10">Sirius koltuğunu sertçe kenara itti ve masanın etrafından dönüp Snape'e doğru giderken asasını çekti. Snape de tek hamlede kendininkini çıkardı. Kavga için pozisyon aldılar; Sirius hırsından mosmor kesilmişti, Snape hesapçıydı, gözleri Sirius'un yüzü ile asasının ucu arasında gidip geliyordu.</blockquote><blockquote class="calibre10">"Sirius!" dedi Harry yüksek sesle, ama Sirius onu duymamış gibiydi.</blockquote><blockquote class="calibre10">"Seni uyarmıştım, Sümsükus," dedi Sirius, yüzü Snape'inkinden otuz santim uzaktaydı, "Dumbledore'un senin düzeldiğini düşünmesi umrumda bile değil, ben bunları yemem -"</blockquote><blockquote class="calibre10">"Ya, niye ona söylemiyorsun öyleyse?" diye fısıldadı Snape. "Yoksa onun altı aydır annesinin evinde gizlenen bir adamın tavsiyesini ciddiye almayacağından mı korkuyorsun?"</blockquote><blockquote class="calibre10">"Söylesene bana, Lucius Malfoy nasıl bugünlerde? Herhalde fino köpeği Hogwarts'ta çalıştığı için pek memnundur, değil mi?"</blockquote><blockquote class="calibre10">"Köpek dedin de," dedi Snape yumuşak bir sesle, "son kez dışarıda küçük bir gezinti riskini göze aldığında Lucius Malfoy'un seni tanıdığını biliyor musun? Zekice bir fikir, Black, kendini güvenli bir istasyon peronunda göstermek... saklandığın delikten bir daha çıkmamak için çok sağlam bir bahane oldu, değil mi?"</blockquote><blockquote class="calibre10">Sirius asasını kaldırdı.</blockquote><blockquote class="calibre10">"HAYIR!" diye haykırdı Harry, masanın üstünden atladı ve aralarına girmeye çalıştı. "Sirius, yapma!"</blockquote><blockquote class="calibre10">"Sen bana korkak mı diyorsun?" diye kükredi Sirius. Harry'yi itip yolunun üstünden çekmeye çalıştı, ama Harry kıpırdamadı.</blockquote><blockquote class="calibre10">"Ya, evet, herhalde öyle diyorum," dedi Snape.</blockquote><blockquote class="calibre10">"Harry - çekil - aradan!" diye hırladı Sirius, boştaki eliyle onu kenara iterek.</blockquote><blockquote class="calibre10">Mutfak kapısı açıldı ve bütün Weasley ailesi, Hermione'yle birlikte içeri girdi, hepsi çok mutlu görünüyordu. Mr. Weasley, üzerine bir yağmurluk giydiği çizgili pijamasıyla gururla ortalarında yürüyordu.</blockquote><blockquote class="calibre10">"İyileştim!" diye bütün mutfağa neşeyle ilan etti. "Tamamen iyileştim!"</blockquote><blockquote class="calibre10">Ama hem o, hem de bütün diğer Weasley'ler kapının eşiğinde donup kaldı. Önlerindeki sahneye bakıyorlardı, sahne de aynı şekilde yarıda kalmıştı; Sirius da, Snape de asaları birbirinin yüzüne doğrultulmuş, kapıya bakıyorlardı. Harry ise, bir eli birine, bir eli ötekine uzanmış, onları ayırmaya çalışır halde, arada hareketsiz kalmıştı.</blockquote><blockquote class="calibre10">"Merlin'in sakalı," dedi Mr. Weasley, yüzündeki gülümseme silinip giderken, "neler oluyor burada?"</blockquote><blockquote class="calibre10">Hem Sirius, hem de Snape asalarını indirdiler. Harry bir birine, bir ötekine baktı, ikisinin yüzünde de müthiş bir küçümseme ifadesi vardı, ama bunca tanığın beklenmedik bir şekilde mutfağa girişi akıllarını başlarına toplamalarını sağlamış görünüyordu. Snape asasını cebine koydu, hızlı adımlarla mutfağı aştı, hiçbir şey söylemeden Weasley'lerin yanından geçti. Kapıya varınca dönüp geriye baktı.</blockquote><blockquote class="calibre10">"Pazartesi akşamı, saat altıda, Potter."</blockquote><blockquote class="calibre10">Ve gitti. Sirius, asası yana sarkmış, gözlerinden ateşler saçarak onun arkasından baktı.</blockquote><blockquote class="calibre10">"Burada neler oluyor?" diye sordu Mr. Weasley yeniden.</blockquote><blockquote class="calibre10">"Hiçbir şey, Arthur," dedi Sirius, az önce uzun mesafe koşmuş gibi derin derin nefes alıyordu. "Eski iki okul arkadaşı arasında dostça bir sohbet, hepsi bu." Besbelli muazzam bir çaba sonucu gülümsedi. "Demek... iyileştin, öyle mi? Bu harika bir haber, sahiden harika."</blockquote><blockquote class="calibre10">"Evet, öyle değil mi?" dedi Mrs. Weasley, kocasını bir koltuğa götürerek. "Şifacı Smethwyck sonunda sihrini konuşturdu, o yılanın dişlerinde her ne varsa ona panzehir buldu ve Arthur da Muggle tıbbına bulaşma konusunda dersini aldı, değil mi, canım?" diye ekledi, hayli tehditkâr şekilde.</blockquote><blockquote class="calibre10">"Evet, Molly'ciğim," dedi Mr. Weasley uysal uysal.</blockquote><blockquote class="calibre10">Mr. Weasley aralarına döndüğü için o akşamki yemek aslında çok keyifli geçmeliydi. Harry, Sirius'un yemeği keyifli hale getirmeye çalıştığının da farkındaydı; ama vaftiz babası kendini Fred ve George'un esprilerine gülmeye zorlarken ya da herkese biraz daha yemek almalarını söylerken, bazen yüzü ansızın karamsar, düşünceli bir ifadeye bürünüyordu. Mr. Weasley'ye geçmiş olsuna gelen Mundungus ile Deli-Göz, Harry ile Sirius'un arasına oturmuşlardı. Oysa Harry, Sirius'la konuşmak istiyordu, ona Snape'in söylediklerinin tek kelimesine bile aldırmaması gerektiğini, Snape'in onu tahrik ettiğini ve Dumbledore'un dediğini yapıp Grimmauld Meydanı'nda kaldığı için diğerlerinin Sirius'a korkak gözüyle bakmadıklarını söylemek istiyordu. Ne var ki, bunu yapmaya fırsatı olmadı, ayrıca Sirius'un yüzündeki çirkin ifade nedeniyle, fırsatı olsa bile bundan söz etmeye cesaret edip edemeyeceğini merak ediyordu bazen. Onun yerine Ron ve Hermione'ye alçak sesle, Snape'ten Zihinbend dersleri alması gerektiğini söyledi.</blockquote><blockquote class="calibre10">"Dumbledore, Voldemort hakkındaki o rüyaları artık görmemeni istiyor," dedi Hermione hemen. "Eh, onları görmüyorsun diye üzülmezsin herhalde, değil mi?"</blockquote><blockquote class="calibre10">"Snape'le fazladan ders mi?" dedi Ron, afallamış halde. "Bana kalsa, kâbus görürdüm daha iyi!"</blockquote><blockquote class="calibre10">Ertesi gün Hızır Otobüs'le Hogwarts'a döneceklerdi, onlara yine Tonks ve Lupin eşlik edecekti. Sabahleyin Harry, Ron ve Hermione aşağı indiklerinde, ikisi mutfakta kahvaltı ediyordu. Harry kapıyı açtığı sırada büyükler fısıltılı bir konuşmanın tam ortasında gibiydiler, hepsi hemen dönüp ona baktı ve sustu.</blockquote><blockquote class="calibre10">Çabucak edilen bir kahvaltının ardından, hepsi soğuk ve gri ocak sabahından korunmak için paltolarını giyip atkılarını taktı. Harry'nin göğsünde bir daraltı vardı; Sirius'la vedalaşmak istemiyordu. Ayrılmaları onda kötü bir duygu uyandırıyordu; birbirlerini bir daha ne zaman göreceklerini bilmiyordu ve Sirius'un aptallık etmesini engelleyecek bir şeyler söyleme görevinin ona düştüğünü hissediyordu - Harry, Snape tarafından korkaklıkla suçlanmaktan fena halde incinen Sirius'un şu anda bile fütursuzca Grimmauld Meydanı'nın dışına bir gezi yapmayı planlayabileceğinden endişeleniyordu. Ne var ki, o daha ne söyleyeceğini düşünemeden, Sirius eliyle Harry'yi yanına çağırdı.</blockquote><blockquote class="calibre10">"Bunu almanı istiyorum," dedi yavaşça, aşağı yukarı karton kapaklı bir kitap boyunda olan, kötü ambalajlanmış bir paketi onun eline tutuşturarak.</blockquote><blockquote class="calibre10">"Ne bu?" diye sordu Harry.</blockquote><blockquote class="calibre10">"Snape sana hayatı zindan ederse bunu bana bildirmenin bir yolu. Hayır, onu burada açma!" dedi Sirius, ikizleri el örgüsü eldiven giymeye ikna etmek için uğraşan Mrs. Weasley'ye kaçamak bir bakış atarak. "Molly'nin onaylayacağını hiç sanmıyorum - ama eğer bana ihtiyacın olursa bunu kullanmanı istiyorum, tamam mı?"</blockquote><blockquote class="calibre10">"Tamam," dedi Harry, paketi paltosunun iç cebine yerleştirirken; ama o pakette ne olursa olsun asla kullanmayacağını biliyordu. Sirius'u güvende olduğu yerden çıkartacak kişi Harry olmayacaktı; önündeki Zihinbend derslerinde Snape ona ne kadar kötü muamele ederse etsin.</blockquote><blockquote class="calibre10">"Gidelim öyleyse," dedi Sirius, Harry'nin omzuna bir şaplak vurup neşesiz neşesiz gülümseyerek; ve daha Harry'nin hiçbir şey söylemesine fırsat kalmadan merdivenden yukarı çıktılar, ciddi şekilde zincirli ve sürgülü kapının önünde durdular, çevrelerini Weasley'ler sarmıştı.</blockquote><blockquote class="calibre10">"Güle güle, Harry, kendine dikkat et," dedi Mrs. Weasley, ona sarılarak.</blockquote><blockquote class="calibre10">"Görüşürüz, Harry, benim için yılanlara göz kulak ol!" dedi Mr. Weasley, güler yüzle onun elini sıktı.</blockquote><blockquote class="calibre10">"Tamam - evet," dedi Harry, aklı başka yerdeydi: Sirius'a dikkatli olmasını söylemek için son şansıydı bu; döndü, vaftiz babasının yüzüne baktı, ağzını açtı; ama daha o bir şey söyleyemeden Sirius tek koluyla ona sıkıca sarılmıştı ve boğuk bir sesle, "Kendine göz kulak ol, Harry," diyordu. Bir an sonra Harry kendini buz gibi kış havasının ortasında buldu, Tonks (bugün demir grisi saçlı, uzun boylu, tüvit giysili bir kadın olmuştu) merdivenden aşağı çabuk insin diye onu sıkıştırıyordu.</blockquote><blockquote class="calibre10">On iki numaranın kapısı arkalarından vurulup kapandı. Lupin'in peşine düşüp ön merdivenden indiler. Harry kaldırıma vardığında dönüp arkaya baktı. İki taraftaki evler yanlamasına genişlerken on iki numara hızla çekip küçülüyor, gözden kayboluyordu. Göz açıp kapayana kadar yok olmuştu.</blockquote><blockquote class="calibre10">"Hadi," dedi Tonks, "otobüse ne kadar çabuk binersek o kadar iyi." Harry onun meydanı tarayan gözlerinde hafif bir tedirginlik sezdi. Lupin sağ kolunu uzattı.</blockquote><blockquote class="calibre10">GÜM.</blockquote><blockquote class="calibre10">İflah olmaz derecede mor, üç katlı bir otobüs peydahlandı önlerinde, en yakındaki sokak lambası direğine çarpmaktan kıl payı kurtuldu, direk onun önünden çekilmek için geriye sıçradı.</blockquote><blockquote class="calibre10">Zayıf, sivilceli, iri kepçe kulaklı, mor üniformalı bir genç kaldırıma atladı. "Mahsur kalmış cadıların -"</blockquote><blockquote class="calibre10">"Tamam, tamam, biliyoruz, sağol," dedi Tonks hemen. "Binin, binin, hadi binin -"</blockquote><blockquote class="calibre10">Ve Harry'yi yukarı, basamaklara doğru itti. Harry yanından geçerken, biletçi ona gözleri yuvalarından uğramış gibi baktı.</blockquote><blockquote class="calibre10">"Hey - 'Arry bu -!"</blockquote><blockquote class="calibre10">Tonks tehditkâr biçimde, "Eğer adını bağırarak söylersen, sana öyle bir lanet yaparım ki bir daha kimse izine rastlamaz," diye mırıldandı; şimdi de Ginny ile Hermione'yi öne itekliyordu.</blockquote><blockquote class="calibre10">"Hep buna binmek istemişimdir," dedi Ron mutlulukla. O da binmiş, Harry'nin yanına gelmişti, etrafa bakınıyordu.</blockquote><blockquote class="calibre10">Harry daha önce Hızır Otobüs'le seyahat ettiğinde vakit akşamdı ve otobüsün üç katı da pirinç somyalarla doluydu. Şimdi, sabahın erken saatlerinde ise, pencerelerin çevresi rastgele gruplanmış birbirinden farklı çok sayıda sandalyeyle tıkış tıkış doluydu. Bunların kimi, otobüs Grimmauld Meydanı'nda aniden durunca düşmüş gibi görünüyordu; birkaç cadıyla büyücü hâlâ homurdanarak ayağa kalkmakla meşguldü; birinin pazar torbası otobüsün öbür ucuna kadar kaymıştı: Kurbağa yumurtası, hamamböceği ve hardal kreminden oluşan nahoş bir karışım yere saçılmıştı.</blockquote><blockquote class="calibre10">Tonks boş yer bakınırken, "Anlaşılan, ayrılmamız gerekiyor," dedi ciddi bir sesle. "Fred, George ve Ginny, o arkadaki yerlere oturun lütfen... Remus sizinle kalabilir."</blockquote><blockquote class="calibre10">Tonks, Harry, Ron ve Hermione ise en üst kata çıktılar, en önde iki boş yer, arkada da iki boş yer vardı. Biletçi Stan Shunpike, Harry ile Ron'u arkaya kadar hevesle izledi. Harry geçerken başlar ona çevrildi. Yerine oturduğunda da hepsinin tekrar önlerine döndüğünü gördü.</blockquote><blockquote class="calibre10">Harry ve Ron, Stan'e adam başı on bir Sickle verirken, otobüs tekinsiz bir şekilde sallanarak yeniden yola koyuldu. Kaldırıma çıkıp inerek Grimmauld Meydanı'nın etrafında langır lungur ilerledi, sonra yeni bir gümlemeyle geriye doğru savruldular; Ron'un sandalyesi arkaya devrildi, kucağındaki Pigwidgeon kafesinden fırladı, deli gibi cikleyerek otobüsün önüne uçtu ve bu sefer Hermione'nin omzuna kondu. Bir kandil mesnedi yakalayarak düşmekten son anda kurtulan Harry, pencereden dışarı baktı; şimdi, otoyola benzeyen bir yerde hızla gidiyorlardı.</blockquote><blockquote class="calibre10">Ron yerden kalkmaya çalışırken, Stan, "Birmingham'ın hemen dışı burası," diyerek, Harry'nin sorulmamış sorusunu memnuniyetle cevapladı. "İyisin ya, 'Arry? Adını yazın amma da çok gördüm ha gastede, ama hiç de iyi şeyler yazmamışlardı. Dedim ki Ern'e, biz gördüğümüzde hiç de kaçığa benzemiyodu, di mi dedim, nerden bilcen, di mi?"</blockquote><blockquote class="calibre10">Biletlerini verdi ve büyülenmiş gibi Harry'ye bakmayı sürdürdü. Belli ki Stan, insan gazeteye geçecek kadar meşhursa, ne kadar kaçık olduğuna aldırmıyordu. Hızır Otobüs bir dizi arabayı iç taraftan geçerken, korku verecek şekilde sallandı. Otobüsün önüne bakan Harry, Hermione'nin elleriyle gözlerini kapadığını gördü, Pigwidgeon ise omzunda keyifle sallanıyordu.</blockquote><blockquote class="calibre10">GÜM.</blockquote><blockquote class="calibre10">Hızır Otobüs, Birmingham otoyolundan, keskin virajlarla dolu sessiz bir kır yoluna zıplarken sandalyeler yine geriye kaydı. Yolun iki tarafındaki çalılar, onlar kenara çıktıkça hoplayıp önlerinden kaçıyorlardı. Buradan, kalabalık bir şehrin ortasındaki bir caddeye geldiler, sonra yüksek tepelerle çevrili bir viyadüğe, derken çok katlı binaların ortasındaki rüzgâra açık bir yola; her seferinde de GÜM'lediler.</blockquote><blockquote class="calibre10">Altıncı kez yerden kalkan Ron, "Fikrimi değiştirdim," diye homurdandı. "Bu şeye bir daha hayatta binmek istemiyorum."</blockquote><blockquote class="calibre10">Onlara doğru salınarak gelen Stan neşeyle, "Bakın, burdan sooraki durak 'Ogwarts," dedi. "Hani o öndeki sizle binen patron kılıklı kadın var ya, sizi kapıya kadar götürelim diye bahşiş verdi bize. Ama önce Madam Marsh'ı bırakçaz -" alt kattan önce bir öğürme sesi, sonra da korkunç bir kusma sesi geldi "- kendini pek iyi hissetmiyo da."</blockquote><blockquote class="calibre10">Birkaç dakika sonra Hızır Otobüs, onunla çarpışmaktan kaçınmak için büzülüp yoldan çekilen küçük bir birahanenin önünde durdu. Stan'in talihsiz Madam Marsh'ı otobüsten çıkarmasını ve ikinci katta onunla seyahat eden yolcuların rahatlama mırıltılarını duydular. Otobüs yeniden hareket etti, hız aldı, ve -</blockquote><blockquote class="calibre10">GÜM.</blockquote><blockquote class="calibre10">Karla kaplı Hogsmeade'den geçiyorlardı. Yan sokakta Domuz Kafası, Harry'nin gözüne çarptı, kafası kesilmiş yabandomuzlu tabela kış rüzgârında gıcırdıyordu. Kar taneleri otobüsün önündeki büyük cama vuruyordu. Sonunda Hogwarts kapılarının dışında durdular.</blockquote><blockquote class="calibre10">Lupin ve Tonks, diğerlerinin bagajlarını indirmelerine yardım etti, sonra vedalaşmak için onlar da indi. Harry, Hızır Otobüs'ün üç katına bakınca, bütün yolcuların, burunlarını cama yapıştırmış, onları seyrettiğini gördü.</blockquote><blockquote class="calibre10">Tonks, ıssız yola ihtiyatla göz atarak, "Araziye girdiniz mi güvendesiniz demektir," dedi. "İyi bir sömestr geçirin, e mi?"</blockquote><blockquote class="calibre10">"Kendinize iyi bakın," dedi Lupin, sırayla hepsinin elini sıkıp en son Harry'ye gelerek. "Ve dinle..." dedi sesini alçaltarak, diğerleri giderayak Tonks'la vedalaşırken, "Harry, Snape'i sevmediğini biliyorum, ama o kusursuz bir Zihinbendar'dır ve hepimiz -Sirius da dahil- senin kendini korumayı öğrenmeni istiyoruz; onun için çok çalış, tamam mı?"</blockquote><blockquote class="calibre10">"Evet, tamam," dedi Harry ciddi ciddi, Lupin'in vaktinden önce kırışıklarla dolmuş yüzüne bakarak. "Görüşürüz, öyleyse."</blockquote><blockquote class="calibre10">Altısı, sandıklarını sürükleyerek kaygan yoldan şatoya doğru güç bela tırmanmaya koyuldular. Hermione daha şimdiden, yatmadan önce birkaç cin şapkası örmekten söz etmeye başlamıştı. Meşe ön kapılara geldikleri zaman, Harry dönüp geriye baktı; Hızır Otobüs gitmişti bile ve, ertesi akşam olacakları düşününce, Harry hâlâ otobüste olmayı diler gibi oldu.</blockquote><blockquote class="calibre10">Harry ertesi günün büyük kısmını akşamı korkuyla bekleyerek geçirdi. Sabah girdiği üst üste iki ders İksir, endişelerini hiç mi hiç gidermedi, çünkü Snape her zamanki kadar sevimsizdi. D.O. üyelerinin dersler arasında koridorda ikide bir yanına gelerek, o gece toplantı olup olmayacağını umutla sormaları da moralini büsbütün bozdu.</blockquote><blockquote class="calibre10">"Size bir sonraki toplantıyı her zamanki yöntemle haber veririm," dedi Harry defalarca. "Ama bu akşam olmaz, benim -şey- ek İksir dersine gitmem gerek."</blockquote><blockquote class="calibre10">Öğle yemeğinden sonra Giriş Salonu'nda Harry'yi kıstıran Zacharias Smith, "Ek İksir mi alıyorsun?" diye sordu, tepeden bakarak. "Hey tanrım, berbat olmalısın. Snape genelde ek ders vermez, değil mi?"</blockquote><blockquote class="calibre10">Smith sinir bozacak bir neşeyle uzaklaşırken, Ron onun arkasından dik dik baktı.</blockquote><blockquote class="calibre10">"Uğursuzluk büyüsü yapayım mı? Buradan hâlâ ulaşabilirim," dedi, asasını kaldırıp Smith'in kürek kemikleri arasına nişan alarak.</blockquote><blockquote class="calibre10">"Unut gitsin," dedi Harry üzgün üzgün. "Herkes böyle düşünecek, değil mi? Yani benim sahiden ap-"</blockquote><blockquote class="calibre10">"Selam, Harry," dedi arkasında bir ses. Dönünce Cho'yu arkasında buldu.</blockquote><blockquote class="calibre10">"Aa," dedi Harry, midesi rahatsızlık verici bir şekilde zıplarken. "Selam."</blockquote><blockquote class="calibre10">"Biz kütüphanede olacağız, Harry," dedi Hermione. Ron'u dirseğinin üstünden kararlı bir şekilde tutup mermer merdivene doğru sürükledi.</blockquote><blockquote class="calibre10">"Noel'in iyi geçti mi?" diye sordu Cho.</blockquote><blockquote class="calibre10">"Eh, fena sayılmaz," dedi Harry.</blockquote><blockquote class="calibre10">Cho, "Benimki epey sakindi," dedi. Nedense hayli tedirgin görünüyordu. "Şey... önümüzdeki ay yine bir Hogsmeade gezisi var, duyuruyu gördün mü?"</blockquote><blockquote class="calibre10">"Ne? Yo, hayır, döndükten sonra ilan tahtasına bakmadım hiç."</blockquote><blockquote class="calibre10">"Evet, Sevgililer Günü'nde..."</blockquote><blockquote class="calibre10">"Tamam," dedi Harry, bir yandan da Cho'nun bunu neden kendisine söylediğini merak ediyordu. "Eh, sanırım senin istediğin de -"</blockquote><blockquote class="calibre10">"Sen de istiyorsan ama," dedi Cho hevesle.</blockquote><blockquote class="calibre10">Harry bakakaldı. Tam da, "Sanırım senin istediğin de D.O. toplantısının zamanını öğrenmek," demeye hazırlanıyordu ama, Cho'nun cevabı onun düşündüğüne uymuyor gibiydi.</blockquote><blockquote class="calibre10">"Ben -şey-" dedi.</blockquote><blockquote class="calibre10">"Aa, istemiyorsan mesele yok," dedi Cho, fevkalade incinmiş görünüyordu. "Üzülme. Ben - görüşürüz yani."</blockquote><blockquote class="calibre10">Çekti gitti. Harry durup arkasından baktı, beyni deli gibi çalışıyordu. Derken birden kafasına dank etti.</blockquote><blockquote class="calibre10">"Cho! Hey - CHO!"</blockquote><blockquote class="calibre10">Arkasından koştu, onu mermer merdivenin ortasında yakaladı.</blockquote><blockquote class="calibre10">"Şey - Sevgililer Günü'nde benimle Hogsmeade'e gelmek ister miydin?"</blockquote><blockquote class="calibre10">"Ah, evet!" dedi Cho, kıpkırmızı oldu ve ağzı kulaklarında, Harry'ye baktı.</blockquote><blockquote class="calibre10">"Tamam... yani... oldu öyleyse," dedi Harry ve günün tamamen de boşa geçmiş sayılmayacağı duygusuyla, öğleden sonraki derslere gitmek için kütüphaneye, Ron ve Hermione'yi almaya resmen zıplaya zıplaya gitti.</blockquote><blockquote class="calibre10">Ancak o akşam saat altıya gelirken, Cho Chang'e başarıyla çıkma teklif etmiş olması bile Snape'in ofisine doğru attığı her adımla artan o tekinsiz duyguyu hafifletmedi.</blockquote><blockquote class="calibre10">Odanın kapısına gelince dışarıda durakladı, başka herhangi bir yerde olmayı buna tercih ederdi. Sonra derin bir nefes alıp kapıya vurdu ve içeri girdi.</blockquote><blockquote class="calibre10">Loş oda, yüzlerce cam kavanozu taşıyan raflarla çevriliydi; kavanozların içinde çeşitli renklerde iksirler vardı, iksirlerin içinde de kaygan hayvan ve bitki parçaları yüzüyordu. Bir köşede, Snape'in vaktiyle Harry'yi -pek de haksız olmayarak- çalmakla suçladığı karışım maddeleriyle dolu dolap duruyordu. Ancak Harry'nin ilgisini çeken şey, üzerine eski yazı ve semboller oyulmuş, taştan yapılma sığ bir çanağın, bir mum ışığı gölü içinde yattığı masa oldu. Hemen tanıdı bunu - Dumbledore'un Düşünseli. Onun burada ne işi olduğunu merak ederken, Snape'in gölgelerden gelen sesiyle yerinden sıçradı.</blockquote><blockquote class="calibre10">"Arkandan kapıyı kapat, Potter."</blockquote><blockquote class="calibre10">Harry söyleneni yaparken, kendisini içeri hapsediyormuş gibi korkunç bir duyguya kapıldı. Yüzünü tekrar odaya döndüğünde, Snape ışığa doğru ilerlemişti ve sessizce masanın karşısındaki sandalyeyi işaret ediyordu. Harry oturdu, Snape de oturdu. Soğuk kara gözlerini hiç kırpmadan Harry'nin üzerine dikmişti, yüzünün her hattına nefret kazınmıştı.</blockquote><blockquote class="calibre10">"Evet, Potter, niye burada olduğunu biliyorsun" dedi. "Müdür benden sana Zihinbend dersi vermemi istedi. Umarım buna İksir'den daha yatkın çıkarsın."</blockquote><blockquote class="calibre10">"Tamam," dedi Harry kısaca.</blockquote><blockquote class="calibre10">"Bu, sıradan bir ders olmayabilir, Potter," dedi Snape, gözleri hain hain kısıldı, "ama hâlâ senin öğretmeninim ve bu yüzden de bana her zaman '<span class="italic">efendim</span>' ya da '<span class="italic">Profesör</span>' diye hitap edeceksin."</blockquote><blockquote class="calibre10">"Evet... efendim," dedi Harry.</blockquote><blockquote class="calibre10">"Şimdi, Zihinbend. Sevgili vaftiz babanın mutfağında da söylediğim gibi, sihrin bu dalı zihni sihirli müdahale ya da etkiye karşı mühürler."</blockquote><blockquote class="calibre10">"Peki, Profesör Dumbledore neden buna ihtiyacım olduğunu düşünüyor, efendim?" dedi Harry. Dosdoğru Snape'in gözlerinin içine bakıyor ve onun bu soruya cevap verip vermeyeceğini merak ediyordu.</blockquote><blockquote class="calibre10">Snape bir an ona baktı, sonra küçümseyen bir edayla, "Bunu şimdiye kadar sen bile çözebilirdin, değil mi, Potter?" dedi. "Karanlık Lord, Zihnefend'de son derece yeteneklidir -"</blockquote><blockquote class="calibre10">"O ne? Efendim?"</blockquote><blockquote class="calibre10">"Bir başka insanın zihninden duygu ve anıları bulup çıkarma yeteneği -"</blockquote><blockquote class="calibre10">Korktuğuna uğrayan Harry, "Yani zihin mi okuyor?" dedi hemen.</blockquote><blockquote class="calibre10">"Sende inceliğin zerresi yok, Potter," dedi Snape, kara gözleri parlayarak. "İnce ayrımları anlamıyorsun. Seni böylesine içler acısı bir iksir hazırlayıcısı yapan noksanlıklardan biri de bu."</blockquote><blockquote class="calibre10">Snape devam etmeden önce bir an durdu; besbelli Harry'ye hakaret etmenin tadını çıkarıyordu.</blockquote><blockquote class="calibre10">"Sadece Muggle'lar '<span class="italic">zihin okumak</span>'tan söz eder. Zihin bir kitap değildir ki, istendiği zaman açılsın, boş vakitlerde incelensin. Düşünceler kafatasının iç tarafına kazınmaz ki, herhangi bir müdahaleci tarafından okunsun. Zihin karmaşık ve çok katmanlı bir şeydir, Potter - ya da en azından, çoğu zihin böyledir." Pis pis sırıttı. "Ancak, Zihnefend'de usta olanların, belli koşullar altında kurbanlarının zihnini deştikleri ve bulduklarını doğru yorumladıkları olur. Örneğin, Karanlık Lord, birinin ona yalan söylediğini hemen hemen her seferinde anlar. Söylenen yalanla çelişen duyguları ve anıları, sadece Zihinbend becerisine sahip olanlar kapatabilir ve sadece onlar, onun huzurunda yakalanmadan yanlış şeyler söyleyebilir."</blockquote><blockquote class="calibre10">Snape ne derse desin, Zihnefend Harry'ye zihin okumak gibi görünüyordu ve duydukları da hiç hoşuna gitmiyordu.</blockquote><blockquote class="calibre10">"Yani şu anda ne düşündüğümüzü bilebilir mi? Efendim?"</blockquote><blockquote class="calibre10">"Karanlık Lord hayli uzakta. Hogwarts'ın duvarlarıyla arazisi de, burada yaşayanların beden ve zihin güvenliğini sağlamak için kadim büyüler ve tılsımlarla korunuyor," dedi Snape. "Sihirde zamanın da, mesafenin de önemi vardır, Potter. Zihnefend için genellikle göz teması şarttır."</blockquote><blockquote class="calibre10">"Öyleyse niye Zihinbend öğrenmem gerekiyor?"</blockquote><blockquote class="calibre10">Snape, Harry'ye baktı, bir yandan da uzun, ince parmaklarından birini dudaklarında gezdiriyordu.</blockquote><blockquote class="calibre10">"Sıradan kuralların sana uygulanmadığı anlaşılıyor, Potter. Seni öldüremeyen lanet, seninle Karanlık Lord arasında bir tür bağ kurmuş anlaşılan. Kanıtlar, bazen, zihnin en rahat ve etkiye açık durumdayken -örneğin uyurken- Karanlık Lord'un düşüncelerini ve duygularını paylaştığına işaret ediyor. Müdür bunun devam etmesini uygun bulmuyor. Benim sana, zihnini Karanlık Lord'a karşı nasıl kapatacağını öğretmemi istiyor."</blockquote><blockquote class="calibre10">Harry'nin kalbi yeniden hızlı hızlı çarpmaya başlamıştı. Bütün bunlar bir anlam ifade etmiyordu.</blockquote><blockquote class="calibre10">"Peki ama Profesör Dumbledore neden bunun sona ermesini istiyor?" diye sordu birden. "Pek hoşuma gitmiyor ama, faydası oldu, değil mi? Yani... yılanın Mr. Weasley'ye saldırdığını gördüm, hem görmeseydim Profesör Dumbledore da onu kurtaramayacaktı, değil mi? Efendim?"</blockquote><blockquote class="calibre10">Snape, hâlâ parmağını dudaklarında gezdirerek, kısa bir süre Harry'ye baktı. Sonra ağır ağır, tane tane konuştu, sanki her kelimesini tartıyor gibiydi.</blockquote><blockquote class="calibre10">"Karanlık Lord'un çok yakın zamana kadar seninle arasındaki bağdan habersiz olduğu anlaşılıyor. Görünen o ki, şimdiye kadar onun haberi olmadan duygularını yaşıyor, düşüncelerini paylaşıyormuşsun. Ancak, Noel'den az önce gördüklerin -"</blockquote><blockquote class="calibre10">"Yılan ve Mr. Weasley mi?"</blockquote><blockquote class="calibre10">"Sözümü kesme, Potter," dedi Snape tehlikeli bir sesle. "Dediğim gibi, Noel'den az önce gördüklerin, Karanlık Lord'un düşüncelerine öylesine güçlü bir şekilde nüfuz ettiğini gösteriyordu ki -"</blockquote><blockquote class="calibre10">"Ama ben yılanın başının içindeydim, onun değil!"</blockquote><blockquote class="calibre10">"Sana az önce sözümü kesme demedim mi, Potter?"</blockquote><blockquote class="calibre10">Ama Snape'in kızmış olup olmaması Harry'nin umrunda bile değildi; sonunda meselenin özüne iniyor gibiydi; sandalyesinde öne kaymıştı, farkına bile varmadan, sanki uçmaya hazırlanıyormuş gibi gergin halde, tam ucuna ilişmişti.</blockquote><blockquote class="calibre10">"Nasıl oldu da yılanın gözleriyle gördüm, madem Voldemort'un düşüncelerini paylaşıyormuşum?"</blockquote><blockquote class="calibre10">"Karanlık Lord'un adını söyleme!" dedi Snape tükürürcesine.</blockquote><blockquote class="calibre10">Tatsız bir sessizlik oldu. Dünşünseli'nin üstünden, gözlerinden ateşler saçarak birbirlerine baktılar.</blockquote><blockquote class="calibre10">"Profesör Dumbledore onun adını söylüyor," dedi Harry yavaşça.</blockquote><blockquote class="calibre10">"Dumbledore son derece güçlü bir büyücüdür," diye mırıldandı Snape. "O kendini bu adı kullanacak kadar güvencede hissedebilir... ama geri kalanımız..." Belli ki farkında olmadan, sol kolunun dirsekten aşağısını ovaladı, Harry orada Karanlık İşaret'in derisini dağladığını biliyordu.</blockquote><blockquote class="calibre10">"Sadece bilmek istedim," diye başladı Harry yeniden, sesine tekrar kibar bir hava vermeye çalışarak, "niye -"</blockquote><blockquote class="calibre10">"Anlaşılan yılanın zihnini ziyaret ettin, Çünkü Karanlık Lord o sırada oradaydı," diye hırladı Snape. "O sırada yılana hükmediyordu, bu yüzden sen de rüyanda yılanın başının içinde olduğunu gördün."</blockquote><blockquote class="calibre10">"Peki, Vol- o - benim orada olduğumu fark etti mi?"</blockquote><blockquote class="calibre10">"Öyle anlaşılıyor," dedi Snape soğuk soğuk.</blockquote><blockquote class="calibre10">"Nereden biliyorsunuz?" dedi Harry ısrarla. "Bu sadece Profesör Dumbledore'un tahmini mi, yoksa -?"</blockquote><blockquote class="calibre10">"Bana '<span class="italic">efendim</span>' diye hitap etmeni söyledim sana" dedi Snape. İskemlesinde kaskatı oturuyordu, gözleri kısılıp çizgi halini almıştı.</blockquote><blockquote class="calibre10">"Evet, efendim," dedi Harry sabırsızca, "ama nereden biliyorsunuz-?"</blockquote><blockquote class="calibre10">Snape baskıcı bir edayla, "Biliyor olmamız yeter," dedi. "Önemli olan, Karanlık Lord'un artık senin onun düşüncelerine ve duygularına girebildiğinin farkında olması. Bu sürecin tersine işleyebileceğini de çıkarmış durumda; yani, kendisinin de senin düşüncelerine ve duygularına girebileceğini biliyor -"</blockquote><blockquote class="calibre10">"Yani bana bir şeyler yaptırmaya çalışabilir mi?" diye sordu Harry. "Efendim?" diye de ekledi hemen.</blockquote><blockquote class="calibre10">"Olabilir," dedi Snape, soğuk ve aldırmaz bir havayla. "Böylece yine Zihinbend'e geliyoruz."</blockquote><blockquote class="calibre10">Cüppesinin iç cebinden asasını çıkardı, Harry sandalyesinde gerildi, ama Snape sadece asayı şakağına götürüp ucunu saçının yağlı diplerine dayadı. Geri çektiği zaman, gümüşi renkte bir madde de geldi, şakaktan asaya kalın bir örümcek ipliği gibi uzanıyordu; Snape asayı uzaklaştırınca, koptu ve zarif bir şekilde Düşünseli'ne düştü. Orada gümüşi-beyaz bir anafor gibi dönmeye başladı, ne gazdı ne de sıvı. Snape asayı iki kere daha şakağına götürdü ve gümüşi maddeyi taş çanağa koydu, sonra yaptığını açıklamaya kalkışmadan Düşünseli'ni özenle aldı, ayak altında olmayan bir rafa koydu ve asası hazır durumda, yeniden Harry'ye döndü.</blockquote><blockquote class="calibre10">"Ayağa kalk ve asanı eline al, Potter."</blockquote><blockquote class="calibre10">Harry ayağa kalktı, kendini tedirgin hissediyordu. Masanın üstünden birbirlerine baktılar.</blockquote><blockquote class="calibre10">"Asanı beni silahsızlandırmak için ya da kendini aklına gelebilecek her şekilde savunmak için kullanabilirsin," dedi Snape.</blockquote><blockquote class="calibre10">"Ya siz ne yapacaksınız?" diye sordu Harry, Snape'in asasına endişeyle bakarak.</blockquote><blockquote class="calibre10">"Ben zihnine girme girişiminde bulunmak üzereyim," dedi Snape, yumuşak bir sesle. "Göreceğiz bakalım, ne kadar direnebileceksin. Imperius lanetine direnmeye yatkınlık gösterdiğin söylendi bana. Bunun için de benzer güçler gerektiğini göreceksin... sık dişini bakalım. Zihnefendet!"</blockquote><blockquote class="calibre10">Snape, Harry'yi o daha hazır olmadan, direnmek için gücünü toplamaya başlamadan vurmuştu. Oda gözlerinin önünde dalgalandı ve yok oldu; beyninde birbiri ardınca görüntüler yarışıyordu, pırpır eden bir film gibiydiler. Öylesine canlıydılar ki, etrafını görememeye başladı.</blockquote><blockquote class="calibre9"><span class="calibre11"><span class="italic">Beş yaşındaydı, Dudley'yi yeni, kırmızı bir bisiklete binerken izliyordu, kalbi kıskançlıktan çatlayacak gibiydi... dokuz yaşındaydı, buldog Ripper onu kovalayınca ağaca tırmanmıştı, Dursley'ler aşağıda, çimende ona gülüyorlardı... Seçmen Şapka'yı başına giymiş oturuyordu, Şapka ona Slytherin'de başarılı olacağını söylüyordu... Hermione hastane kanadında yatıyordu, yüzü kalın siyah kıllarla kaplıydı... karanlık gölün yanında yüz Ruh Emici etrafını sarıyordu... Cho Chang ökseotunun altında ona sokuluyordu...</span></span></blockquote><blockquote class="calibre9">Hayır, dedi Harry'nin başının içinde bir ses, Cho'nun anısı daha da yaklaşırken, bunu seyretmeyeceksin, bunu seyretmeyeceksin, bu özel -</blockquote><blockquote class="calibre10">Dizinde keskin bir acı hissetti. Snape'in odası yeniden gözlerinin önünde belirmişti, yere düştüğünü fark etti; dizlerinden biri canını acıtacak şekilde Snape'in masasının bacağına çarpmıştı. Başını kaldırıp ona baktı, Snape asasını indirmiş, bileğini ovuşturuyordu. Bileğinde, bir dağlama işaretini andıran kabarık bir kızartı vardı.</blockquote><blockquote class="calibre10">"Bilerek mi bir Sokma Büyüsü yaptın?" diye sordu Snape sükûnetle.</blockquote><blockquote class="calibre10">"Hayır," dedi Harry acı acı, yerden kalkarak.</blockquote><blockquote class="calibre10">"Ben de öyle düşünmüştüm," dedi Snape, küçümseyen bir tavırla. "Çok fazla nüfuz etmeme izin verdin. Kontrolünü yitirdin."</blockquote><blockquote class="calibre10">"Gördüğüm her şeyi gördünüz mü?" diye sordu Harry, ama cevabı duymak isteyip istemediğinden emin değildi.</blockquote><blockquote class="calibre10">"Bazı bölümlerini," dedi Snape, dudağı bükülerek. "Köpek kimindi?"</blockquote><blockquote class="calibre10">"Marge Halamın," diye mırıldandı Harry, Snape'ten nefret ederek.</blockquote><blockquote class="calibre10">"Eh, ilk deneme için pek de fena sayılmaz," dedi Snape, asasını bir kez daha kaldırarak. "Sonunda beni durdurmayı başardın, ama bağırarak zaman ve enerji ziyan ettin. Dikkatini bir noktaya toplamalısın. Beni beyninle itersen, asana başvurmana ihtiyaç kalmaz."</blockquote><blockquote class="calibre10">"Deniyorum," dedi Harry öfkeyle, "ama bana nasıl yapacağımı söylemiyorsunuz!"</blockquote><blockquote class="calibre10">"Terbiyeni takın, Potter," dedi Snape tehditkâr bir sesle. "Şimdi, gözlerini yummanı istiyorum."</blockquote><blockquote class="calibre10">Harry, kendisine söyleneni yapmadan önce ona pis bir bakış attı. Snape elinde bir asayla karşısında dururken gözlerini yumma fikri hoşuna gitmiyordu.</blockquote><blockquote class="calibre10">"Zihnini temizle, Potter," dedi Snape'in soğuk sesi. "Bütün duyguları bir yana bırak..."</blockquote><blockquote class="calibre10">Ama Harry'nin Snape'e duyduğu öfke damarlarında zehir gibi akmayı sürdürdü. Öfkesini bir yana bırakmak mı? Bacaklarını bırakırdı, daha iyi...</blockquote><blockquote class="calibre10">"Yapmıyorsun, Potter... daha fazla disipline ihtiyacın var... şimdi, dikkatini topla..."</blockquote><blockquote class="calibre10">Harry zihnini boşaltmaya çalıştı; düşünmemeye, hatırlamamaya, hissetmemeye çalıştı...</blockquote><blockquote class="calibre10">"Hadi yine deneyelim... üçe kadar sayacağım... bir - iki - üç - Zihnefendet!"</blockquote><blockquote class="calibre9"><span class="calibre11"><span class="italic">Büyük siyah bir ejderha önünde şahlanıyordu... babasıyla annesi büyülü bir aynadan ona el sallıyorlardı... Cedric Diggory, boş gözlerini dikmiş ona bakarak yerde yatıyordu...</span></span></blockquote><blockquote class="calibre9">"HAAAAYIIIR!"</blockquote><blockquote class="calibre10">Harry yeniden dizlerinin üstüne çökmüştü, yüzünü ellerine gömmüştü, beyni sanki birisi onu kafatasından söküp almaya çalışıyormuş gibi acıyordu.</blockquote><blockquote class="calibre10">"Kalk ayağa!" dedi Snape sert bir sesle. "Kalk! Denemiyorsun, çaba harcamıyorsun. Korktuğun anılara girmeme müsaade ediyorsun, elime silah veriyorsun!"</blockquote><blockquote class="calibre10">Harry yine ayağa kalktı, kalbi sanki Cedric'i az önce sahiden de mezarlıkta ölü yatarken görmüş gibi çarpıyordu. Snape her zamankinden de solgun ve öfkeli görünüyordu ama, Harry'nin yarısı kadar bile öfkeli değildi.</blockquote><blockquote class="calibre10">"Ben - çaba - harcıyorum," dedi Harry, sıkılı dişler arasından.</blockquote><blockquote class="calibre10">"Sana bütün duygularını boşaltmanı söylemiştim!"</blockquote><blockquote class="calibre10">"Öyle mi? Eh, şu anda bunu yapmakta zorlanıyorum," diye hırladı Harry.</blockquote><blockquote class="calibre10">"Öyleyse bir bakarsın ki Karanlık Lord'a kolay yem olmuşsun!" dedi Snape acımasızca. "Hislerini belli eden budalaların, duygularını kontrol edemeyenlerin, hüzünlü hatıralara dalanların ve kolayca tahrik edilmelerine izin verenlerin -başka bir deyişle, zayıf insanların- onun güçleri karşısında hiç şansı yoktur! Senin zihnine gülünç denecek bir rahatlıkla girecek, Potter!"</blockquote><blockquote class="calibre10">"Ben zayıf değilim," dedi Harry alçak sesle, şimdi delice bir öfke damarlarında öyle bir akıyordu ki, her an Snape'e saldırabileceğini düşündü.</blockquote><blockquote class="calibre10">"Kanıtla o zaman! Kendine hâkim ol!" dedi Snape tükürürcesine. "Hiddetini kontrol et, zihnini disipline sok! Yeniden deniyoruz! Hazırlan, şimdi! Zihnefendet!"</blockquote><blockquote class="calibre9"><span class="calibre11"><span class="italic">Vernon Enişte'nin posta kutusunu çivileyip kapatmasını gözlüyordu... yüz Ruh Emici arazideki gölden geçip ona doğru kayıyordu... penceresiz bir geçitte Mr. Weasley'le birlikte koşuyordu... koridorun sonundaki düz kara kapıya yaklaşıyorlardı... Harry kapıdan geçmeyi bekliyordu... ama Mr. Weasley onu sola götürdü, taş basamaklardan aşağı...</span></span></blockquote><blockquote class="calibre9">"BİLİYORUM! BİLİYORUM!"</blockquote><blockquote class="calibre10">Snape'in odasında, yine dizlerinin üstündeydi, yara izi fena halde karıncalanıyordu, ama az önce ağzından çıkan çığlık, muzaffer bir çığlıktı. Yerden destek alarak bir kez daha ayağa kalktı. Snape, asası havada, gözlerini dikmiş ona bakıyordu. Bu sefer sanki Harry mücadele etmeye bile kalkışmadan Snape büyüyü kaldırmış gibiydi.</blockquote><blockquote class="calibre10">"Ne oldu, Potter?" diye sordu, ona dikkatle bakarak.</blockquote><blockquote class="calibre10">"Gördüm - hatırladım," dedi Harry soluk soluğa. "Az önce fark ettim..."</blockquote><blockquote class="calibre10">"Neyi fark ettin?" diye sordu Snape sertçe.</blockquote><blockquote class="calibre10">Harry hemen cevap vermedi. Alnını ovuştururken, o göz kamaştırıcı kavrama anının tadını çıkarıyordu hâlâ...</blockquote><blockquote class="calibre10">Aylardır, buranın gerçek bir yer olduğunu bir kere bile fark etmeksizin, kilitli bir kapıyla sona eren penceresiz bir koridor hakkında rüya görüyordu. Şimdi, anıyı tekrar görünce, baştan beri On İki Ağustos'ta Mr. Weasley'le birlikte telaşla Bakanlık'taki mahkeme salonuna doğru koştukları koridorun rüyasını gördüğünü anladı; bu, Esrar Dairesi'ne giden koridordu ve Mr. Weasley, Voldemort'un yılanının saldırısına uğradığı gece oradaydı.</blockquote><blockquote class="calibre10">Başını kaldırıp Snape'e baktı.</blockquote><blockquote class="calibre10">"Esrar Dairesi'nde ne var?"</blockquote><blockquote class="calibre10">"Ne dedin?" diye sordu Snape alçak sesle. Harry, büyük bir memnuniyetle, Snape'in sarsılmış olduğunu gördü.</blockquote><blockquote class="calibre10">"Esrar Dairesi'nde ne var dedim, efendim" dedi Harry.</blockquote><blockquote class="calibre10">"Peki niye," dedi Snape ağır ağır, "böyle bir şey soruyorsun?"</blockquote><blockquote class="calibre10">"Çünkü," dedi Harry, ne tepki vereceğini görmek için Snape'e dikkatle bakarak, "az önce gördüğüm o koridor -aylardır orayı rüyamda görüyorum- şimdi tanıdım - Esrar Dairesi'ne gidiyor... ve sanırım Voldemort'un istediği de oradan -"</blockquote><blockquote class="calibre10">"Karanlık Lord'un adını söyleme dedim sanal" Birbirlerine yiyecekmiş gibi baktılar. Harry'nin yara izi yine acıdı, ama o aldırmadı. Snape sinirlenmiş görünüyordu; ancak yeniden konuştuğunda sesinde serinkanlı ve aldırmaz görünmeye çalışan bir hava vardı.</blockquote><blockquote class="calibre10">"Esrar Dairesi'nde, Potter, pek azını anlayacağın ve çoğu seni hiç ilgilendirmeyen birçok şey var," dedi. "Anlatabiliyor muyum?"</blockquote><blockquote class="calibre10">"Evet," dedi Harry, gittikçe daha fazla acıyan, karıncalanan yara izini ovuşturuyordu hâlâ.</blockquote><blockquote class="calibre10">"Çarşamba günü aynı saatte seni burada istiyorum. Çalışmaya devam edeceğiz."</blockquote><blockquote class="calibre10">"Peki," dedi Harry. Snape'in odasından çıkıp Ron ile Hermione'yi bulmak için içi gidiyordu.</blockquote><blockquote class="calibre10">"Geceleri uyumadan önce zihninden her türlü duyguyu çıkaracaksın; boşalt, temiz ve dingin hale getir, anladın mı?"</blockquote><blockquote class="calibre10">"Evet," dedi Harry, doğru dürüst dinlemiyordu bile.</blockquote><blockquote class="calibre10">"Ve haberin olsun, Potter... çalışmadıysan anlarım..."</blockquote><blockquote class="calibre10">"Tamam," diye mırıldandı Harry. Okul çantasını aldı, omzuna attı, hızlı hızlı odanın kapısına yürüdü. Kapıyı açtığında dönüp Snape'e baktı; sırtı Harry'ye dönüktü ve asasının ucuyla Düşünseli'nden düşüncelerini alıp itinayla başına yerleştiriyordu. Harry tek kelime etmeden çıktı, kapıyı arkasından dikkatle kapattı. Yara izi hâlâ acı verecek şekilde zonkluyordu.</blockquote><blockquote class="calibre10">Ron ve Hermione'yi kütüphanede, Umbridge'in son yığdığı ödevlere çalışır halde buldu. Hemen hemen hepsi beşinci sınıftan olan başka öğrenciler de yakınlardaki lambayla aydınlanmış masalarda oturuyorlardı; burunlarını kitaplara yapıştırmışlardı, tüy kalemler hummayla yazarken cızırdıyor, tirizli pencerelerden görülen gökyüzü ise gittikçe daha da kararıyordu. Diğer tek ses, Madam Pince'in ayakkabılarından birinin hafifçe gıcırdamasıydı; kütüphaneci tehditkâr bir şekilde masaların arasında dolaşıyor, kıymetli kitaplarına dokunanların enselerinden ayrılmıyordu.</blockquote><blockquote class="calibre10">Harry içinin titrediğini hissediyordu; yara izi hâlâ acıyordu, sanki ateşi vardı. Ron ve Hermione'nin karşısına oturduğunda, pencerede kendini gördü; bembeyazdı, yara izi de her zamankinden daha net bir hal almıştı.</blockquote><blockquote class="calibre10">"Nasıl gitti?" diye fısıldadı Hermione. Sonra yüzünde kaygılı bir ifade belirdi. "İyi misin, Harry?"</blockquote><blockquote class="calibre10">"Evet... iyiyim... bilmiyorum," dedi Harry sabırsızca, yara izi yeniden acıyınca yüzünü buruşturdu. "Dinleyin bakın... bir şeyin farkına vardım..."</blockquote><blockquote class="calibre10">Ve onlara ne gördüğünü, ne sonuca vardığını anlattı.</blockquote><blockquote class="calibre10">"Yani... yani sen şimdi diyorsun ki..." diye fısıldadı Ron, Madam Fince hafiften gıcırdayarak yanlarından geçerken, "o silah -yani Kim-Olduğunu-Bilirsin-Sen'in peşine düştüğü şey- Sihir Bakanlığı'nda, öyle mi?"</blockquote><blockquote class="calibre10">"Esrar Dairesi'nde, öyle olmalı," diye fısıldadı Harry. "O kapıyı baban beni duruşmam için mahkeme salonuna götürdüğünde görmüştüm, yılan onu ısırdığında önünde nöbet tuttuğu kapının o kapı olduğundan da kesinlikle eminim."</blockquote><blockquote class="calibre10">Hermione nefesini ağır ağır koyverdi.</blockquote><blockquote class="calibre10">"Elbette," diye soludu.</blockquote><blockquote class="calibre10">"Elbette ne?" dedi Ron, hayli sabırsızca.</blockquote><blockquote class="calibre10">"Ron, düşün bir... Sturgis Podmore, Sihir Bakanlığı'nda bir kapıdan geçmeye çalışıyordu... bu kapı olmalı, böyle tesadüf olmaz!"</blockquote><blockquote class="calibre10">"Peki, madem Sturgis bizim tarafımızda, niye zorla girmeye çalışıyordu?" dedi Ron.</blockquote><blockquote class="calibre10">"İşte onu bilmiyorum," diye kabul etti Hermione. "Biraz tuhaf ama..."</blockquote><blockquote class="calibre10">Harry, "Peki, ne var Esrar Dairesi'nde?" diye sordu Ron'a. "Baban bu konudan hiç söz etti mi?"</blockquote><blockquote class="calibre10">"Orada çalışan insanlara '<span class="italic">Adı-Ağza-Alınmayanlar</span>' diyorlar," dedi Ron, kaşlarını çatarak. "Çünkü kimse tam olarak ne yaptıklarını bilmiyor - bir silah için acayip bir yer."</blockquote><blockquote class="calibre10">"Hiç de acayip değil, çok mantıklı," dedi Hermione. "Sanırım, Bakanlık'ın geliştirdiği çok gizli bir şey olmalı... Harry, iyi olduğundan emin misin?"</blockquote><blockquote class="calibre10">Çünkü Harry az önce ellerini alnına bastırmış, sanki ütülemek istermişçesine ovalamıştı.</blockquote><blockquote class="calibre10">"Evet... iyiyim..." dedi, titreyen ellerini indirerek. "Sadece kendimi biraz... Zihinbend'den pek hoşlanmıyorum."</blockquote><blockquote class="calibre10">Hermione, halden anlar bir tavırla, "Eminim kimin zihni ardı ardına saldırıya uğrasa, sinirden titrer," dedi. "Bakın, Ortak Salon'a gidelim hadi, orada biraz daha rahat ederiz."</blockquote><blockquote class="calibre10">Ama Ortak Salon tıklım tıklımdı, kahkaha ve heyecan doluydu; Fred ve George şaka dükkânı mallarının en yenisini sunuyorlardı.</blockquote><blockquote class="calibre10">"Başsız Şapkalar!" diye bağırdı George, Fred pofuduk bir pembe tüyle süslenmiş sivri tepeli bir şapkayı kendilerini izleyen öğrencilerin önünde sallarken. "Tanesi iki Galleon, şimdi Fred'i izleyin, hadi!"</blockquote><blockquote class="calibre10">Fred, ağzı kulaklarında, şapkayı başına taktı. Bir saniye öyle aptal gibi dikildi; sonra şapka ve baş yok oldu.</blockquote><blockquote class="calibre10">Kızların birkaçı çığlık attı, ama başka herkes katıla katıla gülüyordu.</blockquote><blockquote class="calibre10">"Ve yeniden çıkartıyoruz!" diye haykırdı George. Fred'in eli bir süre omzunun üstündeki havayı el yordamıyla kurcalar gibi oldu; sonra, pembe tüylü şapkayı çıkarınca, başı yeniden göründü.</blockquote><blockquote class="calibre10">Dikkati çelinen Hermione, ödevini bir yana bırakıp Fred ile George'u izleyerek, "Bu şapkaların sırrı ne peki?" dedi. "Yani, besbelli bir tür Görünmezlik Büyüsü, ama görünmezlik alanını büyülenen nesnenin sınırları dışına taşımak hayli akıllıca... yine de sanırım ki büyünün ömrü pek uzun değildir."</blockquote><blockquote class="calibre10">Harry cevap vermedi, hasta gibiydi.</blockquote><blockquote class="calibre10">"Bunu yarın yapacağım artık," diye mırıldandı, az önce çıkardığı kitapları gerisingeri çantasına tıkarak.</blockquote><blockquote class="calibre10">"Eh, ödev planlayıcına yaz öyleyse!" dedi Hermione yüreklendirircesine. "Ki unutmayasın!"</blockquote><blockquote class="calibre10">Harry elini çantasına sokarken Ron'la ikisi bakıştılar. Harry planlayıcıyı çıkardı ve tereddütle açtı.</blockquote><blockquote class="calibre10">Harry, Umbridge ödevini yazarken defter, "Sonraya bırakma, seni manfaka!" diye çıkıştı. Hermione, yüzü ışıl ışıl, deftere baktı.</blockquote><blockquote class="calibre10">Harry ödev planlayıcıyı yeniden çantasına koydu ve, "Ben en iyisi gidip yatayım," dedi, ilk fırsatta onu ateşe atmayı aklının bir köşesine yazarak.</blockquote><blockquote class="calibre10">Ortak Salon'u geçti, ona bir Başsız Şapka takmaya çalışan George'u atlattı, erkekler yatakhanesine giden taş merdivenin huzuruna ve serinliğine ulaştı. Yine hasta gibiydi, tıpkı yılan imgesini gördüğü gece olduğu gibi, ama biraz uzanırsa düzeleceğini düşündü.</blockquote><blockquote class="calibre10">Yatakhanenin kapısını açtı, daha bir adım atmıştı ki feci bir acı hissetti, sanki birisi başının tepesini kesmişti. Nerede olduğunu bilmiyordu, ayakta mı duruyordu, yatıyor muydu, bilmiyordu, kendi adını bile bilmiyordu.</blockquote><blockquote class="calibre10">Kulaklarında manyakça bir kahkaha çınlıyordu... uzun süredir olduğundan çok daha mutluydu... sevinçli, coşkulu, muzaffer... harika, harika bir şey olmuştu...</blockquote><blockquote class="calibre10">"Harry? HARRY!"</blockquote><blockquote class="calibre10">Birisi yüzüne vurdu. Çılgınca kahkaha, bir acı çığlığıyla kesildi. Mutluluk Harry'nin içinden çekiliyor gibiydi, ama kahkaha devam etti...</blockquote><blockquote class="calibre10">Gözlerini açtı, açarken de, o çılgın kahkahanın kendi ağzından çıktığının farkına vardı. Bunu anladığı anda kahkaha kesildi; Harry soluyarak yerde öylece yattı, tavana baktı, alnındaki yara izi korkunç bir şekilde zonkluyordu. Ron üzerine eğilmişti, çok kaygılanmış görünüyordu.</blockquote><blockquote class="calibre10">"Ne oldu?" diye sordu.</blockquote><blockquote class="calibre10">"Ben... bilmiyorum..." dedi Harry soluk soluğa, doğrulup oturdu. "Gerçekten mutlu... gerçekten..."</blockquote><blockquote class="calibre10">"Kim-Olduğunu-Bilirsin-Sen mi?"</blockquote><blockquote class="calibre10">"İyi bir şey oldu," diye mırıldandı Harry. Yılanın Mr. Weasley'ye saldırdığını gördüğünden sonra titrediği kadar şiddetle titriyordu ve kendini çok hasta hissediyordu. "Umduğu bir şey oldu."</blockquote><blockquote class="calibre10">Kelimeler ağzına gelivermişti, tıpkı Gryffindor soyunma odasında olduğu gibi, sanki bunları Harry'nin ağzından bir yabancı söylüyormuş gibi. Öte yandan, doğru olduklarını da biliyordu. Derin derin soluk aldı, kendine hâkim olup Ron'un üstüne kusmamaya çalıştı. Dean ve Seamus'ın bu sefer orada olup onu gözleyemediklerine çok seviniyordu.</blockquote><blockquote class="calibre10">Ron alçak sesle, "Hermione gelip seni kontrol etmemi istedi," dedi, Harry'nin ayağa kalkmasına yardım ederek. "Diyor ki, Snape zihnini kurcaladıktan sonra, şu anda savunman zayıf olabilirmiş... yine de, uzun vadede işe yarayabilir, değil mi?"</blockquote><blockquote class="calibre10">Harry'nin yatağa gitmesine yardım ederken, kuşkuyla onu süzdü. Harry inanmadan, evet anlamında başını salladı ve yastıklarının üzerine yığıldı. O akşam boyuna yere düştüğü için her yanı ağrıyordu, yara izi hâlâ acı verici şekilde karıncalanıyordu. İster istemez, bu ilk Zihinbend girişiminin zihninin direncini güçlendireceğine zayıflattığını hissediyordu; derinden ürpererek, Lord Voldemort'a on dört yılda yaşadığı en büyük mutluluğu tattıracak olayın ne olduğunu merak etti.</blockquote><div class="mbppagebreak" id="calibre_pb_51"></div>
</body></html>
