<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Zümrüdüanka Yoldaşlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos1933870" class="calibre1"><span class="calibre2">
</span></p><blockquote class="calibre7"><span class="calibre4">OTUZ  ÜÇÜNCÜ  BÖLÜM</span><br class="calibre8"/><span class="calibre4">KAVGA  VE  UÇUŞ</span></blockquote><blockquote class="calibre9">Hermione'nin planının ne olduğu konusunda Harry'nin en ufak fikri yoktu, hatta bir planı olup olmadığı konusunda da. Umbridge'in odasının dışındaki koridorda ilerlerlerken, onun bir adım arkasından yürüyordu, nereye gittiklerini bilmiyormuş gibi görünmesinin çok şüphe uyandırıcı olacağının farkındaydı. Hermione'yle konuşmaya cesaret edemiyordu; arkalarından gelen Umbridge'le aralarında o kadar az mesafe vardı ki, onun düzensiz nefesini duyabiliyordu.</blockquote><blockquote class="calibre10">Hermione onları merdivenlerden aşağı, Giriş Salonu'na götürdü. Büyük Salon'un çift kanatlı kapısından, konuşma sesleri ve çatal bıçaklarla tabakların şıngırtısı yankılanıyordu - beş altı metre ötede, yemeklerinin tadını çıkaran, sınavların bitişini kutlayan ve dünyada hiçbir tasası olmayan insanların olduğu fikri Harry'ye inanılmaz geliyordu...</blockquote><blockquote class="calibre10">Hermione doğruca meşe kapıdan dışarı adım attı ve taş basamaklardan inip yumuşak akşam havasına çıktı. Güneş, Yasak Orman'daki ağaçların üzerine doğru iniyordu artık. Hermione çimenlikte kararlı adımlarla yürürken -Umbridge de ona yetişmek için hafiften koşuyordu- üçünün uzayan gölgeleri, arkalarındaki çimin üzerinde pelerin gibi dalgalanıyordu.</blockquote><blockquote class="calibre10">"Hagrid'in kulübesinde saklı, değil mi?" dedi Umbridge hevesle, Harry'nin kulağına.</blockquote><blockquote class="calibre10">"Tabii ki hayır," dedi Hermione, zehir damlayan bir sesle. "Yoksa Hagrid yanlışlıkla çalıştırabilirdi."</blockquote><blockquote class="calibre10">"Evet," dedi Umbridge, heyecanı giderek katlanıyormuş gibi görünüyordu. "Evet, çalıştırırdı tabii, koca melez angut."</blockquote><blockquote class="calibre10">Güldü. Harry hızla dönüp onun gırtlağına yapışmak için dayanılmaz bir arzu duydu, ama kendine hâkim oldu. Ilık akşam havasında yara izi zonkluyordu, ama henüz akkor gibi yanmıyordu, Voldemort öldürmeye kalksa öyle olacağını biliyordu.</blockquote><blockquote class="calibre10">Hermione Orman'a doğru yürümeye devam ederken, Umbridge, "Ee... nerede o zaman?" diye sordu, sesinde hafif bir şüpheyle.</blockquote><blockquote class="calibre10">"Orada tabii," dedi Hermione, karanlık ağaçları göstererek. "Öğrencilerin kazara bulamayacakları bir yerde olmalıydı, değil mi?"</blockquote><blockquote class="calibre10">"Elbette," dedi Umbridge, ama şimdi sesinde hafif bir kaygı vardı. "Elbette... iyi o zaman... ikiniz önümden yürümeye devam edin."</blockquote><blockquote class="calibre10">"Önden biz gidiyorsak, asanızı alabilir miyiz?" diye sordu Harry.</blockquote><blockquote class="calibre10">"Hayır, hiç sanmıyorum, Mr. Potter," dedi Umbridge tatlı tatlı, asasıyla Harry'nin sırtını dürterek. "Korkarım ki Bakanlık benim hayatıma sizinkinden daha fazla değer veriyor."</blockquote><blockquote class="calibre10">İlk ağaçların serin gölgesine ulaştıklarında, Harry Hermione'yle göz göze gelmeye çalıştı; Orman'a asasız girmek, bu akşam o ana kadar yaptıkları her şeyden daha büyük bir pervasızlıkmış gibi görünüyordu gözüne. Ancak Hermione, Umbridge'e küçümseyici bir bakış atmakla yetindi ve doğruca ağaçların arasına daldı. Öyle bir hızla ilerliyordu ki, Umbridge kısa bacaklarıyla ona yetişmekte zorlanıyordu.</blockquote><blockquote class="calibre10">"Çok içerilerde mi?" diye sordu Umbridge, cüppesi bir çalıya takılıp yırtıldığında.</blockquote><blockquote class="calibre10">"A evet," dedi Hermione, "evet, çok iyi saklanmış durumda."</blockquote><blockquote class="calibre10">Harry'nin kuşkuları iyice derinleşti. Hermione, Grawp'ı ziyaret ettiklerinde izledikleri yoldan değil, üç yıl önce Harry'nin canavar Aragog'un inine ulaşmak için izlediği yoldan gidiyordu. O olay sırasında Hermione onunla gelmemişti; sonunda nereye varacaklarını bildiğini hiç sanmıyordu.</blockquote><blockquote class="calibre10">"Ee - doğru yoldan gittiğimize emin misin?" diye sordu ona imalı imalı.</blockquote><blockquote class="calibre10">"A evet," dedi Hermione kararlı bir şekilde. Harry onun, çalı çırpının üzerinden yürürken gereğinden fazla ses çıkardığını düşündü. Arkalarında Umbridge, yerdeki bir fidana takılıp düştü. İkisi de kalkmasına yardım etmedi; Hermione hiçbir şey olmamış gibi yürümeye devam etti ve omzunun üstünden yüksek sesle, "Biraz daha ileride!" diye seslendi.</blockquote><blockquote class="calibre10">"Hermione, sessiz ol biraz," diye fısıldadı Harry, aceleyle yanına giderek. "Burada sesimizi neyin duyacağı belli olmaz -"</blockquote><blockquote class="calibre10">"Duyulmayı istiyorum zaten," diye cevap verdi Hermione alçak sesle, Umbridge gürültülü bir şekilde arkalarından koşarken. "Görürsün..."</blockquote><blockquote class="calibre10">Harry'ye epey uzun görünen bir süre boyunca yürümeye devam ettiler. Yine Orman'ın öyle derinlerine girmişlerdi ki, sık ağaçların oluşturduğu örtü bütün ışığı kesiyordu. Harry, Orman'da daha önce de hissettiği bir duyguya kapıldı, sanki görülmeyen gözler tarafından izleniyordu.</blockquote><blockquote class="calibre10">"Ne kadar kaldı?" diye sordu Umbridge öfkeyle, Harry'nin arkasından.</blockquote><blockquote class="calibre10">"Çok değil!" diye bağırdı Hermione, loş ve nemli bir açıklığa vardıklarında. "Birazcık daha -"</blockquote><blockquote class="calibre10">Bir ok havayı yararak uçtu ve tam başının üstündeki ağaca tehditkâr, tok bir sesle saplandı. Ortalık birden toynak sesleriyle dolmuştu; Harry, Orman zemininin sarsıldığını hissedebiliyordu; Umbridge bir çığlık koyverip onu kalkan gibi önüne itti -</blockquote><blockquote class="calibre10">Harry kendini ondan kurtarıp arkasına döndü. Elli kadar atadam dört bir yandan beliriyordu. Hazır tuttukları, ok takılmış yaylarını Harry, Hermione ve Umbridge'e doğrultmuşlardı. Üçü yavaş yavaş açıklığın ortasına doğru gerilediler, Umbridge'in ağzından dehşet dolu, tuhaf minik iniltiler çıkıyordu. Harry göz ucuyla Hermione'ye baktı. Hermione'nin yüzünde muzaffer bir gülümseme vardı.</blockquote><blockquote class="calibre10">"Kimsin?" dedi bir ses.</blockquote><blockquote class="calibre10">Harry soluna baktı. Magorian adlı, kestane rengi bedenli atadam çemberin içinden onlara doğru yürüyordu; ötekiler gibi o da yayını çekmişti. Harry'nin sağında, Umbridge hâlâ inildiyor, atadama doğrulttuğu asası fena halde titriyordu.</blockquote><blockquote class="calibre10">"Sana kim olduğunu sordum, insan," dedi Magorian kaba bir sesle.</blockquote><blockquote class="calibre10">"Ben Dolores Umbridge'im!" dedi Umbridge, tiz, dehşet dolu bir sesle. "Sihir Bakanlığı Müsteşarı, Hogwarts Müdiresi ve Yüksek Müfettişi!"</blockquote><blockquote class="calibre10">"Sihir Bakanlığı'ndan mısın?" dedi Magorian, onları çevreleyen çemberdeki atadamların çoğu huzursuzca kıpırdandı.</blockquote><blockquote class="calibre10">"Doğru!" dedi Umbridge, daha da tiz bir sesle, "o yüzden çok dikkatli olun! Sihirli Yaratıkların Düzenlenmesi ve Denetimi Dairesi'nin koyduğu yasalar gereği, sizin gibi melezlerin bir insana saldırması -"</blockquote><blockquote class="calibre10">"Bize ne dedin sen?" diye bağırdı vahşi görünümlü siyah bir atadam. Harry onu hemen tanıdı: Bane'di bu. Etraflarından epey kızgın mırıltılar yükseldi, yaylar gerildi.</blockquote><blockquote class="calibre10">"Onlara öyle deme!" dedi Hermione hiddetle, ama Umbridge onu duymuşa benzemiyordu. Titreyen asasını hâlâ Magorian'a doğru tutarak devam etti: "Yasanın On Beşinci Maddesi'nin '<span class="italic">B</span>' fıkrası açıkça diyor ki, '<span class="italic">insana yakın zekâya sahip olduğu varsayılan ve bu yüzden de kendi eylemlerinden sorumlu kabul edilen bir sihirli hayvan tarafından yapılan herhangi bir saldırı -</span>' "</blockquote><blockquote class="calibre10">"İnsana yakın zekâ mı?" diye tekrarladı Magorian, Bane ve diğerleri öfkeyle kükreyip yeri eşelerlerken. "Bu bize büyük bir hakaret, insan! Bizim zekâmız, çok şükür, sizinkinden çok ileri."</blockquote><blockquote class="calibre10">Harry ve Hermione'nin Orman'a geçen gelişlerinde gördükleri sert yüzlü kır atadam, "Ormanımızda ne yapıyorsun?" diye böğürdü. "Niye buradasın?"</blockquote><blockquote class="calibre10">"Ormanınız mı?" dedi Umbridge. Şimdi sadece korkuyla değil, öfkeyle de titriyor gibiydi. "Size hatırlatırım ki, burada yaşayabilmenizin tek sebebi, Sihir Bakanlığı'nın size bazı toprakları -"</blockquote><blockquote class="calibre10">Bir ok, başının o kadar yakınından vınladı ki, fare rengi saçının içinden geçti: Umbridge kulak tırmalayıcı bir çığlık atıp ellerini başına götürdü. Bazı atadamlar onaylayan seslerle bağırıp çağırıyor, bazılarıysa kulak tırmalayıcı seslerle gülüyordu. Kişnemeyle karışık çılgın kahkahalarının loş açıklıkta yankılanışı ve yeri eşeleyen toynaklarının görüntüsü, son derece ürkütücüydü.</blockquote><blockquote class="calibre10">"Şimdi kimin ormanı, insan?" diye böğürdü Bane.</blockquote><blockquote class="calibre10">"Pis melezler!" diye bağırdı Umbridge, elleriyle hâlâ başını sıkı sıkı tutarak. "Canavarlar! Denetimsiz hayvanlar!"</blockquote><blockquote class="calibre10">"Sus!" diye bağırdı Hermione, ama çok geçti artık: Umbridge asasını Magorian'a doğrultup, "Incarcerous!" diye bağırdı.</blockquote><blockquote class="calibre10">Havadan kalın yılanlara benzeyen ipler fırlayıp atadamın gövdesine dolandı, kollarını kıstırdı: Magorian öfkeyle haykırdı ve şaha kalkıp, kurtulmak için debelendi. Öbür atadamlar hızla ileri atıldılar.</blockquote><blockquote class="calibre10">Harry, Hermione'yi yakaladığı gibi yere indirdi; yerde yüzüstü yatarken ve etrafında toynaklar gümbürderken bir an dehşete kapıldı, ama öfkeyle böğüren, çığlık atan atadamların kimi üstlerinden atlıyor, kimi etraflarından dolaşıyordu.</blockquote><blockquote class="calibre10">"Yooooo!" diye tiz bir feryat kopardığını duydu Umbridge'in. "Yoooooo... Ben Müsteşar'ım... beni böyle - Bırakın beni, hayvanlar... yooooo!"</blockquote><blockquote class="calibre10">Harry kırmızı bir ışık parlaması gördü ve onun atadamlardan birini Sersemletme'ye çalıştığını anladı; sonra Umbridge ciyak ciyak bir çığlık attı. Başını birkaç santim kaldıran Harry, Umbridge'in Bane tarafından arkadan yakalanıp havaya kaldırıldığını gördü, dehşet içinde debelenip haykırıyordu. Asası elinden yere düştü, Harry'nin yüreği heyecanla hop etti. Bir alabilse -</blockquote><blockquote class="calibre10">Ama tam elini uzatırken, bir atadam toynağı asanın üzerine indi ve onu ortadan ikiye ayırdı.</blockquote><blockquote class="calibre10">"Şimdi!" diye kükredi bir ses Harry'nin kulağında. Ansızın kalın, kıllı bir kol onu yakalayıp ayağa kaldırdı. Hermione de ayağa kaldırılmıştı. Harry hızla ilerleyen atadamların çok-renkli sırtlarının ve başlarının üzerinden, Umbridge'in Bane tarafından sık ağaçlığın içine doğru götürüldüğünü gördü. Durmaksızın çığlık atıyordu, ama sesi gittikçe uzaklaştı ve sonunda, etraflarındaki toynakların tepinmelerinden duyulamaz hale geldi.</blockquote><blockquote class="calibre10">"Ya bunlar?" dedi Hermione'yi tutan sert yüzlü, kır atadam.</blockquote><blockquote class="calibre10">"Yavru onlar," dedi hüzünlü bir ses yavaşça, Harry'nin arkasından. "Taylara saldırmayız biz."</blockquote><blockquote class="calibre10">"Onu buraya onlar getirdi, Ronan," diye karşılık verdi</blockquote><blockquote class="calibre10">Harry'yi sıkı sıkı tutan atadam. "Ayrıca çok da yavru değiller... bu, erkekliğe yaklaşıyor."</blockquote><blockquote class="calibre10">Harry'yi cüppesinin ensesinden salladı.</blockquote><blockquote class="calibre10">"Lütfen," dedi Hermione nefes nefese, "lütfen bize saldırmayın, biz onun gibi düşünmüyoruz, Sihir Bakanlığı çalışanı değiliz biz! Buraya, onu bizden uzaklaştırırsınız umuduyla geldik sadece."</blockquote><blockquote class="calibre10">Harry, Hermione'yi tutan kır atadamın yüzündeki ifadeden, bunu söylemenin büyük bir hata olduğunu hemen anladı. Kır atadam arka ayaklarıyla hiddetle yeri eşeledi, başını arkaya attı ve, "Görüyor musun, Ronan?" diye böğürdü. "Şimdiden türlerinin kibrine sahipler! Demek sizin pis işlerinizi yapacaktık, öyle mi, insan kız? Hizmetkârlığınızı yapacak, itaatkâr köpekler gibi düşmanlarınızı uzaklaştıracaktık, öyle mi?"</blockquote><blockquote class="calibre10">"Hayır!" dedi Hermione, dehşetten tizleşmiş bir sesle. "Lütfen - onu kastetmedim! Sadece bize - yardım edersiniz diye umdum -"</blockquote><blockquote class="calibre10">Ama battıkça batıyor gibiydi.</blockquote><blockquote class="calibre10">"İnsanlara yardım etmeyiz biz!" diye hırladı Harry'yi tutan atadam. Onu biraz daha sıkı kavrayıp hafifçe şaha kalkmış, Harry'nin ayakları bir an yerden kesilmişti. "Biz ayrı bir türüz ve bundan gurur duyuyoruz. Buradan gidip de, istediğinizi yaptığımızı söyleyerek böbürlenmenize izin vermeyiz!"</blockquote><blockquote class="calibre10">"Öyle bir şey söylemeyeceğiz!" diye bağırdı Harry. "Yaptıklarınızı biz istedik diye yapmadığınızı biliyoruz -"</blockquote><blockquote class="calibre10">Ama kimse onu dinlemiyor gibiydi.</blockquote><blockquote class="calibre10">Kalabalığın arkasındaki sakallı bir atadam bağırdı:</blockquote><blockquote class="calibre10">"Buraya davetsiz geldiler, sonuçlarına katlansınlar!"</blockquote><blockquote class="calibre10">Bu sözlerin üzerine, öbür atadamlar onaylarcasına gürledi. Boz bir atadam, "Kadınla aynı kaderi paylaşsınlar!" diye bağırdı.</blockquote><blockquote class="calibre10">"Masumları incitmediğinizi söylemiştiniz!" diye bağırdı Hermione, şimdi gözünden sahici yaşlar akıyordu. "Size zarar verecek hiçbir şey yapmadık, asaya ya da tehdide başvurmadık, sadece okula dönmek istiyoruz, lütfen bırakın dönelim -"</blockquote><blockquote class="calibre10">"Biz hain Firenze gibi değiliz, insan kız!" diye bağırdı kır atadam, kişnemeler ortalığı inleterek dediklerini onayladı. "Belki, konuşan güzel atlar olduğumuzu sandın, ha? Biz kadim bir halkız, büyücü işgallerine ve hakaretlerine göz yummayız! Yasalarınızı tanımıyoruz, üstünlüğünüzü kabul etmiyoruz, biz -"</blockquote><blockquote class="calibre10">Ama devamını duyamadılar, çünkü tam o anda açıklığın kenarında öyle bir gümbürtü koptu ki, hepsi, Harry, Hermione ve açıklığı dolduran elli kadar atadam, dönüp etraflarına baktılar. Harry'nin atadamı onu bırakıp ellerini çabucak yayına ve okluğuna götürürken, Harry yere düştü. Hermione de yere bırakılmıştı. Tam Harry onun yanına koşarken, iki kalın ağaç gövdesi tekinsiz bir şekilde iki yana doğru açıldı ve aralarından dev Grawp'ın muazzam bedeni göründü.</blockquote><blockquote class="calibre10">Deve yakın atadamlar öbürlerinin yanına kadar geriledi; açıklığın her karışı yaylarla ve atılmayı bekleyen oklarla kaynıyordu şimdi. Yayların hepsi, dallardan oluşan tavanın birazcık altındaki kocaman grimsi yüze doğrultulmuştu. Grawp yamuk ağzını aptal aptal açmıştı; loş ışıkta onun tuğlamsı sarı dişlerinin parıldadığını görebiliyorlardı; sönük, çamur rengi gözleri, ayaklarının dibindeki yaratıklara bakarken kısıldı. İki ayak bileğine de, kopartılmış ip parçaları bağlıydı.</blockquote><blockquote class="calibre10">Ağzını daha da açtı.</blockquote><blockquote class="calibre10">"Hagır."</blockquote><blockquote class="calibre10">Harry "hagır"ın ne anlama geldiğini ya da hangi dilde olduğunu bilmiyordu, pek umrunda da değildi; gözlerini Grawp'ın insan boyundaki ayaklarından ayırmıyordu. Hermione koluna sıkı sıkı yapıştı; atadamlar sessizleşmiş, gözlerini deve dikmişlerdi. Dev, sanki düşürdüğü bir şeyi arıyormuş gibi hepsine tek tek bakarken, kocaman yuvarlak başı bir o yana bir bu yana sallanıyordu.</blockquote><blockquote class="calibre10">"Hagır!" dedi yine, daha ısrarcı bir sesle.</blockquote><blockquote class="calibre10">"Git buradan, dev!" diye seslendi Magorian. "Aramızda istenmiyorsun!"</blockquote><blockquote class="calibre10">Bu sözler Grawp'ı herhangi bir şekilde etkilemişe benzemiyordu. Öne doğru biraz eğildi (atadamların yay tutan kolları gerginleşti) ve böğürdü: "HAGIR!"</blockquote><blockquote class="calibre10">Atadamların bazıları endişelenmişe benziyordu şimdi. Ama Hermione hızla nefesini tuttu.</blockquote><blockquote class="calibre10">"Harry!" diye fısıldadı. "Galiba '<span class="italic">Hagrid</span>' demeye çalışıyor!"</blockquote><blockquote class="calibre10">Tam o anda Grawp onları, atadam denizindeki iki insanı gördü. Başını bir yarım metre kadar daha indirip onlara dikkatle baktı. Harry, Hermione'nin tir tir titrediğini hissedebiliyordu. Grawp ağzını yine ardına kadar açıp, derinden gelen bir sesle, "Hermi," dedi.</blockquote><blockquote class="calibre10">"Aman tanrım," dedi Hermione, Harry'nin kolunu uyuşmasına neden olacak kadar sıkarak, bayıldı bayılacak bir halde, "ha-hatırladı!"</blockquote><blockquote class="calibre10">"HERMİ!" diye kükredi Grawp. "HAGIR NERE?"</blockquote><blockquote class="calibre10">"Bilmiyorum!" diye ciyakladı Hermione, dehşetle. "Özür dilerim, Grawp, bilmiyorum!"</blockquote><blockquote class="calibre10">"GRAWP HAGIR İSTİYO!"</blockquote><blockquote class="calibre10">Devin muazzam ellerinden biri aşağı doğru uzandı. Hermione gerçekten çığlığı bastı, geri geri birkaç adım koştu ve takılıp düştü. Asası olmayan Harry yumruk atmaya, tekme savurmaya, ısırmaya ve başka ne gerekirse yapmaya hazırlanırken, onlara doğru uzanan el, kar beyazı bir atadama çarpıp yere devirdi.</blockquote><blockquote class="calibre10">Atadamların beklediği de buydu - Grawp'ın uzanan parmakları Harry'den yarım metre ötedeyken, elli ok havayı yararak deve doğru uçtu, onun yüzüne iğne iğne saplandı. Acıyla ve öfkeyle uluyan dev, doğrulup kocaman elleriyle yüzünü ovarak okların saplarını kırarken, uçlarının daha da derine saplanmasına neden oldu.</blockquote><blockquote class="calibre10">Böğürerek muazzam ayaklarıyla yeri dövdü ve atadamlar önünden telaşla kaçıştılar; Grawp'tan akan çakıl taşı iriliğindeki kan damlaları, Hermione'yi ayağa kaldırmakta olan Harry'nin üstüne yağdı. İkisi son hızla, ağaçların sağladığı korunağa doğru koştular. Oraya vardıklarında dönüp arkalarına baktılar; Grawp, yüzünden aşağı kan akarken atadamları körlemesine kapmaya çalışıyordu; atadamlar ise kargaşa içinde geri çekiliyor, açıklığın öteki tarafındaki ağaçların arasından dörtnala uzaklaşıyorlardı. Harry ve Hermione, Grawp'ın bir kez daha öfkeyle kükreyip yine ağaçları ezerek arkalarından fırlayışını izledi.</blockquote><blockquote class="calibre10">"Ay, hayır," dedi Hermione, öyle kötü titriyordu ki dizlerinin bağı çözüldü. "Ay, korkunçtu. Hepsini öldürebilir."</blockquote><blockquote class="calibre10">"Ben o kadar kaygılanmıyorum açıkçası," dedi Harry haşin bir sesle.</blockquote><blockquote class="calibre10">Dörtnala koşan atadamların ve tökezleye tökezleye arkalarından giden devin sesleri giderek uzaklaştı. Harry sesleri dinlerken, yara izi yeniden fena halde zonkladı ve içinde bir dehşet dalgası kabardı.</blockquote><blockquote class="calibre10">O kadar çok vakit kaybetmişlerdi ki - şimdi Sirius'u kurtarmaktan, Harry imgeyi gördüğünde olduğundan daha da uzaklardı. Harry asasını kaybetmekle kalmamış, bir de her tür ulaşım olanağından uzakta, Yasak Orman'da kısılı kalmışlardı.</blockquote><blockquote class="calibre10">"İyi plan," diye çıkıştı Hermione'ye, öfkesinin birazını olsun çıkarabilmek için. "Cidden çok iyi plan. Şimdi ne yapıyoruz?"</blockquote><blockquote class="calibre10">"Şatoya dönmemiz gerekiyor," dedi Hermione halsizce.</blockquote><blockquote class="calibre10">"Biz oraya gidene kadar Sirius ölür büyük ihtimalle!" dedi Harry, sinirle yakındaki bir ağacı tekmeleyerek. Yukarıdan, konuşmaya benzer tiz bir ses geldi ve başını kaldırıp baktığında, kızgın bir Kabuluk'un küçük birer dala benzeyen uzun parmaklarını ona doğru çıtlattığını gördü.</blockquote><blockquote class="calibre10">"Eh, asalarımız olmadan hiçbir şey yapamayız," dedi Hermione ümitsiz bir halde. Zar zor ayağa kalktı. "Neyse, Harry, ta Londra'ya nasıl gitmeyi düşünüyordun ki zaten?"</blockquote><blockquote class="calibre10">"Evet, biz de onu merak ediyorduk," dedi tanıdık bir ses, Hermione'nin arkasından.</blockquote><blockquote class="calibre10">Harry ve Hermione içgüdüsel olarak birlikte hareket edip ağaçların arasına doğru baktılar.</blockquote><blockquote class="calibre10">Ağaçların içinden Ron çıktı, arkasından da aceleyle Ginny, Neville ve Luna geldiler. Hepsi biraz hırpalanmış görünüyordu - Ginny'nin yanağında çok sayıda uzun çizik, Neville'in sağ gözünün üzerinde iri bir mor şişlik vardı; Ron'un dudağı öncekinden de kötü kanıyordu - ama hepsi de hallerinden gayet memnun görünüyorlardı.</blockquote><blockquote class="calibre10">"Ee," dedi Ron, alçak bir dalı önünden çekip Harry'nin asasını uzatarak, "fikri olan?"</blockquote><blockquote class="calibre10">"Nasıl kaçtınız?" diye sordu Harry hayretle. Ron'dan asasını aldı.</blockquote><blockquote class="calibre10">"İki Sersemletme, bir Silahsız Bırakma Büyüsü, Neville gerçekten güzel küçük bir Engelleme Büyüsü çaktı," dedi Ron havalı havalı, Hermione'nin de asasını uzatarak. "Ama en iyimiz Ginny'di, Malfoy'u hakladı -Yarasa Umacı Büyüsü- müthişti, bütün yüzü o kanat çırpan koca şeylerle kaplandı. Neyse, pencereden sizin Orman'a doğru gittiğinizi gördük ve peşinizden geldik. Umbridge'i ne yaptınız?"</blockquote><blockquote class="calibre10">"Kapıp götürdüler," dedi Harry. "Bir atadam sürüsü."</blockquote><blockquote class="calibre10">"Sizi arkada mı bıraktılar yani?" diye sordu Ginny, afallamış halde.</blockquote><blockquote class="calibre10">"Hayır, Grawp onları kovaladı," dedi Harry.</blockquote><blockquote class="calibre10">"Grawp kim?" diye sordu Luna ilgiyle.</blockquote><blockquote class="calibre10">"Hagrid'in küçük kardeşi," dedi Ron hemen. "Neyse, boşver onu şimdi. Harry, ateşte ne gördün? Kim-Olduğunu-Bilirsin-Sen Sirius'u yakalamış mı, yoksa -?"</blockquote><blockquote class="calibre10">"Evet," dedi Harry, yara izi yine acı verici bir şekilde battı, "ve Sirius'un hâlâ hayatta olduğundan eminim, ama nasıl oraya gidip de ona yardım edeceğiz, hiç bilemiyorum."</blockquote><blockquote class="calibre10">Hepsi sustu, bir hayli korkmuş görünüyorlardı; önlerindeki sorun aşılamaz gibiydi.</blockquote><blockquote class="calibre10">"Eh, biz de uçarız o zaman, değil mi?" dedi Luna, Harry'nin ondan duyduğu en gerçekçi sesle.</blockquote><blockquote class="calibre10">"Pekâlâ," dedi Harry sinirle, ona dönerek. "Bir kere, '<span class="italic">biz</span>' derken kendini de katıyorsan, o zaman hiçbir şey yapmıyoruz. İkincisi, süpürgesinin başında bir güvenlik ifritinin durmadığı tek kişi Ron, o yüzden -"</blockquote><blockquote class="calibre10">"Benim de süpürgem var!" dedi Ginny.</blockquote><blockquote class="calibre10">"Evet ama sen gelmiyorsun!" dedi Ron kızgın kızgın.</blockquote><blockquote class="calibre10">"Pardon ama, Sirius'a ne olacağına ben de senin kadar önem veriyorum!" dedi Ginny, çenesini sıkarak; birden Fred ve George'la aralarındaki benzerlik çarpıcı bir hale gelmişti.</blockquote><blockquote class="calibre10">"Sen henüz çok -" diye lafa başladı Harry, ama Ginny hararetli hararetli, "Ben, Felsefe Taşı için Kim-Olduğunu-Bilirsin-Sen'le savaştığın zamankinden üç yaş büyüğüm, dahası Malfoy'un uçan dev umacıların saldırısı altında Umbridge'in odasında kapalı kalması da benim sayemde -"</blockquote><blockquote class="calibre10">"Evet ama -"</blockquote><blockquote class="calibre10">"Hepimiz D.O.'daydık," dedi Neville usulca. "Bütün amaç, Kim-Olduğunu-Bilirsin-Sen'le savaşmaktı, değil mi? Bu da gerçek bir şeyler yapmamız için ilk şansımız - yoksa hepsi bir oyun falan mıydı?"</blockquote><blockquote class="calibre10">"Hayır - tabii ki değildi -" dedi Harry sabırsızca.</blockquote><blockquote class="calibre10">"O zaman biz de gelmeliyiz," diye noktayı koydu Neville. "Yardım etmek istiyoruz."</blockquote><blockquote class="calibre10">"Doğru," dedi Luna, mutlu mutlu gülümseyerek.</blockquote><blockquote class="calibre10">Harry, Ron'la göz göze geldi. Ron'un da onunla aynı şeyi düşündüğünü biliyordu: Sirius'u kurtarma girişiminde kendisi, Ron ve Hermione'ye ek olarak D.O.'dan üye seçecek olsa, Ginny, Neville ya da Luna'yı seçmezdi.</blockquote><blockquote class="calibre10">"Eh, fark etmez zaten," dedi Harry asabi asabi, "çünkü hâlâ oraya nasıl gideceğimizi bilmiyoruz -"</blockquote><blockquote class="calibre10">"O işi hallettik sanıyordum," dedi Luna çıldırtıcı bir şekilde. "Uçuyoruz!"</blockquote><blockquote class="calibre10">"Bak," dedi Ron, öfkesine zar zor hâkim olarak, "belki sen süpürgesiz de uçabiliyorsundur, ama bizim kanadımız falan çıkmıyor öyle her -"</blockquote><blockquote class="calibre10">"Uçmanın süpürge dışında da yolları var," dedi Luna sükûnetle.</blockquote><blockquote class="calibre10">"Herhalde Hırıltılı Gürül müdür nedir, ona binip gideceğiz, ha?"</blockquote><blockquote class="calibre10">"Buruşuk-Boynuzlu Hırgür uçamaz," dedi Luna vakur bir sesle, "ama onlar uçabilir, üstelik Hagrid binicilerinin aradığı yeri bulmada çok iyi olduklarını söylüyor."</blockquote><blockquote class="calibre10">Harry hızla döndü. İki ağacın arasında, ürpertici bir şekilde ışıldayan beyaz gözleriyle iki Testral durmuş, her kelimesini anlıyormuşçasına konuşulanları dinliyordu.</blockquote><blockquote class="calibre10">"Evet!" diye fısıldadı Harry, onlara doğru giderek. Sürüngenimsi kafalarını salladılar, uzun kara yeleleri uçuştu. Harry hevesle elini uzatıp en yakınındakinin parlak boynunu okşadı; onların çirkin olduğunu nasıl düşünebilmiştiki?</blockquote><blockquote class="calibre10">"O manyak atımsı şeyler mi?" dedi Ron tereddütle, Harry'nin okşadığı Testral'in hafifçe solunda bir yere doğru bakarak. "Hani şu, birinin nalları diktiğine tanık olmadıkça göremediklerin, ha?"</blockquote><blockquote class="calibre10">"Evet," dedi Harry.</blockquote><blockquote class="calibre10">"Kaç tane?"</blockquote><blockquote class="calibre10">"Sadece iki."</blockquote><blockquote class="calibre10">"Ama bize üç tane lazım," dedi Hermione. Hâlâ biraz sarsılmış haldeydi, ama aynı zamanda da kararlı görünüyordu.</blockquote><blockquote class="calibre10">"Dört, Hermione," dedi Ginny, kaşlarını çatarak.</blockquote><blockquote class="calibre10">"Aslında, sanırım altı kişiyiz," dedi Luna sakin sakin, sayarak.</blockquote><blockquote class="calibre10">"Aptallaşma, hepimiz gidemeyiz!" dedi Harry kızgın kızgın. "Bakın, siz üçünüz -" Neville, Ginny ve Luna'yı işaret etti, "siz bu işin içinde değilsiniz, siz -"</blockquote><blockquote class="calibre10">Hep bir ağızdan itiraz etmeye başladılar. Harry'nin yara izine yine bir acı saplandı, bu seferki daha da şiddetliydi. Kaybettikleri her an çok kıymetliydi; tartışacak vakti yoktu.</blockquote><blockquote class="calibre10">"Peki, tamam, sizin seçiminiz," dedi ters ters, "ama başka Testral bulamazsak hiçbiriniz -"</blockquote><blockquote class="calibre10">"Merak etme, başka Testral gelecek," dedi Ginny kendinden emin bir şekilde. O da Ron gibi, kısık gözlerini yanlış yöne dikmişti, belli ki atlara baktığını sanıyordu.</blockquote><blockquote class="calibre10">"Nereden çıkarıyorsun bunu?"</blockquote><blockquote class="calibre10">"Çünkü, farkında değilsin belki, sen de Hermione de kan içindesiniz," dedi Ginny sakin sakin, "ve biliyoruz ki Hagrid, Testral'leri çiğ etle kendine çekiyor. Bu ikisi de o yüzden gelmiş olmalı zaten."</blockquote><blockquote class="calibre10">O anda Harry cüppesinin hafifçe çekildiğini hissetti ve dönüp baktığında, en yakınındaki Testral'in, Grawp'ın kanıyla ıslanmış olan kolunun yenini yaladığını gördü.</blockquote><blockquote class="calibre10">"Peki o zaman," dedi, aklına parlak bir fikir gelmişti. "Ron ve ben bu ikisine binip önden gideceğiz, Hermione sizinle kalıp başka Testral'leri de buraya çekebilir -"</blockquote><blockquote class="calibre10">"Arkada kalmıyorum!" dedi Hermione hiddetle.</blockquote><blockquote class="calibre10">"Gerek yok zaten," dedi Luna, gülümseyerek. "Bakın, başkaları da geliyor... ikiniz bayağı kokuyor olmalısınız..."</blockquote><blockquote class="calibre10">Harry onun baktığı tarafa döndü: En az altı yedi Testral, büyük derimsi kanatlarını hafifçe kapalı tutarak, gözleri karanlıkta ışıldayarak ağaçların arasından onlara doğru geliyordu. Artık Harry'nin bir mazereti kalmamıştı.</blockquote><blockquote class="calibre10">"Tamam," dedi kızgın kızgın, "birer tane seçip binin o zaman."</blockquote><div class="mbppagebreak" id="calibre_pb_69"></div>
</body></html>
