<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Zümrüdüanka Yoldaşlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos721557" class="calibre1"><span class="calibre2">
</span></p><blockquote class="calibre7"><span class="calibre4">ON  DÖRDÜNCÜ  BÖLÜM</span><br class="calibre8"/><span class="calibre4">PERCY  VE  PATİAYAK</span></blockquote><blockquote class="calibre9">Ertesi sabah yatakhanede ilk uyanan Harry oldu. Bir süre yattığı yerden kalkmadan, dört direkli karyolasının perde aralığından gelen güneş ışığında tozların girdaptaymış gibi dönüşünü izleyerek, o günün cumartesi olduğu düşüncesinin tadını çıkardı. Ders yılının ilk haftası sonsuza kadar sürmüştü sanki, devasa boyutta bir Sihir Tarihi dersi gibi.</blockquote><blockquote class="calibre10">Uykulu sessizliğe ve güneş ışığının taptaze görünüşüne bakılırsa, şafak henüz sökmüş olmalıydı. Yatağının çevresindeki perdeleri açtı, kalktı ve giyinmeye başladı. Kuşların uzaktan gelen cıvıltıları dışındaki tek ses, yatakhane arkadaşlarının yavaş yavaş, derin derin nefes alışlarıydı. Okul çantasını dikkatle açtı, parşömen ve tüy kalem çıkardı, Ortak Salon'a gitmek için yatakhaneden çıktı.</blockquote><blockquote class="calibre10">Şimdi sönmüş olan ateşin yanındaki en sevdiği pofidik eski koltuğa yollanan Harry, rahat rahat oturdu ve parşömen rulosunu açarken salonu gözden geçirdi. Her günün sonunda Ortak Salon'u kaplayan buruşmuş parşömen parçaları, eski Tükürenbilyeler, boş karışım malzemesi kavanozları ve şeker ambalajlarından oluşan döküntü ortadan kalkmıştı; Hermione'nin ev cini şapkaları da. Harry bir yandan, kaç tane cinin istese de istemese de özgür kaldığını merak ederken, bir yandan da mürekkep şişesinin kapağını açtı, tüy kalemini içine batırdı; sonra da kalemi parşömenin düzgün sarımsı yüzeyinin üstünde tutarak düşünmeye başladı... ama bir iki dakika sonra kendini, ne yazacağını bilmez halde, boş şömineye bakar buldu.</blockquote><blockquote class="calibre10">Ron ve Hermione'nin yazın ona mektup yazmakta ne zorluklar çektiklerini şimdi anlıyordu. Muhtemel mektup hırsızlarına bir sürü gizli bilgi vermeksizin, Sirius'a hem geçen hafta olan her şeyi yazıp, hem de sormaya içinin gittiği soruları nasıl soracaktı ki?</blockquote><blockquote class="calibre10">Bir süre hiç kıpırdamadan, gözleri şömineye dikili oturdu. Sonunda tercihini yaparak tüy kalemini yeniden mürekkep şişesine batırdı ve kararlı bir şekilde parşömene yazmaya koyuldu.</blockquote><blockquote class="calibre9"><span class="calibre11"><span class="italic">Sevgili Pırtık,</span></span></blockquote><blockquote class="calibre12"><span class="calibre11"><span class="italic">Umarım iyisindir, okula döndükten sonraki ilk hafta berbat geçti, hafta sonu geldi diye gerçekten seviniyorum.</span></span></blockquote><blockquote class="calibre10"><span class="calibre11"><span class="italic">Profesör Umbridge diye yeni bir Karanlık Sanatlara Karşı Savunma öğretmenimiz var. Sevimlilikte annenle yarışır. Sana yazıyorum, çünkü geçen yaz sana yazdığım şey, dün gece Umbridge'le cezadayken yine oldu.</span></span></blockquote><blockquote class="calibre10"><span class="calibre11"><span class="italic">En büyük arkadaşımızı hepimiz özlüyoruz, umarım çabucak geri döner.</span></span></blockquote><blockquote class="calibre10"><span class="calibre11"><span class="italic">Lütfen hemen cevap yaz.</span></span></blockquote><blockquote class="calibre12"><span class="calibre11"><span class="italic">Sevgiler,</span></span></blockquote><blockquote class="calibre10"><span class="calibre11"><span class="italic">Harry</span></span></blockquote><blockquote class="calibre9">Harry mektubu defalarca okudu, yabancı gözüyle görmeye çalıştı. Sadece bu mektubu okuyarak neden söz ettiğini -ya da kime hitap ettiğini- anlamanın bir yolu var mı diye baktı, bulamadı. Sirius'un Hagrid hakkındaki imayı anlayıp onun ne zaman dönebileceğini söyleyeceğini umuyordu. Harry, Hagrid'in Hogwarts'ta olmadığı süre içinde ne yaptığına fazlaca dikkat çekmemek için, bu soruyu doğrudan doğruya sormak istememişti.</blockquote><blockquote class="calibre10">Mektup bu kadar kısa olduğu halde yazılması hayli zaman almıştı; Harry mektupla uğraşırken güneş ışığı odanın yarısına kadar sokulmuştu, kulağına yukarıdaki yatakhanelerde hareket edenlerin sesleri gelmeye başlamıştı. Parşömeni özenle mühürleyerek portre deliğinden geçti ve Baykuşhane'nin yolunu tuttu.</blockquote><blockquote class="calibre10">Harry geçitten aşağı doğru yürürken, hemen önündeki duvardan asap bozucu bir şekilde kayarak ilerleyen Neredeyse Kafasız Nick, "Senin yerinde olsam oradan gitmezdim," dedi. "Peeves, koridorun ortasındaki Paracelsus büstünün yanından geçecek ilk kişiye eğlenceli bir şaka yapmaya hazırlandı."</blockquote><blockquote class="calibre10">"Bu şakanın bir parçası da, Paracelsus'un o kişinin kafasına düşmesi mi?" diye sordu Harry.</blockquote><blockquote class="calibre10">"Komiktir ama, evet," dedi Neredeyse Kafasız Nick, sıkkın bir sesle. "İncelik hiçbir zaman Peeves'in güçlü yanı olmamıştır. Ben gideyim de Kanlı Baron'u bulmaya çalışayım... belki o bu işe engel olabilir... görüşürüz, Harry..."</blockquote><blockquote class="calibre10">"Tamam, hoşçakal," dedi Harry ve sağ yerine sola dönerek Baykuşhane'ye daha uzun ama daha güvenli bir yoldan gitti. Art arda masmavi gökyüzünün göründüğü pencerelerin önünden geçerken keyfi yerine geldi; o gün antrenmanı vardı, nihayet yine Quidditch sahasında olacaktı.</blockquote><blockquote class="calibre10">Ayak bileklerine bir şey süründü. Aşağı bakınca, hademenin iskeletimsi gri kedisi Mrs. Norris'in yanından sıvıştığını gördü. Kedi, Hasret Wilfred'in heykelinin ardında gözden kaybolmadan önce, lamba gibi sarı gözlerini bir an ona çevirdi.</blockquote><blockquote class="calibre10">Harry onun arkasından, "Yanlış bir şey yapmıyorum," diye seslendi. Mrs. Norris'te, hiçbir yanılgıya meydan vermeyecek şekilde, patronuna rapor vermeye giden bir kedinin havası vardı, ama Harry niye olduğunu anlamıyordu; bir cumartesi sabahı Baykuşhane'ye yürümenin nesi yanlıştı ki?</blockquote><blockquote class="calibre10">Şimdi güneş gökte adamakıllı yükselmişti, Harry Baykuşhane'ye girince camsız pencereler gözlerini kamaştırdı. Her yandan kalın güneş ışınlarının sızdığı, daire biçimindeki odada kirişlere tünemiş yüzlerce baykuş vardı. Sabahın erken saatlerinin ışığından biraz tedirgin olmuşlardı, bir kısmının avlanmaktan henüz döndüğü besbelliydi. Harry, boynunu uzatmış, Hedwig'e bakınarak yürürken minik hayvan kemiklerine bastıkça, samanla kaplı döşemeden çatır çatır sesler geliyordu.</blockquote><blockquote class="calibre10">"Ordasın işte," dedi, Hedwig'i kemerli tavanın en tepesine doğru bir yerde görünce. "İn buraya, senin için bir mektubum var."</blockquote><blockquote class="calibre10">Kuş, alçak sesle öterek büyük beyaz kanatlarını açtı ve aşağı süzülüp Harry'nin omzuna kondu.</blockquote><blockquote class="calibre10">Harry ona, "Biliyorum, bunun dışında Pırtık yazıyor," dedi, gagasında sıkıca tutsun diye mektubu ona verirken. Neden olduğunu tam olarak bilmese de, fısıltıyla konuşuyordu. "Ama bu, Sirius için, tamam mı?"</blockquote><blockquote class="calibre10">Hedwig kehribar rengi gözlerini bir kez kırpınca, Harry onun anladığı sonucunu çıkardı.</blockquote><blockquote class="calibre10">"Güvenli uçuşlar öyleyse," dedi Harry. Kuşu pencerelerden birine taşıdı; onun koluna bir an ağırlığını veren Hedwig, kör edici parlaklıktaki gökyüzüne doğru uzaklaştı. Harry onu minik bir kara nokta halini alıp kaybolana kadar izledi, sonra da bakışlarını Hagrid'in pencereden açık seçik görünen kulübesine çevirdi. Orada kimsenin olmadığı da aynı derecede açık seçikti; bacadan duman çıkmıyordu, perdeler kapalıydı.</blockquote><blockquote class="calibre10">Yasak Orman'ın ağaçlarının tepeleri hafif bir meltemle sallandı. Harry, yüzüne vuran temiz havanın tadını çıkararak onları seyretti, o gün Quidditch oynayacağını düşündü... derken bir şey gördü. Kocaman, sürüngenimsi, kanatlı bir at, tıpkı Hogwarts arabalarını çekenlere benzeyen bir at, derimsi kara kanatlarını tarihöncesi bir yaratık gibi açmış, garip, devasa bir kuş misali ağaçların arasından yükseldi. Büyük bir daire çizdi, sonra yine ağaçların arasına daldı. Her şey öyle çabuk olup bitmişti ki, Harry gördüğüne inanmakta güçlük çekiyor, bir yandan da kalbi deli gibi çarpıyordu.</blockquote><blockquote class="calibre10">Arkasında Baykuşhane'nin kapısı açıldı. Harry dehşetle sıçradı, bir hamlede döndü ve Cho Chang'ı, elinde bir mektup ve bir paketle içeri girerken gördü.</blockquote><blockquote class="calibre10">"Selam," dedi Harry hiç düşünmeden.</blockquote><blockquote class="calibre10">Cho nefes nefese, "Aa... selam," dedi. "Bu saatte kimsenin ayakta olacağını sanmıyordum... Bugün annemin doğum günü olduğunu daha beş dakika önce hatırladım da."</blockquote><blockquote class="calibre10">Elindeki paketi havaya kaldırdı.</blockquote><blockquote class="calibre10">"Tamam," dedi Harry. Beyni durmuştu sanki. Komik ve ilginç bir şey söylemek istiyordu, ama o korkunç kanatlı at hâlâ hafızasında capcanlıydı.</blockquote><blockquote class="calibre10">"Güzel bir gün," dedi, eliyle pencereleri göstererek. İçinin utançla burulduğunu hisseti. Hava ha... Havadan söz ediyordu ha...</blockquote><blockquote class="calibre10">"Evet," dedi Cho, etrafa bakınıp uygun bir baykuş aradı. "Quidditch için mükemmel. Bütün hafta çıkmadım, ya sen?"</blockquote><blockquote class="calibre10">"Ben de," dedi Harry.</blockquote><blockquote class="calibre10">Cho, okulun peçeli baykuşlarından birini seçmişti. Onu koluna konmaya ikna etti, kuş da paketi bağlayabilsin diye gönüllü olarak bacağını uzattı.</blockquote><blockquote class="calibre10">Cho, "Hey, Gryffindor yeni bir Tutucu bulabildi mi?" diye sordu.</blockquote><blockquote class="calibre10">"Evet," dedi Harry. "Arkadaşım Ron Weasley, onu tanıyor musun?"</blockquote><blockquote class="calibre10">"Hortumlar'dan nefret eden mi?" dedi Cho, hayli soğuk bir sesle. "İyi midir bari?"</blockquote><blockquote class="calibre10">"Evet," dedi Harry. "Sanırım öyle. Ama seçmesinde ben yoktum, cezadaydım."</blockquote><blockquote class="calibre10">Cho başını kaldırıp baktı, kutu henüz baykuşun bacağına tam bağlanmamıştı.</blockquote><blockquote class="calibre10">Alçak sesle, "Umbridge denen o kadın çok iğrenç," dedi. "Onun nasıl - nasıl - nasıl öldüğünü anlattın diye seni cezaya çekmek... Herkes duydu, bütün okula yayıldı. Böyle karşı koyarak çok cesurca davrandın, gerçekten."</blockquote><blockquote class="calibre10">Harry'nin içi öyle bir hızla yeniden kabardı ki, kendini sanki baykuş pisliği kaplı döşemeden birkaç santim yukarı havalanacakmış gibi hissetti. Aptal bir uçan ata kim aldırırdı ki; Cho onu gerçekten cesur buluyordu. Bir an, paketi baykuşunun ayağına bağlamasına yardım etme bahanesiyle kesik elini ona güya kazayla gösterse mi diye düşündü... ama bu heyecan verici düşünce aklına geldiği anda, Baykuşhane'nin kapısı yeniden açıldı.</blockquote><blockquote class="calibre10">Hademe Filch hırıltıyla soluyarak odaya girdi. Çökük, damarlı yanaklarında mor lekeler vardı, çenesi titriyordu ve seyrek kır saçları dağılmıştı; belli ki buraya kadar koşmuştu. Mrs. Norris hemen onun yanında hızlı hızlı yürüyor, tepedeki baykuşlara bakarak arzuyla miyavlıyordu. Yukarıdan tedirgin kanat çırpışları geldi ve büyük bir boz baykuş tehditkâr bir şekilde gagasını takırdattı.</blockquote><blockquote class="calibre10">"Ahha!" dedi Filch, torba torba yanakları öfkeyle titreyerek Harry'ye doğru paytak paytak gelirken. "Senin büyük bir Tezekbombası siparişi vermeye niyetlendiğin konusunda tüyo aldım!"</blockquote><blockquote class="calibre10">Harry kollarını kavuşturdu, gözlerini dikerek hademeye baktı.</blockquote><blockquote class="calibre10">"Tezekbombası ısmarladığımı kim söyledi sana?"</blockquote><blockquote class="calibre10">Cho da kaşlarını çatmış, bir Harry'ye, bir Filch'e bakıyordu; kolundaki peçeli baykuş tek bacak üzerinde durmaktan yorularak ihtar edercesine öttü, ama Cho onu duymazdan geldi.</blockquote><blockquote class="calibre10">Filch, kendinden memnun bir tıslamayla, "Benim de kendime göre kaynaklarım var," dedi. "Şimdi, gönderdiğin her neyse, ver bakalım buraya."</blockquote><blockquote class="calibre10">Mektubunu oyalanmadan yolladığı için bir anda büyük şükran duyan Harry, "Veremem," dedi. "Gitti bile."</blockquote><blockquote class="calibre10">"Gitti mi?" dedi Filch, yüzü öfkeyle kasılarak.</blockquote><blockquote class="calibre10">"Gitti," dedi Harry, sakin sakin.</blockquote><blockquote class="calibre10">Filch hınçla ağzını açtı, birkaç saniye ses çıkaramadan açıp kapamaya devam etti, sonra da gözleriyle Harry'nin cüppesini taradı.</blockquote><blockquote class="calibre10">"Cebinde olmadığını nereden bileceğim?"</blockquote><blockquote class="calibre10">"Çünkü -"</blockquote><blockquote class="calibre10">"Gönderdiğini gördüm," dedi Cho hiddetle.</blockquote><blockquote class="calibre10">Filch hemen ona döndü.</blockquote><blockquote class="calibre10">"Onu gördün ha -?"</blockquote><blockquote class="calibre10">"Evet, gördüm," dedi Cho sert sert.</blockquote><blockquote class="calibre10">Bir anlık bir duraklama oldu, Filch yiyecekmiş gibi Cho'ya baktı, Cho da ona aynı şekilde karşılık verdi; sonra hademe döndü ve ayaklarını sürüyerek gerisingeri kapıya doğru gitti. Eli kapının tokmağında durdu, dönüp Harry'ye baktı.</blockquote><blockquote class="calibre10">"Eğer tek bir Tezekbombası izine rastlarsam..."</blockquote><blockquote class="calibre10">Topallaya topallaya merdivenlerden indi. Mrs. Norris de, baykuşlara özlemle uzun uzun baktıktan sonra, onu izledi.</blockquote><blockquote class="calibre10">Harry ve Cho bakıştılar.</blockquote><blockquote class="calibre10">"Sağol," dedi Harry.</blockquote><blockquote class="calibre10">"Hiç önemi yok," dedi Cho. Nihayet paketi peçeli baykuşun öbür bacağına bağlamış, yüzü de hafiften pembeleşmişti. "Tezekbombası sipariş etmiyordun, değil mı?</blockquote><blockquote class="calibre10">"Hayır," dedi Harry.</blockquote><blockquote class="calibre10">"Öyleyse niçin ettiğini sandı acaba?" diye sordu Cho, baykuşu pencereye doğru götürürken.</blockquote><blockquote class="calibre10">Harry omuz silkti. Bu durum Cho'yu olduğu kadar onu da şaşırtmıştı, ancak tuhaftır ki şu anda pek de rahatsız etmiyordu.</blockquote><blockquote class="calibre10">Baykuşhane'den birlikte ayrıldılar. Şatonun batı kanadına giden bir koridorun girişinde Cho, "Ben buradan gidiyorum," dedi. "Eh, şey... görüşürüz, Harry."</blockquote><blockquote class="calibre10">"Evet... görüşürüz."</blockquote><blockquote class="calibre10">Cho ona gülümsedi ve gitti. Harry hayli mutlu bir halde yoluna devam etti. Onunla doğru dürüst bir konuşma yapmış ve bir kez bile mahçup olmamıştı... böyle karşı koyarak çok cesurca davrandın, gerçekten... Cho ona cesur demişti... hayatta kaldığı için ondan nefret etmiyordu...</blockquote><blockquote class="calibre10">Cedric'i tercih etmişti, Harry bunu biliyordu elbette... ama belki Harry onu Balo'ya Cedric'ten önce çağırabilmiş olsa, her şey farklı olabilirdi... Harry sorduğu vakit onu geri çevirirken gerçekten de üzgün görünmüştü çünkü...</blockquote><blockquote class="calibre10">Harry, Büyük Salon'daki Gryffindor masasında Ron ve Hermione'ye katıldığında, "Günaydın," dedi neşeyle.</blockquote><blockquote class="calibre10">Ron, Harry'ye hayretle bakarak, "Niye bu kadar keyifli görünüyorsun?" dedi.</blockquote><blockquote class="calibre10">"Şey... bugün Quidditch oynayacağız ya," dedi Harry mutlulukla. Önüne koca bir tabak pastırmalı yumurta çekti.</blockquote><blockquote class="calibre10">"Ha... evet..." dedi Ron. Yediği kızarmış ekmeği bırakıp koca bir yudum balkabağı suyu içti. Sonra, "Dinle..." dedi, "benimle biraz erken gitmek istemezsin, değil mi? Hani beni -şey- antrenmandan önce biraz çalıştırmak için. Yani, hani, gözümü biraz alıştırayım diye."</blockquote><blockquote class="calibre10">"Tabii, tabii," dedi Harry.</blockquote><blockquote class="calibre10">Hermione ciddiyetle, "Bakın, bence öyle yapmayın," dedi. "Zaten ödevlerde geri kalmış durumdasınız ve -"</blockquote><blockquote class="calibre10">Ama lafını yarıda kesti; sabah postası gelmişti ve her zamanki gibi Gelecek Postası bir hüthüt kuşunun gagasında ona doğru süzülüyordu. Kuş, şeker kâsesinin tehlikeli biçimde yakınına konup bacağını uzattı. Hermione onun deri kesesine bir Knut sokuşturdu, gazeteyi aldı ve kuş havalanırken ilk sayfayı ciddi gözlerle taradı.</blockquote><blockquote class="calibre10">"İlginç bir şey var mı?" dedi Ron. Harry sırıttı, onun ev ödevi konusunu geçiştirmeye çalıştığını biliyordu.</blockquote><blockquote class="calibre10">"Hayır," diye içini çekti Hermione, "sadece, Acayip Kızkardeşler'in basçısının evleneceğine ilişkin bir sürü boş laf var."</blockquote><blockquote class="calibre10">Hermione gazeteyi açtı ve arkasında kayboldu. Harry kendini ikinci bir tabak pastırmalı yumurtaya verdi. Ron, aklı başka bir yerdeymiş gibi yüksek pencerelere bakıyordu.</blockquote><blockquote class="calibre10">"Durun bir dakika," dedi Hermione birden. "Ah hayır... Sirius!"</blockquote><blockquote class="calibre10">"Ne oldu?" dedi Harry. Gazeteyi onun elinden öyle bir kaptı ki, gazete orta yerinden yırtıldı, yarısı onun, yarısı Hermione'nin elinde kaldı.</blockquote><blockquote class="calibre10">Hermione gazetenin kendi elinde kalan yarısından, kederli bir fısıltıyla okudu:</blockquote><blockquote class="calibre9"><span class="calibre11"><span class="italic">Sihir Bakanlığı'nın güvenilir bir kaynaktan aldığı bilgiye göre... falan filan falan filan... azılı katil Sirius Black şu sıralarda Londra'da saklanmaktadır!</span></span></blockquote><blockquote class="calibre9">"Her iddiasına varım ki, Lucius Malfoy'dur," dedi Harry, alçak ama hiddetli bir sesle. "Sirius'u peronda tanıdı."</blockquote><blockquote class="calibre10">"Ne?" dedi Ron, korkmuş görünüyordu. "Ama hiç -"</blockquote><blockquote class="calibre10">"Hişşt!" dediler Harry ile Hermione.</blockquote><blockquote class="calibre9"><span class="calibre11"><span class="italic">Bakanlık, büyücü toplumunu Black'in çok tehlikeli olduğu konusunda uyarıyor... on üç kişiyi öldürdü... Azkaban'dan kaçtı...</span></span></blockquote><blockquote class="calibre9">“Her zamanki saçmalıklar," diye bitirdi Hermione. Gazetenin kendisinde kalan yarısını elinden bıraktı ve ürkmüş gözlerle Harry ve Ron'a baktı. "Eh, bir daha evden çıkamaz artık, o kadar," diye fısıldadı. "Dumbledore onu çıkmasın diye uyarmıştı."</blockquote><blockquote class="calibre10">Harry asık bir suratla Gelecek Postası'nın elinde kalan parçasına baktı. Sayfanın büyük kısmını, Madam Malkin'in Her Duruma Göre Cüppeleri'nin bir ilanı kaplamıştı, belli ki indirim yapıyorlardı.</blockquote><blockquote class="calibre10">"Hey!" dedi, Hermione ve Ron da bakabilsin diye gazeteyi düzelterek. "Şuna bakın!"</blockquote><blockquote class="calibre10">"Yeterince cüppem var benim," dedi Ron.</blockquote><blockquote class="calibre10">"Hayır," dedi Harry. "Bak... şurdaki kısa haber..."</blockquote><blockquote class="calibre10">Ron ve Hermione okumak için iyice öne eğildiler; haber iki santimden biraz fazla uzunluktaydı ve bir sütunun tam altına yerleştirilmişti. Manşeti şöyleydi:</blockquote><blockquote class="calibre7"><span class="calibre11"><span class="italic"><span class="bold">BAKANLIK'A İZİNSİZ GİRİŞ</span></span></span></blockquote><blockquote class="calibre12"><span class="calibre11"><span class="italic">Clapham'da, Laburnum Gardens 2 Numara'da oturan 38 yaşındaki Sturgis Podmore, 31 Ağustos'ta Sihir Bakanlığı'na izinsiz girmek ve soygun girişimi suçlamalarıyla Büyüceşûra'nın karşısına çıkarıldı. Podmore, sabah saat birde çok sıkı korunan bir kapıdan zorla girmeye çalışırken, Sihir Bakanlığı nöbetçibüyücüsü Eric Munch tarafından tutuklandı. Kendini savunmayı reddeden Podmore, her iki suçlamadan da hüküm giydi ve Azkaban'da altı aya mahkûm edildi.</span></span></blockquote><blockquote class="calibre9">Ron ağır ağır, "Sturgis Podmore, ha?" dedi. "Başına saman konmuşa benzeyen adam değil mi bu? Hani Yold–"</blockquote><blockquote class="calibre10">"Ron, hişştl" dedi Hermione, çevresine dehşet dolu bir bakış atarak.</blockquote><blockquote class="calibre10">Çok şaşıran Harry, "Azkaban'da altı ay!" diye fısıldadı. "Sadece bir kapıdan geçmeye çalıştığı için!"</blockquote><blockquote class="calibre10">"Salaklaşma, sadece bir kapıdan geçmeye çalıştığı için değil tabii. Sabahın saat birinde Sihir Bakanlığı'nda ne yapıyormuş, peki?" dedi Hermione soluk soluğa.</blockquote><blockquote class="calibre10">Ron, "Yoldaşlık için mi bir şey yapıyordu dersiniz?" diye mırıldandı.</blockquote><blockquote class="calibre10">"Bir dakika..." dedi Harry yavaşça. "Sturgis gelip bizi geçirecekti, hatırladınız mı?"</blockquote><blockquote class="calibre10">İkisi de ona baktı.</blockquote><blockquote class="calibre10">"Evet, King's Cross'a giderken o da koruma ekibimizde yer alacaktı, hatırladınız mı? Ve Moody o gelmedi diye çok kızdı; demek ki onlar için bir iş yapmıyormuş, değil mi?"</blockquote><blockquote class="calibre10">"Eh, belki de onun yakalanmasını beklemiyorlardı," dedi Hermione.</blockquote><blockquote class="calibre10">"Belki ona kumpas kurmuşlardır!" diye bağırdı Ron heyecanla. "Hayır - dinleyin!" diye devam etti, Hermione'nin yüzündeki tehditkâr ifadeyi görünce sesini birkaç perde alçaltarak. "Bakanlık onun Dumbledore'un adamı olmasından şüpheleniyor ve sonra -bilmiyorum- onu Bakanlık'a çektiler. Yani kapıdan geçmeye falan çalışmıyordu o! Belki de onu oraya getirmek için bir şeyler uydurdular!"</blockquote><blockquote class="calibre10">Harry ve Hermione bunun üzerinde düşünürlerken bir sessizlik oldu. Harry bu fikri biraz abartılı bulmuştu. Öte yandan Hermione hayli etkilenmiş görünüyordu.</blockquote><blockquote class="calibre10">"Biliyor musun, doğru çıkarsa hiç şaşmam."</blockquote><blockquote class="calibre10">Gazetenin kendisinde kalan yarısını düşünceli düşünceli katladı. Harry bıçağıyla çatalını bırakırken de, bir rüyadan uyanmış gibi toparlandı.</blockquote><blockquote class="calibre10">"Tamam, neyse, bence ilk olarak Sprout'un verdiği kendi kendini gübreleyen çalılar ödevini yapalım, eğer şansımız varsa öğle yemeğinden önce McGonagall'ın Cansız Yaratma Büyüsü'ne başlayabiliriz belki..."</blockquote><blockquote class="calibre10">Harry, yukarıda onu bekleyen yığınla ödevi düşününce içi suçlulukla biraz burkuldu, ama gökyüzü tertemiz, heyecan verici bir mavi renkteydi ve kendisi bir haftadır Ateşoku'na binmemişti...</blockquote><blockquote class="calibre10">"Yani, ödevlerimizi akşama yapabiliriz," dedi Ron. Harry ile ikisi, süpürgeleri omuzlarında, çimenlikten aşağı Quidditch sahasına doğru iniyor ve Hermione'nin hiçbir S.B.D.'de başarılı olamayacaklarına dair amansız uyarıları kulaklarında çınlıyordu. "Hem yarın da var. Ders konusunda fazla heyecana kapılıyor, onun da sorunu bu..." Bir an durakladı, sonra da biraz daha endişeli bir tonla ekledi: "Artık ondan kopya çekemeyeceğimizi söylerken ciddi miydi sence?"</blockquote><blockquote class="calibre10">"Evet, bence ciddiydi," dedi Harry. "Ama, bu da önemli, Quidditch takımında kalmak istiyorsak çalışmalıyız..."</blockquote><blockquote class="calibre10">"Evet, doğru ya," dedi Ron, cesaretlenmiş bir edayla. "Zaten bir sürü vaktimiz var, hepsini yapabiliriz..."</blockquote><blockquote class="calibre10">Quidditch sahasına yaklaşırlarken, Harry sağa, Yasak Orman'ın ağaçlarının kara kara sallandığı yere baktı. Aralarından hiçbir şey havalanmadı; uzaklarda, Baykuşhane Kulesi'nin çevresinde kanat çırpan birkaç baykuş dışında gökyüzü bomboştu. Harry'nin kafasında yeterince şey vardı zaten; uçan atın da ona bir zararı yoktu; onu aklından uzaklaştırdı.</blockquote><blockquote class="calibre10">Soyunma odasındaki dolaptan topları alıp çalışmaya koyuldular. Ron üç yüksek kale direğini koruyordu, Harry de Kovalayıcı olarak oynuyor ve Quaffle'ı Ron'un yanından geçirmeye çalışıyordu. Harry onu hayli iyi buldu; atışlarının dörtte üçünü kurtarmış, antrenman ilerledikçe daha da iyi oynamaya başlamıştı. İki saat kadar sonra yemek için şatoya döndüler -yemek sırasında Hermione onların sorumsuz olduğunu açıkça belli etti- sonra da gerçek antrenman için yine Quidditch sahasına gittiler. Soyunma odasına girdiklerinde, Angelina hariç bütün takım arkadaşları oradaydı.</blockquote><blockquote class="calibre10">"İyi misin, Ron?" dedi George, ona göz kırparak.</blockquote><blockquote class="calibre10">"Evet," dedi Ron. Sahaya yaklaştıkça daha da sessizleşiyordu.</blockquote><blockquote class="calibre10">Fred, Quidditch cüppesinin yakasından saçları karışmış halde kafasını çıkararak, "Hepimize gününü göstermeye hazır mısın, Bastıbacak Sınıf Başkanı?" diye sordu, biraz haince sırıtarak.</blockquote><blockquote class="calibre10">Ron, takım cüppesini ilk kez giyerken, taş gibi bir yüzle, "Kes sesini," dedi. Cüppe, omuzları ondan daha geniş olan Oliver Wood'un olduğu halde, üstüne oldukça iyi oturdu.</blockquote><blockquote class="calibre10">"Pekâlâ, millet," dedi Angelina, kaptan odasından üzerinde cüppesiyle gelerek. "Hadi başlayalım; Alicia ve Fred, bize top sandığını getirebilir misiniz? Ha bir de, seyretmeye gelmiş birkaç kişi var, ama onlara aldırmayın, tamam mı?"</blockquote><blockquote class="calibre10">Onun kayıtsız süsü vermeye çalıştığı sesindeki bir şeyden dolayı, Harry davetsiz misafirlerin kim olduğunu tahmin edebiliyordu. Tabii ki haklı çıktı: Soyunma odasından ayrılıp sahanın parlak güneşine adım attıklarında, boş tribünlerin ortasında toplanmış ve sesleri bütün stadyumda yankılanan Slytherin Quidditch Takımı ve çeşitli şakşakçılarının ıslık ve yuha fırtınasıyla karşılaştılar.</blockquote><blockquote class="calibre10">Malfoy alaycı, tembel sesiyle, "Weasley neye biniyor öyle?" diye sordu. "İnsan böyle küflü, eski bir kütüğe niye uçma büyüsü yapsın ki?"</blockquote><blockquote class="calibre10">Crabbe, Goyle ve Pansy Parkinson kahkahalara boğulup çığlık attılar. Ron süpürgesine bindi ve havalandı; Harry de onun kulaklarının kızarışını izleyerek arkasından gitti.</blockquote><blockquote class="calibre10">"Aldırma," dedi, Ron'a yetişmek için hızlanırken, "onlarla oynadıktan sonra görürüz bakalım son gülen kim olacak..."</blockquote><blockquote class="calibre10">Angelina onaylayan bir edayla, "İşte ben de sizden böyle bir tutum bekliyorum, Harry," dedi. Kolunun altında Quaffle'la çevrelerinde süzülüyordu, havalanan takımının önünde durmak için yavaşlamıştı. "Hadi bakalım, millet, ısınmak için paslaşacağız önce, bütün takım lütfen -"</blockquote><blockquote class="calibre10">Pansy Parkinson aşağıdan, "Hey, Johnson, o saç da neyin nesi öyle?" diye bağırdı. "Kim saçından solucanlar çıkıyormuş gibi görünmek ister ki?"</blockquote><blockquote class="calibre10">Angelina uzun örgülü saçını arkaya attı ve sakin sakin devam etti. "Açılın öyleyse, neler yapabiliriz bir görelim bakalım..."</blockquote><blockquote class="calibre10">Harry ötekilerin ters yönüne, sahanın öbür ucuna gitti, Ron da karşıdaki kaleye doğru geriledi. Angelina bir eliyle Quaffle'ı kaldırıp sertçe Fred'e attı, o George'a, o Harry'ye geçirdi; Harry Ron'a attı ve Ron topu düşürdü.</blockquote><blockquote class="calibre10">Başını Malfoy'un çektiği Slytherin'ler kükrediler ve tepinerek güldüler. Quaffle'ı düşmeden yakalamak için yere doğru fırlayan Ron, bu dalıştan hayli dağınık bir şekilde çıktı, süpürgesinin üstünden yana doğru kaydı ve kıpkırmızı olarak oyun yüksekliğine döndü. Harry, Fred ile George'un bakıştıklarını gördü, ama kendilerine hiç uymayan bir şekilde ikisi de bir şey söylemeyince, onlara minnet duydu.</blockquote><blockquote class="calibre10">Angelina, sanki hiçbir şey olmamış gibi, "Pasını ver, Ron," diye seslendi.</blockquote><blockquote class="calibre10">Ron Quaffle'ı Alicia'ya attı, o Harry'ye verdi, Harry de George'a geçirdi...</blockquote><blockquote class="calibre10">"Hey, Potter, yara izin nasıl?" diye seslendi Malfoy. "Senin yatıp dinlenmen gerekmiyor muydu? Hastane kanadına gitmeyeli, dur bakayım, nerdeyse bir hafta oldu, senin için bir rekor değil mi bu?"</blockquote><blockquote class="calibre10">George Angelina'ya pas verdi, o, topu beklemeyen Harry'ye geri pas attı, ama Harry topu parmaklarının ucuyla yakaladı ve hemen Ron'a geçirdi; Ron topa atladı ve birkaç santim farkla kaçırdı.</blockquote><blockquote class="calibre10">"Hadi ama, Ron," dedi Angelina kızgınlıkla, Ron Quaffle'ın peşinde yeniden yere doğru dalarken. "Dikkat et biraz."</blockquote><blockquote class="calibre10">Tekrar oyun yüksekliğine döndüğünde Ron'un yüzünün mü, Quaffle'ın mı daha koyu kırmızı olduğunu söylemek zordu. Malfoy ile Slytherin takımının geri kalanı ulurcasına gülüyorlardı.</blockquote><blockquote class="calibre10">Ron üçüncü hamlesinde Quaffle'ı yakaladı; bunun verdiği rahatlıkla olsa gerek, öyle bir coşkuyla pas verdi ki, Quaffle Katie'nin öne uzattığı ellerinin arasından geçip küt diye yüzüne vurdu.</blockquote><blockquote class="calibre10">"Kusura bakma!" diye inledi Ron. Hızla ileri gidip, bir hasara yol açıp açmadığına baktı.</blockquote><blockquote class="calibre10">"Yerine geç, onun bir şeyi yok!" dedi Angelina havlarcasına. "Ama bir takım arkadaşına pas verirken onu süpürgesinden düşürmemeye çalış, olur mu? Bu iş için Bludger'lar var!"</blockquote><blockquote class="calibre10">Katie'nin burnu kanıyordu. Aşağıda Slytherin'ler ayaklarını yere vurup alay ediyorlardı. Fred ve George, Katie'ye yaklaştılar.</blockquote><blockquote class="calibre10">"Al şunu," dedi Fred, cebinden çıkardığı küçük ve mor bir şeyi ona uzattı. "Hemencecik keser."</blockquote><blockquote class="calibre10">"Tamam," diye seslendi Angelina. "Fred, George, sopalarınızı alın, bir de Bludger alın. Ron, kalelere geç. Harry, ben söyleyince Snitch'i bırak. Hedefimiz tabii ki Ron'un kalesi."</blockquote><blockquote class="calibre10">Harry, Snitch'i almak için ikizlerin ardından fırladı.</blockquote><blockquote class="calibre10">Bludger'lardan biriyle Snitch'i almak için topların bulunduğu sandığı açtıkları sırada, George, "Ron işi yüzüne gözüne bulaştırıyor, değil mi?" diye mırıldandı.</blockquote><blockquote class="calibre10">"Çok heyecanlı, hepsi bu," dedi Harry. "Bu sabah ona antrenman yaptırırken iyiydi."</blockquote><blockquote class="calibre10">Fred sıkıntılı bir edayla, "Evet, umarım erken form tutmamıştır," dedi.</blockquote><blockquote class="calibre10">Yukarı döndüler. Angelina düdüğünü çalınca Harry Snitch'i bıraktı, Fred ile George da Bludger'ı salıverdiler. O andan itibaren, Harry diğerlerinin ne yaptığını doğru dürüst fark etmedi bile. Onun işi, Arayıcı'nın takımına yüz elli puan kazandıracak olan kanatlı küçük altın topu yakalamaktı, bu da muazzam bir hız ve beceri gerektiriyordu. Kovalayıcılar'ın arasına girip çıkıyor, dönüp turluyordu, ılık sonbahar havası yüzüne çarpıyor, uzaktan gelip kulaklarında kükreyen Slytherin feryatları anlamını yitiriyordu... ama çok geçmeden düdük yine onu durdurdu.</blockquote><blockquote class="calibre10">"Durun - durun - DURUN!" diye haykırdı Angelina. "Ron - ortadaki kaleyi açık bırakıyorsun!"</blockquote><blockquote class="calibre10">Harry dönüp Ron'a baktı; soldaki çemberin önünde süzülen Ron, öbür ikisini tamamen savunmasız bırakmıştı.</blockquote><blockquote class="calibre10">"Aa... özür dilerim..."</blockquote><blockquote class="calibre10">"Kovalayıcılar'ı gözlerken boyuna yer değiştiriyorsun!" dedi Angelina. "Ya bir çemberi savunmak için hareket etmen gerekene kadar ortada kal, ya da çemberlerin etrafında daireler çiz, ama kararsız bir halde bir oraya bir buraya sürüklenme, son üç golü bu yüzden yedin!"</blockquote><blockquote class="calibre10">"Özür dilerim..." diye tekrarladı Ron. Kıpkırmızı yüzü, parlak mavi gökyüzünün önünde fener gibi parlıyordu.</blockquote><blockquote class="calibre10">"Katie, sen de şu burnunun kanaması için bir şey yapamaz mısın?"</blockquote><blockquote class="calibre10">Katie, boğuk bir sesle, "Gittikçe daha beter oluyor!" dedi, bir yandan da cüppesinin yeniyle kanın akmasını durdurmaya çalışıyordu.</blockquote><blockquote class="calibre10">Harry dönüp endişeli görünen ve ceplerini karıştıran Fred'e baktı. Onun cebinden mor bir şey çıkardığını, bir saniye incelediğini ve yüzünde açık bir dehşet ifadesiyle dönüp Katie'ye baktığını gördü.</blockquote><blockquote class="calibre10">"Hadi, yeniden deneyelim," dedi Angelina. Şimdi "Kıytırık Gryffindor, kıytırık Gryffindor" diye bir şarkı tutturmuş olan Slytherin'leri duymazdan geliyordu ama, yine de süpürgesinde otururken biraz kasılmış gibiydi.</blockquote><blockquote class="calibre10">Angelina'nın düdüğü bu sefer çaldığında, topu topu üç dakika uçmuşlardı. Karşı kalenin etrafında daireler çizen Snitch'i az önce görmüş olan Harry, kendini resmen haksızlığa uğramış hissederek hız kesti.</blockquote><blockquote class="calibre10">En yakınındaki Alicia'ya, "Yine ne oldu?" dedi sabırsızlıkla.</blockquote><blockquote class="calibre10">Kız kısaca, "Katie," dedi.</blockquote><blockquote class="calibre10">Harry döndü ve Angelina, Fred ve George'un olabildiğince hızla Katie'ye doğru uçtuklarını gördü. Harry ve Alicia da aynı yönde hızlandılar. Angelina'nın antrenmanı tam zamanında durdurduğu belliydi. Katie tebeşir beyazı kesilmişti ve üstü başı kan içindeydi.</blockquote><blockquote class="calibre10">"Hastane kanadına gitmesi gerek," dedi Angelina.</blockquote><blockquote class="calibre10">"Biz götürürüz," dedi Fred. "Belki de -şey- yanlışlıkla bir Kan Kabarcığı yutmuştur-"</blockquote><blockquote class="calibre10">Fred ve George Katie'yi aralarında taşıyarak hızla şatoya doğru uçarken, Angelina dertli dertli, "Vurucular'ımız da, Kovalayıcı da olmadığına göre devam etmenin anlamı yok," dedi. "Hadi gelin, gidip üstümüzü değişelim."</blockquote><blockquote class="calibre10">Slytherin'ler, onlar soyunma odalarına gidene kadar şarkı söylemeyi sürdürdü.</blockquote><blockquote class="calibre10">Yarım saat sonra, Harry ve Ron portre deliğine tırmanıp Gryffindor Ortak Salonu'na girerken, Hermione hayli soğuk bir edayla, "Antrenman nasıldı?" diye sordu.</blockquote><blockquote class="calibre10">"Şey -" diye başladı Harry.</blockquote><blockquote class="calibre10">"Düpedüz berbattı," dedi Ron boğuk bir sesle, sonra da Hermione'nin yanındaki koltuğa çöktü. Hermione başını kaldırıp Ron'a baktı ve buzları erir gibi oldu.</blockquote><blockquote class="calibre10">Teselli edercesine, "Eh, daha ilk antrenmanındı," dedi, "tabii zaman alır -"</blockquote><blockquote class="calibre10">"Antrenmanı berbat edenin ben olduğumu kim söyledi?" diye tersledi Ron.</blockquote><blockquote class="calibre10">"Kimse," dedi Hermione, afallamış görünüyordu, "sandım ki -"</blockquote><blockquote class="calibre10">"Nasıl olsa saçmalarım mı sandın?"</blockquote><blockquote class="calibre10">"Elbette ki sanmadım! Bak, sen berbat dedin, ben de -"</blockquote><blockquote class="calibre10">Ron öfkeyle, "Ödevlerimi yapmaya başlayacağım," dedi ve merdivenden yukarı, erkekler yatakhanesine doğru lap lap yürüyerek gözden kayboldu. Hermione, Harry'ye döndü.</blockquote><blockquote class="calibre10">"Sahiden berbat mıydı?"</blockquote><blockquote class="calibre10">"Hayır," dedi Harry sadakatle.</blockquote><blockquote class="calibre10">Hermione kaşlarını kaldırdı.</blockquote><blockquote class="calibre10">"Eh, sanırım daha iyi oynayabilirdi," diye mırıldandı Harry "ama bu da ilk antrenman, senin de söylediğin gibi..."</blockquote><blockquote class="calibre10">O gece Harry de, Ron da ev ödevlerinde pek ilerleme kaydedemediler. Harry, Ron'un kafasını Quidditch antrenmanında ne kadar kötü oynadığına taktığını biliyordu, doğrusu kendi de "Kıytırık Gryffindor" şarkısını aklından çıkarmakta güçlük çekiyordu.</blockquote><blockquote class="calibre10">Pazar gününün tamamını Ortak Salon'da, kitaplarına gömülmüş halde geçirdiler; bu arada çevrelerinde salon bir doldu, bir boşaldı. Yine açık, güzel bir gündü, Gryffindor öğrencilerinin çoğu günü okul arazisinde değerlendirdi, belki de bu yıl son kez açmış olan güneşin tadını çıkardılar. Akşama doğru Harry, sanki birisi beynini tutmuş da kafatasının içine vuruyormuş gibi hissediyordu kendini.</blockquote><blockquote class="calibre10">Ron'a, "Biliyor musun, belki de biraz gayret edip hafta içinde daha çok ödev yapmalıyız," diye mırıldandı. Sonunda, Profesör McGonagall'ın Cansız Yaratma Büyüsü hakkındaki uzun ödevini kenara koymuşlar ve dertli dertli, Profesör Sinistra'nın aynı derecede uzun ve zor olan, Jüpiter'in ayları konulu ödevini ele almışlardı.</blockquote><blockquote class="calibre10">Ron, hafiften kanlanmış gözlerini ovalayıp, kirlenmiş beşinci parşömen parçasını yanlarındaki ateşe atarak, "Evet," dedi. "Dinle... Hermione'ye soralım mı, onun yaptıklarına bakabilir miyiz diye?"</blockquote><blockquote class="calibre10">Harry göz ucuyla Hermione'ye baktı; kucağında Crookshanks'le oturmuş, neşeli neşeli Ginny'le konuşuyordu, bir çift şiş de önünde havada hızla hareket ediyor, bu sefer bir çift biçimsiz cin çorabı örüyordu.</blockquote><blockquote class="calibre10">"Hayır," dedi Harry üzgün üzgün, "izin vermez, biliyorsun."</blockquote><blockquote class="calibre10">Böylece, pencerelerin dışındaki gökyüzü iyiden iyiye kararana kadar çalıştılar. Yavaş yavaş Ortak Salon'daki kalabalık yeniden seyreldi. Saat on bir buçukta Hermione esneyerek yanlarına geldi.</blockquote><blockquote class="calibre10">"Bitiyor mu?"</blockquote><blockquote class="calibre10">"Hayır," dedi Ron kısaca.</blockquote><blockquote class="calibre10">"Jüpiter'in en büyük ayı Callisto değil, Ganymede," dedi Hermione. Ron'un omzu üzerinden onun Astronomi ödevindeki bir satırı işaret ediyordu. "Yanardağı olan ayın adı da lo."</blockquote><blockquote class="calibre10">"Sağol," diye hırladı Ron, kusurlu cümleleri çizerek.</blockquote><blockquote class="calibre10">"Pardon, ben sadece -"</blockquote><blockquote class="calibre10">"Evet, yani, buraya sadece eleştirmeye geldiysen -"</blockquote><blockquote class="calibre10">"Ron -"</blockquote><blockquote class="calibre10">"Nasihat dinleyecek vaktim yok, tamam mı, Hermione, şurada boğazıma kadar -"</blockquote><blockquote class="calibre10">"Hayır-bak!"</blockquote><blockquote class="calibre10">Hermione en yakın pencereyi işaret ediyordu. Harry ve Ron baktılar. Güzel bir hüthüt pencere pervazında duruyor, odanın içine, Ron'a bakıyordu.</blockquote><blockquote class="calibre10">"Hermes değil mi bu?" dedi Hermione, şaşırmış bir tavırla.</blockquote><blockquote class="calibre10">"Vay canına, o gerçekten!" dedi Ron hayretle. Elindeki tüy kalemi atıp ayağa kalktı. "Percy bana niye yazsın ki?"</blockquote><blockquote class="calibre10">Gidip pencereyi açtı; Hermes içeri uçtu, Ron'un ödevinin üstüne kondu ve mektubun bağlı olduğu bacağını uzattı. Ron mektubu çıkarınca da hemen gitti; Ron'un lo çiziminin üzerinde mürekkepli ayak izleri bıraktı.</blockquote><blockquote class="calibre10">"Bu kesin Percy'nin elyazısı," dedi Ron. Koltuğuna çöktü ve parşömen tomarının üstündeki kelimelere göz attı: “<span class="italic">Ronald Weasley, Gryffindor Binası, Hogwarts</span>”. Sonra dönüp diğer ikisine baktı. "Ne dersiniz?"</blockquote><blockquote class="calibre10">"Açsana!" dedi Hermione merakla. Harry de başını salladı.</blockquote><blockquote class="calibre10">Ron ruloyu açıp okumaya başladı. Gözleri parşömende aşağı doğru kaydıkça, kaşları daha da çatıldı. Bitirdiğinde, yüzünde iğrenmiş bir ifade vardı. Mektubu Harry ve Hermione'ye attı, onlar da birbirlerine doğru eğilerek birlikte okudular:</blockquote><div class="mbppagebreak" id="calibre_pb_28"></div>
</body></html>
