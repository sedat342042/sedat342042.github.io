<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Zümrüdüanka Yoldaşlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos1744078" class="calibre1"><span class="calibre2">
</span></p><blockquote class="calibre7"><span class="calibre4">OTUZUNCU  BÖLÜM</span><br class="calibre8"/><span class="calibre4">GRAWP</span></blockquote><blockquote class="calibre9">Sonraki birkaç gün boyunca Fred ile George'un özgürlüğe kaçışının hikâyesi öyle sık anlatıldı ki, Harry çok geçmeden bunun bir Hogwarts efsanesi haline geleceğini anladı; aradan bir hafta geçtiğinde, neredeyse görgü tanıkları bile ikizlerin kapıdan dışarı uçup gitmeden önce Umbridge'in üzerine dalışa geçip Tezekbombası yağdırdığını gördüklerine inanmaya başlamışlardı. Ayrılmalarının hemen ardından, herkes onları taklit etmeyi diline dolamıştı. Harry'nin kulağına sık sık, "Cidden, bazı günler süpürgeme atlayıp buradan gidesim geliyor," ya da, "Böyle bir derse daha girersem, her an bir Weasley çekebilirim," gibi sözler çalınıyordu.</blockquote><blockquote class="calibre10">Fred ve George kimsenin onları kısa sürede unutmamasını sağlayacak şeyler yapmışlardı. Bir kere, doğu kanadının beşinci katındaki koridoru hâlâ baştan başa kaplayan bataklığın nasıl kaldırılacağı hakkında hiçbir şey söylememişlerdi. Umbridge ve Filch'in bataklığı yok etmek için çeşitli yöntemler denediği görülmüştü, hepsinde de başarısız olmuşlardı. Sonunda, bölge iple çevrildi ve Filch'e de, hınçla dişlerini sıkarak, öğrencileri sudan geçirip sınıflarına götürme görevi düştü. Harry, McGonagall ve Flitwick gibi öğretmenlerin isteseler bataklığı anında yok edebileceğinden emindi, ama tıpkı Fred ile George'un Şimşek Vızpatlar'ı olayında olduğu gibi, bir kenarda durup Umbridge'in bu sorunla cebelleşmesini izlemeyi tercih ediyor gibiydiler.</blockquote><blockquote class="calibre10">Bir de Umbridge'in odasının kapısında, Fred ile George'un Silsüpürleri'nin sahiplerine ulaşmak için açtıkları iki tane kocaman süpürge biçimi delik vardı tabii. Filch yeni bir kapı taktı ve Harry'nin Ateşoku'nu alıp zindanlarda bir yere koydu; rivayete göre, Umbridge silahlı bir ifriti süpürgenin başına nöbetçi dikmişti. Ancak sorunları bununla sınırlı değildi.</blockquote><blockquote class="calibre10">Fred ve George'un örneğinden ilham alan birçok öğrenci, boş kalan Başabela Müdürler makamına kurulmak için birbiriyle yarışıyordu. Yeni takılan kapıya rağmen, biri Umbridge'in odasına kıllı burunlu bir Burnuk sokmayı başarmış, Burnuk da parlak nesneler bulma hevesiyle derhal odayı darmaduman etmiş ve Umbridge içeri girdiğinde onun üzerine atlayıp güdük parmaklarındaki yüzükleri kemirmeye çalışmıştı. Koridorlara öyle sık Tezekbombası ve Pis Kokulu Topak atılıyordu ki, öğrencilerin dersten çıkmadan önce kendilerine Kabarcık-Kafa Büyüsü yapması âdet haline gelmişti; bu sayede biraz temiz hava soluyabiliyorlarsa da, kafalarına balık kavanozu geçirmiş gibi tuhaf bir görünüme bürünüyorlardı.</blockquote><blockquote class="calibre10">Filch, elinde hazır tuttuğu bir kamçıyla koridorlarda sinsi sinsi dolaşıyor, bu vicdansızları yakalamak için yanıp tutuşuyordu. Sorun şuydu ki, sayıları çok fazla olduğundan hangi birinin peşine düşeceğini bilemiyordu. Teftiş Mangası ona yardım etmeye çalışıyordu, ama üyelerinin başına garip şeyler geliyordu sürekli. Slytherin Quidditch Takımı'ndan Warrington, mısır gevrekleriyle kaplıymış gibi görünmesine yol açan dehşetengiz bir deri sorunuyla hastane kanadına kapağı atmıştı; Pansy Parkinson ise, çatalboynuzları çıktığından ertesi günkü bütün dersleri kaçırmış, Hermione sevinçten dört köşe olmuştu.</blockquote><blockquote class="calibre10">Bu arada, Fred ve George'un Hogwarts'tan ayrılmadan önce kaç tane Kaytartan Çerezkutusu satmayı başardığı da ortaya çıkmıştı. Umbridge sınıfa adım atar atmaz, içerideki öğrenciler bayılmaya, kusmaya, tehlikeli bir şekilde ateşlenmeye başladı, burun deliklerinden kan boşandı. Öfke ve çaresizlik içinde çığlık çığlığa bağıran Umbridge, bu gizemli belirtilerin izini sürüp kaynağına ulaşmaya çalıştı, ama öğrenciler inatla "Umbridge-it"e yakalandıklarını söylüyorlardı. Umbridge üst üste dört sınıfı cezaya bırakıp sırlarını öğrenemeyince, pes etmek ve bayılan, terleyen, kusan, bir yerleri kanayan öğrencilerin sınıftan akın akın çıkmalarına izin vermek zorunda kaldı.</blockquote><blockquote class="calibre10">Ama Çerezkutusu sahipleri bile, Fred'in veda sözleri yüreğine işlemişe benzeyen kaos ustası Peeves'le boy ölçüşemezdi. Deli gibi kıs kıs gülerek okulda bir oraya bir buraya uçuyor, masaları ters çeviriyor, karatahtaların içinden fırlıyor, heykelleri ve vazoları deviriyordu; onun tarafından iki kez bir zırhın içine kapatılan Mrs. Norris, hademe öfkeden köpürmüş halde gelip onu kurtarıncaya kadar ciyak ciyak miyavladı. Peeves fenerleri kırıyor, mumları üflüyor, yanan meşaleleri çığlık çığlığa bağıran öğrencilerin kafalarının üzerinde atıp tutuyor, itinayla üst üste konmuş parşömenlerin ateşe ya da pencereden aşağı düşmesine neden oluyordu; tuvaletlerdeki bütün muslukları sökerek ikinci kata su bastırttı, kahvaltı sırasında Büyük Salon'un ortasına içi tarantula dolu bir torba attı. Canı biraz mola vermek istediğindeyse, saatlerce Umbridge'in peşinden süzülüyor ve o ne zaman konuşsa, dilini dudaklarının arasından çıkarıp kuvvetle üflüyordu.</blockquote><blockquote class="calibre10">Filch dışında okuldaki hiçbir görevli, Umbridge'e yardım etmek için kılını kıpırdatmıyordu. Hatta, Fred ve George'un gidişinden bir hafta sonra Harry, o sırada kararlı bir şekilde kristal bir avizeyi gevşetmekle meşgul olan Peeves'in yanından geçen Profesör McGonagall'ın çaktırmadan, "Öbür tarafa doğru açılıyor," dediğini duyduğuna yemin edebilirdi.</blockquote><blockquote class="calibre10">Bütün bunların üzerine bir de, Montague tuvalette misafir olduğu sürenin etkilerinden hâlâ kurtulamamıştı; sürekli şaşkındı, nerede olduğunu bilmiyor gibi bir hali vardı. Bir salı sabahı annesiyle babası, yüzlerinde son derece kızgın bir ifadeyle ön kapıya doğru yürürken görüldüler.</blockquote><blockquote class="calibre10">"Bir şey söylesek mi?" dedi Hermione endişeli bir sesle. Mr. ve Mrs. Montague'nün içeri girişini izlemek için yanağını Tılsım sınıfının penceresine dayamıştı. "Yani ona olanlar hakkında? Belki Madam Pomfrey'nin onu tedavi etmesine bir katkısı olur diye?"</blockquote><blockquote class="calibre10">"Tabii ki hayır, iyileşir nasılsa," dedi Ron umursamazca.</blockquote><blockquote class="calibre10">"Neyse, Umbridge'in başına biraz daha dert açılmış oluyor bari, değil mi?" dedi Harry memnun bir sesle.</blockquote><blockquote class="calibre10">Harry ve Ron, büyülemeleri gereken çay fincanlarına asalarıyla dokundular. Harry'ninkinden dört bacak çıktı, ama sıranın üstüne erişemeyecek kadar kısa olduklarından havada boşuna debelenmeye başladılar. Ron'unkinden çıkan dört bacak ise çok ince, çöp gibi bacaklardı, güç bela ayağa kalkıp birkaç saniye titredikten sonra sıranın üstüne kapaklandılar, fincan da kırılıp ikiye ayrıldı.</blockquote><blockquote class="calibre10">"Reparo," dedi Hermione hemen, asasının bir hareketiyle Ron'un fincanını onararak. "İyi güzel de, ya Montague kalıcı bir zarar gördüyse?"</blockquote><blockquote class="calibre10">"Kimin umrunda ki?" dedi Ron sinirli sinirli. Fincanı yeniden ayağa kalktı, sarhoş gibiydi, dizleri fena halde titriyordu. "O zaman Montague de Gryffindor'dan o puanları almasaydı, değil mi? Biri için tasalanmak istiyorsan, benim için tasalan, Hermione!"</blockquote><blockquote class="calibre10">"Senin için mi?" dedi Hermione, beyaz-mavi desenli dört sağlam bacağının üzerinde mutlu mutlu tüymekte olan çay fincanını yakalayıp yeniden önüne koyarak. "Niye senin için tasalanacakmışım ki?"</blockquote><blockquote class="calibre10">"Annemin bir sonraki mektubu er geç Umbridge'in tarama işleminden geçecek," dedi Ron acı acı, cılız bacakları üzerinde kendini taşımaya çalışan fincanını destekleyerek, "işte o zaman başım ciddi belaya girecek. Bir Çığırtkan daha gönderirse hiç şaşırmam."</blockquote><blockquote class="calibre10">"Ama -"</blockquote><blockquote class="calibre10">"Fred'le George'un gitmesi benim üstüme kalacak, gör bak," dedi Ron ümitsizce. "Onların gitmesine engel olmalıydın, diyecek, süpürgelerinin arkasından tutup asılsaydın, falan diyecek... evet, tamamen benim üstüme kalacak."</blockquote><blockquote class="calibre10">"Eh, öyle derse, çok büyük haksızlık olur, elinden hiçbir şey gelmezdi! Ama eminim demez, yani, eğer gerçekten Diagon Yolu'nda bir yerleri varsa, bunu çok uzun zamandır planlıyorlardı demektir."</blockquote><blockquote class="calibre10">"Evet, o da ayrı bir mesele, nasıl yer buldular acaba?" dedi Ron. Asasıyla çay fincanına öyle sert vurdu ki, fincan hemen önünde yine yere kapaklanıp debelenmeye başladı. "Bu işte bir bit yeniği var sanki, değil mi? Diagon Yolu'nda bir yer tutabilmek için yığınla Galleon'a ihtiyaçları var. Annem, onca altını bulmak için ne işler çevirdiklerini bilmek isteyecektir."</blockquote><blockquote class="calibre10">"Evet, benim de kafama takıldı," dedi Hermione. Çay fincanı Harry'ninkinin etrafında koşarak küçük düzgün çemberler çiziyor, Harry'ninkinin güdük bacakları ise hâlâ sıraya uzanamıyordu. "Acaba Mundungus onları çalıntı mal satmaya ya da kötü bir şey yapmaya mı ikna etti diyordum."</blockquote><blockquote class="calibre10">"Etmedi," diye kestirip attı Harry.</blockquote><blockquote class="calibre10">"Nereden biliyorsun?" dediler Ron ve Hermione bir ağızdan.</blockquote><blockquote class="calibre10">"Çünkü -" Harry tereddüt etti, ama sonunda itiraf etme vakti gelmişti anlaşılan. Birileri Fred ile George'un suç işlediğini sanacaklarsa, artık sessiz kalmanın işe yarar tarafı yoktu. "Çünkü altını benden aldılar. Haziranda onlara Üçbüyücü Turnuvası'ndan kazandığım ödülü verdim."</blockquote><blockquote class="calibre10">Şokun yarattığı bir sessizlik oldu, sonra Hermione'nin fincanı masanın kenarına kadar koşarak yere düştü ve parçalara ayrıldı.</blockquote><blockquote class="calibre10">"Ah, Harry, vermiş olamazsınl" dedi Hermione.</blockquote><blockquote class="calibre10">"Evet, verdim," dedi Harry dik dik. "Pişman da değilim. Altına ihtiyacım yoktu, onlar da şaka dükkânı işletmede çok başarılı olacaklar."</blockquote><blockquote class="calibre10">"Ama bu harika!" dedi Ron heyecanla. "Hepsi senin suçun, Harry - annem beni hiç suçlayamaz artık! Ona söyleyebilir miyim?"</blockquote><blockquote class="calibre10">"Evet, sanırım söylesen iyi olur," dedi Harry cansız bir sesle, "hele onların çalıntı kazan falan aldığını düşünüyorsa..."</blockquote><blockquote class="calibre10">Hermione dersin geri kalanı boyunca bir şey demedi, ama Harry'nin içinde onun kendine uzun süre hâkim olamayacağına dair ciddi bir şüphe vardı. Ve tabii ki, teneffüs için şatodan çıkmış, cılız mayıs güneşinde duruyorlardı ki, Hermione Harry'ye boncuk boncuk bakıp kararlı bir edayla ağzını açtı.</blockquote><blockquote class="calibre10">Harry o daha lafa başlamadan sözünü kesti.</blockquote><blockquote class="calibre10">"Hiç başımın etini yeme, olmuş bitmiş artık," dedi katı bir sesle. "Fred'le George altını aldılar -anlaşılan, bayağı bir kısmını da harcamışlar- geri alamam, almak da istemiyorum zaten. O yüzden hiç nefesini tüketme, Hermione."</blockquote><blockquote class="calibre10">"Fred ve George'la ilgili bir şey demeyecektim ki!" dedi Hermione kırgın bir sesle.</blockquote><blockquote class="calibre10">Ron zerre kadar inanmadığını gösterircesine "hıh" dedi, Hermione de ona çok kötü bir bakış attı.</blockquote><blockquote class="calibre10">"Söylemeyecektim işte!" dedi kızgın kızgın. "Aslına bakarsan, Harry'ye, ne zaman Snape'e gidip Zihinbend derslerine devam etmenizi isteyeceksin, diye soracaktım!"</blockquote><blockquote class="calibre10">Harry'nin yüreği karardı. Fred ile George'un dramatik ayrılışı konusunu tükettikten sonra -ki saatlerce sürmüştü- Ron ve Hermione, Sirius'u sormuşlardı. Harry onlara Sirius'la neden konuşmak istediğini söylemediğinden, ne anlatacağına karar vermekte zorlanmıştı; sonunda da, gerçeğe uygun bir şekilde, Sirius'un ondan Zihinbend derslerine devam etmesini istediğini söylemişti. O andan beri de bunu söylediğine pişmandı; Hermione işin ucunu bırakmıyor, Harry'nin en beklemediği anlarda bu konuyu açıyordu.</blockquote><blockquote class="calibre10">"Artık garip rüyalar görmediğini söyleme bana," dedi Hermione. "Ron söyledi, dün gece uykunda yine sayıklıyormuşsun."</blockquote><blockquote class="calibre10">Harry, Ron'a hışımla baktı, Ron da utanmış gibi görünme nezaketini gösterdi en azından.</blockquote><blockquote class="calibre10">"Sadece bir parçacık sayıklıyordun," diye mırıldandı özür dilercesine. " '<span class="italic">Birazcık daha ileri'</span> gibi bir şey diyordun."</blockquote><blockquote class="calibre10">"Rüyamda sizin Quidditch oynadığınızı gördüm," diye yalan söyledi Harry insafsızca. "Quaffle'ı yakalamak için biraz daha ileri doğru uzanmanı söylüyordum."</blockquote><blockquote class="calibre10">Ron'un kulakları kızardı. Harry bundan kindar bir zevk duydu; tabii ki böyle bir şey görmemişti rüyasında.</blockquote><blockquote class="calibre10">Önceki gece, yine Esrar Dairesi koridoru boyunca yürümüştü. Önce daire şeklindeki odadan, sonra da tıkırtıların ve dans eden ışıkların olduğu odadan geçmiş, yine kendini üzerinde tozlu cam kürelerin durduğu raflarla dolu o mağara gibi odada bulmuştu.</blockquote><blockquote class="calibre10">Çabucak doksan yedi numaralı sıraya gitmiş, sola dönmüş ve sıra boyunca koşmuştu... büyük ihtimalle tam da o sırada konuşmuştu... birazcık daha ileri... bilinçli benliğinin uyanmak için mücadele verdiğini hissetmişti çünkü... ve daha sıranın sonuna gelmeden, kendini yine yatakhanede, dört direkli yatağının tepesindeki tenteye bakar halde bulmuştu.</blockquote><blockquote class="calibre10">"Zihnini kapamaya çalışıyorsun, değil mi?" dedi Hermione, Harry'ye boncuk boncuk bakarak. "Zihinbend'ini yapmaya devam ediyorsun, değil mi?"</blockquote><blockquote class="calibre10">"Tabii ki ediyorum," dedi Harry. Ses tonuna bakılırsa, hakarete uğramış gibiydi, ama Hermione'nin gözüne bakmaktan kaçındı. Aslında, tozlu kürelerle dolu odada neyin saklı olduğunu öyle merak ediyordu ki, rüyalarının devam etmesi için can atıyordu.</blockquote><blockquote class="calibre10">Ancak mesele şuydu ki, sınavların başlamasına bir aydan az süre kalmışken ve her boş anını ders tekrarına ayırırken, yatağına uzandığında beyni bilgiyle öylesine dolup taşmış oluyordu ki, uykuya dalmakta bile çok zorlanıyordu; dalabildiğindeyse, fena halde bitkin beyni çoğu zaman ona sınavlarla ilgili aptalca rüyalar sunuyordu. Ayrıca zihninin bir köşesinin -genellikle Hermione'nin sesiyle konuşan köşenin- o siyah kapılı koridorda ilerlediği zamanlarda suçluluk duygusuna kapıldığından ve yolculuğun sonuna ulaşmadan onu uyandırmanın yollarını aradığından şüpheleniyordu.</blockquote><blockquote class="calibre10">"Biliyor musunuz," dedi Ron, kulakları hâlâ kıpkırmızı, "Montague Slytherin-Hufflepuff maçına kadar iyileşrnezse, Kupa'yı kazanma şansımız olabilir."</blockquote><blockquote class="calibre10">"Evet, sanırım," dedi Harry, bu konu değişikliğine sevinerek.</blockquote><blockquote class="calibre10">"Yani, bir tane kaybettik, bir tane kazandık -eğer Slytherin önümüzdeki cumartesi Huffiepuff'a yenilirse-"</blockquote><blockquote class="calibre10">"Evet, doğru," dedi Harry, neyi onayladığının farkına varmadan. Az önce Cho Chang bahçeden geçmiş ve kararlı bir şekilde bir kez bile Harry'ye bakmamıştı.</blockquote><blockquote class="calibre7">*****</blockquote><blockquote class="calibre9">Quidditch sezonunun son karşılaşması olan Gryffindor-Ravenclaw maçı, mayısın son haftasında yapılacaktı. Slytherin son maçında Hufflepuff'a çok az farkla yenilmiş olsa da, Gryffindor zafer için umutlanmaya cesaret edemiyordu, bunun nedeni de büyük ölçüde (elbette kimse ona bunu söylemese de) Ron'un berbat Tutuculuğu'ydu. Ancak o, iyimser olmak için bir sebep bulmuş gibiydi.</blockquote><blockquote class="calibre10">Maç sabahı kahvaltı ederlerken, Harry ve Hermione'ye, "Yani, bundan daha kötü olamam, değil mi?" dedi acı acı. "Artık kaybedecek hiçbir şey yok, değil mi?"</blockquote><blockquote class="calibre10">"Biliyor musun," dedi Hermione, daha sonra Harry ile ikisi çok heyecanlı bir kalabalığın içinde sahaya doğru yürürlerken, "bence Fred'le George'un artık burada olmaması, Ron'a çok iyi gelebilir. Doğrusu, kendine güven duymasını sağlamıyorlardı pek."</blockquote><blockquote class="calibre10">Yanlarından Luna Lovegood geçti, kafasının üstüne canlı bir kartala benzeyen bir şey tünemişti.</blockquote><blockquote class="calibre10">"Aman tanrım, unutmuşum!" dedi Hermione. Luna, kıs kıs gülüp birbirlerine onu işaret eden bir grup Slytherin'in arasından sükûnetle geçerken, Hermione onun tepesindeki kartalın kanat çırpışını izledi. "Cho da oynuyor, değil mi?"</blockquote><blockquote class="calibre10">Harry unutmamıştı, homurdanmakla yetindi.</blockquote><blockquote class="calibre10">Kendilerine tribünlerin en üst sırasında yer buldular. Güzel, açık bir gündü; Ron bundan iyisini isteyemezdi. Harry ümidini kesmeyerek, Ron'un bir kez daha Slytherin'lere koro halinde "Kralımızsm Weasley"yi söyleme fırsatı vermemesini diliyordu.</blockquote><blockquote class="calibre10">Maçı her zamanki gibi, Fred ve George gittiğinden beri çok neşesiz olan Lee Jordan anlatıyordu. Takımlar sahaya çıktığında, oyuncuların adını keyifsiz keyifsiz saymaya başladı.</blockquote><blockquote class="calibre9"><span class="calibre11"><span class="italic">- ... Bradley... Davies... Chang, ...</span></span></blockquote><blockquote class="calibre9">dedi ve Cho meltemde uçuşan ışıl ışıl siyah saçlarıyla sahaya adım attığında, Harry'nin midesi takla atmaktan çok, cılız bir hamleyle yerinden sıçradı. Artık ne istediğinden emin değildi, ama daha fazla kavgayı kazanamayacağından emindi. Süpürgelerine binmeye hazırlanırlarken onun Roger Davies'la neşeli neşeli sohbet ettiğini görmek bile, içinde ancak çok küçük bir kıskançlık duygusunun kabarmasına neden oldu.</blockquote><blockquote class="calibre9"><span class="calibre11"><span class="italic">- Ve başladı!</span></span></blockquote><blockquote class="calibre9">dedi Lee.</blockquote><blockquote class="calibre9"><span class="calibre11"><span class="italic">- Ve Davies hemen Quaffle'ı alıyor, Quaffle Ravenclaw Kaptanı Davies'ta, Johnson'ı geçiyor, Bell'i geçiyor, Spinnet'ı da geçiyor... doğruca kaleye gidiyor! Şut çekecek - ve - ve"</span></span></blockquote><blockquote class="calibre9">Lee bağıra bağıra küfretti.</blockquote><blockquote class="calibre9"><span class="calibre11"><span class="italic">- Ve sayı yaptı.</span></span></blockquote><blockquote class="calibre9">Harry ve Hermione de diğer Gryffindor'larla birlikte inlediler. Korkutucu -ama tahmin edilebilir- bir şekilde, tribünlerin öbür tarafındaki Slytherin'ler şarkı söylemeye başladılar:</blockquote><blockquote class="calibre9"><span class="calibre11"><span class="italic">- Hiçbir haltı tutamaz Weasley, Kapatamaz tek bir çemberi...</span></span></blockquote><blockquote class="calibre9">"Harry," dedi boğuk bir ses Harry'nin kulağına. "Hermione..."</blockquote><blockquote class="calibre10">Harry döndüğünde, sıraların arasından Hagrid'in kocaman sakallı kafasının çıkmış olduğunu gördü. Belli ki oraya arkadaki sıradan, herkesi sıkıştıra sıkıştıra gelmişti, çünkü az önce önlerinden geçtiği birinci ve ikinci sınıflar büzülmüş, yassılmış bir haldeydiler. Nedense Hagrid görülmeyi hiç istemiyormuş gibi iki büklüm duruyordu, ama yine de diğer herkesten bir metre kadar uzundu.</blockquote><blockquote class="calibre10">"Dinleyin," diye fısıldadı, "benimle gelebilir misiniz? Hemen, hazır herkes maçı izliyorken?"</blockquote><blockquote class="calibre10">"Şey... sonra olmaz mı, Hagrid?" diye sordu Harry. "Maç bittikten sonra?"</blockquote><blockquote class="calibre10">"Hayır," dedi Hagrid. "Hayır, Harry, hemen olması lazım... hazır kimse bakmıyorken... lütfen."</blockquote><blockquote class="calibre10">Hagrid'in burnundan hafif hafif kan damlıyordu. Gözlerinin ikisi de kapkara olmuştu. Harry okula döndüğünden beri onu bu kadar yakından görmemişti; büsbütün acınacak haldeydi.</blockquote><blockquote class="calibre10">"Tabii," dedi Harry hemen, "tabii geliriz."</blockquote><blockquote class="calibre10">Hermione ile ikisi sıralarından yavaş yavaş geriye çıktılar, kalkıp onlara yol vermesi gereken öğrenciler bayağı bir söylendiler. Hagrid'in sırasındakiler ise şikâyet etmiyor, mümkün olduğunca büzülmeye çalışıyorlardı.</blockquote><blockquote class="calibre10">"Bunun için size minnettarım, hakkaten," dedi Hagrid, merdivenlere ulaştıklarında. Aşağıdaki çimenliğe doğru inerlerken endişeyle etrafına bakındı durdu. "Umarım gittiğimizi fark etmez."</blockquote><blockquote class="calibre10">"Umbridge'i mi kastediyorsun?" dedi Harry. "Fark etmez, bütün Teftiş Mangası'nı yanına oturtmuş, görmedin mi? Maçta sorun çıkmasını bekliyor olmalı."</blockquote><blockquote class="calibre10">"Eh, evet, biraz sorun çıksa hiç de fena olmazdı," dedi Hagrid. Kulübesine giden çimenlikte kimsenin olmadığından emin olmak için, durup tribünlerin yanından bakarak. "Biraz daha vakit kazandırır bize."</blockquote><blockquote class="calibre10">"Mesele nedir, Hagrid?" dedi Hermione, çimin üzerinden Orman'ın kıyısına doğru aceleyle yürürlerken dönüp yüzünde kaygılı bir ifadeyle ona bakarak.</blockquote><blockquote class="calibre10">"Birazdan - birazdan görürsünüz," dedi Hagrid, omzunun üstünden arkasına baktı. Tribünlerden büyük bir gürleme yükselmişti. "Hey - birisi az önce sayı mı yaptı?"</blockquote><blockquote class="calibre10">"Ravenclaw'dır," dedi Harry sıkıntıyla.</blockquote><blockquote class="calibre10">"İyi... iyi..." dedi Hagrid, belli ki kafası başka bir yerdeydi. "İyi olmuş..."</blockquote><blockquote class="calibre10">Çimde yürürken her adımında dönüp arkaya bakan Hagrid'e yetişebilmek için ufak ufak koşmaları gerekiyordu. Kulübesine vardıklarında, Hermione hiç düşünmeden sola, ön kapıya doğru döndü. Ancak Hagrid hiç durmadı, Orman'ın en uç noktasındaki ağaçların gölgesine doğru yürümeye devam etti. Oraya vardığında, bir ağaca dayalı duran arbaleti eline aldı. İkisinin yanında olmadıklarını fark ettiğinde, arkasına döndü.</blockquote><blockquote class="calibre10">"Bu taraftan gidiyoruz," dedi, saçaklı başıyla arkasını göstererek.</blockquote><blockquote class="calibre10">"Orman'ın içine mi?" dedi Hermione, afallamış halde.</blockquote><blockquote class="calibre10">"Evet," dedi Hagrid. "Hadi, çabuk olun, kimse görmeden!"</blockquote><blockquote class="calibre10">Harry ve Hermione birbirlerine baktılar, sonra da Hagrid'in arkasından ağaçların sağladığı korunağa girdiler. Hagrid, kolunun üstünde arbaletiyle loş yeşilin içine doğru yürümeye ve onlardan uzaklaşmaya başlamıştı bile. Harry ve Hermione'nin ona yetişmek için koşmaları gerekti.</blockquote><blockquote class="calibre10">"Hagrid, niye yanına silah aldın?" dedi Harry.</blockquote><blockquote class="calibre10">"Maksat önlem olsun," dedi Hagrid, iri omuzlarını silkerek.</blockquote><blockquote class="calibre10">"Bize Testral'leri gösterdiğin gün arbaletini getirmemiştin," dedi Hermione çekinerek.</blockquote><blockquote class="calibre10">"I-ıh, şey işte, o gün o kadar içerlere gitmiyorduk," dedi Hagrid. "Neyse, zaten o sırada Firenze Orman'dan ayrılmamıştı daha, değil mi?"</blockquote><blockquote class="calibre10">"Firenze'nin ayrılması durumu niye değiştirsin ki?" diye sordu Hermione merakla.</blockquote><blockquote class="calibre10">"Diğer atadamlar bana fena kızdılar da ondan," dedi Hagrid alçak sesle, etrafına bakınarak. "Eskiden bana davranışları -eh, dost canlısı denemez de- iyi geçiniyorduk hiç olmazsa. Kendi işlerine bakarlardı, ama iki çift laf etmek istedim mi gelirlerdi hemen. Artık öyle değil."</blockquote><blockquote class="calibre10">Derin derin iç geçirdi.</blockquote><blockquote class="calibre10">"Firenze diyor ki, Dumbledore'la çalışmaya gitti diye ona çok kızmışlar," dedi Harry, Hagrid'in profilini incelemekle meşgul olduğu için, yerden çıkıntı yapmış bir köke takılarak.</blockquote><blockquote class="calibre10">"Evet," dedi Hagrid sıkıntıyla. "Kızmak ne kelime? Basbayağı çileden çıktılar. Ben araya girmeseydim, herhalde Firenze'yi öldürene kadar çiftelerlerdi -"</blockquote><blockquote class="calibre10">"Ona saldırdılar mı?" dedi Hermione, şok geçirmiş gibi bir sesle.</blockquote><blockquote class="calibre10">"Ya," dedi Hagrid kızgın kızgın, alçak dalların arasından kendine yol açarak. "Sürünün yarısı üstüne çullandı."</blockquote><blockquote class="calibre10">"Sen de engel mi oldun?" dedi Harry şaşkın ve etkilenmiş halde. "Tek başına mı?"</blockquote><blockquote class="calibre10">"Tabii, orda oturup onu öldürmelerini seyredemezdim ya?" dedi Hagrid. "O sırada ordan geçtiğim için şanslıymış aslında... ben de Firenze bana aptalca uyarılar göndermeden önce bunu bir düşünür sanıyordum!" diye hararetle ekledi beklenmedik bir şekilde.</blockquote><blockquote class="calibre10">Harry ve Hermione şaşkınlıkla dönüp birbirlerine baktılar, ama kaşlarını çatmış olan Hagrid bu konunun üzerinde daha fazla durmadı.</blockquote><blockquote class="calibre10">"Neyse," dedi, normalden biraz daha derin derin nefes alarak, "o zamandan beri öbür atadamlar bana çok fena kızgın, mesele de şu ki, Orman'da epey sözleri geçiyor... burdaki en akıllı yaratıklar onlar."</blockquote><blockquote class="calibre10">"O yüzden mi buradayız, Hagrid?" diye sordu Hermione. "Atadamlar yüzünden mi?"</blockquote><blockquote class="calibre10">"Aa, hayır," dedi Hagrid, önemsemezcesine başını iki yana sallayarak, "hayır, onlar yüzünden değil. E tabii durumu iyice karıştırabilirler, evet... ama birazdan göreceksiniz ne demek istediğimi."</blockquote><blockquote class="calibre10">Bu anlaşılmaz lafın ardından sustu ve hızlandı. Attığı her adım için Harry ve Hermione'nin üç adım atması gerekiyordu, o yüzden de ona yetişmekte zorlanıyorlardı.</blockquote><blockquote class="calibre10">Patikadaki otlar gittikçe gürleşiyordu, ağaçlar da o kadar sıklaşıyordu ki, Orman'ın derinliklerine indikçe ortalık akşam gibi karanlık olmaya başladı. Kısa süre sonra, Hagrid'in onlara Testral'leri gösterdiği açıklığı epey geçmişlerdi, ama Harry tedirginlik duymuyordu; ta ki Hagrid beklenmedik bir şekilde patikadan ayrılıp ağaçların arasından geçerek Orman'ın karanlık kalbine doğru ilerlemeye başlayana dek.</blockquote><blockquote class="calibre10">"Hagrid!" dedi Harry, Hagrid'in rahat rahat üzerinden geçtiği sık ve karışık çalıların arasından güç bela ilerleyerek. Daha önce bir kez Orman'daki patikadan ayrıldığında başına gelenleri gayet iyi hatırlıyordu. "Nereye gidiyoruz?"</blockquote><blockquote class="calibre10">"Biraz daha ileri," dedi Hagrid, omzunun üstünden. "Hadi, Harry... birbirimize yakın durmamız lazım artık."</blockquote><blockquote class="calibre10">Hagrid'e yetişmek bayağı çetin işti, onun örümcek ağıymış gibi kolayca içinden geçtiği dallar ve çalılıklar Harry ve Hermione'nin cüppelerine takılıyor, sık sık da üstlerine başlarına öyle bir dolaşıyordu ki, dakikalarca durup onları çözmek zorunda kalıyorlardı. Çok geçmeden, Harry'nin kollarıyla bacakları kesik ve çizik içinde kalmıştı. Artık Orman'ın öyle derinliklerine girmişlerdi ki, Harry bazen loş ışıkta Hagrid'e baktığında sadece devasa, karanlık bir siluet görebiliyordu. Etraflarını saran sessizlikte, herhangi bir ses tehdit edici görünüyordu. Bir dal parçasının kırılması bile yüksek sesle yankılanıyor, en ufak bir hareketin çıkardığı hışırtı, masum bir serçeden bile çıkmış olsa, Harry'nin loş ışıkta etrafına bakınıp bir suçlu aramasına neden oluyordu. Orman'ın bu kadar derinliklerine girip de herhangi bir yaratıkla karşılaşmadığım olmadı hiç, diye düşündü; bu durum ona hayli tekinsiz göründü.</blockquote><blockquote class="calibre10">"Hagrid, asalarımızı aydınlatsak olur mu?" dedi Hermione usulca.</blockquote><blockquote class="calibre10">"Şey... tamam," diye fısıldadı Hagrid. "Aslına bakarsanız -"</blockquote><blockquote class="calibre10">Birden durdu ve arkasına döndü; Hermione ona çarpıp arka üstü devrildi. Harry onu orman zeminine yapışmadan yakaladı.</blockquote><blockquote class="calibre10">"Belki biraz dursak iyi olacak, böylece sizi... bilgilendirebilirim," dedi Hagrid. "Yani, oraya varmadan."</blockquote><blockquote class="calibre10">"Güzel!" dedi Hermione, Harry onu ayağa kaldırırken. İkisi de "Lumos!" diye fısıldadılar ve asalarının ucunda birer ışık belirdi. İki titrek ışının loş ışığında Hagrid'in yüzü ortaya çıktı ve Harry bir kez daha onun tedirgin ve üzgün olduğunu gördü.</blockquote><blockquote class="calibre10">"Pekâlâ," dedi Hagrid. "Şeyy... şimdi... mesele şu ki..."</blockquote><blockquote class="calibre10">Derin bir soluk aldı.</blockquote><blockquote class="calibre10">"Şey, büyük ihtimalle bugün yarın tekmeyi yiyeceğim," dedi.</blockquote><blockquote class="calibre10">Harry ve Hermione önce birbirlerine, sonra yine ona baktılar.</blockquote><blockquote class="calibre10">"Ama bu kadar dayandın -" dedi Hermione tereddütle. "Niye şimdi öyle düşünüyorsun -"</blockquote><blockquote class="calibre10">"Umbridge odasına Burnuk'u sokanın ben olduğumu sanıyor."</blockquote><blockquote class="calibre10">"Sen miydin peki?" dedi Harry, kendine engel olamadan.</blockquote><blockquote class="calibre10">"Hayır, hiç de değildim!" dedi Hagrid içerleyerek. "Sihirli yaratıklarla ilgili bir şey olduğu dakkada benimle ilgisi olduğunu düşünüyor. Biliyorsunuz, döndüğümden beri beni sepetlemenin yolunu arıyor. Gitmek istemiyorum tabii, ama... şey... size birazdan anlatacağım özel durum olmasaydı, hiç durmaz, hemen şu anda giderdim, Trelawney'ye yaptığı gibi bu işi bütün okulun önünde yapmasına izin vermezdim."</blockquote><blockquote class="calibre10">Harry'den de, Hermione'den de itiraz sesleri yükseldi, ama Hagrid kocaman elini sallayarak onları susturdu.</blockquote><blockquote class="calibre10">"Dünyanın sonu değil. Burdan çıktığımda Dumbledore'a yardım edebilirim, Yoldaşlık'a faydalı olabilirim. Sizin de başınızda Grubbly-Plank olacak, sınavlarınızı zorlanmadan geçersiniz..."</blockquote><blockquote class="calibre10">Sesi titredi ve sustu.</blockquote><blockquote class="calibre10">Hermione kolunu okşamaya hamle edince, "Benim için endişelenmeyin," dedi çabucak. Sonra yeleğinin cebinden devasa benekli mendilini çıkarıp gözlerini sildi. "Bakın, mecbur olmasaydım bunu size anlatmazdım. Yani, gidersem... şey, gitmeden önce... mutlaka birine anlatmam lazım... çünkü siz - siz ikinizin bana yardım etmesi gerekiyor. İsterse, Ron'un da."</blockquote><blockquote class="calibre10">"Tabii ki sana yardım edeceğiz," dedi Harry hemen. "Ne yapmamızı istiyorsun?"</blockquote><blockquote class="calibre10">Hagrid şiddetle burnunu çekti ve hiçbir şey demeden Harry'nin omzunu öyle kuvvetle sıvazladı ki, Harry yana doğru devrilip bir ağaca çarptı.</blockquote><blockquote class="calibre10">"Evet diyeceğinizi biliyordum," dedi Hagrid, mendilinin içine, "ama hiç... asla... unutmayacağım... eh... hadi... şurada, biraz ötede... dikkatli olun, ısırganlar var..."</blockquote><blockquote class="calibre10">Bir on beş dakika daha hiç konuşmadan yürüdüler; Harry tam ağzını açmış, daha ne kadar yürümeleri gerektiğini soracaktı ki, Hagrid sağ kolunu havaya kaldırıp "dur" işareti verdi.</blockquote><blockquote class="calibre10">"Aman yavaş," dedi alçak sesle. "Çok sessiz olun..."</blockquote><blockquote class="calibre10">Ses çıkarmadan ilerlediler. Harry, önlerinde büyük, neredeyse Hagrid'in boyunda, hafif eğimli bir toprak tepeciği olduğunu gördü ve bunun devasa bir yaratığın ini olduğunu düşünerek dehşete kapıldı. Tepeciğin etrafındaki ağaçlar köklerinden sökülmüştü; toprağın çıplak bir bölümünden yükseliyordu, ağaç gövdelerinden ve dallardan oluşan bir yığınla çevriliydi. Harry, Hermione ve Hagrid'in arkasında durdukları bu yığın, tepecik için doğal bir çit ya da barikat oluşturuyor gibiydi.</blockquote><blockquote class="calibre10">"Uyuyor," diye fısıldadı Hagrid.</blockquote><blockquote class="calibre10">Gerçekten de, Harry sanki devasa bir çift akciğer çalışıyormuş gibi uzaktan uzağa, ritmik bir guruldama duyabiliyordu. Göz ucuyla Hermione'ye baktı; Hermione, ağzı hafif açık, gözlerini tepeciğe dikmişti. Tam anlamıyla dehşete düşmüş görünüyordu.</blockquote><blockquote class="calibre10">"Hagrid," dedi, uyuyan yaratığın sesinden zar zor anlaşılan bir fısıltıyla, "kim o?"</blockquote><blockquote class="calibre10">Bu soru Harry'ye çok tuhaf geldi... "Ne o?" diye sormaya hazırlanıyordu kendisi.</blockquote><blockquote class="calibre10">"Hagrid, ama demiştin ki -" dedi Hermione, şimdi asası elinde titriyordu, "hiçbiri gelmek istemedi demiştin!"</blockquote><blockquote class="calibre10">Harry bir ona bir Hagrid'e baktı, sonra, birden neler olduğunu anlayarak, tekrar dönüp tepeciğe baktı ve nefesini hızla içine çekti.</blockquote><blockquote class="calibre10">Onun, Hermione'nin ve Hagrid'in rahatlıkla üstünde durabilecekleri kadar büyük tepecik derin, hırıltılı nefeslerle yavaş yavaş inip kalkıyordu. Bir tepecik değildi bu. Eğimli bir sırttı, sahibi de belli ki -</blockquote><blockquote class="calibre10">"Eh - hayır - gelmek istemedi," dedi Hagrid, çaresiz bir sesle. "Ama onu getirmek zorundaydım, Hermione, getirmek zorundaydım!"</blockquote><blockquote class="calibre10">"Ama neden?" diye sordu Hermione, sesi ağlamaklı çıkıyordu. "Neden - ne - ah, Hagrid."</blockquote><blockquote class="calibre10">"Biliyordum ki onu buraya getirirsem," dedi Hagrid, onun da sesi ağlayacakmış gibiydi, "ve -ve ona biraz yol yordam öğretirsem- dışarı çıkarıp herkese onun zararsız olduğunu gösterebilirim!"</blockquote><blockquote class="calibre10">"Zararsız ha!" dedi Hermione tiz bir sesle. Hagrid panik içinde "hişşt" deyip susması için el kol hareketleri yaparken, önlerindeki muazzam yaratık yüksek sesle hırıldanıp uykusunda döndü. "Baştan beri seni yaralayan o, değil mi? O yüzden böyle yara bere içindesin!"</blockquote><blockquote class="calibre10">"Kendi gücünün farkında değil!" dedi Hagrid içtenlikle. "Hem düzeliyor, artık eskisi kadar boğuşmuyor -"</blockquote><blockquote class="calibre10">"Demek bu yüzden dönmen iki ay sürdü!" dedi Hermione, dalgın dalgın. "Ah, Hagrid, madem gelmek istemiyordu, niye onu getirdin? Kendi halkıyla daha mutlu olmaz mıydı?"</blockquote><blockquote class="calibre10">"Onu itip kakıyorlardı, Hermione, çok küçük diye!" dedi Hagrid.</blockquote><blockquote class="calibre10">"Küçük mü?" dedi Hermione. "Küçük mü?"</blockquote><blockquote class="calibre10">"Hermione, onu orada bırakamazdım," dedi Hagrid, şimdi bereli yüzünden sakalına gözyaşları akıyordu. "Çünkü - benim kardeşim o!"</blockquote><blockquote class="calibre10">Hermione, ağzı bir karış açık, ona bakakaldı.</blockquote><blockquote class="calibre10">"Hagrid, '<span class="italic">kardeş</span>' derken," dedi Harry usulca, "acaba -?"</blockquote><blockquote class="calibre10">"Şey - üvey kardeş," diye düzeltti Hagrid. "Anlaşılan annem babamdan ayrılınca başka bir devle birlikte olmuş, bu Grawp'ı doğurmuş -"</blockquote><blockquote class="calibre10">"Grawp mı?" dedi Harry.</blockquote><blockquote class="calibre10">"Evet... şey, en azından kendi söylediğinde adı öyle çıkıyor," dedi Hagrid heyecanla. "Pek İngilizce konuşamıyor... ona öğretmeye çalışıyorum... neyse, annem onu da beni sevdiğinden daha çok sevmemiş anlaşılan. Çünkü dişi devlerin önem verdiği şey, iyice iri çocuklar yapmaktır, bu da bir dev için biraz bücür kaçıyor -anca beş metre falan-"</blockquote><blockquote class="calibre10">"Tabii ya, minnacık!" dedi Hermione, korku dolu bir alaycılıkla. "Kesinlikle çok ufak!"</blockquote><blockquote class="calibre10">"Hepsi onu tepeliyordu -onu orada öylece bırakamazdım-"</blockquote><blockquote class="calibre10">"Madam Maxime onu getirmek istedi mi peki?" diye sordu Harry.</blockquote><blockquote class="calibre10">"O - şey, benim için önemli olduğunu anladı," dedi Hagrid, devasa ellerini ovuşturarak. "Ama - ama doğrusunu isterseniz, bir süre sonra ondan biraz usandı... biz de geri dönerken yolda ayrıldık... ama kimseye söylemeyeceğine söz verdi..."</blockquote><blockquote class="calibre10">"Onu kimseye fark ettirmeden getirmeyi nasıl başardın?" dedi Harry.</blockquote><blockquote class="calibre10">"Eh işte, geri dönmek de o yüzden o kadar uzun sürdü, anlıyor musun?" dedi Hagrid. "Sadece geceleri, yabanıl arazide falan yolculuk edebiliyorduk. Tabii istediği zaman hayli hızlı yol alabiliyor, ama geri dönmek istedi ikide bir de."</blockquote><blockquote class="calibre10">"Ah, Hagrid, niye bırakmadın ki dönsün?!" dedi Hermione, sökülmüş bir ağacın üzerine kendini bırakıp yüzünü ellerine gömerek. "Burada olmayı bile istemeyen vahşi bir devle ne yapacaksın?!"</blockquote><blockquote class="calibre10">"Ama, yani -'<span class="italic">vahşi</span>'- biraz acımasız bir söz," dedi Hagrid, hâlâ ellerini telaşlı telaşlı ovuşturarak. "Kafası bozuk olduğunda bana bir iki tane salladığını inkâr etmeyeceğim, ama düzeliyor, bayağı bir düzeliyor, yatışıyor."</blockquote><blockquote class="calibre10">"O ipler ne o zaman?" diye sordu Harry.</blockquote><blockquote class="calibre10">Az önce, en yakındaki ağaçların gövdelerinin etrafından Grawp'ın sırtı onlara dönük halde uyuduğu yere doğru uzanan, fidan kalınlığındaki ipleri fark etmişti.</blockquote><blockquote class="calibre10">"Onu bağlı mı tutman gerekiyor?" dedi Hermione halsizce.</blockquote><blockquote class="calibre10">"Şey... evet..." dedi Hagrid kaygıyla. "Bakın -diyorum ya- kendi gücünün farkında değil."</blockquote><blockquote class="calibre10">Harry, Orman'ın bu bölümünün niye başka yaratıklardan bu kadar şüphe verici bir şekilde yoksun olduğunu şimdi anlıyordu.</blockquote><blockquote class="calibre10">"Harry, Ron ve benden ne yapmamızı istiyorsun peki?" diye endişeyle sordu Hermione.</blockquote><blockquote class="calibre10">"Ona bakmanızı," dedi Hagrid çatlak bir sesle. "Ben gittikten sonra."</blockquote><blockquote class="calibre10">Harry ve Hermione birbirlerine acıyla baktılar. Harry tedirgindi, Hagrid'e ne isterse istesin zaten yapacağına dair söz vermiş olduğunun farkındaydı.</blockquote><blockquote class="calibre10">"Yani tam olarak nasıl - nasıl yapacağız bunu?" diye sordu Hermione.</blockquote><blockquote class="calibre10">"Yemeğe falan gerek yok!" dedi Hagrid hevesle. "Kendi yemeğini kendi buluyor, sorun değil. Kuştur, geyiktir falan... yok, asıl, yanında olacak birilerine ihtiyacı var. Bilsem ki biri ona biraz yardım ediyor... ona öğretiyor, hani."</blockquote><blockquote class="calibre10">Harry hiçbir şey söylemedi, dönüp önlerinde yerde yatmakta olan dev şekle baktı. Çok büyük bir insan gibi görünen Hagrid'in aksine, Grawp tuhaf bir şekilde biçimsiz görünüyordu. Harry, büyük toprak tepeciğinin sol tarafındaki, kocaman yosunlu bir kaya sandığı şeyin Grawp'ın kafası olduğunu anlıyordu şimdi. Bedene oranla bir insan kafasından çok daha büyüktü, neredeyse yusyuvarlaktı ve eğreltiotu rengi, kıvır kıvır, kısacık saçlarla kaplıydı. Kafanın üzerinde kocaman, etli tek bir kulağın kenarı görünüyordu. Kafa, Vernon Enişte'ninkine hayli benzer bir şekilde, doğrudan omuzların üstünden çıkıyormuş gibiydi, arada neredeyse hiç boyun yoktu. Yalapşap dikilip tutturulmuş hayvan derilerinden oluşan kirli kahverengimsi bir önlüğe benzeyen bir şeylerin altındaki sırt ise çok genişti; Grawp uyurken, üstündeki hayvan derileri dikiş yerlerinden geriliyor gibiydi biraz. Bacaklar bedenin altına kıvrılmıştı. Harry toprak orman zemininde, biri öbürünün üzerine yaslanmış, balyoz büyüklüğünde, devasa, pis, çıplak ayakların tabanlarını görebiliyordu.</blockquote><blockquote class="calibre10">"Ona öğretmemizi istiyorsun," dedi Harry boğuk bir sesle. Şimdi Firenze'nin uyarısının ne anlama geldiğini anlıyordu. Çabası sonuç vermiyor. Vazgeçse daha iyi olur. Tabii, Orman'da yaşayan diğer yaratıklar da, Hagrid'in Grawp'a İngilizce öğretmeye yönelik sonuç vermeyen çabalarından haberdar olmalıydı.</blockquote><blockquote class="calibre10">"Evet - onunla birazcık konuşsanız bile yeter," dedi Hagrid umutla. "Çünkü, insanlarla konuşabilirse, onu sevdiğimizi ve burada kalmasını istediğimizi anlar diyorum."</blockquote><blockquote class="calibre10">Harry dönüp Hermione'ye baktı, Hermione de yüzüne kapattığı parmaklarının arasından ona.</blockquote><blockquote class="calibre10">"Keşke Norbert dönmüş olsaydı dedirtiyor, değil mi?" dedi Harry. Hermione titrek bir kahkaha koyverdi.</blockquote><blockquote class="calibre10">"Yapacak mısınız yani?" dedi Hagrid, Harry'nin az önce söylediğini anlamamış gibi.</blockquote><blockquote class="calibre10">"Yani..." dedi Harry, çoktan söz verdiğini hatırlayarak. "Deneriz, Hagrid."</blockquote><blockquote class="calibre10">"Sana güvenebileceğimi biliyordum, Harry," dedi Hagrid, son derece ıslak bir gülümsemeyle. Bir kez daha mendiliyle yüzünü sildi. "Çok sık da gelmenizi istemiyorum... biliyorum, sınavlarınız var... haftada bir kez görünmezlik pelerinini giyip buraya gelseniz, onunla biraz sohbet etseniz... onu uyandırayım o zaman -sizi tanıştırayım-"</blockquote><blockquote class="calibre10">"Ne - hayır!" dedi Hermione, yerinden sıçrayarak. "Hagrid, hayır, uyandırma onu, cidden, hiç gerek yok -"</blockquote><blockquote class="calibre10">Ama Hagrid önlerindeki kocaman ağaç gövdesinin üzerinden atlamış ve Grawp'a doğru ilerlemeye başlamıştı bile. Aralarında üç metre kaldığında, yerden uzun, kırık bir dal aldı, omzunun üstünden Harry ve Hermione'ye güven verircesine sırıttı, sonra da dalla Grawp'ı sırtının ortasından sertçe dürttü.</blockquote><blockquote class="calibre10">Devden, sessiz ormanda yankılanan bir kükreme yükseldi; tepelerindeki ağaçların üzerindeki kuşlar, tünedikleri yerden cıvıldaşarak yükselip uzaklaştı. Bu arada, Harry ve Hermione'nin önünde muazzam Grawp ağır ağır kalkıyor, dizlerinin üstünde doğrulmak için elini yere koyarken orman zemini sarsılıyordu. Onu kimin ve neyin rahatsız ettiğini görmek için onlara döndü.</blockquote><blockquote class="calibre10">"İyi misin, Grawpi?" dedi Hagrid, zorlama bir neşeli sesle. Dalı havada tutarak, Grawp'ı yeniden dürtmeye hazır halde, geri geri gitti. "İyi uyudun mu?"</blockquote><blockquote class="calibre10">Harry ve Hermione, devi gözden kaybetmeden gerileyebilecekleri kadar gerilediler. Grawp, henüz sökmemiş olduğu ağaçların arasına diz çöktü. Açıklığın loş ışığında gri bir dolunaya benzeyen o hayret verici büyüklükteki suratına baktılar. Sanki yüz hatları kocaman taştan bir topun üzerine yontulmuştu. Burun kısacık ve biçimsizdi, ağız yamuktu ve yarım tuğla büyüklüğünde sarı ve şekilsiz dişlerle doluydu; dev ölçütlerine göre küçük olan gözler, çamurlu bir yeşilimsi-kahverengi renkteydi ve mahmurluktan gözkapakları birbirine yapışmıştı. Grawp, her biri bir kriket topu büyüklüğündeki kirli parmak boğumlarını gözlerine götürüp kuvvetle ovdu. Sonra da, ansızın, şaşırtıcı bir hızla ve çeviklikle ayakları üzerinde doğruldu.</blockquote><blockquote class="calibre10">"Aman Tanrım!" diye ciyakladı Hermione dehşet içinde, Harry'nin yanından.</blockquote><blockquote class="calibre10">Grawp'ın el ve ayak bileklerine bağlı iplerin öbür ucundaki ağaçlar tekinsiz bir şekilde gıcırdadı. Hagrid'in dediği gibi, boyu beş metre vardı. Uykulu gözlerle etrafına bakınan Grawp, plaj şemsiyesi büyüklüğündeki elini uzattı, yüksek bir çam ağacının üst dallarındaki bir kuş yuvasını kaptı ve baş aşağı çevirip de içinde kuş olmadığını görünce hoşnutsuzlukla kükredi; yuvanın içindeki yumurtalar yere el bombaları gibi düştü, Hagrid kendini korumak için başını kollarının arasına aldı.</blockquote><blockquote class="calibre10">"Neyse, Grawpi," diye bağırdı Hagrid, başka yumurta düşer mi diye tedirgin tedirgin yukarı bakarak, "seninle tanıştırmak için arkadaşlarımı getirdim. Hatırlıyor musun, getirebilirim demiştim hani? Hatırlıyor musun, küçük bir yolculuğa çıkabilirim, seni onlara emanet edebilirim demiştim? Hatırlıyor musun, Grawpi?"</blockquote><blockquote class="calibre10">Ama Grawp alçak sesle bir kez daha kükremekle yetindi sadece; Hagrid'i dinleyip dinlemediği, hatta Hagrid'den çıkan seslerin konuşma olduğunu anlayıp almadığı bile belirsizdi. Şimdi de çam ağacının tepesini tutmuş, kendine doğru çekiyordu, besbelli sırf bıraktığında ne kadar ileri fırlayacağını görmek için.</blockquote><blockquote class="calibre10">"Hayır, Grawpi, yapma öyle!" diye bağırdı Hagrid. "Diğerlerini de öyle sökmüştün-"</blockquote><blockquote class="calibre10">Ve tabii ki, Harry ağacın köklerinin çevresindeki toprağın çatlamaya başladığını gördü.</blockquote><blockquote class="calibre10">"Sana arkadaş getirdim!" diye bağırdı Hagrid. "Arkadaş, bak! Aşağı baksana, seni koca dalgacı, sana arkadaş getirdim!"</blockquote><blockquote class="calibre10">"Ah, Hagrid, yapma," diye inledi Hermione, ama Hagrid dalı çoktan kaldırmıştı bile. Grawp'ın dizini sertçe dürttü.</blockquote><blockquote class="calibre10">Devin tepesini bıraktığı çam ağacı tehlikeli bir biçimde sallanıp Hagrid'e çam iğnesi yağdırdı. Grawp aşağı baktı.</blockquote><blockquote class="calibre10">"Bu," dedi Hagrid, çabucak Harry ile Hermione'nin yanına gidip, "Harry, Grawp! Harry Potter! Ben gitmek zorunda kalırsam, belki o seni ziyarete gelecek, anlıyor musun?"</blockquote><blockquote class="calibre10">Dev, Harry ve Hermione'nin orada olduğunu daha yeni fark etmişti. Onlara mahmur mahmur bakmak için kocaman, kaya gibi kafasını aşağı indirmesini büyük bir endişeyle izlediler.</blockquote><blockquote class="calibre10">"Bu da Hermione, anladın mı? Her-" Hagrid tereddüt etti. Hermione'ye dönüp, "Sana Hermi dese sorun olur mu, Hermione? Onun için hatırlaması zor bir isim çünkü."</blockquote><blockquote class="calibre10">"Yok, yok, ne sorunu," diye cikledi Hermione.</blockquote><blockquote class="calibre10">"Bu, Hermi, Grawp! O da gelecek falan! Ne güzel, değil mi? Ha? İki arkadaş - GRAWPİ, HAYIR!"</blockquote><blockquote class="calibre10">Birden Grawp'ın eli Hermione'ye doğru hamle etti; Harry, Hermione'yi tuttuğu gibi bir ağacın arkasına çekti. Grawp'ın eli ağacın gövdesini sıyırdı, ama sadece boşluğu tuttu.</blockquote><blockquote class="calibre10">Hermione ağacın arkasında Harry'ye tutunmuş, titreyip inilderken, Hagrid'in, "KÖTÜ ÇOCUK, GRAWPİ!" diye bağırdığını duydular. "ÇOK KÖTÜ ÇOCUK! KAPILMAZ ÖYLE - AH!"</blockquote><blockquote class="calibre10">Harry ağacın arkasından başını uzattı ve Hagrid'in yerde yatmış, burnunu tuttuğunu gördü. Belli ki ilgisini yitirmiş olan Grawp doğrulmuş, yine çam ağacını tutmuş, gelebildiği kadar kendine çekmekle meşguldü.</blockquote><blockquote class="calibre10">"Tamam," dedi Hagrid boğuk bir sesle, bir eli kanayan burnunda, diğerinde arbaletle ayağa kalkarak, "eh... oldu işte... onunla tanıştınız ve - ve şimdi artık, buraya geldiğinizde sizi tanır. Evet... şey..."</blockquote><blockquote class="calibre10">Başını kaldırıp, kayaya benzeyen yüzünde kayıtsız bir zevkle çam ağacını çeken Grawp'a baktı; kökler yerden sökülmeye başlamış, gıcırdıyorlardı.</blockquote><blockquote class="calibre10">"Eh, sanırım bugünlük bu kadar yeter," dedi Hagrid. "Şimdi -ee- şimdi dönelim, ha?"</blockquote><blockquote class="calibre10">Harry ve Hermione evet anlamında başlarını salladılar. Hagrid arbaletini yine omzuna aldı ve, hâlâ burnunu tutarak, önlerine düşüp ağaçlara doğru ilerledi.</blockquote><blockquote class="calibre10">Bir süre kimse konuşmadı, uzaktan gelen ve Grawp'ın sonunda çam ağacını söktüğünü haber veren gümbürtüyü duyduklarında bile. Hermione'nin yüzü solgun ve donuktu. Harry'nin aklına söylenecek tek bir şey bile gelmiyordu. Biri Hagrid'in Yasak Orman'da Grawp'ı sakladığını öğrendiğinde kim bilir neler olacaktı? Bir de Harry, kendisinin, Ron'un ve Hermione'nin, Hagrid'in devi uygarlaştırma yönündeki tamamen nafile çabalarını devam ettireceklerine söz vermişti. Evet, Hagrid sivri dişli canavarların sevimli ve zararsız oldukları konusunda kendini kandırmak için muazzam bir kapasiteye sahipti ama, nasıl olurdu da Grawp'ın insanlar arasında yaşayacak duruma geleceği gibi bir hayale kapılırdı?</blockquote><blockquote class="calibre10">"Durun," dedi Hagrid birden, Harry ve Hermione onun hemen arkasında, kalın bir çobandeğneği öbeğinin içinden güç bela ilerlerlerken. Omzundaki okluktan bir ok çıkardı ve arbalete taktı. Harry ve Hermione asalarını kaldırdılar; şimdi yürümeyi kesmiş olduklarından, onlar da yakında hareket eden bir şeylerin sesini duyabiliyorlardı.</blockquote><blockquote class="calibre10">"Hay aksi," dedi Hagrid usulca.</blockquote><blockquote class="calibre10">"Sanırım sana söylemiştik, Hagrid," dedi kalın bir erkek sesi, "artık burada hoş karşılanmadığını."</blockquote><blockquote class="calibre10">Bir an loş alacalı yeşil ışıkta, bir adamın çıplak gövdesi onlara doğru havada süzülüyormuş gibi göründü; sonra belin, bir atın kestane rengi vücuduyla birleştiğini gördüler. Atadamın mağrur, çıkık elmacık kemikli bir yüzü ve uzun siyah saçları vardı. Hagrid gibi o da silahlıydı; omzunda bir okluk dolusu ok ve uzun bir yay vardı.</blockquote><blockquote class="calibre10">"Nasılsın, Magorian?" dedi Hagrid temkinle.</blockquote><blockquote class="calibre10">Atadamın arkasındaki ağaçlar hışırdadı ve dört beş tane daha atadam belirdi. Harry, yaklaşık dört yıl önce Firenze'yle tanıştığı gece karşılaştığı, siyah bedenli ve sakallı Bane'i hemen tanıdı. Bane, Harry'yi daha önce gördüğüne dair en ufak bir işaret vermedi.</blockquote><blockquote class="calibre10">"Evet," dedi, sesinde nahoş bir dalgalanmayla. Hemen Magorian'a döndü. "Sanırım bu insan Orman'da bir daha görünürse ne yapacağımız konusunda anlaşmıştık, değil mi?"</blockquote><blockquote class="calibre10">" '<span class="italic">Bu insan</span>' olduk demek şimdi, ha?" dedi Hagrid huysuzca. "Sırf sizin cinayet işlemenize engel oldum diye mi?"</blockquote><blockquote class="calibre10">"Karışmamalıydın, Hagrid," dedi Magorian. "Bizim âdetlerimiz sizinkiler gibi değil, yasalarımız da. Firenze bize ihanet etti, onurumuzu lekeledi."</blockquote><blockquote class="calibre10">"Bunu nereden çıkarıyorsunuz, bilmiyorum," dedi Hagrid sabırsızca. "Albus Dumbledore'a yardım etmek dışında bir şey yapmadı -"</blockquote><blockquote class="calibre10">"Firenze insanların kölesi oldu," dedi, yüzünde sert, derin çizgiler olan kır bir atadam.</blockquote><blockquote class="calibre10">"Köleymiş!" dedi Hagrid iğneli iğneli. "Dumbledore'a bir iyilikte bulunuyor sadece -"</blockquote><blockquote class="calibre10">"İnsanlara bizim bilgimizi ve sırlarımızı peşkeş çekiyor," dedi Magorian usulca. "Böyle bir ayıbın geri dönüşü olmaz."</blockquote><blockquote class="calibre10">"Madem öyle diyorsunuz," dedi Hagrid, omuz silkerek. "Ama bence çok hata ediyorsunuz -"</blockquote><blockquote class="calibre10">"Sen de öyle, insan," dedi Bane, "seni uyarmış olmamıza rağmen ormanımıza giriyorsun -"</blockquote><blockquote class="calibre10">"Beni dinle şimdi," dedi Hagrid kızgın kızgın, "Senin için bir mahzuru yoksa, '<span class="italic">Ormanımız</span>' laflarına falan pabuç bırakacak değilim. Buraya kimin gelip kimin gittiği sana kalmaz -"</blockquote><blockquote class="calibre10">"Sana da kalmaz, Hagrid," dedi Magorian yumuşak bir sesle. "Bugün geçmene izin vereceğim, çünkü yanında yavruların var -"</blockquote><blockquote class="calibre10">"Onun değil onlar!" diye araya girdi Bane küçümseyen bir ses tonuyla. "Öğrenci onlar, Magorian, okuldan! Büyük ihtimalle hain Firenze'nin öğrettiklerinden faydalanmışlardır bile."</blockquote><blockquote class="calibre10">"Yine de," dedi Magorian sakin bir sesle, "tayları katletmek korkunç bir suçtur - masumlara dokunmayız biz. Bugün, Hagrid, geçebilirsin. Bundan böyle, buradan uzak dur. Hain Firenze'nin bizden kaçmasına yardım ederek atadamların dostluğunu kaybettin."</blockquote><blockquote class="calibre10">"Sizin gibi bir üç beş koca katırın beni Orman'dan uzak tutmasına izin vermem!" dedi Hagrid yüksek sesle.</blockquote><blockquote class="calibre10">"Hagrid" dedi Hermione tiz ve dehşet dolu bir sesle. Bane ile kır atadam yeri eşelemeye başlamışlardı. "Gidelim hadi, lütfen gidelim!"</blockquote><blockquote class="calibre10">Hagrid yürümeye başladı, ama arbaleti hâlâ havadaydı, gözleriyse tehditkâr bir şekilde Magorian'ın üzerindeydi.</blockquote><blockquote class="calibre10">"Orman'da ne sakladığını biliyoruz, Hagrid!" diye seslendi Magorian arkalarından, atadamlar gözden kaybolurken. "Ve hoşgörümüzün sınırına dayandık!"</blockquote><blockquote class="calibre10">Hagrid arkasına döndü, doğruca Magorian'ın üstüne gidecekmiş gibiydi.</blockquote><blockquote class="calibre10">"Burada olduğu sürece ona katlanacaksınız, bu orman sizin olduğu kadar onun da ormanı!" diye bağırdı. Bu arada Harry ve Hermione, onu durdurmak için köstebek derisi paltosuna yapışmış, bütün güçleriyle itiyorlardı. Hagrid, hâlâ kaşları çatık halde, aşağı baktı; ikisinin onu ittiğini gördüğünde, yüzündeki ifade hafif bir şaşkınlığa dönüştü; hiç hissetmemiş gibi görünüyordu.</blockquote><blockquote class="calibre10">"Sakin olun bakalım," dedi, dönüp yürümeye başlayarak. Harry ve Hermione soluk soluğa onun arkasına düştüler. "Kahrolası koca katırlar, ha?"</blockquote><blockquote class="calibre10">"Hagrid," dedi Hermione tıknefes halde, gelirken geçtikleri ısırganları ucu ucuna sıyırarak, "atadamlar Orman'da insan istemiyorlarsa, görünen o ki Harry ve ben -"</blockquote><blockquote class="calibre10">"Aman, ne dediler duydunuz işte," dedi Hagrid hiç önemsemeden, "taylara - yani çocuklara zarar vermezler. Neyse, zaten o güruhun bizi itip kakmasına izin veremeyiz."</blockquote><blockquote class="calibre10">Harry Hermione'ye, "İyi denemeydi," diye fısıldadı. Hermione ise süngüsü düşmüş görünüyordu.</blockquote><blockquote class="calibre10">Sonunda yeniden patikaya çıktılar ve bir on dakika sonra ağaçlar seyrelmeye başladı; yine yer yer açık mavi gökyüzünü görebilmeye ve uzaktan belirgin tezahürat ve bağırtılar duymaya başladılar.</blockquote><blockquote class="calibre10">"Yine sayı mı oldu?" diye sordu Hagrid, Quidditch stadyumu görüş mesafesine girince ağaçların korunağı altında durarak. "Yoksa maç bitmiştir mi diyorsunuz?"</blockquote><blockquote class="calibre10">"Bilmiyorum," dedi Hermione kederli kederli. Harry onun hayli hırpalanmış olduğunu gördü; saçı çalı çırpıyla ve yapraklarla doluydu, cüppesi birçok yerinden yırtılmıştı ve yüzüyle kollarında çok sayıda çizik vardı. Kendisinin de daha iyi durumda olmadığını tahmin ediyordu.</blockquote><blockquote class="calibre10">"Biliyor musunuz, sanırım bitti!" dedi Hagrid, kısık gözlerle stadyuma bakmaya devam ederek. "Bakın -insanlar çıkmaya başladı bile- ikiniz acele ederseniz kalabalığa karışabilirsiniz, kimse ayrıldığınızı anlamaz!"</blockquote><blockquote class="calibre10">"İyi fikir," dedi Harry. "Eh... sonra görüşürüz, Hagrid."</blockquote><blockquote class="calibre10">Hermione hayli titrek bir sesle, "Ona inanmıyorum," dedi, Hagrid'in duyamayacağı kadar uzaklaşır uzaklaşmaz. "Ona inanmıyorum. Ona cidden inanmıyorum."</blockquote><blockquote class="calibre10">"Sakin ol," dedi Harry.</blockquote><blockquote class="calibre10">" '<span class="italic">Sakin ol</span>'muş!" dedi öfkeyle. "Bir dev! Orman'da bir dev! Bir de ona İngilizce dersi vermemiz gerekiyormuş! Gidip gelirken, kana susamış atadam sürüsünü atlatabilirsek tabii! Ona - inanmıyorum!"</blockquote><blockquote class="calibre10">"Henüz bir şey yapmamız gerekmiyor!" diye onu yatıştırmaya çalıştı Harry usulca. Akın akın şatoya dönerken laklak eden Hufflepuff'ların arasına karışmışlardı. "O atılmadan önce bir şey yapmamızı istemiyor, hiçbir zaman da atılmayabilir."</blockquote><blockquote class="calibre10">"Aman, yapma, Harry!" dedi Hermione kızgın kızgın. Birden durdu. Arkasındaki insanlar ona çarpmamak için yön değiştirmek zorunda kaldılar. "Tabii ki atılacak ve doğrusunu istersen, az önce gördüğümüz şeyden sonra, Umbridge'i kim suçlayabilir ki?"</blockquote><blockquote class="calibre10">Bir an sessizlik oldu. Harry ona ters ters bakıyordu, Hermione'nin gözleriyse yavaş yavaş yaşla doldu.</blockquote><blockquote class="calibre10">"Öyle demek istemedin," dedi Harry usulca.</blockquote><blockquote class="calibre10">"Hayır... şey... tamam... istemedim," dedi Hermione, kızgın kızgın gözlerini silerek. "Ama niye hayatını -hayatımızı- bu kadar zorlaştırmak zorunda?"</blockquote><blockquote class="calibre10">"Bilmiyorum -"</blockquote><blockquote class="calibre7">*****</blockquote><blockquote class="calibre9"><span class="calibre11"><span class="italic">"Kralımızsın Weasley, Kralımızsın Weasley, Quaffle'ı almadı içeri, Kralımızsın Weasley..."</span></span></blockquote><blockquote class="calibre9">"Keşke şu salak şarkıyı söylemeyi kesseler," dedi Hermione perişan halde, "yeterince oh çekmediler mi?"</blockquote><blockquote class="calibre10">Sahanın oradan, eğimli çimin üzerinden büyük bir öğrenci seli geliyordu.</blockquote><blockquote class="calibre10">"Ay, hadi Slytherin'lerle karşılaşmadan içeri girelim," dedi Hermione.</blockquote><blockquote class="calibre9"><span class="calibre11"><span class="italic">"Her şeyi tutabilir Weasley, Boş bırakmaz tek bir çemberi, Haydi Gryffindor söyle şimdi: Kralımızsın Weasley."</span></span></blockquote><blockquote class="calibre9">"Hermione..." dedi Harry ağır ağır.</blockquote><blockquote class="calibre10">Ses gittikçe yükseliyordu, ama yeşil-gümüş giyinmiş Slytherin'lerden değil, ağır ağır şatoya doğru ilerleyen ve omuzlarının üstünde tek bir kişiyi taşıyan kırmızı-altın renkli yığından geliyordu.</blockquote><blockquote class="calibre9"><span class="calibre11"><span class="italic">"Kralımızsın Weasley, Kralımızsın Weasley, Quaffle'ı almadı içeri, Kralımızsın Weasley."</span></span></blockquote><blockquote class="calibre9">"Almadı mı?" dedi Hermione çok alçak sesle.</blockquote><blockquote class="calibre10">"EVET!" dedi Harry yüksek sesle.</blockquote><blockquote class="calibre10">"HARRY! HERMIONE!" diye seslendi Ron, gümüş Quidditch kupasını havada sallayarak, kendinden geçmiş bir halde. "BAŞARDIK! KAZANDIK!"</blockquote><blockquote class="calibre10">Ron geçerken ona ışıl ışıl yüzlerle baktılar. Şatonun kapısında bir yığılma oldu ve Ron'un kafası girişin üstüne çok kötü çarptı, ama görünüşe bakılırsa kimse onu yere indirmek istemiyordu. Hâlâ şarkı söyleyen kalabalık, Giriş Salonu'na girdi ve gözden kayboldu. Harry ve Hermione gülümseyerek onların gidişini izlediler, ta ki "Kralımızsın Weasley"nin yankılanan son nağmeleri de dinene dek. Sonra birbirlerine döndüler, gülümsemeleri yüzlerinden silindi.</blockquote><blockquote class="calibre10">"Haberi yarın veririz, ne dersin?" dedi Harry.</blockquote><blockquote class="calibre10">"Evet, öyle yapalım," dedi Hermione yorgun halde. "Benim hiç acelem yok."</blockquote><blockquote class="calibre10">Birlikte merdivenden çıktılar. Ön kapıya geldiklerinde ikisi de içgüdüsel olarak dönüp Yasak Orman'a baktılar. Hayal gücünün bir ürünü müydü bilmiyordu ama, Harry'ye uzakta küçük bir kuş bulutunun hızla havalandığını gördü gibi geldi, sanki üzerine yuva kurdukları ağaç az önce kökünden sökülmüştü.</blockquote><div class="mbppagebreak" id="calibre_pb_63"></div>
</body></html>
