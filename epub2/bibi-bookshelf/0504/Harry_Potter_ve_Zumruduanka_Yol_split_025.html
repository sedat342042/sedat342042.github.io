<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Zümrüdüanka Yoldaşlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos1142319" class="calibre1"><span class="calibre2">
</span></p><blockquote class="calibre7"><span class="calibre4">YİRMİ  BİRİNCİ  BÖLÜM</span><br class="calibre8"/><span class="calibre4">YILANIN  GÖZÜ</span></blockquote><blockquote class="calibre9">Pazar sabahı Hermione yarım metre karın içinden güç bela yürüyerek Hagrid'in kulübesine döndü. Harry ve Ron da onunla gitmek istiyorlardı, ama ev ödevleri yine dağ gibi biriktiğinden, gönülsüzce de olsa Ortak Salon'da kaldılar. Donmuş gölün üzerinde paten yapan, kızak kayan, en kötüsü de kartoplarını büyüleyip Gryffindor Kulesi'nin pencerelerine çarptıran öğrencilerin neşeli seslerini duymazdan gelmeye çalışıyorlardı.</blockquote><blockquote class="calibre10">"Hey!" diye böğürdü Ron, sonunda sabrını kaybedip pencereden başını uzatarak, "ben sınıf başkanıyım, eğer bu pencereye bir tane daha kartopu gelirse - AHH!"</blockquote><blockquote class="calibre10">Kafasını hemen içeri çekti, yüzü kar içindeydi.</blockquote><blockquote class="calibre10">"Fred'le George," dedi acı acı, pencereyi çarparak. "Reziller..."</blockquote><blockquote class="calibre10">Hermione, öğle yemeğine çok az kala Hagrid'in kulübesinden döndü. Hafifçe titriyordu, cüppesi dizlerine kadar ıslanmıştı.</blockquote><blockquote class="calibre10">"Ee?" dedi Ron, o girince başını kaldırarak. "Bütün derslerini onun yerine planladın mı?"</blockquote><blockquote class="calibre10">"Eh, denedim," dedi Hermione sıkkın bir sesle. Harry'nin yanındaki bir koltuğa gömüldü. Asasını çıkarıp çapraşık bir hareketle çevirdi; ucundan sıcak hava püskürmeye başlayan asayı cüppesine doğrulttu; kuruyan cüppeden buharlar yükselmeye başladı. "Gittiğimde orada değildi bile, en az yarım saat kapıyı vurmuşumdur. Sonra Orman'ın içinden çıkıp geldi -"</blockquote><blockquote class="calibre10">Harry inledi. Yasak Orman, tam da Hagrid'in kovulmasına sebep olacak türden yaratıkla kaynıyordu. "Orada ne besliyormuş? Söyledi mi?" diye sordu.</blockquote><blockquote class="calibre10">"Hayır," dedi Hermione kederle. "Sürpriz olmasını istiyormuş. Umbridge meselesini açıklamaya çalıştım, ama anlamıyor. Aklı başında kimsenin kimeralar varken Hırpılar'ı işlemek istemeyeceğini söyledi - yo, gerçekten kimerası olduğunu sanmıyorum," diye ekledi, Harry ve Ron'un apışıp kaldığını görünce, "ama denemediğinden değil hani. Söylediği kadarıyla onların yumurtalarından bulmak çok zormuş. Kim bilir kaç kere söyledim Profesör Grubbly-Plank'in planını izlesen daha iyi olur diye, ama dediklerimin yarısını bile dinlediğini sanmıyorum doğrusu. Tuhaf bir ruh halinde, yani. Hâlâ o yaraların nedenini söylemeye yanaşmıyor."</blockquote><blockquote class="calibre10">Ertesi sabah kahvaltıda Hagrid'in öğretmenler masasında yeniden boy göstermesinin öğrencilerin hepsinde coşku yarattığı söylenemezdi. Bazıları, örneğin Fred, George ve Lee, sevinçle kükreyip Gryffindor ve Hufflepuff masalarının arasından bir koşu kopararak Hagrid'in devasa elini sıkmaya gittiler; diğerleriyse, örneğin Parvati ve Lavender, birbirlerine kasvetli bakışlar atıp başlarını iki yana salladılar. Harry onların çoğunun Profesör Grubbly-Plank'in derslerini tercih ettiğinin farkındaydı; en kötüsü de, zihninin çok küçük, tarafsız bir köşesinde, onların bu konuda gayet geçerli sebepleri olduğunu bilmesiydi: Grubbly-Plank'in ilginç dersten anladığı şey, birinin kafasının kopması riski değildi.</blockquote><blockquote class="calibre10">Salı günü Harry, Ron ve Hermione kardan korunmak için sıkı sıkı giyinmiş halde Hagrid'in kulübesinin yolunu tutarken, üzerlerinde belli bir tedirginlik vardı. Harry sadece Hagrid'in onlara ne öğretmeye karar vermiş olabileceği konusunda değil, Umbridge onları izlerse sınıfın geri kalanının, özellikle de Malfoy ve tayfasının nasıl davranacağı konusunda da endişeleniyordu.</blockquote><blockquote class="calibre10">Ancak, karın içinde güç bela ilerleyerek, onları Orman'ın kıyısında bekleyen Hagrid'e yaklaştıklarında, Yüksek Müfettiş ortalarda görünmüyordu. Hagrid'in pek de güven verici bir hali yoktu; cumartesi gecesi mor renkte olan çürüklerine şimdi yer yer yeşil ve sarı da karışmıştı, kesiklerinden bazılarıysa hâlâ kanıyormuş gibi görünüyordu. Harry buna bir anlam veremedi: Acaba Hagrid, zehri yaraların iyileşmesini önleyen bir yaratığın mı saldırısına uğramıştı? Bütün bunlar yetmezmiş gibi Hagrid, sanki sunduğu tekinsiz tabloyu tamamlamak istercesine, omzunun üzerinde ölü bir ineğin yarısına benzeyen bir şey taşıyordu.</blockquote><blockquote class="calibre10">Başıyla arkasındaki karanlık ağaçları işaret ederek, yaklaşan öğrencilere mutlu mutlu, "Bugün burda çalışıyoruz!" diye seslendi. "Biraz daha korunaklı! Karanlığı tercih ediyorlar zaten."</blockquote><blockquote class="calibre10">Harry, Malfoy'un Crabbe ve Goyle'a telaşla, "Neymiş karanlığı tercih eden?" diye sorduğunu duydu, sesi biraz panik kokuyordu. "Karanlığı tercih eden neymiş dedi - duydunuz mu?"</blockquote><blockquote class="calibre10">Harry, Malfoy'un bundan önce Orman'a sadece bir kez girdiğini biliyordu; o zaman da pek cesurca davranmamıştı. Kendi kendine gülümsedi; Quidditch maçından sonra, Malfoy'u rahatsız edebilecek her şeye sıcak bakıyordu.</blockquote><blockquote class="calibre10">"Hazır mısınız?" dedi Hagrid neşeyle, etrafındaki öğrencilere bakarak. "Peki o zaman, Orman'a gezi yapmayı beşinci yılınıza saklıyordum. Gidip yaratıkları kendi doğal yaşam ortamlarında görürüz dediydim. Şimdi, bugün göreceğimiz şeyler son derece nadidedir, sanırım bütün Britanya'da onları ehlileştirmeyi başarmış tek kişi benim."</blockquote><blockquote class="calibre10">"Ehlileştiklerinden eminsin, öyle mi?" dedi Malfoy, sesindeki panik iyice belirginleşmişti. "Hani daha önce de derse vahşi bir şeyler getirmiştin, değil mi?"</blockquote><blockquote class="calibre10">Slytherin'lerden onaylayan mırıltılar yükseldi, hatta birkaç Gryffindor da Malfoy'un dediklerinde doğruluk payı olduğunu düşünüyormuş gibiydi.</blockquote><blockquote class="calibre10">"Tabii ki ehliler," dedi Hagrid, kaşlarını çatıp ölü ineği omzunun biraz daha yukarısına kaydırarak.</blockquote><blockquote class="calibre10">"Peki yüzüne ne oldu o zaman?" diye sordu Malfoy.</blockquote><blockquote class="calibre10">"Sen kendi işine bak!" dedi Hagrid, kızgın kızgın. "Şimdi, saçma sapan sorularınız bittiyse, peşimden gelin!"</blockquote><blockquote class="calibre10">Dönüp doğruca Orman'a yürüdü. Kimse arkasından gitmeye çok hevesli görünmüyordu. Harry, Ron'a ve Hermione'ye baktı. Hermione içini çekip peki anlamında baş salladı ve üçü Hagrid'in peşi sıra gittiler, sınıf da arkalarından geldi.</blockquote><blockquote class="calibre10">On dakika kadar yürüdükten sonra vardıkları yerde ağaçlar birbirlerine o kadar yakın duruyordu ki, etraf alacakaranlıktı ve yerde hiç kar yoktu, Hagrid bir homurtuyla omzundaki yarım ineği yere bıraktı, bir adım geri çekildi ve dönüp sınıfa bakındı. Öğrencilerin büyük bir kısmı ağaçtan ağaca ilerleyerek dikkatle ona yaklaşıyor, her an saldırıya uğrayacakmış gibi ürkek ürkek etrafı gözetliyordu.</blockquote><blockquote class="calibre10">"Toplanın, toplanın," diye cesaret verdi Hagrid. "Şimdi, zaten etin kokusuna geleceklerdir, ama ben onları yine de çağıracağım, çünkü burdakinin ben olduğumu bilmek hoşlarına gidiyor."</blockquote><blockquote class="calibre10">Döndü, saçını yüzünden çekmek için saçaklı başını salladı ve devasa bir kuşun seslenişi gibi karanlık ağaçların arasında yankılanan garip, acı bir çığlık attı. Kimse gülmedi: Çoğu çıt çıkaramayacak kadar korkmuş görünüyordu.</blockquote><blockquote class="calibre10">Hagrid yine acı bir çığlık attı. Bir dakika geçti. Öğrenciler, gelen neyse görmek için omuzlarının üstünden ürkek ürkek bakıyor, ağaçlara göz gezdiriyorlardı. Sonra, tam Hagrid bir kez daha saçını atıp gepgeniş göğsünü şişirirken, Harry Ron'u dürtüp yamru yumru iki porsuk ağacının ortasındaki karanlık bölgeyi gösterdi.</blockquote><blockquote class="calibre10">Bembeyaz, parlayan bir çift göz, loşluğun içinde büyüdükçe büyüyordu. Hemen sonra karanlıktan ortaya, ejderhanınkine benzeyen bir yüz, bir boyun ve iskeletimsi bir beden çıktı. Kocaman, siyah, kanatlı at birkaç saniye boyunca uzun siyah kuyruğunu sallayarak sınıfa göz gezdirdi, sonra başını eğip sivri dişleriyle ölü inekten et parçaları koparmaya başladı.</blockquote><blockquote class="calibre10">Harry'nin içinde muazzam bir rahatlama dalgası kabardı. Nihayet, bu yaratıkları hayal etmediğinin, onların gerçek olduklarının kanıtı önlerinde duruyordu işte: Hagrid de onları biliyordu. Dönüp hevesle Ron'a baktı, ama Ron hâlâ ağaçlara bakmıyordu. Birkaç saniye sonra, fısıldayarak, "Hagrid niye bir daha seslenmiyor?" dedi.</blockquote><p class="calibre8" style="margin:0pt; border:0pt; height:1em"> </p><blockquote class="calibre10">Diğer öğrencilerin çoğu da, yüzlerinde Ron'unki gibi şaşkın ve tedirgin bir beklentiyle, hemen burunlarının dibinde duran attan başka her yere bakıyorlardı. Anlaşılan Harry'nin dışında onları görebilen iki kişi vardı: Goyle'un hemen arkasında durmuş, atın yemeğini yiyişini yüzünde büyük bir tiksintiyle seyreden Slytherin'li sicim gibi bir oğlan; ve gözlerini uzun siyah kuyruğun bir o yana bir bu yana sallanışından ayıramayan Neville.</blockquote><blockquote class="calibre10">"Hah, işte bir tane daha geliyor!" dedi Hagrid gururla. Karanlık ağaçların arasından ikinci bir siyah at çıktı, derimsi kanatlarını biraz kapatarak, ete yumulmak üzere başını eğdi. "Pekâlâ... görebilenler el kaldırsın bakalım."</blockquote><blockquote class="calibre10">Sonunda bu atların ardındaki gizemi anlayabileceği için müthiş bir şekilde rahatlayan Harry elini kaldırdı. Hagrid ona bakıp baş salladı.</blockquote><blockquote class="calibre10">"Evet... evet, senin görebileceğini biliyordum, Harry," dedi ciddi bir ses tonuyla. "Sen de, ha, Neville? Ve -"</blockquote><blockquote class="calibre10">"Pardon ama," dedi Malfoy küstah bir sesle, "tam olarak ne görmemiz gerekiyor?"</blockquote><blockquote class="calibre10">Hagrid cevap vermedi, sadece yerdeki inek leşini işaret etti. Bütün sınıf birkaç saniye boyunca ete baktı, sonra birçok kişi "hii" dedi, Parvati ise ciyakladı. Harry bu tepkilerin nedenini hemen anladı: Kendi kendilerine kemiklerinden kopup yok olan et parçaları gerçekten de çok tuhaf görünüyor olmalıydı.</blockquote><blockquote class="calibre10">"Bunu yapan ne?" diye sordu Parvati korku dolu bir sesle, en yakındaki ağaca doğru gerileyerek. "Onu yiyen ne?"</blockquote><blockquote class="calibre10">"Testral'ler," dedi Hagrid gururla. Harry'nin yanı başındaki Hermione'den, durumu anladığını belirten minik bir "Aa!" nidası çıktı. "Hogwarts'ta bir Testral sürüsü var. Şimdi, kim bana -"</blockquote><blockquote class="calibre10">"Ama çok feci şanssızlığa yol açarlar!" diye lafını kesti Parvati, korkmuş görünüyordu. "Onları gören kişilerin başına binbir türlü talihsizlik getirirler. Bir keresinde Profesör Trelawney demişti ki -"</blockquote><blockquote class="calibre10">"Hayır, hayır, hayır," dedi Hagrid gülerek, "o dediğin batıl inanç; şanssızlık falan getirmezler, müthiş akıllı ve yararlıdırlar! Gerçi buradakiler pek bir iş yapmıyor, okul arabalarını çekiyorlar sadece -tabii Dumbledore uzun yola gidiyorsa da cisimlenmek istemiyorsa, başka- bakın, iki tane daha -"</blockquote><blockquote class="calibre10">Sessizce, ağaçların arasından iki at daha çıktı. Bir tanesi Parvati'nin çok yakınından geçerken, Parvati titreyerek ağaca iyice yapıştı. "Galiba bir şey hissettim, galiba benim çok yakınımda!"</blockquote><blockquote class="calibre10">"Merak etme, sana zarar vermez," dedi Hagrid sabırla. "Peki, şimdi kim söyleyecek, niye bazılarınız onu görürken bazılarınız görmüyorsunuz?"</blockquote><blockquote class="calibre10">Hermione elini kaldırdı.</blockquote><blockquote class="calibre10">"Söyle bakalım," dedi Hagrid, ona gülümseyerek.</blockquote><blockquote class="calibre10">"Testral'leri görebilenler sadece," dedi Hermione, "ölüm görmüş insanlardır."</blockquote><blockquote class="calibre10">"Kesinlikle doğru," dedi Hagrid ciddi bir sesle, "Gryffindor'a on puan. Şimdi, Testral'ler -"</blockquote><blockquote class="calibre10">"Ehem, ehem."</blockquote><blockquote class="calibre10">Profesör Umbridge gelmişti. Harry'den birkaç metre ötede duruyordu, yine yeşil şapkasıyla pelerinini giymişti ve yazı altlığını hazırda tutuyordu. Umbridge'in yapmacık öksürüğünü daha önce hiç duymamış olan Hagrid, en yakınındaki Testral'e endişeyle bakıyordu, belli ki sesin ondan geldiğini sanmıştı.</blockquote><blockquote class="calibre10">"Ehem, ehem."</blockquote><blockquote class="calibre10">"Ha, merhaba!" dedi Hagrid, sesin geldiği yeri saptayıp gülümseyerek.</blockquote><blockquote class="calibre10">"Bu sabah kulübene gönderdiğim pusulayı aldın mı?" dedi Umbridge, Hagrid'e karşı daha önce de kullandığı o yüksek, tane tane konuşma biçimiyle. Sanki hem yabancı, hem de düpedüz mankafa birine hitap ediyormuş gibiydi. "Dersini teftiş edeceğimi belirten pusuladan bahsediyorum."</blockquote><blockquote class="calibre10">"Ha, evet," dedi Hagrid neşeyle. "Yeri bulabilmene sevindim! Gördüğün gibi -ya da, bilmiyorum- görebiliyor musun? Bugün Testral'leri işliyoruz -"</blockquote><blockquote class="calibre10">Profesör Umbridge elini kulağına götürüp kaşlarını çatarak yüksek sesle, "Affedersin?" dedi. "Ne dedin?"</blockquote><blockquote class="calibre10">Hagrid biraz şaşalamış görünüyordu.</blockquote><blockquote class="calibre10">"Ee - Testral'lerl" dedi yüksek sesle. "Büyük -ee- kanatlı atlar hani!"</blockquote><blockquote class="calibre10">Ümit içinde, kocaman kollarını iki yana açıp salladı. Profesör Umbridge ona bakıp kaşlarını kaldırdı ve mırıldanarak yazı altlığına not düştü: "İlkel... işaret... diline... başvurmak... zorunda... kalıyor."</blockquote><blockquote class="calibre10">"Şey... neyse..." dedi Hagrid, hafiften bozulmuş bir halde sınıfa dönerek, "eee... ne diyordum?"</blockquote><blockquote class="calibre10">"Kısa... vadeli... hafızası... kötü... gibi... görünüyor," diye mırıldandı Umbridge, herkesin duyabileceği kadar yüksek bir sesle. Draco Malfoy'un yüzünde sanki Noel bir ay erken gelmiş gibi bir ifade belirdi; öte yandan Hermione, öfkesini bastırmaya çalışmaktan kıpkırmızı kesilmişti.</blockquote><blockquote class="calibre10">"Ha, evet," dedi Hagrid. Tedirgin gözlerle Umbridge'in yazı altlığına bir bakış attı, ama yiğitçe dersine devam etti. "Evet, size nasıl olup da bir sürüye sahip olduğumuzu anlatacaktım. Evet, bir erkek ve beş dişiyle başladık. Şu," dedi ilk gelen atı okşayarak, "adı Tenebrus, benim gözdem, bu Orman'da doğan ilk -"</blockquote><blockquote class="calibre10">"Acaba," dedi Umbridge yüksek sesle, onun konuşmasını bölerek, "Sihir Bakanlığı'nın Testral'leri '<span class="italic">tehlikeli</span>' olarak sınıflandırdığının farkında mısın?"</blockquote><blockquote class="calibre10">Harry'nin içi cız etti, ama Hagrid sadece güldü.</blockquote><blockquote class="calibre10">"Testral'ler tehlikeli değildir! Tamam, tepelerinin tasını adamakıllı attırırsan bir yerinden bir ısırık alabilirler -"</blockquote><blockquote class="calibre10">"Şiddet... fikrinden... keyif... aldığının... işaretlerini... gösteriyor," diye mırıldandı Umbridge, yine yazı altlığına çiziktirerek.</blockquote><blockquote class="calibre10">"Hadi - yapma!" dedi Hagrid, şimdi biraz kaygılı görünüyordu. "Yani, bir köpek bile, onu kışkırtırsan seni ısırır, değil mi -ama Testral'ler sırf o ölüm hikâyesi yüzünden kötü şöhrete sahipler- insanlar onların kötü alametler olduğunu düşünürdü eskiden, değil mi? Anlamıyorlardı, değil mi?"</blockquote><blockquote class="calibre10">Umbridge cevap vermedi; son bir not daha düştü, başını kaldırıp Hagrid'e baktı ve, yine çok yüksek sesle, tane tane konuşarak, "Lütfen derse her zamanki gibi devam et. Ben biraz gezinip," dedi parmaklarıyla yürüme işareti yaparak (Malfoy ve Pansy Parkinson sessiz kahkahalarla katılırcasına gülüyorlardı) "öğrencilere" (sınıftakileri işaret etti) "sorular soracağım." Konuşmayı anlatmak için ağzını gösterdi.</blockquote><blockquote class="calibre10">Hagrid, niye kendisine normal İngilizce'yi anlamıyormuş muamelesi ettiğine hiç anlam veremeyerek, şaşkın gözlerle Umbridge'e baktı. Hiddetten Hermione'nin gözlerinde yaş birikmişti.</blockquote><blockquote class="calibre10">"Cadaloz, kötü kalpli cadaloz!" diye fısıldadı, Umbridge Pansy Parkinson'ın yanına giderken. "Ne yaptığını biliyorum, seni korkunç, hasta, zalim -"</blockquote><blockquote class="calibre10">"Şeyy... neyse," dedi Hagrid, dersinin akışını tekrar kontrol altına almada gözle görülür bir şekilde zorlanarak, "evet - Testral'ler. Evet. Eh, bir sürü iyi tarafları var..."</blockquote><blockquote class="calibre10">"Zaman zaman," dedi Profesör Umbridge çınlayan bir sesle Pansy Parkinson'a, "Profesör Hagrid'in konuşmasını anlayamadığınız oluyor mu?"</blockquote><blockquote class="calibre10">Hermione gibi Pansy'nin de gözünden yaş gelmişti, ama kahkahadandı bunlar; öyle ki, kıkırdamasını bastırmaya çabaladığı için, verdiği cevap güçlükle anlaşılıyordu.</blockquote><blockquote class="calibre10">"Evet... çünkü... şey... çoğu zaman... hırıltıya benziyor..."</blockquote><blockquote class="calibre10">Umbridge not aldı. Hagrid'in yüzünün berelenmemiş olan küçük bölümü de kızardı, ama Pansy'nin cevabını duymamış gibi yapmaya çalıştı.</blockquote><blockquote class="calibre10">"Ee... evet... Testral'lerin iyi tarafları. Şey, bir kere ehlileştirildiklerinde, yani buradakiler gibi, bir daha hiç kaybolmazsınız. Müthiş yön duyguları var, siz onlara nereye gitmek istediğinizi söyleyin yeter -"</blockquote><blockquote class="calibre10">"Tabii seni anlayabiliyorlarsa," dedi Malfoy yüksek sesle. Pansy Parkinson yine kahkaha krizine kapılıp iki büklüm oldu. Profesör Umbridge onlara hoşgörüyle gülümseyip Neville'e döndü.</blockquote><blockquote class="calibre10">"Siz Testral'leri görebiliyorsunuz, değil mi, Longbottom?" dedi.</blockquote><blockquote class="calibre10">Neville başını evet anlamında salladı.</blockquote><blockquote class="calibre10">"Kimin öldüğünü gördünüz?" diye sordu Umbridge. Sesi kayıtsızdı.</blockquote><blockquote class="calibre10">"Büyük... büyükbabamın," dedi Neville.</blockquote><blockquote class="calibre10">"Peki onlar hakkında ne düşünüyorsunuz?" dedi Umbridge, güdük parmaklı ellerini artık leşi kemiklerine kadar yemiş olan atlara doğru sallayarak.</blockquote><blockquote class="calibre10">"Ee," dedi Neville çekingen çekingen, göz ucuyla Hagrid'e bakarak. "Şey... idare ederler..."</blockquote><blockquote class="calibre10">"Öğrencilerin... ürktüklerini... itiraf... edemeyecek... kadar... gözleri korkmuş," diye mırıldandı Umbridge, yazı altlığına bir not daha düşerek.</blockquote><blockquote class="calibre10">"Hayır!" dedi Neville, üzgün halde. "Hayır, onlardan korkmuyorum!"</blockquote><blockquote class="calibre10">"Bunda yanlış bir şey yok," dedi Umbridge, Neville'in omzunu okşayarak. Belli ki yüzündeki gülümsemenin anlayışıymış izlenimi verdiğini düşünüyordu, ama Harry'ye daha çok alaycı görünüyordu. "Evet, Hagrid," dedi dönüp ona bakarak. Yine yüksek sesle, tane tane konuşuyordu. "Sanırım gerektiği kadarını gördüm. Teftişinin sonuçlarını" (yazı altlığını işaret etti) "on gün sonra" (on güdük parmağını havaya kaldırdı) "alacaksın" (elini uzatıp havadan bir şey kapıyormuş gibi yaptı). Sonra, yüzüne iyice yayılmış gülümsemesiyle, yeşil şapkasının altında hepten kurbağaya benzer bir görünümle, aralarından aceleyle geçip uzaklaştı. Malfoy ve Pansy Parkinson gülmekten yerlerde yuvarlanıyor, Hermione sinirinden titriyor, Neville ise kafası karışmış ve üzgün görünüyordu.</blockquote><blockquote class="calibre10">Yarım saat sonra, daha önce karda açtıkları kanallardan şatoya dönerlerken, "İğrenç, yalancı, her şeyi çarpıtan ihtiyar gudubet!" diye köpürüyordu Hermione. "Ne yapmaya çalışıyor, farkında mısınız? Yine o melez takıntısı -sırf annesi dev diye Hagrid'i ahmak bir ifrit gibi göstermeye çalışıyor- ve bu hiç adil bir şey değil, deminki hiç de kötü bir ders değildi -yani, tamam, yine Patlar-Uçlu Kelekefler olsaydı başkaydı ama, Testral'ler gayet iyi- hatta, Hagrid için, çok çok iyi!"</blockquote><blockquote class="calibre10">"Umbridge onların tehlikeli olduğunu söyledi," dedi Ron.</blockquote><blockquote class="calibre10">"Eh, Hagrid'in dediği gibi, kendi başlarının çaresine bakabiliyorlar," dedi Hermione sabırsızca, "ve sanırım Grubbly-Plank gibi bir öğretmen bize onları F.Y.B.S. düzeyinden önce göstermezdi, ama, yani, cidden ilginçler, değil rni? Bazılarının onları görebilmesi, bazılarının görememesi falan! Keşke ben de görebilseydim."</blockquote><blockquote class="calibre10">"Öyle mi?" diye sordu Harry usulca.</blockquote><blockquote class="calibre10">Hermione yıldırım çarpmışa döndü.</blockquote><blockquote class="calibre10">"Ah, Harry -çok özür dilerim- yo, tabii ki hayır - çok aptalca bir şey söyledim."</blockquote><blockquote class="calibre10">"Merak etme," dedi Harry hemen, "dert değil."</blockquote><blockquote class="calibre10">"O kadar insanın görebilmesine şaşırdım," dedi Ron, "bir sınıfta üç kişi -"</blockquote><blockquote class="calibre10">"Evet, Weasley, biz de merak ediyorduk," dedi kötü niyetli bir ses. Karda ayak seslerini duyamasalar da, Malfoy, Crabbe ve Goyle tam arkalarında yürüyorlardı. "Acaba birinin nalları diktiğini görsen, Quaffle'ı daha iyi görür muydun?"</blockquote><blockquote class="calibre10">O, Crabbe ve Goyle ulurcasına gülerek yanlarından geçip şatoya doğru yürüdüler ve birden koro halinde "Kralımızsın Weasley"yi söylemeye başladılar. Ron'un kulakları kızardı.</blockquote><blockquote class="calibre10">"Aldırma, aldırma onlara," dedi Hermione durgun bir sesle. Asasını çıkarıp yine sıcak hava çıkarma büyüsünü yaparak, seralarla aralarındaki taze karda onlara yol açtı.</blockquote><blockquote class="calibre7">*****</blockquote><blockquote class="calibre9">Aralık geldi, beraberinde de daha çok kar ve beşinci sınıflar için ödevlerden oluşan bir çığ getirdi. Ayrıca Noel yaklaşırken, Ron ve Hermione'nin sınıf başkanlığı görevleri giderek daha da zahmetli bir hal aldı. Şatonun süslenmesini yönetiyorlar ("Peeves öbür uçtan tutmuş, seni boğmaya çalışırken süs teli asmaya kalk da göreyim seni," dedi Ron), keskin soğuk yüzünden teneffüslerini içeride geçiren birinci ve ikinci sınıfları gözlüyorlar ("Saygısız küçük sümüklüler! Biliyor musun, biz birinci sınıftayken kesinlikle o kadar kaba değildik," dedi Ron) ve tatil havasının bir büyücü düelloları furyasına yol açabileceğinden şüphelenen Argus Filch'le birlikte vardiyalar halinde koridorlarda kol geziyorlardı ("Kafasının içinde beyin niyetine tezek var onun," dedi Ron hiddetle). O kadar meşguldüler ki, Hermione cin şapkaları örmeyi bile bırakmış, sadece üç tane kaldı diye yakınıp duruyordu.</blockquote><blockquote class="calibre10">"Özgür bırakamadığım bütün o cinleri düşünsenize, yeterli şapka yok diye Noel'de burada kalmak zorundalar!"</blockquote><blockquote class="calibre10">Ördüğü her şeyi Dobby'nin aldığını söylemeye içi elvermeyen Harry, Sihir Tarihi ödevinin içine gömüldü iyice. Şöyle ya da böyle, Noel'i düşünmek istemiyordu. Okul hayatı boyunca ilk kez, tatili Hogwarts dışında bir yerde geçirmek için yanıp tutuşuyordu. Quidditch oynama yasağı, Hagrid deneme süresine çekilecek mi çekilmeyecek mi derken, şu anda Hogwarts'a epey dargındı. İple çektiği tek şey D.O. toplantılarıydı, ama tatilde neredeyse herkes ailesinin yanına gideceği için onlara da ara vermek zorunda kalacaklardı. Hermione ailesiyle kayak yapmaya gidiyordu, bu da, Muggle'ların ayaklarına dar tahtalar takıp dağlardan aşağı kaydıklarını ilk kez duyan Ron'u bayağı eğlendirmişti. Ron, Kovuk'a gidiyordu. Harry günlerce kıskançlıktan çatladıktan sonra, ona Noel'de eve nasıl gideceğini sorduğunda, Ron şöyle cevap verdi: "Ama sen de geliyorsun! Söylemedim mi? Annem haftalar önce bana yazıp seni de davet etmemi söylemişti!"</blockquote><blockquote class="calibre10">Hermione gözlerini devirdi, ama Harry'nin morali anında yükselmişti: Noel'i Kovuk'ta geçirme fikri, tatilde Sirius'un yanında olamayacağı için bir parça vicdan azabına sebep olsa da, gerçekten harikaydı. Mrs. Weasley'yi, vaftiz babasını kutlamalara davet etmek için kandırıp kandıramayacağını düşündü. Dumbledore'un Sirius'a Grimmauld Meydanı'ndan çıkma izni vermeyebileceğini bilmesine rağmen, Mrs. Weasley'nin onu istemeyebileceğini düşünmeden edemedi; ikisi sık sık birbirlerine giriyorlardı. Sirius şömineyi son ziyaretinden beri onunla bağlantı kurmamıştı ve Harry her ne kadar Umbridge'in sıkı gözetimi sürerken onunla temasa geçmeye çalışmanın akıllıca olmayacağını bilse de, Sirius'un, annesinin eski evinde tek başına kaldığı ve belki de Noel'i Kreacher'la kutlamak zorunda olduğu düşüncesi hiç hoşuna gitmiyordu.</blockquote><blockquote class="calibre10">Harry tatil başlamadan önceki son D.O. toplantısı için İhtiyaç Odası'na erkenden gitti. Erken gittiğine de memnun oldu, çünkü meşaleler yanar yanmaz, Dobby'nin odayı Noel için süsleme işini ele almış olduğunu gördü. Harry süslemelerin onun eseri olduğunu hemen anlamıştı, başka kim tavana astığı yüz tane altın süsün üzerine Harry'nin yüzünün resimlerini ve "<span class="italic">NİCE HARRY'Lİ NOELLER!</span>" yazısını koyardı ki?</blockquote><blockquote class="calibre10">Harry tam süslerin sonuncusunu indirmişti ki, kapı aralandı ve içeri Luna Lovegood girdi. Her zamanki gibi hülyalı bir hali vardı.</blockquote><blockquote class="calibre10">"Merhaba," dedi dalgın dalgın, süslemelerden artakalanlara bakarak. "Güzelmiş, sen mi astın bunları?"</blockquote><blockquote class="calibre10">"Hayır," dedi Harry, "ev cini Dobby asmış."</blockquote><blockquote class="calibre10">"Ökseotu," dedi Luna hülyalı sesiyle, hemen hemen Harry'nin kafasının üstünde duran koca bir beyaz yemiş öbeğini göstererek. Harry derhal ökseotunun altından çekildi. "İyi ettin" dedi Luna son derece ciddi bir sesle. "Neredeyse her zaman Hımhımlar'la doludurlar."</blockquote><blockquote class="calibre10">Harry Hımhımlar'ın neyin nesi olduğunu sormaktan kurtuldu, çünkü tam o anda Angelina, Katie ve Alicia içeri girmişlerdi. Üçü de soluk soluğaydı ve çok üşümüş görünüyorlardı.</blockquote><blockquote class="calibre10">"Eh," dedi Angelina neşesiz bir sesle, pelerinini çıkarıp bir köşeye fırlatarak, "nihayet takımı tamamladık."</blockquote><blockquote class="calibre10">"Yerime birini mi buldunuz?" dedi Harry şaşkın şaşkın.</blockquote><blockquote class="calibre10">"Hem senin, hem de Fred'le George'un," dedi Angelina sabırsızca. "Başka bir Arayıcı'mız var artık!"</blockquote><blockquote class="calibre10">"Kim?" dedi Harry hemen.</blockquote><blockquote class="calibre10">"Ginny Weasley," dedi Katie.</blockquote><blockquote class="calibre10">Harry'nin ağzı bir karış açıldı.</blockquote><blockquote class="calibre10">"Evet, biliyorum," dedi Angelina, asasını çıkarıp kolunu esneterek, "ama aslına bakarsan bayağı iyi. Tabii senden iyi olmasın," dedi, ona çok kötü bir bakış atarak, "ama sen olmadığına göre..."</blockquote><blockquote class="calibre10">Harry kendine hâkim olup çenesini tuttu, oysa cevap vermeye can atıyordu: Takımdan atıldığına ondan yüz kat daha fazla üzüldüğünü Angelina tahmin edemiyor muydu acaba?</blockquote><blockquote class="calibre10">"Peki ya Vurucular?" diye sordu, elinden geldiğince sakin bir sesle.</blockquote><blockquote class="calibre10">"Andrew Kirke," dedi Alicia coşkusuz bir tavırla, "ve Jack Sloper. İkisi de süper değil, ama seçmeye katılan diğer avanaklara bakınca..."</blockquote><blockquote class="calibre10">Ron, Hermione ve Neville'in gelişiyle, bu iç karartıcı konuşma sona erdi. Beş dakika sonra ise oda, Harry'nin Angelina'nın sitemkâr bakışlarını görmesini engelleyecek kadar dolmuştu.</blockquote><blockquote class="calibre10">"Pekâlâ," dedi Harry, sessizliği sağlamak için. "Düşündüm ki, bu akşam daha önce yaptıklarımızın üzerinden geçsek iyi olur, çünkü bu, tatilden önceki son toplantımız ve araya üç hafta girecekken yeni bir şeylere başlamak anlamsız -"</blockquote><blockquote class="calibre10">"Yeni bir şey yapmayacak mıyız yani?" dedi Zacharias Smith, bütün odada duyulan huysuz bir fısıltıyla. "Bilsem gelmezdim."</blockquote><blockquote class="calibre10">"Harry sana söylemediği için çok üzüldük o zaman," dedi Fred yüksek sesle.</blockquote><blockquote class="calibre10">Birkaç kişi kıs kıs güldü. Harry, Cho'nun da güldüğünü gördü ve karnında o tanıdık duyguyu hissetti, sanki merdivenden inerken bir basamağı ıskalamıştı.</blockquote><blockquote class="calibre10">"- ikili gruplar halinde çalışabiliriz," dedi Harry. "Engelleme Büyüsü'yle başlayalım, on dakika onu çalıştıktan sonra da minderleri çıkarıp Sersemletme'yi deneyebiliriz yine."</blockquote><blockquote class="calibre10">Hepsi itaatkâr bir şekilde gruplara ayrıldılar; Harry her zamanki gibi Neville'le eşleşti. Az sonra oda kesik kesik "Impedimenta!" haykırışlarıyla doldu, insanlar bir dakika kadar donuyor, bu arada eşleri odaya öylesine göz gezdirip diğer grupları izliyor, donan kişi çözüldüğündeyse büyü yapma sırası ona geliyordu.</blockquote><blockquote class="calibre10">Neville tanınmayacak kadar ilerlemişti. Bir süre sonra, Harry üst üste üçüncü kez çözülmüştü ki, Neville'i yeniden Ron ile Hermione'nin yanına gönderdi ve odada dolaşıp diğerlerini izlemeye başladı. Yanından geçerken Cho ona gülümsedi; Harry birkaç kez daha yanından geçmemek için kendini zor tuttu.</blockquote><blockquote class="calibre10">On dakika Engelleme Büyüsü yaptıktan sonra, minderleri yere serip yeniden Sersemletme çalışmaya başladılar. Bu büyüyü hepsinin aynı anda çalışmasına yetecek kadar yer yoktu; yarısı çalışırken diğerleri izliyor, sonra yer değiştiriyorlardı. Harry onları izlerken koltukları kabardı. Evet, belki Neville nişan aldığı Dean'ı değil, Padma Patil'i Sersemletmişti, ama her zamankine kıyasla kıl payıyla ıskalamıştı. Diğerleri de büyük ilerleme kaydetmiş gibi görünüyordu.</blockquote><blockquote class="calibre10">Bir saat geçtikten sonra, Harry durmalarını söyledi.</blockquote><blockquote class="calibre10">"Bayağı iyi olmaya başladınız," dedi, ışıl ışıl bir yüzle onlara bakarak. "Tatilden dönünce daha büyük şeyleri yapmaya başlayabiliriz - belki Patronus bile."</blockquote><blockquote class="calibre10">Heyecan dolu bir mırıltı yükseldi. Her zamanki gibi ikili üçlü gruplar halinde odadan çıkmaya başladılar; çoğu giderken Harry'ye "Mutlu Noeller" diledi. Neşesi yerinde olan Harry, Ron ve Hermione ile birlikte minderleri toplayıp düzenli bir şekilde yerlerine koydu. Ron ve Hermione ondan önce çıktılar; o arkada kaldı, çünkü Cho hâlâ odadaydı ve Harry ondan bir "Mutlu Noeller" almayı umuyordu.</blockquote><blockquote class="calibre10">Cho'nun, arkadaşı Marietta'ya, "Yok, sen git," dediğini duydu ve kalbi yerinden fırlayıp âdemelmasının civarına bir yere gitti.</blockquote><blockquote class="calibre10">Minderleri düzeltmekle meşgulmüş gibi yaptı. Şimdi yalnız olduklarından emindi, onun konuşmasını bekledi. Konuşma yerine, birinin kuvvetle burnunu çektiğini duydu.</blockquote><blockquote class="calibre10">Arkasına döndüğünde, Cho'nun odanın ortasında durduğunu, gözünden yaşlar süzüldüğünü gördü.</blockquote><blockquote class="calibre10">"Ne -?"</blockquote><blockquote class="calibre10">Ne yapacağını bilmiyordu. Cho orada durmuş, sessiz sessiz ağlıyordu.</blockquote><blockquote class="calibre10">"Ne oldu?" dedi Harry, cılız bir sesle.</blockquote><blockquote class="calibre10">Cho başını iki yana salladı ve cüppesinin yeniyle gözlerini sildi.</blockquote><blockquote class="calibre10">"Özür - dilerim," dedi boğuk bir sesle. "Sanırım... bütün bunları öğrenince... merak ettim... eğer o da... bunları bilse... hayatta olur muydu diye."</blockquote><blockquote class="calibre10">Harry'nin kalbi hızla eski konumuna doğru harekete geçip göbeğinde bir yere oturdu. Bunu tahmin etmeliydi. Cho, Cedric hakkında konuşmak istiyordu.</blockquote><blockquote class="calibre10">"Bunları biliyordu zaten," dedi Harry ağır ağır. "Gayet de iyiydi, yoksa o labirentin merkezine asla ulaşamazdı. Ama Voldemort seni gerçekten öldürmek istiyorsa, hiç şansın yok demektir."</blockquote><blockquote class="calibre10">Cho, Voldemort'un adını duyunca hıçkırdı, ama gözlerini Harry'den kaçırmadı.</blockquote><blockquote class="calibre10">"Sen sağ kaldın ama, hem de daha bebekken," dedi usulca.</blockquote><blockquote class="calibre10">"Şey, evet," dedi Harry bıkkınlıkla, kapıya doğru yürüyerek, "nedenini bilmiyorum, başka kimse de bilmiyor, o yüzden pek övünülecek bir şey değil."</blockquote><blockquote class="calibre10">"Yo, gitme!" dedi Cho, yine ağlamaklı bir sesle. "Böyle altüst olduğum için çok özür dilerim... hiç istemezdim böyle..."</blockquote><blockquote class="calibre10">Yine hıçkırdı. Kızanp şişmiş gözlerle bile çok güzeldi. Harry kendini hepten perişan hissediyordu. Oysa sadece bir "Mutlu Noeller" dileği onu o kadar memnun ederdi ki.</blockquote><blockquote class="calibre10">"Senin için korkunç olmalı, biliyorum," dedi Cho, yine gözlerini yenine silerek. "Kalkmış Cedric'ten söz ediyorum, sen onun ölümünü görmüşken... sanırım unutmak istiyorsun."</blockquote><blockquote class="calibre10">Harry buna cevap vermedi; doğruydu gerçi, ama bunu söylemek kalpsizlikmiş gibi geliyordu ona.</blockquote><blockquote class="calibre10">"Biliyor musun, s-sen çok iyi bir öğretmensin," dedi Cho, ıslak bir gülümsemeyle. "Daha önce bir şeyi Sersemletmeyi hiç becerememiştim."</blockquote><blockquote class="calibre10">"Sağol," dedi Harry, ne yapacağını bilemez halde.</blockquote><blockquote class="calibre10">Uzunca bir süre birbirlerine baktılar. Harry koşarak odadan çıkmaya yönelik şiddetli bir arzu duyuyordu, ama ayaklarını bir milim bile kıpırdatamıyordu.</blockquote><blockquote class="calibre10">"Ökseotu," dedi Cho usulca, Harry'nin başının üstündeki tavanı işaret ederek.</blockquote><blockquote class="calibre10">"Evet," dedi Harry. Ağzı adamakıllı kurumuştu. "Ama büyük ihtimalle Hımhım kaynıyordur."</blockquote><blockquote class="calibre10">"Hımhım da nedir?"</blockquote><blockquote class="calibre10">"En ufak fikrim yok," dedi Harry. Cho ona yaklaştı. Harry'nin beyni Sersemletilmiş gibiydi. "Laklak'a - yani Luna'ya sorman gerekiyor."</blockquote><blockquote class="calibre10">Cho'dan kahkahayla hıçkırık arası bir ses çıktı. Harry'ye daha da yaklaşmıştı şimdi. Harry onun burnunun üzerindeki çilleri sayabilirdi.</blockquote><blockquote class="calibre10">"Senden çok hoşlanıyorum, Harry."</blockquote><blockquote class="calibre10">Harry düşünemiyordu. Bir karıncalanma hissi her tarafını ele geçirmiş, kollarını, bacaklarını, beynini felç etmişti.</blockquote><blockquote class="calibre10">Cho fazla yakındı. Harry onun kirpiklerinin ucundaki her bir gözyaşı damlasını görebiliyordu...</blockquote><blockquote class="calibre7">*****</blockquote><blockquote class="calibre9">Yarım saat sonra Ortak Salon'a döndüğünde, Ron ile Hermione şöminenin yanındaki en iyi koltuklara gömülmüşlerdi; onların dışında hemen hemen herkes yatmaya gitmişti. Hermione çok uzun bir mektup yazıyordu; masanın ucundan aşağı doğru sarkan parşömen rulosunun yarısını doldurmuştu bile. Ron ateşin önündeki halıya uzanmış, Biçim Değiştirme ödevini bitirmeye çalışıyordu.</blockquote><blockquote class="calibre10">"Nerede kaldın?" diye sordu, Harry Hermione'nin yanındaki koltuğa gömülürken.</blockquote><blockquote class="calibre10">Harry cevap vermedi. Şoktaydı. Bir yarısı Ron ile Hermione'ye az önce olanları anlatmayı, öbür yarısıysa bu sırrı mezara kadar saklamayı istiyordu.</blockquote><blockquote class="calibre10">"İyi misin, Harry?" diye sordu Hermione, tüy kaleminin üzerinden ona bakarak.</blockquote><blockquote class="calibre10">Harry biraz isteksizce omuz silkti. Aslında, iyi olup olmadığını kendi de bilmiyordu. "Neyin var?" dedi Ron, Harry'yi daha iyi görebilmek için dirseklerinin üzerinde hafifçe doğrularak. "Ne oldu?"</blockquote><blockquote class="calibre10">Harry anlatmaya nereden başlayacağını bilemiyordu, anlatmak isteyip istemediğinden de hâlâ emin değildi ayrıca. Tam hiçbir şey söylememeye karar vermişti ki, Hermione duruma el koydu.</blockquote><blockquote class="calibre10">"Cho mu?" diye sordu, iş konuşuyormuş gibi bir ciddiyetle. "Toplantıdan sonra seni sıkıştırdı mı?"</blockquote><blockquote class="calibre10">Uyuşmuşluğuna rağmen şaşıran Harry, başını evet anlamında salladı. Ron kıs kıs gülmeye başladı, ama Hermione bakışını yakalayınca bundan vazgeçti.</blockquote><blockquote class="calibre10">"Peki -ee- ne istiyormuş?" diye sordu Ron, yalandan ilgisiz bir sesle.</blockquote><blockquote class="calibre10">"O -" diye lafa başladı Harry, oldukça boğuk bir sesle; boğazını temizleyip tekrar denedi. "O - ee -"</blockquote><blockquote class="calibre10">"Öpüştünüz mü?" diye sordu Hermione pat diye.</blockquote><blockquote class="calibre10">Ron öyle hızla doğruldu ki, mürekkep şişesine çarpıp halıya devirdi. Buna hiç aldırmadan, hevesle Harry'ye baktı.</blockquote><blockquote class="calibre10">"Ee?" diye sordu.</blockquote><blockquote class="calibre10">Harry, önce Ron'un meraklı ve şen yüzüne, sonra Hermione'nin hafifçe çatık kaşlarına baktı ve başını evet anlamında salladı.</blockquote><blockquote class="calibre10">"OLEY!"</blockquote><blockquote class="calibre10">Ron yumruğuyla zafer işareti yaptı ve kahkahayı koyverip pencerenin yanındaki çekingen görünümlü birkaç ikinci sınıf öğrencisinin korkudan sıçramasına neden oldu. Ron'un halının üzerinde yuvarlanışını izleyen Harry, ister istemez sırıtmaya başladı. Hermione ise Ron'a tiksinti dolu bir bakış atıp mektubuna döndü.</blockquote><blockquote class="calibre10">"Ee?" dedi Ron sonunda, başını kaldırıp Harry'ye bakarak. "Nasıldı?"</blockquote><blockquote class="calibre10">Harry bir süre düşündü.</blockquote><blockquote class="calibre10">"Islaktı," dedi açıksözlülükle.</blockquote><blockquote class="calibre10">Ron öyle bir ses çıkardı ki, sevinme anlamına da gelebilirdi, iğrenme anlamına da, hangisi olduğunu ayırt etmek zordu.</blockquote><blockquote class="calibre10">"Çünkü ağlıyordu," diye devam etti Harry sıkıntıyla.</blockquote><blockquote class="calibre10">"Haa," dedi Ron. Gülümsemesi silinir gibi oldu. "O kadar kötü mü öpüşüyorsun?"</blockquote><blockquote class="calibre10">"Bilmem," dedi Harry. Bu hiç aklına gelmemişti, anında içini bir endişe kapladı. "Belki de öyledir."</blockquote><blockquote class="calibre10">"Tabii ki değil," dedi Hermione, başını yazdığı mektuptan kaldırmadan.</blockquote><blockquote class="calibre10">"Nereden biliyorsun ki?" dedi Ron çok sert bir sesle.</blockquote><blockquote class="calibre10">"Çünkü Cho şu aralar günün yarısını ağlayarak geçiriyor," dedi Hermione, dalgın dalgın. "Yemeklerde ağlıyor, tuvalette ağlıyor, her yerde ağlıyor."</blockquote><blockquote class="calibre10">"Biraz öpüşmek neşesini yerine getirirdi diyor insan," dedi Ron sırıtarak.</blockquote><blockquote class="calibre10">"Ron," dedi Hermione vakur bir sesle, tüy kalemini mürekkep hokkasına daldırarak, "sen hayatta tanışma talihsizliğinde bulunduğum en duyarsız gıcıksın."</blockquote><blockquote class="calibre10">"O da ne demek öyle?" dedi Ron öfkeyle. "Bir insan nasıl kalkıp da biri onu öperken ağlar ki?"</blockquote><blockquote class="calibre10">"Evet," dedi Harry, biraz çaresizce, "kim ağlar?"</blockquote><blockquote class="calibre10">Hermione ikisine yüzünde acımaya benzer bir ifadeyle baktı.</blockquote><blockquote class="calibre10">"Cho'nun şu anda neler hissettiğini anlamıyor musunuz?" diye sordu.</blockquote><blockquote class="calibre10">"Hayır," dediler Harry ve Ron bir ağızdan.</blockquote><blockquote class="calibre10">Hermione içini çekti ve tüy kalemini bıraktı.</blockquote><blockquote class="calibre10">"Eh, Cedric'in ölümü yüzünden ne kadar üzgün olduğu çok belli. Üstelik sanırım kafası karışmış durumda, çünkü Cedric'ten hoşlanıyordu, şimdiyse Harry'den hoşlanıyor, kimden daha çok hoşlandığına karar veremiyor. Harry'yi öpmenin Cedric'in anısına bir hakaret olduğunu düşünüp suçluluk da duyuyor olmalı, dahası Harry ile çıkarsa herkesin onun hakkında ne diyeceği konusunda da endişeleniyordur. Ayrıca zaten Harry'ye karşı neler hissettiğini de kafasında tam oturtamıyordur, Cedric öldüğünde yanındaki kişi Harry'di, o yüzden bu mesele çok karışık ve acı verici. Ha, bir de son zamanlarda çok kötü uçtuğundan Ravenclaw Quidditch Takımı'ndan atılacağından korkuyor."</blockquote><blockquote class="calibre10">Bu konuşmanın ardından şaşkınlık dolu bir sessizlik oldu. Sonra Ron, "Bir insan aynı anda bütün bunları hissedemez, patlar yoksa," dedi.</blockquote><blockquote class="calibre10">"Sırf sen bir çay kaşığının duygusal zenginliğine sahipsin diye, sanma ki hepimiz öyleyiz," dedi Hermione iğneli iğneli, tüy kalemini yeniden eline alarak.</blockquote><blockquote class="calibre10">"Ama o başlattı," dedi Harry. "Ben yapmazdım -yani o bana yaklaştı- sonra bir baktım, omzumda ağlıyor - ne yapacağımı bilemedim -"</blockquote><blockquote class="calibre10">"Seni suçlamıyorum, abi," dedi Ron, bu düşünce karşısında endişeye kapılmış bir halde.</blockquote><blockquote class="calibre10">"Sadece ona iyi davranman gerekiyordu," dedi Hermione, kaygıyla başını kaldırarak. "İyi davrandın, değil mi?"</blockquote><blockquote class="calibre10">"Şey," dedi Harry. Yüzüne nahoş bir sıcaklık hücum etti. "Ben biraz - onun sırtını okşadım biraz."</blockquote><blockquote class="calibre10">Hermione gözlerini devirmemek için kendini çok zor tutuyor gibiydi.</blockquote><blockquote class="calibre10">"Eh, sanırım daha kötü olabilirdi," dedi. "Onu yeniden görecek misin?"</blockquote><blockquote class="calibre10">"Mecburum, değil mi?" dedi Harry. "D.O. toplantılarımız var, değil mi?"</blockquote><blockquote class="calibre10">"Ne demek istediğimi biliyorsun," dedi Hermione sabırsızca.</blockquote><blockquote class="calibre10">Harry hiçbir şey demedi. Hermione'nin söyledikleri, korkutucu olasılıklardan oluşan yepyeni bir manzarayı gözlerinin önüne sermişti. Cho ile birlikte bir yere gittiğini -mesela Hogsmeade'e- ve onunla saatlerce baş başa kaldığını gözünde canlandırmaya çalıştı. Elbette, az önce olanlardan sonra Cho ondan birlikte bir yere gitme teklifi bekleyecekti... bu düşünce midesinin acıyla kasılmasına neden oldu.</blockquote><blockquote class="calibre10">"Aman, neyse," dedi Hermione, sanki uzaklardan bir yerden. Yine mektubuna gömülmüştü. "Nasılsa ona sormak için çok fırsatın olacak."</blockquote><blockquote class="calibre10">Harry'yi yüzünde alışılmadık bir kurnazlıkla süzen Ron, "Ya sormak istemezse?" dedi,</blockquote><blockquote class="calibre10">"Saçmalama," dedi Hermione dalgın dalgın, "Harry ta ne zamandan beri ondan hoşlanıyor, öyle değil mi, Harry?"</blockquote><blockquote class="calibre10">Harry cevap vermedi. Evet, ne zamandır Cho'dan hoşlanıyordu, ama daha önce kendini Cho ile birlikte hayal ettiği sahnelerde iyi vakit geçiren bir Cho vardı, omzunda kendini koyvermiş ağlayan bir Cho değil.</blockquote><blockquote class="calibre10">Ron, "O romanı kime yazıyorsun sen bakayım?" diye sordu Hermione'ye, artık yere değmek üzere olan parşömeni okumaya çalışarak. Hermione hemen parşömeni toparladı.</blockquote><blockquote class="calibre10">"Viktor'a."</blockquote><blockquote class="calibre10">"Krum mu?"</blockquote><blockquote class="calibre10">"Başka kaç tane Viktor tanıyoruz?"</blockquote><blockquote class="calibre10">Ron hiçbir şey söylemedi, ama kırgın bir hali vardı. Yirmi dakika kadar, hiç konuşmadan, öylece oturdular; Ron sabırsız sabırsız burun çekerek ve durmadan yazdıklarının üzerini çizerek Biçim Değiştirme ödevini yaptı; Hermione parşömenin sonuna kadar ara vermeden yazdı, sonra onu dikkatle rulo yapıp mühürledi; Harry ise Sirius'un kafası bir kez daha belirir ve ona kızlarla ilgili öğüt verir ümidiyle ateşe dalıp gitti. Ama ateş çıtır çıtır yanmaya devam etmekle yetindi, sonunda da kıpkırmızı korlar ufalanıp küle döndü. Etrafına bakınan Harry, Ortak Salon'da yine sadece onların kaldığını gördü.</blockquote><blockquote class="calibre10">"Eh, iyi geceler," dedi Hermione, ağzı yırtılacakmış gibi esneyip kızların merdivenine doğru giderken.</blockquote><blockquote class="calibre10">"Krum'da ne buluyor?" diye sordu Ron, o ve Harry oğlanların merdivenini çıkarken.</blockquote><blockquote class="calibre10">"Şey," dedi Harry, meseleyi kafasında evirip çevirerek, "sanırım büyük olduğundan, değil mi... ayrıca dünya çapında bir Quidditch oyuncusu..."</blockquote><blockquote class="calibre10">"Evet ama, bunların dışında," dedi Ron, kızgın bir ses tonuyla, "Yani, suratsız bir rezil, değil mi?"</blockquote><blockquote class="calibre10">"Biraz suratsız, evet," dedi Harry. Aklı hâlâ Cho'daydı.</blockquote><blockquote class="calibre10">Sessizlik içinde cüppelerini çıkarıp pijamalarını üzerlerine geçirdiler; Dean, Seamus ve Neville çoktan uyumuşlardı. Harry gözlüğünü başucu komodininin üstüne koydu ve yattı, ama dört direkli yatağının perdelerini kapamadı; onun yerine, gözlerini Neville'in yatağının yanındaki pencereden görünen yıldızlı gökyüzü parçasına dikti. Önceki gece bu saatte, yirmi dört saat içinde Cho Chang'i öpeceğini bilse...</blockquote><blockquote class="calibre10">"İyi geceler," diye homurdandı Ron, sağından bir yerden.</blockquote><blockquote class="calibre10">"İyi geceler," dedi Harry.</blockquote><blockquote class="calibre10">Belki bir dahaki sefere... tabii bir dahaki sefer olursa... Cho biraz daha mutlu olurdu. Harry onu bir yere davet etmeliydi; büyük ihtimalle o böyle bir şey bekliyordu ve şimdi Harry'ye çok kızgındı... yoksa yatağına uzanmış, hâlâ Cedric'e mi ağlıyordu? Harry ne düşüneceğini bilemiyordu. Hermione'nin açıklaması her şeyi anlamayı kolaylaştıracağına, işleri daha da karmaşık hale getirmişti.</blockquote><blockquote class="calibre10">İşte bize burada bunu öğretmeliler, diye düşündü, yan dönerek, kızların beyninin nasıl çalıştığını... en azından Kehanet'ten daha faydalı olurdu...</blockquote><blockquote class="calibre10">Neville uykusunda burnunu çekti. Dışarıdaki karanlığın içinde bir yerde bir baykuş öttü.</blockquote><blockquote class="calibre10">Harry rüyasında tekrar D.O. odasında olduğunu gördü. Cho, Harry'yi onu oraya numara yaparak çekmekle suçladı; gelirsen yüz elli tane Çikolatalı Kurbağa Kartı veririm, dediğini söyledi... "Cedric bana bir sürü Çikolatalı Kurbağa kartı verdi, bak!" diye bağırdı Cho. Cüppesinin içinden avuç dolusu Kart çıkardı ve havaya saçtı. Sonra Hermione'ye dönüştü. Hermione de Harry'ye, "Biliyorsun ki ona söz verdin, Harry... Bence ona bunun yerine başka bir şey vermelisin... Ateşoku'na ne dersin?" dedi. Harry de ona Cho'ya Ateşoku'nu veremeyeceğini, çünkü süpürgesini Umbridge'in aldığını, ayrıca bütün bunların baştan aşağı saçma olduğunu ve D.O. odasına sadece Dobby'nin kafası biçiminde süsler asmaya geldiğini söyledi...</blockquote><blockquote class="calibre10">Rüya değişti...</blockquote><blockquote class="calibre10">Vücudunun yumuşak, güçlü ve esnek olduğunu hissediyordu. Parlak metal çubuklar arasından, karanlık, soğuk taşların içinden süzülürcesine ilerliyordu... yere yapışıktı, karın üstü kayıyordu... karanlıktı, ama etrafındaki nesnelerin garip, canlı renklerde pırıldadığını görebiliyordu... başını çeviriyordu... ilk bakışta koridor boş görünüyordu... ama hayır... ileride bir adam yere oturmuştu, başı önüne düşmüştü, silueti karanlıkta ışıldıyordu...</blockquote><blockquote class="calibre10">Harry dilini çıkardı... havadan adamın kokusunu tattı... adam hayattaydı ama mahmurdu... koridorun sonunda bir kapının önünde oturuyordu...</blockquote><blockquote class="calibre10">Harry adamı ısırmak için can atıyordu... ama dürtüsüne hâkim olmalıydı... yapması gereken daha önemli bir iş vardı...</blockquote><blockquote class="calibre10">Ama adam kıpırdanıyordu... ayağa fırladı, bacaklarından gümüş bir pelerin yere düştü; Harry onun kendinden çok yüksek, rengârenk ve bulanık siluetini gördü, bir kemerden çıkan bir asa gördü... başka şansı yoktu... yerden yükselip vurdu, bir kez, iki kez, üç kez; dişlerini adamın etine daldırdı, onun kaburgalarının dişlerinin arasında dağılışını, kanın sıcak sıcak akışını hissetti...</blockquote><blockquote class="calibre10">Adam acıyla feryat ediyordu... sonra sustu... arkasına, duvara doğru yığıldı... kan yere fışkırıyordu...</blockquote><blockquote class="calibre10">Harry'nin alnı fena halde acıdı... patlayacakmış gibiydi...</blockquote><blockquote class="calibre10">"Harry! HARRY!"</blockquote><blockquote class="calibre10">Gözlerini açtı. Vücudunun her yanı buz gibi terle kaplıydı; nevresimi burulup onu bir deli gömleği gibi sarmıştı; alnına akkor olmuş demir bir çubuk bastırıyormuş gibiydi.</blockquote><blockquote class="calibre10">"Harry!"</blockquote><blockquote class="calibre10">Ron tepesinde dikilmiş, ona yüzünde büyük bir korkuyla bakıyordu. Harry'nin yatağının ucunda başka gölgeler de vardı. Başını ellerinin arasına aldı; acı adeta gözlerini kör etmişti... dönüp yatağın kenarından kustu.</blockquote><blockquote class="calibre10">"Gerçekten hasta!" dedi korkmuş bir ses. "Birini çağırmalı mıyız?"</blockquote><blockquote class="calibre10">"Harry! Harry!"</blockquote><blockquote class="calibre10">Ron'a anlatmalıydı, ona anlatmak çok önemliydi... derin derin nefes alıp kendini iterek yatakta doğruldu, yine kusmamak için büyük bir gayret gösteriyor, acıdan gözleri doğru dürüst görmüyordu.</blockquote><blockquote class="calibre10">"Baban," dedi soluk soluğa, göğsü şişip şişip iniyordu. "Baban... saldırıya uğradı..."</blockquote><blockquote class="calibre10">"Ne?" dedi Ron, anlamayarak.</blockquote><blockquote class="calibre10">"Baban! Isırıldı, durumu çok ciddi, her yer kan içinde kaldı..."</blockquote><blockquote class="calibre10">"Gidip yardım çağırıyorum," dedi o aynı korkmuş ses ve Harry yatakhaneden dışarı doğru koşarak uzaklaşan ayak sesleri duydu.</blockquote><blockquote class="calibre10">"Harry..." dedi Ron tereddütle, "sen... rüya görüyordun sadece..."</blockquote><blockquote class="calibre10">"Hayır!" dedi Harry hiddetle; Ron'un anlaması çok önemliydi. "Rüya değildi... sıradan bir rüya değildi... oradaydım, gördüm... ben yaptım..."</blockquote><blockquote class="calibre10">Seamus ile Dean'ın fısıldaştıklarını duyabiliyordu, ama umrunda değildi. Alnındaki acı hafif hafif azalıyordu, ama Harry hâlâ fena halde terliyor ve titriyordu. Yine öğürdü ve Ron sıçrayarak önünden çekildi.</blockquote><blockquote class="calibre10">"Harry, iyi değilsin sen," dedi titrek titrek. "Neville yardım getirmeye gitti."</blockquote><blockquote class="calibre10">"İyiyim!" dedi Harry tıkanırcasına, ağzını pijamasına silip, kontrol edilemez bir şekilde titreyerek. "Benim hiçbir şeyim yok, asıl baban hakkında endişelenmen gerek -onun nerede olduğunu öğrenmeliyiz- deli gibi kan kaybediyor -ben devasa bir- bunu yapan devasa bir yılandı."</blockquote><blockquote class="calibre10">Yataktan kalkmaya çalıştı, ama Ron iterek onu yeniden yatırdı; Dean ve Seamus hâlâ yakında bir yerde fısıldaşıyorlardı. Bir dakika mı geçmişti, on dakika mı, Harry bilmiyordu; orada titreyerek, yara izinin acısının yavaş yavaş dindiğini hissederek oturdu öylece... sonra merdivenden telaşlı ayak sesleri geldi ve yine Neville'in sesini duydu.</blockquote><blockquote class="calibre10">"Burada, Profesör."</blockquote><blockquote class="calibre10">Profesör McGonagall, üstünde ekose sabahlığıyla yatakhaneden içeri girdi, kemikli burnunun kemerinde gözlüğü yamuk duruyordu.</blockquote><blockquote class="calibre10">"Nen var, Potter? Neren acıyor?"</blockquote><blockquote class="calibre10">Harry onu gördüğüne hiç bu kadar sevinmemişti; şimdi ihtiyaç duyduğu tam da bir Zümrüdüanka Yoldaşlığı üyesiydi, onun için kaygılanıp gereksiz iksirler yazacak biri değil.</blockquote><blockquote class="calibre10">"Ron'un babası," dedi, yine doğrularak. "Bir yılanın saldırısına uğradı ve durumu ciddi, olanları gördüm."</blockquote><blockquote class="calibre10">" '<span class="italic">Olanları gördüm</span>'le neyi kastediyorsun?" dedi Profesör McGonagall, siyah kaşları çatıldı.</blockquote><blockquote class="calibre10">"Bilmiyorum... uyuyordum ve oraya gittim..."</blockquote><blockquote class="calibre10">"Yani bunu rüyanda mı gördün?"</blockquote><blockquote class="calibre10">"Hayır!" dedi Harry kızgın kızgın; kimse anlamayacak mıydı? "İlk başta tamamen başka bir konuda rüya görüyordum, aptalca bir konuda... sonra bu, rüyayı böldü. Gerçekti, ben hayal etmedim. Mr. Weasley yerde uyuyakalmıştı ve dev bir yılanın saldırısına uğradı, çok kan aktı, yere yığıldı, birinin onun nerede olduğunu bulması gerekiyor..."</blockquote><blockquote class="calibre10">Profesör McGonagall yamuk duran gözlüğünün arkasından ona, sanki gördüklerinden dolayı dehşete uğramış gibi bakıyordu.</blockquote><blockquote class="calibre10">"Yalan söylemiyorum, deli de değilim!" dedi Harry ona, artık bağırmaya başlayarak. "Diyorum size, olanları gördüm!"</blockquote><blockquote class="calibre10">"Sana inanıyorum, Potter," dedi Profesör McGonagall ters ters. "Sabahlığını giy - Müdürü görmeye gidiyoruz."</blockquote><div class="mbppagebreak" id="calibre_pb_45"></div>
</body></html>
