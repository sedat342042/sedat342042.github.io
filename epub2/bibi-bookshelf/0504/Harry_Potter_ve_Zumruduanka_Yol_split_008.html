<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Zümrüdüanka Yoldaşlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos310430" class="calibre1"><span class="calibre2">
</span></p><blockquote class="calibre7"><span class="calibre4">YEDİNCİ  BÖLÜM</span><br class="calibre8"/><span class="calibre4">SİHİR  BAKANLIĞI</span></blockquote><blockquote class="calibre9">Harry ertesi sabah saat beş buçukta kalktı; sanki birisi kulağının içine doğru haykırmış gibi, aniden, tamamen uyanmıştı. Disiplin duruşmasının düşüncesi beynini en minik zerrelerine kadar doldururken bir an hareketsiz kaldı, sonra, daha fazla dayanamayarak bir hamlede yataktan kalktı ve gözlüğünü taktı. Mrs. Weasley, yeni yıkanıp ütülenmiş kot pantolonuyla tişörtünü yatağının ayakucuna koymuştu. Harry onları sırtına geçirdi. Duvardaki boş tablo sinsi sinsi güldü.</blockquote><blockquote class="calibre10">Ron yayılıp yatmıştı, ağzı bir karış açık, mışıl mışıl uyuyordu. Harry odayı geçip sahanlığa çıkarken ve kapıyı yavaşça arkasından kapatırken, o kıpırdamadı bile. Ron'u bir daha ne zaman göreceğini düşünmemeye ve belki de artık Hogwarts'ta sınıf arkadaşı olmayacaklarını aklına getirmemeye çalışan Harry, Kreacher'ın atalarının başlarının yanından sessizce geçerek merdivenlerden indi ve mutfağa gitti.</blockquote><blockquote class="calibre10">Mutfak boştur diye düşünüyordu, ama kapıya vardığında, içeriden hafif bir uğultu çarptı kulağına. Kapıyı itip açtı. Mr. ve Mrs. Weasley, Sirius, Lupin ve Tonks, sanki onu bekliyormuş gibi orada oturuyorlardı. Hepsi dışarı çıkacak gibi giyinmişlerdi, sırtına mor bir kapitone sabahlık geçirmiş Mrs. Weasley hariç. O da Harry girer girmez ayağa fırladı.</blockquote><blockquote class="calibre10">Asasını çekip telaşla ocağa doğru giderken, "Kahvaltı," dedi.</blockquote><blockquote class="calibre10">"Gün - ay - aaaydın, Harry," diye esnedi Tonks. Saçı bu sabah sarı ve kıvırcıktı. "İyi uyudun mu?"</blockquote><blockquote class="calibre10">"Evet," dedi Harry.</blockquote><blockquote class="calibre10">Tonks, yeni bir esnemeyle sarsılarak, "Ben büüü - tün ge - geeece ayaktaydım," dedi. "Gel de otur..."</blockquote><blockquote class="calibre10">Bir iskemle çekti, bu arada yanındakini de devirdi.</blockquote><blockquote class="calibre10">"Ne istersin, Harry?" diye seslendi Mrs. Weasley. "Yulaf lapası? Kek? Füme balık? Pastırmalı yumurta? Kızarmış ekmek?"</blockquote><blockquote class="calibre10">"Sadece - sadece kızarmış ekmek, teşekkürler," dedi Harry.</blockquote><blockquote class="calibre10">Lupin, Harry'ye baktı, sonra Tonks'a, "Scrimgeour hakkında ne diyordun?" diye sordu.</blockquote><blockquote class="calibre10">"Ah... evet... yani, biraz daha dikkatli olmamız gerek, Kingsley'le bana tuhaf tuhaf sorular soruyor..."</blockquote><blockquote class="calibre10">Harry konuşmaya katılması beklenmediği için adeta minnet duydu. İçi buruluyordu. Mrs. Weasley önüne iki parça marmelatlı kızarmış ekmek koydu. Harry yemeye çalıştı ama, bunun halı çiğnemekten farkı yoktu. Mrs. Weasley öbür yanına oturup onun tişörtüyle uğraşmaya koyuldu, etiketini içeri soktu, omuzlarındaki kırışıkları düzeltti. Keşke yapmasa, diye düşündü Harry.</blockquote><blockquote class="calibre10">"... ve Dumbledore'a yarın gece nöbet tutamayacağımı söylemem gerek, çok ama çok yo - ooo - orgunum," dedi Tonks, yine çeneleri kopacakmış gibi esneyerek.</blockquote><blockquote class="calibre10">"Ben senin yerini alırım," dedi Mr. Weasley. "Ben iyiyim, zaten bitirilecek bir raporum da var..."</blockquote><blockquote class="calibre10">Mr. Weasley'nin sırtında büyücü cüppesi değil, ince çizgili bir pantolon ve eski bir havacı montu vardı. Tonks'tan Harry'ye döndü.</blockquote><blockquote class="calibre10">"Kendini nasıl hissediyorsun?"</blockquote><blockquote class="calibre10">Harry omuzlarını silkti.</blockquote><blockquote class="calibre10">"Yakında bitecek," dedi Mr. Weasley, yüreklendirmek istercesine. "Birkaç saat içinde aklanırsın."</blockquote><blockquote class="calibre10">Harry hiçbir şey söylemedi.</blockquote><blockquote class="calibre10">"Duruşma benim katımda, Amelia Bones'un bürosunda. Sihirli Yasal Yaptırım Dairesi'nin başındadır, seni o sorgulayacak."</blockquote><blockquote class="calibre10">Tonks içtenlikle, "Amelia Bones iyidir," dedi. "Adildir, seni dinler."</blockquote><blockquote class="calibre10">Harry başını evet anlamında salladı, hâlâ söyleyecek bir şey gelmiyordu aklına.</blockquote><blockquote class="calibre10">Sirius birden, "Sinirlerine hâkim ol," dedi. "Kibar davran, gerçeklerden şaşma."</blockquote><blockquote class="calibre10">Harry yeniden başını salladı.</blockquote><blockquote class="calibre10">Lupin yavaşça, "Yasalar senin yanında," dedi. "Yaşça küçük büyücülerin bile, hayatlarını tehdit eden durumlarda büyü kullanmasına izin vardır."</blockquote><blockquote class="calibre10">Çok soğuk bir şey Harry'nin ensesinden aşağı doğru kaydı; önce birisi ona bir Hayalbozan Büyüsü yapıyor sandı, sonra Mrs. Weasley'nin ıslak bir tarakla saçı üzerinde işe giriştiğini fark etti. Mrs. Weasley başının tepesine sıkı sıkı bastırdı.</blockquote><blockquote class="calibre10">Umutsuzca, "Hiç düz durmaz mı?" diye sordu.</blockquote><blockquote class="calibre10">Harry başını iki yana salladı.</blockquote><blockquote class="calibre10">Mr. Weasley önce saatine, sonra Harry'ye baktı.</blockquote><blockquote class="calibre10">"Sanırım artık gitmemiz gerek," dedi. "Biraz erken gerçi, ama burada oyalanmaktansa Bakanlık'ta olsan daha iyi diyorum."</blockquote><blockquote class="calibre10">"Tamam," dedi Harry düşünmeden. Kızarmış ekmeğini elinden bırakıp ayağa kalktı.</blockquote><blockquote class="calibre10">"Merak etme, Harry, bir şey olmayacak," dedi Tonks, koluna vurarak.</blockquote><blockquote class="calibre10">"İyi şanslar," dedi Lupin. "Mesele çıkmayacak, eminim."</blockquote><blockquote class="calibre10">"Eğer çıkarsa da," dedi Sirius sert bir sesle, "senin adına Amelia Bones'la bizzat ilgilenirim..."</blockquote><blockquote class="calibre10">Harry zar zor gülümsedi. Mrs. Weasley ona sıkıca sarıldı.</blockquote><blockquote class="calibre10">"Hepimiz arkandayız," dedi.</blockquote><blockquote class="calibre10">"Tamam," dedi Harry. "Eh... sonra görüşürüz öyleyse."</blockquote><blockquote class="calibre10">Mr. Weasley'nin peşine takılıp merdivenlerden çıktı, holü geçti. Sirius'un annesinin perdelerin ardında uykusunda homurdandığını duyuyordu. Mr. Weasley kapının sürgüsünü açtı ve soğuk, gri şafağa adım attılar.</blockquote><blockquote class="calibre10">Hızlı hızlı meydandan geçerlerken, Harry, "Normalde işe yürüyerek gitmiyorsunuz, değil mi?" diye sordu.</blockquote><blockquote class="calibre10">"Hayır, genellikle cisimleniyorum," dedi Mr. Weasley, "ama sen elbette bunu yapamazsın ve bence oraya kesinlikle sihirli olmayan bir şekilde gitmemiz en iyisi... daha olumlu bir izlenim yaratır, duruşmanın nedenini düşünecek olursak..."</blockquote><blockquote class="calibre10">Yürürlerken Mr. Weasley elini ceketinin cebinden çıkarmıyordu. Harry onun eliyle asasını sımsıkı kavradığını biliyordu. Bakımsız sokaklar neredeyse bomboştu, ama berbat durumdaki küçük metro istasyonuna geldiklerinde, erken saatte işe gidenlerle dolu olduğunu gördüler. Mr. Weasley, kendini gündelik işlerini yapan Muggle'ların yakınında bulduğunda hep olduğu gibi, coşkusunu saklamakta güçlük çekiyordu.</blockquote><blockquote class="calibre10">Otomatik bilet makinelerini işaret ederek, "Cidden inanılmaz," diye fısıldadı. "Harikulade yaratıcı."</blockquote><blockquote class="calibre10">"Bozuklar," dedi Harry, bir tabelayı işaret ederek.</blockquote><blockquote class="calibre10">"Evet ama, yine de..." dedi Mr. Weasley, onlara şefkatle gülümseyerek.</blockquote><blockquote class="calibre10">Biletlerini, makine yerine, mahmur görünen bir bekçiden aldılar (bu işi Harry halletti, çünkü Mr. Weasley Muggle parası işlerinde pek başarılı değildi) ve beş dakika sonra onları tıngır tıngır Londra'nın merkezine götürecek bir metro trenine biniyorlardı. Mr. Weasley pencerenin üstündeki Metro Haritası'nı endişeyle tekrar tekrar kontrol ediyordu.</blockquote><blockquote class="calibre10">"Dört durak daha var, Harry... Şimdi üç durak kaldı... iki durak sonra tamam, Harry..."</blockquote><blockquote class="calibre10">Londra'nın tam göbeğindeki bir istasyonda indiler, elleri evrak çantalı, takım elbiseli erkekler ve tayyörlü kadınlardan oluşan bir dalgaya kapılıp trenden uzaklaştılar. Yürüyen merdivenlerden çıktılar, bilet turnikesinden geçtiler (Mr. Weasley, turnikenin biletini yutuşuna bayıldı) ve iki yanında heybetli binalar uzanan, trafiğin şimdiden yoğun olduğu bir caddeye çıktılar.</blockquote><blockquote class="calibre10">"Neredeyiz?" diye sordu Mr. Weasley boş boş. Harry bir an, Mr. Weasley'nin sürekli haritaya bakmasına rağmen yanlış istasyonda indiklerini sandı ve kalbi durur gibi oldu; ama Mr. Weasley bir dakika sonra, "Ah evet... buradan, Harry," dedi ve onun önüne düşüp bir yan yola saptı.</blockquote><blockquote class="calibre10">"Kusura bakma," dedi, "ama hiç trenle gelmedim ve Muggle bakış açısından her şey farklı görünüyor. Aslında ben daha önce ziyaretçi girişini de hiç kullanmadım."</blockquote><blockquote class="calibre10">Onlar yürümeye devam ettikçe binalar küçüldü, daha az heybetli hale geldi. Sonunda, birkaç tane eski püskü görünüşlü büronun, bir meyhanenin ve dolup taşmış bir çöp konteynırının bulunduğu bir sokağa vardılar. Harry, Sihir Bakanlığı'nın daha çarpıcı bir yerde olacağını beklerdi.</blockquote><blockquote class="calibre10">"İşte geldik," dedi Mr. Weasley neşeyle. Üzeri yazılarla bezeli bir duvarın önünde duran, birkaç camı eksik, eski ve kırmızı bir telefon kulübesini işaret etti. "Önden buyur, Harry."</blockquote><blockquote class="calibre10">Telefon kulübesinin kapısını açtı.</blockquote><blockquote class="calibre10">Harry neler olduğunu merak ederek içeri girdi. Mr. Weasley onun yanına sıkıştı ve kapıyı kapadı. Anca sığdılar. Harry'nin vücudu, sanki serserinin teki yerinden koparmaya çalışmış gibi duvardan eğri büğrü sarkan telefon cihazına yapışmıştı. Mr. Weasley, Harry'nin üzerinden ahizeye uzandı.</blockquote><blockquote class="calibre10">"Mr. Weasley, sanırım bu da bozuk" dedi Harry.</blockquote><blockquote class="calibre10">"Hayır, hayır, eminim iyi durumda," dedi Mr. Weasley, ahizeyi başının üstünde tutup kadrana bakarak. "Hadi bakalım... altı..." numarayı çevirdi, "iki... dört... bir dört daha... ve bir iki daha..."</blockquote><blockquote class="calibre10">Kadran tıkır tıkır yerine dönerken, telefon kulübesinin içinde sakin bir kadın sesi duyuldu. Ses Mr. Weasley'nin elindeki ahizeden gelmiyordu, hemen yanlarında görünmez bir kadın duruyormuş gibi yüksek ve netti.</blockquote><blockquote class="calibre9"><span class="calibre11"><span class="italic">"Sihir Bakanlığı'na hoşgeldiniz. Lütfen adınızı ve işinizi belirtin."</span></span></blockquote><blockquote class="calibre9">"Şey..." dedi Mr. Weasley, belli ki ahizeye doğru konuşup konuşmaması gerektiğini kestiremiyordu. Sonunda ağızlığı kulağına tutarak işin ortasını buldu. "Arthur Weasley, Muggle Eşyalarının Kötüye Kullanımı Dairesi'nden; bir disiplin duruşmasına katılmak üzere çağrılan Harry Potter'a eşlik ediyorum..."</blockquote><blockquote class="calibre10">Sakin kadın sesi,</blockquote><blockquote class="calibre9"><span class="calibre11"><span class="italic">"Teşekkürler," </span></span></blockquote><blockquote class="calibre9">dedi.</blockquote><blockquote class="calibre9"><span class="calibre11"><span class="italic">"Ziyaretçi, lütfen rozeti alın ve cüppenizin önüne takın."</span></span></blockquote><blockquote class="calibre9">Bir çıtırtı ve bir tıkırtı duyuldu, Harry genellikle iade edilen bozuklukların göründüğü madeni oluktan bir şeyin kaydığını gördü. Uzanıp aldı: Üzerinde “<span class="italic">Harry Potter, Disiplin Duruşması</span>" yazan kare şeklinde gümüş bir rozetti bu. Harry rozeti tişörtünün önüne takarken, kadın sesi yine konuştu.</blockquote><blockquote class="calibre9"><span class="calibre11"><span class="italic">"Bakanlık ziyaretçisi, güvenlik masasında bir aramadan geçmek ve asanızı kayıt için sunmak zorundasınız; güvenlik masası Atriyum'un öbür ucundadır."</span></span></blockquote><blockquote class="calibre9">Telefon kulübesinin zemini sarsıldı. Yavaş yavaş toprağa gömülüyorlardı. Kulübenin camlarından kaldırım yükseliyormuş gibi görünürken, Harry kaygıyla etrafına baktı; sonunda üstlerine karanlık çöktü. Hiçbir şey göremiyordu; telefon kulübesi toprağın içinde ilerlerken sadece yeknesak bir gıcırtı duyuluyordu. Harry'ye aslında çok daha uzunmuş gibi gelen bir dakika kadar bir sürenin ardından, altın bir ışık demeti ayaklarını aydınlattı, sonra da genişleyip vücudu boyunca yükseldi, yüzüne vurdu. Harry sulanmasınlar diye gözlerini kırpmak zorunda kaldı.</blockquote><blockquote class="calibre10">Kadının sesi,</blockquote><blockquote class="calibre9"><span class="calibre11"><span class="italic">"Sihir Bakanlığı iyi günler diler,"</span></span></blockquote><blockquote class="calibre9">dedi.</blockquote><blockquote class="calibre10">Telefon kulübesinin kapısı hızla açıldı. Mr. Weasley dışarı çıktı, ağzı beş karış açılmış Harry de onu izledi.</blockquote><blockquote class="calibre10">Koyu renk ahşap döşemesi gıcır gıcır cilalanmış, çok uzun ve görkemli bir salonun bir ucunda duruyorlardı. Parlak mavi tavana parıl parıl altın simgeler kakılmıştı, muazzam bir semavi ilan tahtası gibi hareket edip değişiyorlardı. İki tarafta uzanan, parlak koyu renk ahşapla kaplı duvarların içlerine çok sayıda yaldızlı şömine yerleştirilmişti. Her birkaç saniyede bir, soldaki şöminelerden hafif bir ıslık sesiyle bir cadı ya da büyücü çıkıyordu. Sağ tarafta ise, gitmek isteyenler şöminelerin önünde kısa kuyruklar oluşturmuştu.</blockquote><blockquote class="calibre10">Salonun ortasında bir fıskiye vardı. Daire şeklindeki havuzun ortasında, gerçek boyutlarından büyük bir grup altın heykel duruyordu. En yüksek olanı, asasını dosdoğru havaya uzatmış, soylu görünüşlü bir büyücüydü. Güzel bir cadı, bir atadam, bir cincüce ve bir ev cini onun çevresine toplanmışlardı. Son üçü, hayran hayran cadıyla büyücüye bakıyordu. İkisinin asalarının, atadamın okunun, cincücenin şapkasının ve ev cininin iki kulağının ucundan pırıldayan sular fışkırıyordu. Böylece, cisimlenenlerin pop ve şak seslerine, dökülen suyun şıpırtısı da karışıyor, çoğu sabahın erken saatlerine has asık suratlarla salonun öbür ucundaki altın kapılara doğru yürüyen yüzlerce cadı ile büyücünün ayak sesleri de bunlara ekleniyordu.</blockquote><blockquote class="calibre10">"Buradan," dedi Mr. Weasley.</blockquote><blockquote class="calibre10">Kimi düştü düşecek parşömen yığınları, kimi eski püskü evrak çantaları taşıyan, bazıları yürürken Gelecek Postası'nı okuyan Bakanlık çalışanları arasından kendilerine yol bularak kalabalığa karıştılar. Fıskiyenin yanından geçerlerken Harry'nin gözüne, havuzun dibinde parıldayan gümüş Sickle'larla bronz Knut'lar çarptı. Havuzun yanındaki küçük, kararmış tabelada şöyle diyordu:</blockquote><blockquote class="calibre9"><span class="calibre11"><span class="italic">SİHİRLİ KARDEŞLER FISKİYESİNİN TÜM GELİRİ, ST. MUNGO SİHİRSEL HASTALIKLAR VE SAKATLIKLAR HASTANESİ'NE BAĞIŞLANACAKTIR.</span></span></blockquote><blockquote class="calibre9">Harry kendini çaresizce, Eğer Hogwarts'tan atılmazsam ben de on Galleon koyacağım, diye düşünürken buldu.</blockquote><blockquote class="calibre10">"Buradan, Harry," dedi Mr. Weasley. Altın kapılara giden Bakanlık çalışanları selinden ayrıldılar. Soldaki bir masada, Güvenlik yazılı bir tabelanın altında oturan, kötü tıraşlı, parlak mavi cüppeli büyücü onlar yaklaşırken başını kaldırıp baktı ve Gelecek Postası'nı elinden bıraktı.</blockquote><blockquote class="calibre10">Mr. Weasley, eliyle Harry'yi işaret ederek, "Bir ziyaretçiye eşlik ediyorum," dedi.</blockquote><blockquote class="calibre10">"Buraya gelin," dedi büyücü, bezgin bir sesle.</blockquote><blockquote class="calibre10">Harry ona yaklaştı, büyücü bir araba anteni kadar ince ve esnek olan uzun, altın bir çubuğu Harry'nin önünde ve arkasında gezdirdi.</blockquote><blockquote class="calibre10">Sonra, "Asa," diye homurdandı, altın aleti bırakıp elini uzatarak.</blockquote><blockquote class="calibre10">Harry asasını çıkardı. Büyücü onu, tek kefeli bir terazi benzeri garip pirinç bir cihaza bıraktı. Cihaz titreşmeye başladı. Kaidesindeki bir yarıktan, dar bir parşömen şeridi hızla çıktı. Büyücü bunu kopardı ve üzerinde yazılanları okudu.</blockquote><blockquote class="calibre10">" '<span class="italic">On bir inç, anka telekli, dört yıldır kullanılıyor</span>'. Doğru mu?"</blockquote><blockquote class="calibre10">"Evet," dedi Harry tedirgin tedirgin.</blockquote><blockquote class="calibre10">"Bu bende kalsın," dedi büyücü, parşömen şeridini ucu sivri küçük pirinç bir çubuğa takarak. "Sen de bunu geri alıyorsun," diye ekledi, asasını Harry'ye doğru itti.</blockquote><blockquote class="calibre10">"Teşekkür ederim."</blockquote><blockquote class="calibre10">"Bir dakika..." dedi büyücü ağır ağır.</blockquote><blockquote class="calibre10">Gözleri Harry'nin göğsündeki gümüş ziyaretçi rozetinden hızla alnına kaymıştı.</blockquote><blockquote class="calibre10">Mr. Weasley kararlı bir edayla, "Teşekkürler, Eric," dedi ve Harry'yi omzundan tuttuğu gibi masadan uzaklaştırdı, altın kapılardan geçen cadılarla büyücüler seline yeniden daldılar.</blockquote><blockquote class="calibre10">Kalabalık tarafından biraz itilip kakıları Harry, kapılardan, içerideki daha küçük salona geçen Mr. Weasley'yi izledi; burada dövme altından parmaklıkların arkasında en azından yirmi asansör vardı. Harry ile Mr. Weasley bunlardan birinin önündeki kalabalığa katıldılar. Yakınlarında, elindeki büyük mukavva kutudan hışırtılı sesler çıkan koca sakallı bir büyücü duruyordu.</blockquote><blockquote class="calibre10">Büyücü, Mr. Weasley'ye başını sallayarak, "İyi misin, Arthur?" dedi.</blockquote><blockquote class="calibre10">Mr. Weasley kutuya bakarak, "Orada ne var öyle, Bob?" diye sordu.</blockquote><blockquote class="calibre10">Büyücü ciddi bir sesle, "Emin değiliz," dedi. "Ağzından alevler çıkana kadar, bataklık standardında bir tavuk sanıyorduk. Bana, Deneysel Üretme Yasağı'nın ciddi bir ihlali gibi geliyor."</blockquote><blockquote class="calibre10">Asansör büyük bir gürültü ve patırtıyla önlerine indi; altın parmaklık arkaya kaydı, Harry ile Mr. Weasley kalabalığın geri kalanıyla birlikte bindiler. Harry arka duvara sıkışıp kımıldayamaz hale gelmişti. Bazı cadılarla büyücüler ona tuhaf tuhaf bakıyordu; kimseyle göz göze gelmemek için bakışlarını ayaklarına dikti, bir yandan da perçemini düzeltiyordu. Parmaklıklar kayarak tangırtıyla kapandı ve asansör, zincirleri takırdayarak yükselmeye başladı; o sırada, Harry'nin telefon kulübesinde duyduğu sakin kadın sesi bir kez daha asansörde çınladı.</blockquote><blockquote class="calibre9"><span class="calibre11"><span class="italic">"Yedinci Kat, Sihirli Oyunlar ve Sporlar Dairesi; Britanya ve İrlanda Quidditch Ligi Karargâhı, Resmi Tükürenbilye Kulübü ve Saçmasapan Patentler Bürosu buradadır."</span></span></blockquote><blockquote class="calibre9">Asansör kapıları açıldı. Çeşitli Quidditch takımları posterlerinin duvarlara eğri büğrü asılmış olduğu tertipsiz görünüşlü bir koridor Harry'nin gözüne çarptı. Asansördeki büyücülerden bir kucak dolusu süpürge taşıyanı, zorlukla kendini kurtarıp çıktı ve koridorun ucunda gözden kayboldu. Kapılar kapandı, asansör bir kez daha sarsılarak yükselmeye başladı ve kadının sesi yine anonsa başladı:</blockquote><blockquote class="calibre9"><span class="calibre11"><span class="italic">"Altıncı Kat, Sihirli Ulaşım Dairesi; Uçuç Şebekesi Mercii, Süpürge Denetim İdaresi, Anahtar Bürosu ve Cisimlenme Sınav Merkezi buradadır."</span></span></blockquote><blockquote class="calibre9">Asansör kapıları bir daha açıldı, dört beş cadıyla büyücü dışarı çıktı; aynı anda, birkaç kâğıt uçak içeri süzüldü. Onlar başının üstünde tembel tembel kanat çırparken, Harry başını kaldırıp baktı; eflatun renkteydiler, kanatlarının kenarında Sihir Bakanlığı damgasını görebiliyordu.</blockquote><blockquote class="calibre10">Mr. Weasley, "Bölümlerarası notlar sadece," diye mırıldandı. "Daha önce baykuş kullanıyorduk, ama inanılmaz bir karmaşa yaratıyorlardı... masaların üstü baykuş pisliği dolmuştu..."</blockquote><blockquote class="calibre10">Asansör takırdayarak yukarı doğru çıkarken, notlar da tavanda sallanan lambanın çevresinde kanat çırpıyordu.</blockquote><blockquote class="calibre9"><span class="calibre11"><span class="italic">"Beşinci Kat, Uluslararası Sihirsel İşbirliği Dairesi; Uluslararası Sihirsel Ticaret Standartları Kurulu, Uluslararası Sihirsel Hukuk Bürosu ve Uluslararası Büyücüler Konfederasyonu Britanya Kürsüsü buradadır."</span></span></blockquote><blockquote class="calibre9">Kapılar açılınca, birkaç cadı ve büyücüyle birlikte notlardan iki tanesi ok gibi dışarı fırladı, ama birkaç not da aynı hızla içeri daldı; lambanın ışığı, onlar çevresinde uçuşurken yanıp sönmeye başladı.</blockquote><blockquote class="calibre9"><span class="calibre11"><span class="italic">"Dördüncü Kat, Sihirli Yaratıkların Düzenlenmesi ve Denetimi Dairesi; Canavar, Varlık ve Ruh Bölümleri, Cincüce İrtibat Bürosu ve Zararlılar Danışma Bürosu buradadır."</span></span></blockquote><blockquote class="calibre9">Ateş püskürten tavuğu taşıyan büyücü, "Pardon," dedi ve peşinde küçük bir not sürüsüyle asansörü terk etti. Kapılar yeniden tangırdayarak kapandı.</blockquote><blockquote class="calibre9"><span class="calibre11"><span class="italic">"Üçüncü Kat, Sihirli Kazalar ve Felaketler Dairesi; Büyü Kazalarını Düzeltme Ekibi, Unutturucu Karargâhı ve Muggle'ları İkna Edici Mazeretler Komitesi buradadır."</span></span></blockquote><blockquote class="calibre9">Bu katta, ucu yerlerde sürünen son derece uzun bir parşömeni okuyan bir cadı, Mr. Weasley ve Harry hariç herkes indi. Asansör yeniden sarsılarak yükselirken, geri kalan notlar lambanın etrafında süzülmeyi sürdürdü, sonra kapılar açıldı ve ses duyuruda bulundu.</blockquote><blockquote class="calibre9"><span class="calibre11"><span class="italic">"İkinci Kat, Sihirli Yasal Yaptırım Dairesi; Sihrin Uygunsuz Kullanımı Bürosu, Seherbaz Karargâhı ve Büyüceşûra İdari Hizmetleri buradadır."</span></span></blockquote><blockquote class="calibre9">"İşte bizim kat, Harry," dedi Mr. Weasley. Asansörden çıkıp cadının arkasından, iki tarafında kapılar uzanan koridorda ilerlediler. "Benim bürom katın öbür tarafında."</blockquote><blockquote class="calibre10">"Mr. Weasley," dedi Harry, güneş ışığının içeri girdiği bir pencerenin yanından geçerlerken, "hâlâ yeraltında değil miyiz?"</blockquote><blockquote class="calibre10">"Öyle," dedi Mr. Weasley. "Bunlar büyülü pencereler. Sihirsel Bakım her gün havanın nasıl olacağını tayin eder. Geçen sefer zam peşindelerken iki ay kasırgada kalmıştık. .. Hemen şurayı dönünce, Harry."</blockquote><blockquote class="calibre10">Bir köşeyi döndüler, çift kanatlı ağır bir meşe kapıdan geçtiler ve bölmelere ayrılmış, konuşmalar ve kahkahaların yankılandığı kalabalık bir açık alana geldiler. Notlar bölmelere minyatür roketler gibi hızla girip çıkıyordu. En yakındaki eğri tabelada Seherbaz Karargâhı yazılıydı.</blockquote><blockquote class="calibre10">Buranın önünden geçerlerken Harry çaktırmadan kapılardan içeri baktı. Seherbazlar'ın bölmelerinin duvarları, aranan büyücülerin resimlerinden tutun da, ailelerinin fotoğraflarına, en sevdikleri Quidditch takımlarının posterlerine ve Gelecek Postası'ndan kesilmiş yazılara varana kadar, her şeyle kaplanmıştı. Kırmızı cüppeli, atkuyruğu Bill'inkinden de uzun bir adam, çizmelerini masasına koyup oturmuş, tüy kalemine bir rapor dikte ediyordu. Biraz ileride, bir gözünün üzerinde göz bağı olan bir cadı, bölme duvarının üstünden Kingsley Shacklebolt'la konuşuyordu.</blockquote><blockquote class="calibre10">Onlar yaklaşınca, Kingsley kayıtsızca, "Günaydın, Weasley," dedi. "Sana bir şey söylemek istiyorum, bir saniyen var mı?"</blockquote><blockquote class="calibre10">"Gerçekten bir saniyeyse olur," dedi Mr. Weasley. "Biraz acelem var da."</blockquote><blockquote class="calibre10">Sanki birbirlerini pek az tanıyorlarmış gibi konuşuyorlardı ve Harry, Kingsley'ye merhaba demek için ağzını açınca Mr. Weasley ayağına bastı. Kingsley'nin peşinden sıra boyunca yürüyüp en sondaki bölmeye gittiler.</blockquote><blockquote class="calibre10">Harry ufak bir şok geçirdi, Sirius'un yüzü her taraftan ona göz kırpıyordu. Gazete kupürleri ve eski fotoğraflar -hatta Sirius'un, Potter'ların düğününde sağdıç olarak bir fotoğrafı- duvarları süslüyordu. Sirius'suz tek yer, üzerindeki küçük kırmızı toplu iğnelerin mücevher gibi parıldadığı bir dünya haritasıydı.</blockquote><blockquote class="calibre10">Kingsley, Mr. Weasley'nin eline bir parşömen tomarı tutuşturarak, "Al bakalım," dedi ters ters. "Son on iki ayda görülmüş uçan Muggle taşıtları hakkında mümkün olduğunca çok bilgiye ihtiyacım var. Black'in hâlâ eski motosikletini kullanıyor olacağı yolunda bilgiler edindik."</blockquote><blockquote class="calibre10">Kingsley, Harry'ye abartıyla göz kırparak fısıltıyla ekledi: "Ona dergiyi ver, ilginç bulabilir." Sonra da normal bir ses tonuyla, "Fazla da gecikme, Weasley," dedi, "hararetli silahlar raporundaki gecikme, soruşturmamızı bir ay engellemişti."</blockquote><blockquote class="calibre10">Mr. Weasley sakin sakin, "Eğer raporumu okumuş olsaydın, terimin ateşli silahlar olduğunu bilirdin," dedi. "Ve korkarım motosikletler konusunda bilgi için de beklemen gerekecek; şu anda son derece meşgulüz." Sesini alçaltarak, "Saat yediden önce kaçabilirsen, Molly köfte yapıyor," dedi.</blockquote><blockquote class="calibre10">Harry'ye eliyle "gel" işareti yaparak onu Kingsley'nin bölmesinden çıkardı; ikinci bir meşe kapı dizisinden başka bir geçide girdiler, sola döndüler, başka bir koridor boyunca yürüdüler, sağa dönerek loş ışıklı ve kesinlikle bakımsız bir koridora girdiler. Sonunda bir çıkmaza geldiler; solda aralık duran bir kapının arkasında bir süpürge dolabı görünüyordu, sağdaki bir kapının üstündeki donuk pirinç plakada ise “<span class="italic">Muggle Eşyalarının Kötüye Kullanımı</span>" yazılıydı.</blockquote><blockquote class="calibre10">Mr. Weasley'nin kir pas içindeki bürosu, süpürge dolabından birazcık daha küçük görünüyordu. İçeri iki masa sıkıştırılmıştı, duvarlara dizili ve tepelerinde düştü düşecek dosya yığınları olan ağzına kadar dolu dosya dolapları yüzünden, odada neredeyse adım atacak yer yoktu. Geriye kalan azıcık duvar, Mr. Weasley'nin takıntılarının kanıtıydı: aralarında demonte edilmiş bir motorunki de bulunan birkaç araba posteri; Muggle çocuk kitaplarından kesilmişe benzeyen iki posta kutusu çizimi; ve bir prizin nasıl takılacağını gösteren bir şema.</blockquote><blockquote class="calibre10">Mr. Weasley'nin ağzına kadar dolu gelen-evrak tepsisinin tepesinde, avutulmaz biçimde hıçkıran eski bir tost makinesi duruyor, iki tane boş deri eldiven parmaklarını çeviriyordu. Weasley ailesinin bir fotoğrafı, gelen-evrak tepsisinin yanında duruyordu. Harry, Percy'nin fotoğraftan çıkıp gitmiş gibi göründüğünü fark etti.</blockquote><blockquote class="calibre10">Mr. Weasley özür dilercesine, "Penceremiz yok," dedi, bir yandan da havacı montunu çıkarmış, koltuğunun arkasına asıyordu. "İstedik ama, bizim bir pencereye ihtiyacımız olmadığını düşünüyorlar besbelli. Otur, Harry, Perkins gelmemiş anlaşılan."</blockquote><blockquote class="calibre10">Mr. Weasley, Kingsley Shacklebolt'un ona verdiği parşömen tomarını karıştırırken, Harry de Perkins'in masasının arkasındaki koltuğa sıkıştı.</blockquote><blockquote class="calibre10">Mr. Weasley sırıtarak, "Ah," dedi, evrakın ortasından Dırdırcı adlı bir dergi çıkararak, "evet..." Sayfalarını karıştırdı. "Evet, haklı. Sirius'un bunu çok komik bulacağından eminim - aman aman, bu da ne şimdi?"</blockquote><blockquote class="calibre10">O sırada açık kapıdan içeri hızla bir not süzülmüştü, hıçkıran tost makinesinin üstüne konmak için çırpınıyordu. Mr. Weasley onu açıp yüksek sesle okudu:</blockquote><blockquote class="calibre9"><span class="calibre11"><span class="italic">“Bethnal Green'de üçüncü bir kusan umumi tuvalet istihbaratı alındı, lütfen derhal araştırın.” Bu iş gittikçe gülünç bir hal almaya başladı...</span></span></blockquote><blockquote class="calibre9">"Kusan tuvalet mi?"</blockquote><blockquote class="calibre10">"Muggle-karşıtı eşek şakacıları," dedi Mr. Weasley, kaşlarını çatarak. "İki tane de geçen hafta vardı, biri Wimbledon'da, biri Elephant and Castle'da. Muggle'lar sifonu çekiyor ve her şey ortadan kaybolacağına - eh, gerisini tahmin edebilirsin. Zavallıcıklar şeyleri çağırıp duruyor -susmukçu diyorlar sanırım- bilirsin işte, şu boruları falan tamir edenler."</blockquote><blockquote class="calibre10">"Muslukçu mu?"</blockquote><blockquote class="calibre10">"Hah, onlar işte; ama bu elbette sadece bir şaşırtmacadan ibaret. Elimden gelen tek şey, yapanı buluruz diye ümit etmek."</blockquote><blockquote class="calibre10">"Onları Seherbazlar mı yakalayacak?"</blockquote><blockquote class="calibre10">"Yo hayır, Seherbazlar için çok küçük bir iş bu, sıradan Sihirli Yasal Yaptırım Devriyesi - ah, Harry, bu Perkins."</blockquote><blockquote class="calibre10">Kambur duruşlu, tiftik tiftik beyaz saçlı ve çekingen görünüşlü ihtiyar bir büyücü az önce soluk soluğa odaya girmişti.</blockquote><blockquote class="calibre10">"Ah, Arthur!" dedi umutsuzca, Harry'ye bakmadan. "Çok şükür, ne yapacağımı bilemedim, seni beklesem mi, beklemesem mi... Evine bir baykuş gönderdim ama, belli ki sana yetişememiş - on dakika önce acil bir mesaj geldi -"</blockquote><blockquote class="calibre10">"Kusan tuvaleti biliyorum," dedi Mr. Weasley.</blockquote><blockquote class="calibre10">"Hayır, hayır, tuvalet değil, Potter denen çocuğun duruşması -zamanını ve yerini değiştirdiler- şimdi, sekizde başlıyor ve aşağıda, eski On Numaralı Mahkeme Salonu'nda -"</blockquote><blockquote class="calibre10">"Aşağıda, eski -ama bana demişlerdi ki- Merlin'in sakalı!"</blockquote><blockquote class="calibre10">Mr. Weasley saatine baktı, bir feryat kopardı ve yerinden fırladı.</blockquote><blockquote class="calibre10">"Çabuk, Harry, beş dakika önce orada olmalıydık!"</blockquote><blockquote class="calibre10">Mr. Weasley, peşinde Harry'le koşa koşa bürodan çıkarken, Perkins onlara yol vermek için dosya dolaplarına yapıştı.</blockquote><blockquote class="calibre10">"Niye zamanını değiştirmişler?" dedi Harry soluk soluğa, Seherbaz bölmelerinin önünden hızla geçerlerken, insanlar başlarını çıkarmış, onlara bakıyordu. Harry sanki içinde ne var ne yoksa hepsini geride, Perkins'in masasında unutmuş gibi bir hisse kapıldı.</blockquote><blockquote class="calibre10">"En ufak bir fikrim yok, çok şükür ki erken geldik, eğer kaçırsaydın felaket olurdu!"</blockquote><blockquote class="calibre10">Mr. Weasley asansörlerin yanında kayarak durdu ve sabırsızca "aşağı" düğmesine bastı.</blockquote><blockquote class="calibre10">"Hadi AMA!"</blockquote><blockquote class="calibre10">Asansör takırdayarak göründü, hemen içeri daldılar. Asansörün her duruşunda Mr. Weasley öfkeyle lanet okuyarak dokuz numara düğmesine basıp duruyordu.</blockquote><blockquote class="calibre10">"Bu mahkeme salonları yıllardır kullanılmıyor," dedi öfkeyle. "Niye orada yapıyorlar bilmem - ancak - yok, olmaz -"</blockquote><blockquote class="calibre10">Üstünden dumanlar tüten bir kadehi taşıyan tombul bir cadı o anda asansöre girince, Mr. Weasley ne demek istediğini açıklamaktan vazgeçti.</blockquote><blockquote class="calibre10">"Atriyum," dedi sakin kadın sesi. Altın parmaklık kayarak açıldı, fıskiyedeki altın heykeller uzaktan Harry'nin gözüne çarptı. Tombul cadı dışarı çıktı, yüzü pek yaslı, soluk tenli bir büyücü içeri girdi.</blockquote><blockquote class="calibre10">Asansör inmeye başlarken, mezardan gelir gibi bir sesle, "Günaydın, Arthur," dedi. "Seni buralarda pek görmüyoruz."</blockquote><blockquote class="calibre10">"Acil bir iş, Bode," dedi Mr. Weasley, topukları üzerinde sallanıyor ve endişeli endişeli Harry'ye bakıyordu.</blockquote><blockquote class="calibre10">"Ah, evet," dedi Bode, gözlerini kırpmaksızın Harry'yi inceledi. "Elbette."</blockquote><blockquote class="calibre10">Harry pek bir şey hissedecek durumda olmasa da, Bode'un üstünden ayrılmayan bakışı onu rahatsız etmişti.</blockquote><blockquote class="calibre10">"Esrar Dairesi," dedi sakin kadın sesi, başka da bir şey söylemedi.</blockquote><blockquote class="calibre10">Asansör kapıları tangırdayarak açılırken, Mr. Weasley, "Çabuk ol, Harry," dedi. Yukarıdakilerden hayli farklı bir koridorda hızla ilerlediler. Duvarlar çıplaktı; pencere yoktu, koridorun en ucundaki sade siyah kapı dışında kapı da yoktu. Harry buraya gireceklerini sandı, ama Mr. Weasley onu kolundan yakaladığı gibi soldaki bir açıklığa, oradan da birkaç basamaklı merdivene sürükledi.</blockquote><blockquote class="calibre10">"Buradan aşağı, aşağı," diye soludu Mr. Weasley, basamakları ikişer ikişer inerek. "Asansör bile buraya kadar inmiyor... neden burada yapıyorlar, hiç..."</blockquote><blockquote class="calibre10">Merdivenin altına vardılar, Snape'in Hogwarts'taki zindanına giden koridora çok benzeyen, kaba taş duvarlı, mesnetler içinde meşaleleri olan bir başka koridordan koştular. Bu defa, demir sürgüleri ve anahtar delikleri olan ağır tahta kapıların önünden geçtiler.</blockquote><blockquote class="calibre10">"On Numaralı... Mahkeme Salonu... sanırım... neredeyse... evet."</blockquote><blockquote class="calibre10">Mr. Weasley, muazzam bir demir kilidi olan kirli ve koyu renk bir kapının önünde sendeleyerek durdu ve duvara yaslanarak göğsünü tuttu.</blockquote><blockquote class="calibre10">"Hadi git," dedi soluk soluğa, başparmağıyla kapıyı işaret etti. "Gir şuraya."</blockquote><blockquote class="calibre10">"Siz - siz benimle gelmiyor-?" "Hayır, hayır, girmeme izin yok. İyi şanslar!" Harry'nin kalbi, âdemelmasında trampet çalıyordu. Güçlükle yutkundu, ağır demir kapı kolunu çevirdi ve mahkeme salonuna girdi.</blockquote><div class="mbppagebreak" id="calibre_pb_14"></div>
</body></html>
