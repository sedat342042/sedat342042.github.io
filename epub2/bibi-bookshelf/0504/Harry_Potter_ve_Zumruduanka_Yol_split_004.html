<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Zümrüdüanka Yoldaşlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos107446" class="calibre1"><span class="calibre2">
</span></p><blockquote class="calibre7"><span class="calibre4">ÜÇÜNCÜ  BÖLÜM </span><br class="calibre8"/><span class="calibre4">ÖNCÜ  KOL</span></blockquote><blockquote class="calibre9">Ruh Emiciler'in saldırısına uğradım ve belki de Hogwarts'tan atılacağım. Neler olduğunu, buradan ne zaman çıkacağımı bilmek istiyorum.</blockquote><blockquote class="calibre10">Harry karanlık yatak odasındaki masasına ulaşır ulaşmaz bu cümleleri üç ayrı parşömen parçasına yazdı. İlki Sirius'a, ikincisi Ron'a, üçüncüsüyse Hermione'yeydi. Baykuşu Hedwig dışarıda avlanıyor, kafesi masada boş duruyordu. Harry odada bir aşağı bir yukarı yürüyerek onu beklemeye başladı; başı çatlayacak gibi ağrıyor, yorgunluktan gözleri batıyor ve kaşınıyordu, ama beyni uyuyamayacak kadar meşguldü. Dudley'yi çeke çeke eve getirmekten sırtı ağrımıştı. Kafasındaki iki şiş, fena halde zonkluyordu; biri pencerenin, diğeri Dudley'nin yumruğunun geldiği yerdeydi.</blockquote><blockquote class="calibre10">Öfkeyle dolu, siniri burnunda, dişlerini gıcırdatıp yumruklarını sıkarak, pencerenin önünden her geçişinde yıldızlarla dolu gökyüzüne kızgın bakışlar atarak bir aşağı bir yukarı yürüdü durdu. Ruh Emiciler onu haklamaya gönderiliyor, Mrs. Figg ve Mundungus Fletcher gizlice onu takip ediyor, Hogwarts'tan uzaklaştırılıyor ve Sihir Bakanlığı'nda bir duruşmaya çağrılıyor - ve hâlâ kimse çıkıp ona neler olduğunu söylemiyordu.</blockquote><blockquote class="calibre10">Peki ya o Çığırtkan da neyin nesiydi? Mutfakta öyle korkutucu, öyle tehditkâr bir şekilde yankılanan kimin sesiydi?</blockquote><blockquote class="calibre10">Niye bilgi alamıyor, burada kapalı kalmış bekliyordu? Niye herkes ona yaramaz çocuk muamelesi ediyordu? “Başka büyü yapma, evde kal...”</blockquote><blockquote class="calibre10">Yanından geçtiği okul sandığına bir tekme savurdu, ama kızgınlığının yatışması şöyle dursun, şimdi kendini daha da kötü hissediyordu; vücudunun çeşitli yerlerindeki acılara bir de ayak parmağınınki eklenmişti.</blockquote><blockquote class="calibre10">Topallaya topallaya pencerenin önünden geçerken, Hedwig hafif bir kanat hışırtısı eşliğinde, küçük bir hayalet gibi içeri süzüldü.</blockquote><blockquote class="calibre10">"Nihayet!" diye hırladı Harry, Hedwig kafesinin üstüne yumuşak iniş yaparken. "Bırak onu şimdi, sana bir iş vereceğim!"</blockquote><blockquote class="calibre10">Hedwig iri, yuvarlak ve kehribar rengi gözleriyle, gagasındaki ölü kurbağanın üzerinden ona sitem dolu bir bakış fırlattı.</blockquote><blockquote class="calibre10">"Buraya gel," dedi Harry. Eline üç küçük parşömen rulosuyla deri bir şerit alıp, tomarları Hedwig'in pullu bacağına bağladı. "Bunları doğruca Sirius'a, Ron'a ve Hermione'ye götür, şöyle güzel, uzun cevaplar almadan da döneyim deme. Gerekirse yeterli uzunlukta cevaplar yazdırana kadar gagala onları. Anladın mı?"</blockquote><blockquote class="calibre10">Hedwig, hâlâ gagasında duran kurbağa yüzünden boğuk bir sesle öttü.</blockquote><blockquote class="calibre10">"Hadi yola koyul o zaman," dedi Harry.</blockquote><blockquote class="calibre10">Hedwig hemen havalandı. O gider gitmez Harry soyunmadan kendini yatağa fırlatıp gözlerini karanlık tavana dikti. Bütün o diğer berbat duygular yetmezmiş gibi, şimdi bir de Hedwig'e çıkıştığı için kendini kötü hissediyordu; ne de olsa o, Privet Drive Dört Numara'daki tek arkadaşıydı. Neyse, Sirius, Ron ve Hermione'nin cevaplarıyla geri gelince ona kendini affettirirdi.</blockquote><blockquote class="calibre10">Çabuk yazacakları kesindi; bir Ruh Emici saldırısını görmezden gelecek değildiler ya. Büyük bir ihtimalle yarın kalktığında, her tarafından anlayış damlayan ve derhal Kovuk'a götürülmesi planlarına yer veren üç tane şişkin mektup bulacaktı. Bu huzur verici düşünceyle birlikte uyku onu sarıp sarmaladı ve bütün diğer düşünceleri boğdu.</blockquote><blockquote class="calibre7">*****</blockquote><blockquote class="calibre9">Ama ertesi sabah Hedwig dönmedi. Harry günü odasında geçirdi, bir tek tuvalete gitmek için dışarı çıktı. Petunia Teyze o gün üç kere, üç yaz önce Vernon Enişte'nin yerleştirdiği kedi kapısından içeri yemek bıraktı. Harry ne zaman ayak seslerini duysa, ondan Çığırtkan'la ilgili bilgi almaya çalıştı, ama teyzesi ser verip sır vermiyordu; ha ona soru sormuştu, ha kapı koluna. Dursley'ler bunun dışında Harry'nin yatak odasından uzak durdular. Zorla onların yanına gitmenin de bir anlamı yoktu Harry'ye göre; yeni bir kavga çıkarmakla eline hiçbir şey geçmezdi, olsa olsa iyiden iyiye kendini kaybeder, belki bir yasadışı büyü daha yapardı.</blockquote><blockquote class="calibre10">Bu, üç gün böyle devam etti. Harry bazen dinmek bilmez bir enerjiyle doluyor, kafasını hiçbir şeye veremeyip odada volta atıyor, onu bu karışıklığın ortasında endişelenmeye terk ettikleri için herkese veryansın ediyordu; bazen de üzerine öyle bir miskinlik çöküyordu ki, bir saat boyunca yatağında yatıp sersemleşmiş halde gözlerini boşluğa dikiyor, Bakanlık duruşmasının düşüncesiyle her tarafı sızım sızım sızlıyordu.</blockquote><blockquote class="calibre10">Ya aleyhinde karar verirlerse? Ya gerçekten onu okuldan atarlar ve asasını ortadan ikiye kırarlarsa? Ne yapardı, nereye giderdi? Bundan böyle sürekli Dursley'lerle birlikte yaşayamazdı. Başka bir dünya, gerçekten ait olduğu bir dünya görmüştü bir kere. Acaba Sirius'un geçen yıl Bakanlık'tan kaçmak zorunda kalmadan önce teklif ettiği gibi, onun evinde yaşayabilir miydi? Hâlâ reşit olmadığı düşünülürse, orada tek başına yaşamasına izin verilir miydi acaba? Yoksa bundan sonra nereye gideceğine başkaları mı karar verecekti? Uluslararası Gizlilik Nizamnamesi'ni, Azkaban'da hücreye kapatılmasına neden olacak kadar ciddi bir şekilde mi ihlal etmişti? Ne zaman bu düşünce aklına gelse, Harry yataktan kalkıp yine volta atmaya başlıyordu.</blockquote><blockquote class="calibre10">Hedwig gittikten sonraki dördüncü gece, Harry yine duygusuz anlarından birini yaşıyor, yorgun zihni tamamen boşalmış halde, gözlerini tavana dikmiş bakıyordu ki, eniştesi odaya girdi. Harry yavaşça başını çevirip ona baktı. Vernon Enişte en fiyakalı takım elbisesini giymişti, yüzünde müthiş bir kendini beğenmişlik ifadesi vardı.</blockquote><blockquote class="calibre10">"Dışarı çıkıyoruz," dedi.</blockquote><blockquote class="calibre10">"Pardon?"</blockquote><blockquote class="calibre10">"Biz -yani teyzen, Dudley ve ben- dışarı çıkıyoruz."</blockquote><blockquote class="calibre10">"İyi," dedi Harry ruhsuz bir sesle. Gözlerini tekrar tavana dikti.</blockquote><blockquote class="calibre10">"Biz yokken odandan çıkmak yok."</blockquote><blockquote class="calibre10">"Tamam."</blockquote><blockquote class="calibre10">"Televizyona, müzik setine ya da herhangi bir eşyamıza el sürmek yok."</blockquote><blockquote class="calibre10">"Peki."</blockquote><blockquote class="calibre10">"Buzdolabından yiyecek çalmak yok."</blockquote><blockquote class="calibre10">"Tamam."</blockquote><blockquote class="calibre10">"Kapını kilitliyorum."</blockquote><blockquote class="calibre10">"Kilitle tabii."</blockquote><blockquote class="calibre10">Harry'nin hiç karşılık vermemesinden açıkça şüphelenen Vernon Enişte ona ters ters baktı, sonra da lap lap yürüyerek odadan çıktı ve arkasından kapıyı kapadı. Harry anahtarın kilidin içinde dönüşünü ve Vernon Enişte'nin merdivenlerden paldır küldür inişini duydu. Birkaç dakika sonra da araba kapılarının çarpışını, motorun homurtusunu ve besbelli arabanın uzaklaştığına işaret eden sesi işitti.</blockquote><blockquote class="calibre10">Dursley'lerin gitmesi Harry'ye hiçbir şey ifade etmiyordu. Evdelermiş, dışarıdalarmış, umrunda bile değildi. Kalkıp odasının ışığını yakacak gücü bile bulamadı kendinde. Oda giderek daha da karanlıklaştı. Yatağında uzanmış, Hedwig'in döneceği o mutlu anın beklentisiyle her zaman ardına kadar açık tuttuğu pencereden gelen gece seslerini dinliyordu.</blockquote><blockquote class="calibre10">Boş evin her tarafından gıcırtılar geldi. Borular lıkırdadı. Harry hiçbir şey düşünmeden, bir tür uyuşukluk içinde, kederle sarmalanmış halde, orada öylece yattı.</blockquote><blockquote class="calibre10">Derken, aşağıdaki mutfaktan hayli belirgin bir şangırtı duydu.</blockquote><blockquote class="calibre10">Hemen doğruldu ve dikkat kesildi. Dursley'ler dönmüş olamazdı, daha çok erkendi, hem arabalarının sesi de kulağına çalınmamıştı.</blockquote><blockquote class="calibre10">Birkaç saniyelik sessizlik oldu, sonra birilerinin sesi geldi.</blockquote><blockquote class="calibre10">Hırsızlar, diye düşündü, yataktan usulca kalkarak - ama hemen sonra, hırsız olsalar alçak sesle konuşacakları aklına geldi, oysa mutfakta gezinen her kimse kesinlikle böyle bir zahmete girmiyordu.</blockquote><blockquote class="calibre10">Başucundaki komodinden asasını aldı ve kapıya dönerek olanca dikkatiyle dinledi. Ansızın irkildi, kilitten bir tıkırtı yükselmiş, kapısı ardına kadar açılmıştı.</blockquote><blockquote class="calibre10">Harry hiç kıpırdamadan olduğu yerde durup açık kapıdan karanlık merdiven sahanlığına baktı, başka ses gelecek mi diye kulak kesilmişti, ama gelmedi. Bir an tereddüt etti, sonra hızla ve çıt çıkarmadan, odasından çıkıp merdivenlerin başına gitti.</blockquote><blockquote class="calibre10">Yüreği ağzına geldi. Aşağıdaki karanlık holde birileri duruyordu, cam kapıdan gelen ışıkta siluetleri gözüküyordu; sekiz dokuz kişiydiler ve Harry'nin görebildiği kadarıyla hepsi ona bakıyordu.</blockquote><blockquote class="calibre10">"Birinin gözünü çıkarmadan o asayı indir, evlat," dedi birisi alçak sesle homurdanarak.</blockquote><blockquote class="calibre10">Harry'nin kalbi gümbür gümbür atıyordu. Bu sesi tanıyordu, ama asasını indirmedi.</blockquote><blockquote class="calibre10">"Profesör Moody?" diye sordu tereddütle.</blockquote><blockquote class="calibre10">" '<span class="italic">Profesör</span>' meselesini bilemeyeceğim," dedi aynı ses homur homur, "öğretmenlik yapmaya pek fırsatım olmadı, değil mi? Aşağı gel, seni şöyle doğru dürüst görmek istiyoruz."</blockquote><blockquote class="calibre10">Harry asasını biraz indirdi, ama sıkı sıkı tutmaya devam etti, olduğu yerden de kımıldamadı. Şüphelenmek için çok geçerli bir nedeni vardı. Yakın zamanda Deli-Göz Moody'le birlikte dokuz ay geçirmiş, ancak daha sonra onun Moody falan değil, bir sahtekâr olduğunu öğrenmişti; dahası, bu sahtekâr, gerçek kimliği ortaya çıkmadan önce Harry'yi öldürmek istemişti. Ne yapacağı konusunda bir karar veremeden, aşağıdan biraz kısık ikinci bir ses geldi.</blockquote><blockquote class="calibre10">"Her şey yolunda, Harry. Seni götürmeye geldik."</blockquote><blockquote class="calibre10">Harry'nin kalbi göğsünden fırlayacakmış gibi oldu. Bu sesi de tanıyordu, ama bir seneden uzun süredir duymamıştı.</blockquote><blockquote class="calibre10">"P-Profesör Lupin?" dedi inanamayarak. "Siz misiniz?"</blockquote><blockquote class="calibre10">"Niye karanlıkta duruyoruz?" dedi üçüncü bir ses. Bu seferki, Harry'nin hiç tanımadığı bir kadın sesiydi. "Lumos."</blockquote><blockquote class="calibre10">Bir asanın ucu parlayıp, sihirli ışığıyla holü aydınlattı. Harry gözlerini kırpıştırdı. Aşağıdakiler merdivenin dibinde toplanmış, dikkatle onu izliyorlardı, bazıları daha iyi görebilmek için boynunu uzatmıştı.</blockquote><blockquote class="calibre10">En yakınında Remus Lupin duruyordu. Hâlâ hayli genç olmasına rağmen Lupin'in yorgun ve hasta bir görünümü vardı; Harry'nin ona veda edişinden bu yana saçındaki beyaz teller artmıştı ve cüppesi her zamankinden de yamalı ve pejmürdeydi. Bununla beraber, Harry'ye bakan yüzünde koca bir gülümseme vardı. Harry de şokta olmasına karşın ona gülümsemeye çalıştı.</blockquote><blockquote class="calibre10">"Oo, tam da düşündüğüm gibi görünüyor," dedi ışıklı asasını yukarı kaldırmış olan cadı. Aralarında en genç o görünüyordu; solgun, kalp biçiminde bir yüzü, ışıldayan koyu renk gözleri ve parlak mor renkte kısa, diken diken saçları vardı. "Naber, Harry?"</blockquote><blockquote class="calibre10">"Evet, haklıymışsın, Remus," dedi en arkada duran kel, siyahi bir büyücü -kalın, telaşsız bir sesi vardı ve kulağına altın bir halka takmıştı- "adeta James'in kopyası."</blockquote><blockquote class="calibre10">"Gözleri hariç," dedi arkadaki hırıltılı sesli, gümüş saçlı büyücü. "Gözleri Lily'nin gözleri."</blockquote><blockquote class="calibre10">Burnunun hatırı sayılır bir parçası eksik olan uzun kır saçlı Deli-Göz Moody, birbirine hiç uymayan iki gözünü kısmış, Harry'ye şüpheyle bakıyordu. Bir gözü küçük, koyu renk ve boncuk gibiydi, öbürüyse kocaman, yuvarlak ve canlı bir elektrik mavişiydi - duvarların, kapıların ve kendi kafasının arkasını görebilen sihirli gözdü bu.</blockquote><blockquote class="calibre10">"O olduğundan iyice eminsin ya, Lupin?" diye homurdandı. "Gözcülük edeceğiz derken, onun kılığına girmiş bir Ölüm Yiyen'i alıp götürmeyelim de. Ona sadece gerçek Potter'ın bilebileceği bir şey soralım. Tabii aranızdan biri yanında Veritaserum getirmediyse?"</blockquote><blockquote class="calibre10">"Harry, Patronus'un hangi biçimi alıyor?" diye sordu Lupin.</blockquote><blockquote class="calibre10">"Çatalboynuzlu geyik," dedi Harry ürkekçe.</blockquote><blockquote class="calibre10">"Bu o, Deli-Göz," dedi Lupin.</blockquote><blockquote class="calibre10">Harry, herkesin gözlerini üzerinde fazlasıyla hissederek asasını kot pantolonunun arka cebine sokup merdivenlerden indi.</blockquote><blockquote class="calibre10">"Asanı oraya koyma, evlat!" diye kükredi Moody. "Ya tutuşursa? Senden iyi ne büyücüler bu yüzden poposunu kaybetmiştir!"</blockquote><blockquote class="calibre10">Mor saçlı kadın, Deli-Göz'e ilgiyle, "Poposunu kaybetmiş kim var tanıdığın?" diye sordu.</blockquote><blockquote class="calibre10">"Boşver şimdi, sen asanı arka cebinde tutma yeter!" diye gürledi Deli-Göz. "Asa güvenliğinin esaslarındandır bu, ama artık kimse zahmet edip de uygulamıyor." Topallaya topallaya mutfağa doğru ilerledi. Kadın gözlerini yuvarlayıp tavana bakarken de, "Görmedim sanma," diye ekledi sinirli bir sesle.</blockquote><blockquote class="calibre10">Lupin elini uzatıp Harry'nin elini sıktı.</blockquote><blockquote class="calibre10">"Nasılsın?" diye sordu, Harry'ye dikkatle bakarak.</blockquote><blockquote class="calibre10">"İ-iyiyim..."</blockquote><blockquote class="calibre10">Harry bunun gerçek olduğuna inanmakta güçlük çekiyordu. Dört hafta hiçbir şey olmamış, onu Privet Drive'dan almaya yönelik bir plan yapıldığının en ufak belirtisini bile görmemişti, şimdiyse çok önceden ayarlanmış gibi aniden bir dolu büyücü ortaya çıkmış, evinde sakin sakin duruyorlardı. Göz ucuyla Lupin'in etrafındakileri süzdü; hâlâ büyük bir hevesle ona bakıyorlardı. Birden dört gündür saçını taramadığının farkına vardı.</blockquote><blockquote class="calibre10">"Ben - Dursley'ler evde olmadığı için şanslısınız..." dedi geveleyerek.</blockquote><blockquote class="calibre10">"Şanlıymışız, hah!" dedi mor saçlı kadın. "Onları dışarı çeken bendim. Onlara Muggle postasıyla bir mektup gönderdim, İngiltere'nin En Bakımlı Banliyö Çimi Yarışması'na aday gösterildiniz diye. Şu anda ödül törenine gidiyorlar... daha doğrusu onlar öyle sanıyor."</blockquote><blockquote class="calibre10">Bir an Harry'nin gözünün önüne, İngiltere'nin En Bakımlı Banliyö Çimi Yarışması diye bir şey olmadığını öğrenince Vernon Enişte'nin yüzünün alacağı hal geldi.</blockquote><blockquote class="calibre10">"Gidiyoruz, değil mi?" diye sordu. "Kısa sürede mi?"</blockquote><blockquote class="calibre10">"Birazdan diyebiliriz," dedi Lupin. " '<span class="italic">Tehlike yok</span>' işaretini bekliyoruz."</blockquote><blockquote class="calibre10">"Nereye gidiyoruz? Kovuk'a mı?" diye sordu Harry umutla.</blockquote><blockquote class="calibre10">"Hayır, Kovuk'a değil," dedi Lupin, eliyle Harry'ye "mutfağa gel" işareti yaparak; büyücülerden oluşan küçük grup da arkalarından geliyor, hepsi merakla Harry'yi inceliyordu. "Çok riskli. Tespit edilemeyecek bir yere karargâh kurduk. Biraz vakit aldı..."</blockquote><blockquote class="calibre10">Deli-Göz Moody mutfak masasında oturmuş, bir cep şişesinden büyük yudumlar alıyor, sihirli gözü her tarafı tarayıp Dursley'lerin vakit kazandıran çok sayıda mutfak aletini gözden geçiriyordu.</blockquote><blockquote class="calibre10">"Bu, Alastor Moody, Harry," diye devam etti Lupin, eliyle Moody'yi göstererek.</blockquote><blockquote class="calibre10">"Evet, biliyorum," dedi Harry tedirgin tedirgin. Bir yıldır tanıdığını sandığı biriyle tanıştırılmak insana tuhaf geliyordu.</blockquote><blockquote class="calibre10">"Bu da Nymphadora -"</blockquote><blockquote class="calibre10">"Bana Nymphadora deme, Remus," dedi genç cadı, ürpererek. "Adım Tonks."</blockquote><blockquote class="calibre10">"Nymphadora Tonks, soyadıyla anılmayı tercih ediyor," diye tamamladı Lupin.</blockquote><blockquote class="calibre10">"Budala bir anne kalkıp sana da Nymphadora adını koysa, sen de soyadın kullanılsın isterdin," diye mırıldandı Tonks.</blockquote><blockquote class="calibre10">"Bu da Kingsley Shacklebolt." Uzun boylu siyahi büyücüyü gösterdi, adam eğilip selam verdi. "Elphias Doge." Hırıltılı sesli büyücü başıyla selam verdi. "Dedalus Diggle -"</blockquote><blockquote class="calibre10">Heyecanlı Diggle, "Daha önce karşılaşmıştık," diye cikledi, mor renkli silindir şapkasını düşürerek.</blockquote><blockquote class="calibre10">"Emmeline Vance." Zümrüt yeşili şallı, ciddi görünümlü cadı başını hafifçe yana eğdi. "Sturgis Podmore." Saman rengi saçlı, köşeli çeneli büyücü göz kırptı. "Ve Hestia Jones." Pembe yanaklı, siyah saçlı cadı ekmek kızartma makinesinin yanından el salladı.</blockquote><blockquote class="calibre10">Harry onlarla tanıştırılırken her birini sıkıntıyla başını eğerek selamladı. Keşke bana değil de başka bir yere bakıyor olsalardı, diye düşündü; kendini aniden sahneye çıkarılmış gibi hissediyordu. Ayrıca niye bu kadar çok kişinin geldiğini de merak ediyordu.</blockquote><blockquote class="calibre10">"Hayret verecek kadar çok kişi gelip seni almaya gönüllü oldu," dedi Lupin, Harry'nin zihnini okumuşçasına; dudaklarının kenarları hafifçe seğirdi.</blockquote><blockquote class="calibre10">"Eh, ne kadar çok, o kadar iyi," dedi Moody esrarlı bir edayla. "Biz senin korumalarınız, Potter."</blockquote><blockquote class="calibre10">" '<span class="italic">Tamamdır</span>' işaretini bekliyoruz," dedi Lupin, mutfak penceresinden dışarı bakarak. "Aşağı yukarı on beş dakikamız var."</blockquote><blockquote class="calibre10">"Şu Muggle'lar çok temiz, değil mi?" dedi Tonks denen cadı. Mutfağı büyük bir ilgiyle inceliyordu. "Benim babam Muggle doğumlu, ama pasaklı bir ihtiyar. Sanırım büyücülerde olduğu gibi, kişiden kişiye değişiyor, ha?"</blockquote><blockquote class="calibre10">"Şeyy - evet," dedi Harry. "Bak -" Lupin'e döndü, "neler oluyor, kimseden haber almadım.</blockquote><blockquote class="calibre10">Birkaç cadı ve büyücü tıslarcasına tuhaf sesler çıkardılar; Dedalus Diggle yine şapkasını düşürdü, Moody ise "Sus!" diye kükredi.</blockquote><blockquote class="calibre10">"Ne oldu ki?" dedi Harry.</blockquote><blockquote class="calibre10">"Burada bunları konuşamayız, çok riskli," dedi Moody, normal gözünü Harry'ye çevirerek. Sihirli gözü tavana dikiliydi hâlâ. "Lanet olsun," diye ekledi kızgın bir sesle, bir elini sihirli gözüne götürerek, "takılıp duruyor - o pislik herif taktığından beri."</blockquote><blockquote class="calibre10">Ve bir lavabo pompasınınkini epey andıran iğrenç bir plop sesiyle, gözünü yuvasından çıkardı.</blockquote><blockquote class="calibre10">"Deli-Göz, bu yaptığın iğrenç bir şey, farkındasın değil mi?" dedi Tonks, sohbet eder gibi.</blockquote><blockquote class="calibre10">"Bana bir bardak su getirir misin, Harry?" diye rica etti Moody.</blockquote><blockquote class="calibre10">Harry bulaşık makinesine gidip temiz bir bardak aldı ve musluktan su doldurdu. Büyücüler hâlâ onu ilgiyle izliyorlardı. Sürekli gözlerinin onda olması Harry'nin sinirine dokunmaya başlamıştı.</blockquote><blockquote class="calibre10">"Sağol," dedi Moody, Harry bardağı verdiğinde. Sihirli gözünü suya atıp parmağıyla dürteledi; göz şimşek hızıyla dönerek, hepsine tek tek baktı. "Dönüş yolculuğunda üç yüz altmış derece görüş açısı istiyorum."</blockquote><blockquote class="calibre10">"Nasıl gidiyoruz - her nereye gidiyorsak?" diye sordu Harry.</blockquote><blockquote class="calibre10">"Süpürgeyle," dedi Lupin. "Tek yolu bu. Cisimlenmek için çok gençsin, Uçuç Şebekesi'ni gözlüyor olacaklar, izinsiz bir Anahtar yapmak da başımıza çok büyük iş açar."</blockquote><blockquote class="calibre10">"Remus senin iyi uçtuğunu söylüyor," dedi Kingsley Shacklebolt kalın sesiyle.</blockquote><blockquote class="calibre10">"Harika uçuyor," dedi Lupin, saatine bakarak. "Neyse, gidip eşyalarını toplasan iyi olur, Harry, işaret geldiğinde hazır olmalıyız."</blockquote><blockquote class="calibre10">"Gelip sana yardım edeyim," dedi Tonks neşeli bir sesle.</blockquote><blockquote class="calibre10">Harry'le birlikte holü geçip merdivenlerden çıktı, bir taraftan da merak ve ilgiyle etrafına bakınıyordu.</blockquote><blockquote class="calibre10">"Tuhaf bir yer," dedi. "Biraz fazla temiz değil mi, ne dersin? Biraz anormal. Hah, bu daha iyi," diye ekledi, Harry'nin odasına girip ışığı açtıklarında.</blockquote><blockquote class="calibre10">Odasının evin geri kalanından çok daha dağınık olduğu su götürmezdi. Çok kötü bir ruh haliyle dört gün boyunca odasına tıkılı kalmış olan Harry, ortalığı toplama zahmetine katlanmamıştı. Kitaplarının çoğu yere saçılmıştı, kafasını dağıtmak için hepsini bir bir eline almış, sonra da bir kenara fırlatmıştı; Hedwig'in kafesinin temizlenmeye ihtiyacı vardı, kokmaya başlamıştı; Muggle giysileriyle büyücü cüppelerinden oluşan karman çorman bir yığın, açık duran sandığından yerlere taşmıştı.</blockquote><blockquote class="calibre10">Harry kitaplarını toplayıp aceleyle sandığına atmaya başladı. Tonks açık gardırobunun önünde durup, kapısının içinde asılı aynadaki yansımasına eleştirel gözlerle baktı.</blockquote><blockquote class="calibre10">Diken diken saçından bir tutamı çekiştirerek, "Biliyor musun, sanırım mor benim rengim değil," dedi düşünceli düşünceli. "Beni biraz solgun mu gösteriyor, ne dersin?"</blockquote><blockquote class="calibre10">"Eee -" dedi Harry, Britanya ve İrlanda'nın Quidditch Takımları'nın üzerinden ona bakarak.</blockquote><blockquote class="calibre10">"Evet, öyle gösteriyor," dedi Tonks kararlı bir ses tonuyla. Bir şey hatırlamaya çalışıyormuş gibi gözlerini sıkı sıkı yumup yüzünü buruşturdu. Bir saniye sonra, saçı ciklet pembesine dönmüştü.</blockquote><blockquote class="calibre10">"Bunu nasıl yaptın?" dedi Harry, gözlerini yeniden açan kadına ağzı bir karış açık bakarak.</blockquote><blockquote class="calibre10">"Ben bir Metamorfmagus'um," dedi Tonks, yansımasına yeniden bakıp, saçını bütün açılardan görebilmek için başını çevirerek. Arkasında duran Harry'nin yüzündeki şaşkın ifadeyi aynadan görerek, "Yani görünümümü istediğim gibi değiştirebilirim," diye ekledi. "Böyle doğdum. Seherbaz eğitimi sırasında Saklanma ve Kılık Değiştirme'de hiç çalışmadan en yüksek notları aldım, süperdi."</blockquote><blockquote class="calibre10">"Sen bir Seherbaz mısın?" dedi Harry, etkilenmişti. Bir Karabüyücü Yakalayıcısı olmak, Hogwarts'tan sonra düşündüğü tek meslekti.</blockquote><blockquote class="calibre10">"Evet," dedi Tonks, gururla. "Kingsley de öyle, ama benden biraz daha üst düzeyde. Ben daha bir yıl önce kabul edildim. Gizlilik ve İz Sürme'den neredeyse kalıyordum. Felaket sakarım, buraya geldiğimizde aşağıdaki tabağı kırışımı duydun mu?"</blockquote><blockquote class="calibre10">"Metamorfmagus olmak öğrenilebilen bir şey mi?" diye sordu Harry, eşyalarını toplamayı unutup doğrularak.</blockquote><blockquote class="calibre10">Tonks kıkırdadı.</blockquote><blockquote class="calibre10">"Ara sıra o yara izini saklamak hiç de fena olmazdı, ha?"</blockquote><blockquote class="calibre10">Gözleri Harry'nin alnındaki şimşek biçimli yara izine takıldı.</blockquote><blockquote class="calibre10">"Evet, fena olmazdı," diye geveledi Harry, arkasını dönerek. İnsanların yara izine bakmalarından hoşlanmıyordu.</blockquote><blockquote class="calibre10">"Eh, senin işi zor yoldan öğrenmen gerekecek, korkarım," dedi Tonks. "Metamorfmagus olunmaz, doğulur, çok nadirdirler. Çoğu büyücünün, görünümünü değiştirmesi için bir asaya ya da iksire ihtiyacı vardır. Ama artık gitmemiz lazım, Harry, eşyalarını toplamamız gerekiyordu," diye ekledi suçlu bir ses tonuyla, yerdeki dağınıklığa bakarak.</blockquote><blockquote class="calibre10">"Haa - evet," dedi Harry. Birkaç kitap daha aldı.</blockquote><blockquote class="calibre10">"Aptallık etme, ben yaparsam daha çabuk olur - toplan" diye haykırdı Tonks, asasını geniş bir hareketle yerin üzerinde gezdirerek.</blockquote><blockquote class="calibre10">Kitaplar, giysiler, teleskop ve ölçek hep birlikte havalanıp karman çorman halde sandığa doluştular.</blockquote><blockquote class="calibre10">"Pek düzenli olmadı," dedi Tonks, sandığa gidip içindeki karışıklığa bakarak. "Annemin her şeyi düzenli bir şekilde yerleştirme gibi bir becerisi var -o yerleştirince çoraplar bile kendi kendine katlanıyor- ama nasıl yapıyor bir türlü çözemedim -bir tür bilek hareketi-" Umut içinde, asasını tutan eliyle hızlı bir bilek hareketi yaptı.</blockquote><blockquote class="calibre10">Harry'nin çoraplarından biri cılız bir kımıltının ardından sandığın içindeki karmaşanın üstüne yığıldı.</blockquote><blockquote class="calibre10">"Aman, neyse," dedi Tonks, sandığın kapağını pattadanak kapatarak, "en azından hepsini koyduk. Şu da biraz temizlense iyi olur," dedi Hedwig'in kafesini işaret ederek. "Aklapakla." Birkaç tüy ve pislik ortadan kayboldu. "Eh, böyle biraz daha iyi -şu ev işi büyülerini bir türlü kıvıramamışımdır. Pekâlâ- her şeyi aldık mı? Kazan? Süpürge? Vay be! - Bir Ateşoku ha?"</blockquote><blockquote class="calibre10">Harry'nin sağ elindeki süpürgeyi görür görmez gözleri iri iri açıldı. Uluslararası standarttaki bu süpürge, Sirius'un hediyesi ve Harry'nin gurur kaynağıydı.</blockquote><blockquote class="calibre10">"Bense hâlâ bir Kuyrukluyıldız İki Yüz Altmış kullanıyorum," dedi Tonks imrenerek. "Şey, neyse... asan hâlâ kotunda mı? Poponun iki yarısı da yerinde mi? Pekâlâ, gidelim. Lokomotor sandık."</blockquote><blockquote class="calibre10">Harry'nin sandığı yerden birkaç santim havalandı. Tonks, sol elinde Hedwig'in kafesi, asasını bir orkestra şefinin batonu gibi tutarak, sandığı odanın öbür tarafına uçurup önleri sıra kapıdan dışarı çıkarttı. Harry elinde süpürgesiyle onun peşinden merdivenlerden indi.</blockquote><blockquote class="calibre10">Mutfağa döndüklerinde Moody gözünü yerine takmıştı. Göz temizlendikten sonra öyle hızlı dönmeye başlamıştı ki, ona bakınca Harry'nin midesi bulanıyordu. Kingsley Shacklebolt ve Sturgis Podmore mikrodalga fırını inceliyorlar, Hestia Jones ise çekmeceleri karıştırırken bulduğu patates soyucuya bakıp kahkahalar atıyordu. Lupin, Dursley'lere yazılmış bir mektubu mühürlemekle meşguldü.</blockquote><blockquote class="calibre10">"Harika," dedi Lupin, Tonks ve Harry içeri girdiğinde başını mektuptan kaldırarak. "Sanırım bir dakikamız falan var. Bahçeye çıkıp hazır durumda beklesek iyi olur herhalde. Harry, teyzenle eniştene bir mektup bıraktım, endişelenmesinler -"</blockquote><blockquote class="calibre10">"Endişelenmezler," dedi Harry.</blockquote><blockquote class="calibre10">"- güvendesin -"</blockquote><blockquote class="calibre10">"Bu olsa olsa morallerini bozar."</blockquote><blockquote class="calibre10">"- onları bir dahaki yaza göreceksin diye."</blockquote><blockquote class="calibre10">"Mecbur muyum?"</blockquote><blockquote class="calibre10">Lupin gülümsedi ama cevap vermedi.</blockquote><blockquote class="calibre10">"Buraya gel, evlat," dedi Moody aksi bir edayla. Asasıyla Harry'ye yanına gelmesini işaret etti. "Sana bir Hayalbozan yapmam lazım."</blockquote><blockquote class="calibre10">"Ne yapmanız lazım?" dedi Harry tedirgin bir sesle.</blockquote><blockquote class="calibre10">"Hayalbozan Büyüsü," dedi Moody, asasını kaldırarak. "Lupin'in dediğine göre bir görünmezlik pelerinin varmış, ama uçarken üstünde durmaz; böyle daha iyi gizlenirsin. Hadi bakalım -"</blockquote><blockquote class="calibre10">Kafasının üstüne asasıyla sertçe dokundu ve Harry, sanki Moody orada yumurta kırmış gibi tuhaf bir hisse kapıldı; asanın değdiği yerden vücuduna soğuk damlacıklar yayılıyor gibiydi.</blockquote><blockquote class="calibre10">"İyi numara, Deli-Göz," diye takdir etti Tonks, Harry'nin karnına doğru bakarak.</blockquote><blockquote class="calibre10">Harry vücuduna baktı, daha doğrusu eskiden vücudunun olduğu yere, çünkü gördüğü şey artık ona ait değil gibiydi. Görünmez değildi; sadece arkasındaki mutfak bölümünün rengini ve dokusunu almıştı. Anlaşılan, iki ayaklı bir bukalemuna dönüşmüştü.</blockquote><blockquote class="calibre10">"Hadi bakalım," dedi Moody, asasıyla arka kapının kilidini açarak.</blockquote><blockquote class="calibre10">Hep birlikte dışarı, Vernon Enişte'nin güzel ve bakımlı çimlerine çıktılar.</blockquote><blockquote class="calibre10">"Hava açık," diye homurdandı Moody, sihirli gözüyle semaları tarayarak. "Biraz daha bulut örtüsü iyi olurdu gerçi. Pekâlâ, sen," diye buyurdu Harry'ye, "bitişik düzende uçacağız. Tonks tam önünde olacak, kuyruğundan ayrılma. Lupin seni aşağıdan koruyacak. Ben arkanda olacağım. Diğerleri etrafımızda turlayacak. Ne olursa olsun safları bozmuyoruz, anladın mı? İçimizden biri öldürülürse -"</blockquote><blockquote class="calibre10">"Öyle bir ihtimal mi var?" diye sordu Harry endişeyle, ama Moody onu duymazdan geldi.</blockquote><blockquote class="calibre10">"- diğerleri uçmaya devam etsin, durmayın, safları bozmayın. Hepimizi haklarlarsa da bir sen kalırsan, Harry, artçı kol hazır bekliyor; doğuya uç, seni bulurlar."</blockquote><blockquote class="calibre10">"Böyle şen şakrak konuşma, Deli-Göz, işimizi ciddiye almıyoruz sanacak," dedi Tonks. Harry'nin sandığıyla Hedwig'in kafesini süpürgesinden sarkan bir emniyet kayışına bağladı.</blockquote><blockquote class="calibre10">"Çocuğa planı anlatıyorum sadece," diye homurdandı Moody. "İşimiz onu sağ salim karargâha ulaştırmak, bu arada ölürsek -"</blockquote><blockquote class="calibre10">"Kimse ölmeyecek," dedi Kingsley Shacklebolt, kalın, sakinleştirici sesiyle.</blockquote><blockquote class="calibre10">"Süpürgelerinize binin, ilk işaret geldi!" dedi Lupin sertçe. Gökyüzünü gösterdi.</blockquote><blockquote class="calibre10">Çok, çok yukarılarda, yıldızların arasında parlak kırmızı kıvılcımlar çakıyordu. Harry onların asa kıvılcımları olduğunu hemen anladı. Sağ bacağını Ateşoku'nun üzerinden attı ve sapı sıkı sıkı kavradı. Süpürge hafif hafif titriyordu, sanki o da havalanmaya Harry kadar hevesliydi.</blockquote><blockquote class="calibre10">"İkinci işaret, gidelim!" dedi Lupin yüksek sesle. Üstlerinde yine kıvılcımlar çakıyordu, bu defa yeşildiler.</blockquote><blockquote class="calibre10">Harry ayağıyla yere kuvvetlice vurdu. Serin gece havası saçını yalarken, Privet Drive'ın kare biçimindeki düzenli bahçeleri hızla geride kalıp, koyu yeşillerden ve siyahlardan oluşan bir yamalı bohçanın içinde gözden kayboldu. Bakanlık duruşmasına dair her şey Harry'nin aklından çıktı gitti, sanki yüzüne vuran rüzgâr onları başının içinden söküp atmıştı. Kalbi zevkten çatlayacak gibiydi; yeniden uçuyordu, bütün yaz hayalini kurduğu gibi Privet Drive'dan uzaklara uçuyordu, eve dönüyordu... Bir an, bütün sorunları küçülüp yok olmuş, engin, yıldızlı gökyüzünde önemsizleşmiş gibiydi. Muhteşemdi.</blockquote><blockquote class="calibre10">Moody arkasından, "Tam sol, tam sol, yukarı bakan bir Muggle var!" diye bağırdı. Tonks yön değiştirdi, Harry de önündeki süpürgeden deli gibi sallanan sandığını izleyerek onu takip etti. "Daha fazla yüksekliğe ihtiyacımız var... çeyrek mil daha!"</blockquote><blockquote class="calibre10">Yükselirlerken soğuktan Harry'nin gözleri yaşla doldu; aşağıda araba farları ve sokak lambalarının toplu iğne başı büyüklüğündeki ışıklarından başka hiçbir şey göremiyordu artık. O minicik ışıklardan ikisi Vernon Enişte'nin arabasına ait olabilirdi... Dursley'ler şimdi, Çim Yarışması diye bir şey olmadığından küplere binmiş halde, boş evlerine dönüyor olmalıydılar... Harry bunu düşününce kahkahalarla güldü, ama diğerlerinin cüppelerinin hışırtısı, sandıkla kafesi tutan emniyet bağının gacırtısı ve havada hızla giderken rüzgârın uğuldaması sesini bastırdı. Bir aydır kendini bu kadar canlı ya da bu kadar mutlu hissetmemişti.</blockquote><blockquote class="calibre10">"Güneye dönün!" diye bağırdı Deli-Göz. "İleride kasaba var!"</blockquote><blockquote class="calibre10">Aşağıdaki ışıklardan oluşmuş örümcek ağının üzerinden geçmemek için sağa doğru uçtular.</blockquote><blockquote class="calibre10">"Güneydoğuya yönelin ve yükselin, ileride içine saklanabileceğimiz alçak bir bulut var!" diye seslendi Moody.</blockquote><blockquote class="calibre10">"Bulutların içinden gitmiyoruz!" diye bağırdı Tonks kızgın bir sesle, "sırılsıklam oluruz, Deli-Göz!"</blockquote><blockquote class="calibre10">Onun böyle demesi Harry'nin içini rahatlattı; Ateşoku'nun sapını tutan elleri ufak ufak hissizleşiyordu. Keşke palto giyseydim, diye düşünüyordu; titremeye başlamıştı.</blockquote><blockquote class="calibre10">Deli-Göz'ün talimatları doğrultusunda arada bir yön değiştirmeye devam ettiler. Harry, kulaklarını acıtmaya başlayan buz gibi rüzgâr yüzünden gözlerini kısmıştı. Daha önce sadece bir kez süpürge üzerinde bu kadar üşüdüğünü hatırlıyordu - üçüncü sınıftayken fırtınalı bir havada Hufflepuff'la yaptıkları Quidditch maçında. Etrafındaki koruma çemberi, dev yırtıcı kuşlar gibi turlayıp duruyordu. Harry zamanın izini yitirdi. Ne kadardır uçtuklarını merak etti, ona en az bir saat olmuş gibi geliyordu.</blockquote><blockquote class="calibre10">"Güneybatıya dönüyoruz!" diye haykırdı Moody. "Otoyoldan geçersek hiç hoş olmaz!"</blockquote><blockquote class="calibre10">Harry artık o kadar üşümüştü ki, aşağıda giden arabaların içindeki rahat, kuru ortamı özlemle andı. Uçuç tozuyla yolculuğu daha da bir özlemle andı; şöminelerin içinde fırıl fırıl dönmek rahatsız edici olabilirdi ama, en azından alevlerin içi sıcaktı... Kingsley Shacklebolt hızla yanından geçti, saçsız kafası ve küpesi ay ışığında hafifçe parlıyordu... şimdi Emmeline Vance sağındaydı, elinde asası, başını bir sağa bir sola çeviriyordu... sonra o da üzerinden geçip gitti, yerine Sturgis Podmore geldi...</blockquote><blockquote class="calibre10">"Bir parça geri dönmeliyiz, takip edilmediğimizden emin olmamız gerek!" diye bağırdı Moody.</blockquote><blockquote class="calibre10">"DELİRDİN Mİ, DELİ-GÖZ?" diye çığlık attı Tonks önden. "Hepimiz buz kestik, süpürgelerimize yapıştık kaldık! Rotadan uzaklaşıp durursak oraya anca bir dahaki hafta varırız! Ayrıca, artık geldik sayılır!"</blockquote><blockquote class="calibre10">"İnişe geçme vakti!" dedi Lupin'in sesi. "Tonks'u takip et, Harry!"</blockquote><blockquote class="calibre10">Harry, Tonks'un peşinden dalışa geçti. Şimdiye kadar gördüğü en büyük ışık kümesine doğru gidiyorlardı: Parıl parıl parlayan dikey ve yatay çizgilerin arasına simsiyah bölümlerin serpiştirildiği, birbirini keserek sere serpe uzanan, muazzam bir yığın. Alçaldıkça alçaldılar, en sonunda Harry farları ve sokak lambalarını, bacaları ve televizyon antenlerini tek tek seçebilmeye başladı. Yere ulaşmayı çok istiyordu, ama inince birinin onu ısıtıp süpürgesinden sökmesi gerekeceğinden de emindi.</blockquote><blockquote class="calibre10">"İşte geldik!" diye seslendi Tonks. Birkaç saniye sonra, inmişti.</blockquote><blockquote class="calibre10">Harry onun tam arkasına kondu ve küçük bir meydanın ortasındaki bakımsız çimenin üzerinde süpürgesinden indi. Tonks, Harry'nin sandığını çözmeye başlamıştı bile. Harry titreyerek çevreye göz gezdirdi. Etrafındaki evlerin pis cepheleri hiç de cesaret verici değildi; bazılarının kırık pencereleri sokak lambalarının ışığında sönük sönük parıldıyordu, kapıların çoğunun boyası kalkmıştı, çoğu evin önündeyse yığınla çöp birikmişti.</blockquote><blockquote class="calibre10">"Neredeyiz?" diye sordu Harry, ama Lupin sessizce, "Birazdan," dedi.</blockquote><blockquote class="calibre10">Moody pelerininin içinde bir şeyler arıyordu, yamru yumru elleri soğuktan beceriksizleşmişti.</blockquote><blockquote class="calibre10">"Buldum," diye mırıldandı, gümüş bir çakmağa benzeyen bir şeyi havaya kaldırıp çakarak.</blockquote><blockquote class="calibre10">En yakındaki sokak lambası püf diye söndü. Elindeki çakmağı yeniden çaktı; bir sonraki lamba da söndü; meydandaki bütün lambalar karanlığa gömülene ve geriye sadece perde örtülü pencerelerden ve yukarıdaki hilalden gelen ışık kalana dek devam etti.</blockquote><blockquote class="calibre10">"Dumbledore'dan ödünç aldım," diye homurdandı Moody, Püfür'ü cebine koyarak. "Pencereden bakan Muggle'ları hallettik böylece, ha? Hadi bakalım, çabuk ol."</blockquote><blockquote class="calibre10">Harry'yi kolundan tutup çimenlikten yola, oradan da kaldırıma götürdü; Lupin ve Tonks, aralarında Harry'nin sandığıyla arkalarından geliyor, koruma ekibinin geri kalanı da asalarını çıkarmış yanlarından yürüyordu.</blockquote><blockquote class="calibre10">En yakın evin üst penceresinden, bir müzik setinin boğuk sesi geliyordu. Kırık bahçe kapısının iç tarafındaki ağzına kadar dolu çöp torbaları yığınından, çürümüş çöpün keskin kokusu yükseliyordu.</blockquote><blockquote class="calibre10">"Al bakalım," diye mırıldandı Moody, Harry'nin Hayalbozan'lı eline doğru bir parşömen parçası uzatıp, üzerinde yazanları okuyabilsin diye ışıklı asasını yakında tutarak. "Hemencecik oku ve ezberle."</blockquote><blockquote class="calibre10">Harry kâğıda baktı. Bitişik elyazısı bir yerden tanıdık geliyordu. Şöyle diyordu:</blockquote><blockquote class="calibre9"><span class="calibre11"><span class="italic">Zümrüdüanka Yoldaşlığı'nın Karargâhı'na,</span></span></blockquote><blockquote class="calibre15"><span class="calibre11"><span class="italic">Londra, Grimmauld Meydanı, On İki Numara'dan ulaşılabilir.</span></span></blockquote><div class="mbppagebreak" id="calibre_pb_6"></div>
</body></html>
