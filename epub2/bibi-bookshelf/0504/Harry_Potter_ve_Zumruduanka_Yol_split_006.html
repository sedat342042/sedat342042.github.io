<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Zümrüdüanka Yoldaşlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos204698" class="calibre1"><span class="calibre2">
</span></p><blockquote class="calibre7"><span class="calibre4">BEŞİNCİ  BÖLÜM </span><br class="calibre8"/><span class="calibre4">ZÜMRÜDÜANKA  YOLDAŞLIĞI</span></blockquote><blockquote class="calibre9">"Neyinle -?"</blockquote><blockquote class="calibre10">"Sevgili ihtiyar annemle," dedi Sirius. "Bir aydır onu indirmeye çalışıyoruz, ama galiba tuvalin arkasına bir Kalıcı Yapıştırma Büyüsü yaptı. Hadi, yine hepsi uyanmadan aşağı inelim, çabuk."</blockquote><blockquote class="calibre10">Harry şaşkın şaşkın, "İyi de, annenin portresi burada ne arıyor?" diye sordu. Holün kapısından çıkmış, dar bir taş merdivenden iniyorlardı, diğerleri de hemen arkalarındaydı.</blockquote><blockquote class="calibre10">"Kimse sana söylemedi mi? Burası benim annemle babamın eviydi," dedi Sirius. "Ama ben son Black'im, o yüzden bana kaldı. Ben de karargâh olarak Dumbledore'a teklif ettim - yapabildiğim tek yararlı şey de bu zaten."</blockquote><blockquote class="calibre10">Daha iyi bir karşılama bekleyen Harry, Sirius'un sesinin ne kadar sert ve acı bir tonu olduğunu fark etti. Vaftiz babasının peşi sıra yürüdü, merdivenleri indiler, oradan da bodrumdaki mutfağa giden bir kapıdan geçtiler.</blockquote><blockquote class="calibre10">Pürüzlü taş duvarları olan, mağara gibi bir odaydı, neredeyse yukarıdaki hol kadar kasvetliydi. Işığın çoğu, odanın öbür ucundaki büyük bir ateşten geliyordu. Havada savaş alanından yükselen dumanları andıran, pipo dumanından oluşan bir pus vardı; pusun arasından da, karanlık tavandan sarkan ağır demirden tencerelerle tavalar görünüyordu. Toplantı için odaya pek çok koltuk tıkıştırılmıştı, ortalarında uzun bir tahta masa duruyordu; üzeri parşömen ruloları, kadehler, boş şarap şişeleri ve paçavraya benzeyen şeylerden oluşan bir yığınla doluydu. Mr. Weasley ile en büyük oğlu Bill masanın ucunda kafa kafaya vermiş, alçak sesle konuşuyorlardı.</blockquote><blockquote class="calibre10">Mrs. Weasley boğazını temizledi. Kızıl saçları dökülmeye yüz tutmuş, bağa çerçeveli gözlüklü, zayıf bir adam olan kocası dönüp baktı, hemen ayağa kalktı.</blockquote><blockquote class="calibre10">"Harry!" dedi Mr. Weasley. Onu karşılamak için hızla yanına geldi, heyecanla elini sıktı. "Seni görmek ne güzel!"</blockquote><blockquote class="calibre10">Harry omzunun üstünden, uzun saçları hâlâ atkuyruğu biçiminde olan Bill'in masada kalmış parşömenleri telaşla rulo haline getirdiğini gördü.</blockquote><blockquote class="calibre10">Bill, aynı anda on iki tomarı birden toparlamaya çalışarak, "Yolculuk iyi geçti mi, Harry?" diye seslendi. "Deli-Göz sizi Grönland üzerinden getirmedi, değil mi?"</blockquote><blockquote class="calibre10">"Denedi," dedi Tonks. Bill'e yardım etmek için hızla yanına gider gitmez de son parşömenin üzerine bir mum devirdi. "Ay - kusura bakmayın -"</blockquote><blockquote class="calibre10">Mrs. Weasley, "Tamam, şekerim," dedi ama sesi biraz öfkeli çıkıyordu. Elinin bir hareketiyle parşömeni eski haline getirdi. Mrs. Weasley'nin büyüsünün neden olduğu parıltıda Harry'nin gözüne bina planına benzer bir şey çarptı.</blockquote><blockquote class="calibre10">Mrs. Weasley onun baktığını görmüştü. Planı masadan kaptığı gibi Bill'in zaten dolmuş olan kollarına tıkıştırdı.</blockquote><blockquote class="calibre10">"Böyle şeyler toplantıların sonunda hemen ortadan kaldırılmalı," dedi azarlarcasına, sonra da çok eski bir büfeye gidip yemek tabaklarını çıkarmaya koyuldu.</blockquote><blockquote class="calibre10">Bill asasını çıkardı, "Evanesco!" diye mırıldandı ve tomarlar yok oldu.</blockquote><blockquote class="calibre10">"Otur bakalım, Harry," dedi Sirius. "Mundungus'la tanışmıştın, değil mi?"</blockquote><blockquote class="calibre10">Harry'nin bir paçavra yığını sandığı şey homurdanır gibi, uzun bir horultu koyuverdi, sonra da birden uyandı.</blockquote><blockquote class="calibre10">"Biri adımı mı söyledi?" diye mırıldandı Mundungus, uykulu uykulu. "Sirius ne dediyse o ossun..." Pek kirli elini oy veriyormuş gibi havaya kaldırdı, kan çanağı gibi gözleri mahmurdu.</blockquote><blockquote class="calibre10">Ginny kıkırdadı.</blockquote><blockquote class="calibre10">Hepsi onun çevresinde masaya otururken Sirius, "Toplantı bitti, Dung," dedi. "Harry geldi."</blockquote><blockquote class="calibre10">"Ha?" dedi Mundungus, arapsaçı gibi kızıl-sarı saçlarının arasından Harry'ye kinle baktı. "Vay be, saiden gelmiş ha. Evet... İyisin ya, 'Arry?"</blockquote><blockquote class="calibre10">"Evet," dedi Harry.</blockquote><blockquote class="calibre10">Mundungus asabi asabi ceplerinde bir şeyler arandı, hâlâ gözünü dikmiş Harry'ye bakıyordu, derken kararmış siyah bir pipo çıkardı. Pipoyu ağzına koyup ucunu asasıyla yaktı, derin bir nefes çekti. Yükselen koca yeşilimsi duman bulutlarının ardında birkaç saniye gözden kayboldu.</blockquote><blockquote class="calibre10">Kokulu dumanın orta yerinden bir ses, "Sana bi özür borcum var," diye homurdandı.</blockquote><blockquote class="calibre10">"Son kez söylüyorum, Mundungus," diye seslendi Mrs. Weasley, "o şeyi mutfakta içmekten vazgeçer misin lütfen? Özellikle de biz yemek yemeye hazırlanırken!"</blockquote><blockquote class="calibre10">"Ah," dedi Mundungus. "Tamam. Kusura kalma, Molly."</blockquote><blockquote class="calibre10">Mundungus piposunu yeniden cebine koydu. Duman bulutları ortadan kayboldu, ama havada keskin bir yanmış çorap kokusu kaldı.</blockquote><blockquote class="calibre10">"Ve eğer gece yarısından önce yemek yemek istiyorsanız," dedi Mrs. Weasley odadakilerin hepsine birden, "yardıma ihtiyacım var. Hayır, sen olduğun yerde kal, Harry canım, uzun bir yolculuk yaptın."</blockquote><blockquote class="calibre10">Tonks ileri atılarak, "Ben ne yapabilirim, Molly?" dedi hevesle.</blockquote><blockquote class="calibre10">Mrs. Weasley tereddüt etti, endişeli görünüyordu.</blockquote><blockquote class="calibre10">"Ee - şey... mesele yok, Tonks, sen de dinlen. Bugün yeterince çalıştın."</blockquote><blockquote class="calibre10">"Hayır, hayır, yardım etmek istiyorum!" dedi Tonks neşeyle. Ginny'nin çatal bıçakları çıkardığı büfeye doğru koştu, bu arada da bir koltuk devirdi.</blockquote><blockquote class="calibre10">Çok geçmeden, Mr. Weasley'nin denetimi altında bir dizi ağır bıçak kendi kendilerine etlerle sebzeleri keserken, Mrs. Weasley ateşin üzerinde asılı bir kazanı karıştırıyordu, diğerleri ise kilerden tabak, birkaç tane daha kadeh ve yiyecek çıkarıyordu. Harry masada, ona hâlâ acıklı acıklı göz kırpıştıran Mundungus ve Sirius'la bir başına kalmıştı.</blockquote><blockquote class="calibre10">Mundungus, "Bizim ihtiyar Figgy'yi gördün mü diye sordu.</blockquote><blockquote class="calibre10">"Hayır," dedi Harry, "kimseyi görmedim."</blockquote><blockquote class="calibre10">Mundungus, sesinde yalvaran bir edayla öne eğilerek, "Bak," dedi, "gitmezdim ben ya, bi iş fırsatı çıktı -"</blockquote><blockquote class="calibre10">Harry dizlerine bir şeyin sürtündüğünü hissedip irkildi ama Hermione'nin çarpık bacaklı, turuncuya kaçan sarman kedisi Crookshanks'ti bu sadece. Bir kez daha Harry'nin bacaklarına dolandı, mırladı, sonra da Sirius'un kucağına atlayıp kıvrıldı. Sirius dalgın dalgın onun kulaklarının arkasını kaşırken, dönüp Harry'ye baktı. Hâlâ suratsızdı.</blockquote><blockquote class="calibre10">"Yazın iyi geçti mi, şimdiye kadar?"</blockquote><blockquote class="calibre10">"Hayır, berbattı," dedi Harry.</blockquote><blockquote class="calibre10">İlk kez Sirius'un yüzünde sırıtmaya benzer bir şey görünür gibi oldu.</blockquote><blockquote class="calibre10">"Neden şikâyet ettiğini anlamıyorum."</blockquote><blockquote class="calibre10">"Ne?" dedi Harry, kulaklarına inanamayarak.</blockquote><blockquote class="calibre10">"Bir Ruh Emici saldırısı şahsen benim çok hoşuma giderdi. Ruhum için ölümcül bir mücadele bu monotonluğa bir güzel son verirdi. Sen kötü günler geçirdiğini düşünüyorsun, ama hiç değilse dışarı çıkıp dolaşmışsın, bacaklarını biraz açmışsın, bir iki kavgaya karışmışsın... ben bir aydır içeri tıkılıp kaldım."</blockquote><blockquote class="calibre10">"Niye ama?" diye sordu Harry, kaşlarını çatarak.</blockquote><blockquote class="calibre10">"Çünkü Sihir Bakanlığı hâlâ peşimde, Voldemort da artık benim Animagus olduğumu öğrenmiştir. Kılkuyruk ona söylemiştir, yani şu büyük kılık değiştirme numaram artık işe yaramıyor. Zümrüdüanka Yoldaşlığı için yapabileceğim pek bir şey yok... en azından Dumbledore bu fikirde."</blockquote><blockquote class="calibre10">Dumbledore'un adını söylerken Sirius'un sesinin biraz donuklaşması, Harry'ye onun da müdürden pek hoşnut olmadığını belli etti. Harry vaftiz babasına karşı aniden taşkın bir sevgi duydu.</blockquote><blockquote class="calibre10">Teselli edercesine, "Hiç değilse sen neler olduğunu biliyorsun," dedi.</blockquote><blockquote class="calibre10">"Ne demezsin!" dedi Sirius iğneleyici bir edayla. "Snape'in raporlarını dinle, burada poponun üstünde rahat rahat oturup hoşça vakit geçirirken onun nasıl da hayatını tehlikeye attığına dair bütün o kötü niyetli imalarına göğüs ger... gelip sana, temizlik işi nasıl gidiyor, diye sorsun -"</blockquote><blockquote class="calibre10">"Ne temizliği?" diye sordu Harry.</blockquote><blockquote class="calibre10">"Bu yeri insanların yaşayabileceği hale getirmek," dedi Sirius. Elini havada sallayarak kasvetli mutfağı işaret etti. "On yıldır, sevgili annem öldüğünden beri burada kimse yaşamıyor, tabii ihtiyar ev cinini saymazsan, ki o da kafayı yemiş durumda - ne zamandır hiçbir şeyi temizlediği yok."</blockquote><blockquote class="calibre10">"Sirius," dedi Mundungus. Konuşulanlarla hiç ilgilenmemiş gibiydi, boş bir kadehi dikkatle inceliyordu. "Bu som gümüş mü, aabi?"</blockquote><blockquote class="calibre10">"Evet," dedi Sirius, kadehe hoşnutsuzlukla bakarak. "Birinci sınıf on beşinci yüzyıl gümüşü, cincücelerin elinden çıkma, üzerinde de kabartma Black aile arması var."</blockquote><blockquote class="calibre10">"Ossun, çıkar elbet," dedi Mundungus, kolunun kenarıyla kadehi parlatarak.</blockquote><blockquote class="calibre10">"Fred - George - HAYIR, TAŞIYIN YETER!" diye feryat etti Mrs. Weasley.</blockquote><blockquote class="calibre10">Harry, Sirius ve Mundungus dönüp baktılar ve yarım saniye içinde kendilerini masadan geriye attılar. Fred ve George büyük bir yahni kazanını, demir bir kaymakbirası sürahisini ve ağır bir ekmek tahtasıyla bıçağını büyülemişlerdi, hepsi havadan onlara doğru hızla geliyordu. Yahni masa boyunca kaydı ve ancak ucuna geldiğinde durdu, tahta yüzeyde uzun siyah bir yanık izi kaldı; kaymakbirası sürahisi gümbürtüyle düştü, içindekiler her yere saçıldı. Ekmek bıçağı tahtanın üzerinde kayıp tam Sirius'un sağ elinin birkaç saniye önce durduğu yere saplandı ve tekinsiz bir biçimde titremeye başladı.</blockquote><blockquote class="calibre10">"TANRI AŞKINA!" diye haykırdı Mrs. Weasley. "NE GEREK VARDI -YETTİNİZ ARTIK- BÜYÜ KULLANMANIZA İZİN VAR DİYE EN UFACIK ŞEY İÇİN ASALARINIZI ÇEKİYORSUNUZ!"</blockquote><blockquote class="calibre10">"Sadece biraz vakit kazanmaya çalışıyorduk!" dedi Fred, ekmek bıçağını masadan çıkarmak için koşarak. "Sirius, kusura bakma, abi -kazayla oldu-"</blockquote><blockquote class="calibre10">Harry de, Sirius da kahkahayla gülüyorlardı; iskemlesinden arkaya düşen Mundungus ayağa kalkarken onlara küfrediyordu. Crookshanks kızgın kızgın tıslayıp büfenin altına kaçtı, koca sarı gözleri karanlıkta parlıyordu.</blockquote><blockquote class="calibre10">Mr. Weasley yahni kazanını masanın ortasına getirerek, "Çocuklar," dedi, "anneniz haklı, artık reşit olduğunuza göre biraz sorumluluk duygusuyla hareket etmeniz gerek -"</blockquote><blockquote class="calibre10">Mrs. Weasley, "Ağabeylerinizin hiçbiri bu tür meseleler çıkarmamıştı!" diye bağırdı öfkeyle. Bu sırada yeni bir kaymakbirası sürahisini masaya çarparcasına koyup, hemen hemen aynı miktarın etrafa saçılmasına yol açtı. "Bill iki adımda bir cisimlenme ihtiyacı duymazdı! Charlie karşısına her çıkanı büyülemezdi! Percy -"</blockquote><blockquote class="calibre10">Sustu ve kalakaldı, kocasına ürkmüş bir bakış atarak soluğunu tuttu. Mr. Weasley'nin yüzü birden ifadesizleşmişti.</blockquote><blockquote class="calibre10">Bill hemen, "Hadi, yiyelim artık," dedi.</blockquote><blockquote class="calibre10">"Harika görünüyor, Molly," dedi Lupin, bir tabağa onun için yahni koyup masanın karşısına uzatarak.</blockquote><blockquote class="calibre10">Herkes yemeğe otururken, bir süre tabaklarla çatal bıçakların şangırtısı ve çekilen iskemlelerin gıcırtısından başka ses çıkmadı. Sonra Mrs. Weasley, Sirius'a döndü.</blockquote><blockquote class="calibre10">"Ne zamandır sana söylemek istiyordum, Sirius, misafir odasındaki o yazı masasında kapalı kalmış bir şey var, takırdayıp titreyip duruyor. Elbette sadece bir Böcürt olabilir ama, diyorum ki dışarı çıkarmadan önce Alastor'dan bir bakmasını istesek daha iyi olur."</blockquote><blockquote class="calibre10">Sirius kayıtsızca, "Sen bilirsin," dedi.</blockquote><blockquote class="calibre10">Mrs. Weasley, "Oradaki perdeler de Doksi dolu," diye devam etti. "Yarın şuna bir el atsak diyordum."</blockquote><blockquote class="calibre10">Sirius, "Sabırsızlıkla bekliyorum," dedi. Sesindeki alayı Harry fark etti, ama başka fark eden olduğundan emin değildi.</blockquote><blockquote class="calibre10">Harry'nin tam karşısında Tonks, iki lokma arasında burnunun biçimini değiştirerek Hermione ve Ginny'yi eğlendiriyordu. Her seferinde Harry'nin yatak odasında takındığı aynı acılı ifadeyle gözlerini sıkı sıkı yumup yüzünü buruştururken, burnu bir büyüyüp Snape'inki gibi kanca burun oluyor, bir küçülüp düğme mantarı boyuna iniyor, sonra da her iki burun deliğinden tutam tutam kıl fışkırıyordu. Besbelli bu bildik bir yemek vakti eğlencesiydi, çünkü Hermione ile Ginny çok geçmeden en sevdikleri burunları istemeye başlamışlardı.</blockquote><blockquote class="calibre10">"O domuz burnunu yapsana, Tonks."</blockquote><blockquote class="calibre10">Tonks dediklerini yaptı ve başını kaldıran Harry bir an, dişi bir Dudley'nin masanın karşısından ona sırıttığı izlenimine kapıldı.</blockquote><blockquote class="calibre10">Mr. Weasley, Bill ve Lupin cincüceler hakkında yoğun bir tartışmaya girişmişlerdi.</blockquote><blockquote class="calibre10">"Henüz renklerini belli etmiyorlar," dedi Bill. "Onun döndüğüne inanıyorlar mı, inanmıyorlar mı, daha onu bile anlamış değilim. Tabii, taraf tutmamayı da tercih edebilirler. İşin dışında kalırlar."</blockquote><blockquote class="calibre10">Mr. Weasley başını iki yana sallayarak, "Kim-Olduğunu-Bilirsin-Sen'in safına asla geçmezler, bundan eminim," dedi. "Onların da kayıpları oldu; geçen sefer, Nottingham'ın orada bir yerlerde öldürülen cincüce ailesini hatırlasanıza."</blockquote><blockquote class="calibre10">Lupin, "Bence her şey onlara ne teklif edildiğine bağlı," dedi. "Ve altından da söz etmiyorum. Eğer bizim yüzyıllardır onlardan esirgediğimiz özgürlükleri teklif edilirse, akılları çelinecektir. Ragnok'la şansın yaver gitmedi mi, Bill?"</blockquote><blockquote class="calibre10">Bill, "Şu sırada hayli büyücü-karşıtı duyguları var," dedi. "Bagman meselesi yüzünden hâlâ öfkeli, Bakanlık'ın işi örtbas ettiğini düşünüyor, o cincüceler Bagman'dan altınlarını asla alamadılar, biliyorsunuz -"</blockquote><blockquote class="calibre10">Masanın ortasından gelen bir kahkaha sağanağı, Bill'in söylediklerinin geri kalanını bastırdı. Fred, George, Ron ve Mundungus koltuklarında tepine tepine gülüyorlardı.</blockquote><blockquote class="calibre10">"... ve so'ra," dedi Mundungus, gülmekten katılıyor, gözünden yaşlar akıyordu, "ve so'ra, olcak iş mi yani, diyo ki bana, şöyle diyo, '<span class="italic">Hey, Dung, nerden buldun bunca kurbağyı? Çünkü bi Bludger evladı gitmiş benimkilerin hepsini yürütmüş!</span>' Ben de diyorum ki, '<span class="italic">Bütün kurbağlarını yürütmüş ha, Will, ne günnere kaldık! E ööleyse sana biraz kurbağ lazım, ha?</span>' Ve so'ra, koçlar, inanmıycaksınız ama, meymenetsiz mankafa kendi kurbağlarının hepsini benden gerisingeri satın alıyo, hem de ilk aldıından daha pahalıya -"</blockquote><blockquote class="calibre10">"İş ilişkilerin hakkında daha fazlasını duymamıza gerek yok sanırım, çok teşekkür ederiz, Mundungus," dedi Mrs. Weasley sert sert. Bu arada Ron masanın üstüne kapanmış, ulurcasına gülüyordu.</blockquote><blockquote class="calibre10">Mundungus hemen, "Kusura kalma, Molly," dedi, gözlerindeki yaşları silerken de Harry'ye göz kırptı. "Ama, anlıyosun ya, Will zati onları Siğilli Harris'ten yürütmüştü, yani kötü bir şey yaptım sayılmaz."</blockquote><blockquote class="calibre10">"İyiliği kötülüğü nerede öğrendin bilmiyorum, Mundungus," dedi Mrs. Weasley soğuk bir edayla, "ama bana birkaç can alıcı dersi kaçırmışsın gibi geliyor."</blockquote><blockquote class="calibre10">Fred ve George yüzlerini kaymakbirası kadehlerine gömdüler. George hıçkırıyordu. Mrs. Weasley ayağa kalkıp tatlı olarak koca bir ravent pastası almaya giderken, nedense Sirius'a pis bir bakış attı. Harry dönüp vaftiz babasına baktı.</blockquote><blockquote class="calibre10">Sirius alçak sesle, "Molly, Mundungus'u hiç tasvip etmiyor" dedi.</blockquote><blockquote class="calibre10">Harry, daha da yavaşça, "Nasıl oluyor da Yoldaşlık'a girdi?" diye sordu.</blockquote><blockquote class="calibre10">"Faydalı," diye mırıldandı Sirius. "Bütün düzenbazları tanıyor - e tanır tabii, kendi de öyle olduğuna göre. Ama Dumbledore'a çok sadıktır, vaktiyle başını beladan kurtarmış. Etrafta Dung gibi birinin bulunması işe yarıyor, bizim kulağımıza çalınmayan şeyleri duyuyor. Ama Molly, onu yemeğe davet etmenin biraz fazla olduğu görüşünde. Seni izlemesi gerekirken görevini ihmal ettiği için onu bir türlü bağışlamadı."</blockquote><blockquote class="calibre10">Üç tabak kaymaklı ravent pastası yedikten sonra, Harry'nin kot pantolonunun kemeri rahatsız edecek kadar dar gelmeye başlamıştı (bu da az şey sayılmaz, çünkü bu pantolon eskiden Dudley'nindi). Kaşığını masaya bırakırken, konuşmalar kesilmişti. Tamamen doymuş ve gevşemiş görünen Mr. Weasley, arkasına yaslanmıştı; Tonks ağzını ardına kadar açmış esniyordu, burnu da normal haline dönmüştü; Crookshanks'i büfenin altından çıkarmış olan Ginny, döşemeye bağdaş kurup oturmuş, o kovalasın diye kaymakbirası mantarlarını yuvarlıyordu.</blockquote><blockquote class="calibre10">Mrs. Weasley esneyerek, "Yatma vakti geldi sanırım," dedi.</blockquote><blockquote class="calibre10">"Henüz değil, Molly," dedi Sirius, boş tabağını iterek dönüp Harry'ye baktı. "Biliyor musun, sana hayret ediyorum. Buraya gelir gelmez ilk yapacağın şeyin Voldemort hakkında sorular sormak olduğunu sanırdım."</blockquote><blockquote class="calibre10">Odanın havası öyle bir hızla değişti ki, bu, Harry'ye, Ruh Emiciler'in gelişini çağrıştırdı. Birkaç saniye önce uykulu bir gevşeklik hâkimken, şimdi odada gayet uyanık, hatta gergin bir hava vardı. Voldemort'un adının telaffuz edilişiyle, masanın çevresinde bir ürperti dolaştı. Şarabından bir yudum almaya hazırlanan Lupin, kadehini yavaşça masaya bıraktı, dikkat kesilmişti.</blockquote><blockquote class="calibre10">"Sordum!" dedi Harry hiddetle. "Ron ve Hermione'ye sordum, ama bizim Yoldaşlık'a girmemize izin verilmediğini söylediler, o yüzden de -"</blockquote><blockquote class="calibre10">"Çok da haklılar," dedi Mrs. Weasley. "Çok gençsiniz."</blockquote><blockquote class="calibre10">Koltuğunda dimdik oturuyordu, ellerini yumruk yapıp koltuğunun kollarına koymuştu, yüzündeki uykulu ifadeden eser kalmamıştı.</blockquote><blockquote class="calibre10">"İnsanın soru sormak için ne zamandan beri Zümrüdüanka Yoldaşlığı'nda bulunması gerekiyor?" diye sordu Sirius. "Harry bir aydır o Muggle evine tıkılıp kalmış durumda. Neler olduğunu öğrenmeye hakkı -"</blockquote><blockquote class="calibre10">"Durun bakalım!" diye yüksek sesle onun sözünü kesti George.</blockquote><blockquote class="calibre10">Fred kızgın kızgın, "Harry'nin sorularına nasıl cevap veriliyormuş, peki?" diye sordu.</blockquote><blockquote class="calibre10">"Biz bir aydır sizin ağzınızdan laf almaya çalışıyoruz, bize hiçbir halt söylemediniz!" dedi George.</blockquote><blockquote class="calibre10">"Çok gençsiniz, Yoldaşlık üyesi değilsiniz" dedi Fred, fena halde annesininkine benzeyen tiz bir sesle. "Harry reşit bile değil!"</blockquote><blockquote class="calibre10">Sirius sakin sakin, "Yoldaşlık'ın ne yaptığının sana söylenmemiş olması benim kabahatim değil," dedi, "bu, annenle babanın kararı. Harry'ye gelince -"</blockquote><blockquote class="calibre10">Mrs. Weasley sert bir ses tonuyla, "Harry için neyin iyi olduğuna karar vermek sana düşmez!" dedi. Normalde müşfik ifadeli olan yüzünde bu sefer tehlikeli bir ifade vardı. "Dumbledore'un ne dediğini unutmamışsındır umarım!"</blockquote><blockquote class="calibre10">"Hangi bölümü?" diye sordu Sirius kibarca, ama kendini kavgaya hazırlayan bir adamın havasıyla.</blockquote><blockquote class="calibre10">Mrs. Weasley, "İhtiyacı olandan fazlasını Harry'ye söylememek konusunda," dedi, ilk üç kelimenin üstüne basa basa.</blockquote><blockquote class="calibre10">Ron, Hermione, Fred ve George'un başları, bir tenis maçı izler gibi bir Sirius'a, bir Mrs. Weasley'ye dönüyordu. Ginny, atılmış kaymakbirası mantarı yığını arasında diz çökmüş duruyor, konuşmayı ağzı biraz açık halde izliyordu. Lupin'in gözleri Sirius'a dikilmişti.</blockquote><blockquote class="calibre10">"Ona ihtiyacı olandan fazlasını söylemeye niyetim yok, Molly," dedi Sirius. "Ama Voldemort'un geri döndüğünü gören oydu" (bu adı söyleyince yine masanın çevresindeki herkes titredi) "ve çoğundan daha fazla hakkı var -"</blockquote><blockquote class="calibre10">"O, Zümrüdüanka Yoldaşlığı üyesi değil!" dedi Mrs. Weasley. "Sadece on beş yaşında ve -"</blockquote><blockquote class="calibre10">"Ve Yoldaşlık'takilerin çoğu kadar iş başardı," dedi Sirius, "hatta bir kısmından daha fazla."</blockquote><blockquote class="calibre10">"Kimse yaptıklarını inkâr etmiyor!" dedi Mrs. Weasley, sesi yükselerek. Yumrukları koltuğunun kolları üstünde titriyordu. "Ama o hâlâ -"</blockquote><blockquote class="calibre10">"Çocuk değil!" dedi Sirius sabırsızca.</blockquote><blockquote class="calibre10">"Ama yetişkin de değil!" dedi, yanakları kızarmaya başlayan Mrs. Weasley. "O, James değil, Sirius!"</blockquote><blockquote class="calibre10">Sirius soğuk soğuk, "Onun kim olduğunu gayet iyi biliyorum, Molly, sağol," dedi.</blockquote><blockquote class="calibre10">"Bildiğinden pek de emin değilim!" dedi Mrs. Weasley. "Bazen ondan öyle bir söz ediyorsun ki, en iyi arkadaşının geri döndüğünü düşünüyor gibisin!"</blockquote><blockquote class="calibre10">"Ne varmış bunda?" dedi Harry.</blockquote><blockquote class="calibre10">"Şu var ki, Harry, sen baban değilsin, ona ne kadar benzesen de!" dedi Mrs. Weasley, delici bakışları hâlâ Sirius'a dikiliydi. "Daha okuldasın ve senden sorumlu olan yetişkinler de bunu unutmamalı!"</blockquote><blockquote class="calibre10">"Benim sorumsuz bir vaftiz babası olduğumu mu söylüyorsun?" diye sordu Sirius, sesini yükselterek.</blockquote><blockquote class="calibre10">"Senin fazlaca cüretkâr hareket ettiğin zamanlar olduğunu söylemek istiyorum, Sirius. Dumbledore da bunun için seni evde kalasın diye uyarıyor ve -"</blockquote><blockquote class="calibre10">"Sence bir sakıncası yoksa, Dumbledore'dan aldığım talimatı bu işe hiç karıştırmayalım!" dedi Sirius yüksek sesle.</blockquote><blockquote class="calibre10">Mrs. Weasley kocasına dönerek, "Arthur!" dedi. "Arthur, bana destek ol!"</blockquote><blockquote class="calibre10">Mr. Weasley hemen konuşmadı. Gözlüğünü çıkardı ve karısına bakmaksızın, ağır ağır cüppesiyle temizledi. Onu burnunun üstüne özenle yerleştirdikten sonra cevap verdi ancak.</blockquote><blockquote class="calibre10">"Dumbledore durumun değiştiğini biliyor, Molly. Artık karargâhta kaldığına göre Harry'ye bir dereceye kadar bilgi verilmesini kabul ediyor."</blockquote><blockquote class="calibre10">"Evet ama, bu başka, ona '<span class="italic">canının istediğini sor</span>' demek başka!"</blockquote><blockquote class="calibre10">"Şahsen," dedi Lupin alçak sesle, nihayet gözlerini Sirius'tan ayırarak; Mrs. Weasley sonunda bir müttefik bulma umuduyla hemen ona döndü, "ben de Harry'nin gerçekleri bilmesinden yanayım -tüm gerçekleri değil, Molly, ama genel tabloyu-, bizden öğrensin, çarpıtılmış bir şeklini öğreneceğine... başkalarından."</blockquote><blockquote class="calibre10">Yüzünde yumuşak bir ifade vardı, ama Harry, Lupin'in, hiç değilse birkaç Uzayan Kulak'ın Mrs. Weasley'nin yok etme işleminden kurtulduğunun farkında olduğunu anladı.</blockquote><blockquote class="calibre10">"Pekâlâ," dedi Mrs. Weasley, derin derin nefes alıp, bir türlü gelmeyen desteği bekleyerek masanın çevresindekilere bakarken, "pekâlâ... anladım ki azınlıkta kalacağım. Şunu söyleyeyim: Dumbledore, Harry'nin çok fazla şey bilmesini istemiyorsa bir sebebi vardır. Ben de Harry'nin çıkarını gönülden isteyen biri sıfatıyla diyorum ki -”</blockquote><blockquote class="calibre10">Sirius yavaşça, "O senin oğlun değil," dedi.</blockquote><blockquote class="calibre10">"Oğlum sayılır," dedi Mrs. Weasley yırtıcı bir tavırla. "Başka kimi var ki?"</blockquote><blockquote class="calibre10">"Ben varım!"</blockquote><blockquote class="calibre10">"Evet," dedi Mrs. Weasley, dudağını bükerek, "mesele şu ki, sen Azkaban'da kilitliyken onunla ilgilenmen biraz zor oldu, değil mi?"</blockquote><blockquote class="calibre10">Sirius koltuğundan kalkmaya yeltendi.</blockquote><blockquote class="calibre10">Lupin sert bir sesle, "Molly, bu masada Harry'yi düşünen tek kişi sen değilsin," dedi. "Sirius, otur yerine."</blockquote><blockquote class="calibre10">Mrs. Weasley'nin alt dudağı titriyordu. Sirius, yüzü bembeyaz, yavaş yavaş koltuğuna çöktü.</blockquote><blockquote class="calibre10">Lupin, "Bence Harry'nin de söz hakkı olmalı," dedi. "Kendi kendine karar verecek yaşta."</blockquote><blockquote class="calibre10">Harry hemen, "Neler olduğunu bilmek istiyorum," dedi.</blockquote><blockquote class="calibre10">Mrs. Weasley'ye bakmadı. Kendisini oğlu saydığını söylemesi hoşuna gitmişti ama, süt kuzusu muamelesi etmesi de sabrını taşırıyordu. Sirius haklıydı, çocuk değildi.</blockquote><blockquote class="calibre10">"Peki öyleyse," dedi Mrs. Weasley, sesi çatlak çatlak. "Ginny - Ron - Hermione - Fred - George - hepinizin bu mutfaktan çıkmasını istiyorum, hemen."</blockquote><blockquote class="calibre10">Anında kıyamet koptu.</blockquote><blockquote class="calibre10">Fred ve George bir ağızdan, "Biz reşidiz!" diye böğürdüler.</blockquote><blockquote class="calibre10">"Harry'ye izin varsa, bana niye yok?" diye bağırdı Ron.</blockquote><blockquote class="calibre10">"Anne, duymak istiyoruml" dedi Ginny, ağlamaklı bir sesle.</blockquote><blockquote class="calibre10">"HAYIR!" diye bağırdı Mrs. Weasley ayağa kalkarken, gözleri çakmak çakmaktı. "Kesinlikle yasaklıyorum -"</blockquote><blockquote class="calibre10">Mr. Weasley halsizce, "Molly, Fred ile George'a engel olamazsın," dedi. "Onlar sahiden reşit."</blockquote><blockquote class="calibre10">"Hâlâ okuldalar."</blockquote><blockquote class="calibre10">"Ama hukuken onlar artık yetişkin," dedi Mr. Weasley, aynı yorgun sesle.</blockquote><blockquote class="calibre10">Mrs. Weasley şimdi kıpkırmızı olmuştu.</blockquote><blockquote class="calibre10">"Ben - peki öyleyse, Fred ve George kalabilir, ama Ron -"</blockquote><blockquote class="calibre10">Ron hararetle, "Harry nasılsa söylediğiniz her şeyi bana ve Hermione'ye anlatacak!" dedi. "Anlatırsın - değil mi ha?" diye ekledi kuşkuyla, Harry'le göz göze gelerek.</blockquote><blockquote class="calibre10">Harry bir an için ona, tek kelime bile etmeyeceğini söylemek istedi. Bilgisiz bırakılmanın tadına varsındı bakalım, sevecek miydi? Ama Ron'la göz göze gelince bu kötü dürtü yok oldu.</blockquote><blockquote class="calibre10">"Elbette söylerim," dedi Harry.</blockquote><blockquote class="calibre10">Ron ve Hermione sevinçle gülümsediler.</blockquote><blockquote class="calibre10">"Öyle olsun!" diye bağırdı Mrs. Weasley. "Öyle olsun! Ginny - YATAĞA!"</blockquote><blockquote class="calibre10">Ginny de öyle sessiz sedasız gitmedi. Ta merdivenlerin tepesine kadar onun esip kükreyişini duydular; hole vardıklarında ise, Mrs. Black'in kulak zarı patlatan feryatları bu şamataya eklendi. Lupin sükûneti sağlamak için telaşla portreye koştu. Ancak o dönüp mutfak kapısını kapatarak masadaki yerine oturduktan sonradır ki, Sirius konuştu.</blockquote><blockquote class="calibre10">"Peki, Harry... ne bilmek istiyorsun?"</blockquote><blockquote class="calibre10">Harry derin bir nefes aldı ve geçen ay boyunca kafasını taktığı soruyu sordu.</blockquote><blockquote class="calibre10">"Voldemort nerede?" dedi, bu adı duyunca yinelenen titremelere ve irkilmelere aldırmayarak. "Ne yapıyor? Muggle haberlerini izlemeye çalışıyordum, onun elinden çıkmışa benzeyen hiçbir şey yoktu henüz; yani tuhaf ölümler ya da öyle şeyler."</blockquote><blockquote class="calibre10">"Çünkü henüz hiç tuhaf ölüm olmadı," dedi Sirius. "En azından, bildiğimiz kadarıyla... epeyce de bir şeyler biliyoruz."</blockquote><blockquote class="calibre10">"Hiç değilse, onun sandığından fazlasını," dedi Lupin.</blockquote><blockquote class="calibre10">"Peki nasıl oldu da insanları öldürmeyi bıraktı?" diye sordu Harry. Voldemort'un sırf bir önceki yıl birden fazla kişiyi öldürdüğünü biliyordu.</blockquote><blockquote class="calibre10">Sirius, "Çünkü dikkati üzerine çekmek istemiyor" dedi. "Onun için tehlikeli olur. Geri dönüşü pek de istediği şekilde olmadı, anlıyorsun ya. Yüzüne gözüne bulaştırdı."</blockquote><blockquote class="calibre10">"Ya da, sen onun yüzüne gözüne bulaştırdın," dedi Lupin, memnun bir tebessümle.</blockquote><blockquote class="calibre10">"Nasıl?" dedi Harry hayretle.</blockquote><blockquote class="calibre10">"Sağ kalmaman gerekiyordu!" dedi Sirius. "Onun Ölüm Yiyenleri'nden başka kimsenin, döndüğünü bilmemesi gerekiyordu. Ama sen hayatta kaldın ve tanık oldun."</blockquote><blockquote class="calibre10">"Hem geri döndüğü anda bundan haberdar olmasını istediği son kişi de Dumbledore'du," dedi Lupin. "Ve sen Dumbledore'un hemen öğrenmesini sağladın."</blockquote><blockquote class="calibre10">"Bunun ne faydası oldu ki?" diye sordu Harry.</blockquote><blockquote class="calibre10">"Şaka mı ediyorsun?" dedi Bill, kulaklarına inanamayarak. "Dumbledore, Kim-Olduğunu-Bilirsin-Sen'in korktuğu tek kişiydi!"</blockquote><blockquote class="calibre10">Sirius, "Senin sayende Dumbledore, Voldemort'un dönüşünden bir saat sonra Zümrüdüanka Yoldaşlığı'nı yeniden toplamayı başardı," dedi.</blockquote><blockquote class="calibre10">Harry hepsine birden bakarak, "Peki, Yoldaşlık ne yapıyor?" diye sordu.</blockquote><blockquote class="calibre10">"Voldemort planlarını uygulayamasın diye var gücümüzle çalışıyoruz," dedi Sirius.</blockquote><blockquote class="calibre10">Harry hemen, "Planlarının ne olduğunu nereden biliyorsunuz?" diye sordu.</blockquote><blockquote class="calibre10">"Dumbledore'un parlak bir fikri var," dedi Lupin, "ve Dumbledore'un parlak fikirleri de normalde doğru çıkar."</blockquote><blockquote class="calibre10">"Dumbledore onun ne planladığını düşünüyor, peki?"</blockquote><blockquote class="calibre10">"Eh, ilk olarak ordusunu yeniden kurmak istiyor," dedi Sirius. "Eski günlerde emrinde muazzam sayıda kişi vardı: ardından gelmeye zorladığı ya da büyülediği cadılarla büyücüler, sadık Ölüm Yiyenleri, çeşit çeşit Karanlık yaratık. Devleri saflarına katmayı planladığını duydun, ama onlar peşinde olduğu gruplardan sadece birisi. Sihir Bakanlığı'nın karşısına hepi topu bir düzine Ölüm Yiyen'le çıkmayacağı kesin."</blockquote><blockquote class="calibre10">"Yani onun daha fazla müridi olmasını durdurmaya çalışıyorsunuz, öyle mi?"</blockquote><blockquote class="calibre10">"Elimizden geleni yapıyoruz," dedi Lupin.</blockquote><blockquote class="calibre10">"Nasıl?"</blockquote><blockquote class="calibre10">"Şimdi, esas olan, Kim-Olduğunu-Bilirsin-Sen'in döndüğüne mümkün olduğu kadar çok kişiyi ikna etmeye çalışmak, onların tetikte olmasını sağlamak," dedi Bill. "Ama bu hiç de kolay olmuyor."</blockquote><blockquote class="calibre10">"Neden?"</blockquote><blockquote class="calibre10">"Bakanlık'ın tavrı yüzünden," dedi Tonks. "Kim-Olduğunu-Bilirsin-Sen döndükten sonra Cornelius Fudge'ı gördün, Harry. İşte, konumunu hiç değiştirmedi. Böyle bir şeye inanmayı resmen reddediyor."</blockquote><blockquote class="calibre10">"İyi ama neden?" dedi Harry çaresizce. "Niye bu kadar aptalca davranıyor? Eğer Dumbledore -"</blockquote><blockquote class="calibre10">Mr. Weasley acı bir tebessümle, "İşte meselenin can alıcı noktasına parmak bastın," dedi. "Dumbledore."</blockquote><blockquote class="calibre10">Tonks üzüntüyle, "Fudge ondan korkuyor da ondan," dedi.</blockquote><blockquote class="calibre10">"Dumbledore'dan korkuyor mu?" diye sordu Harry, kulaklarına inanamamış gibi.</blockquote><blockquote class="calibre10">Mr. Weasley, "Bir şeyler çevirdiğinden korkuyor," dedi. "Fudge, Dumbledore'un onu devirmek için plan kurduğunu sanıyor. Dumbledore'un Sihir Bakanı olmak istediğini düşünüyor."</blockquote><blockquote class="calibre10">"Ama Dumbledore istemiyor ki -"</blockquote><blockquote class="calibre10">"Tabii ki istemiyor," dedi Mr. Weasley. "Bakanlık'ta asla gözü olmadı, hatta Millicent Bagnold emekli olunca bile. Hem de bir sürü insan onu bu makamda görmek istediği halde. Onun yerine Fudge Bakan oldu, ama Dumbledore bu iş için asla talip olmadığı halde, Fudge onun ne büyük bir desteğe sahip olduğunu asla unutmadı."</blockquote><blockquote class="calibre10">"Fudge, Dumbledore'un ondan çok daha akıllı olduğunu, çok daha güçlü bir büyücü olduğunu içten içe biliyor; Bakan olduktan sonraki ilk günlerde boyuna Dumbledore'dan yardım ve tavsiye isterdi," dedi Lupin. "Ama anlaşılan iktidar pek hoşuna gitti, kendine de daha fazla güveniyor artık. Sihir Bakanı olmaya bayılıyor ve esas akıllı olanın kendisi olduğuna inanmayı da başardı; Dumbledore'un sırf ortalığı karıştırmak olsun diye sorun çıkardığına da kendini ikna etti."</blockquote><blockquote class="calibre10">Harry hırsla, "Nasıl düşünebilir böyle bir şeyi?" dedi. "Dumbledore'un bunları uyduracağını nasıl düşünebilir - ya da benim uyduracağımı?"</blockquote><blockquote class="calibre10">"Çünkü Voldemort'un geri dönmüş olduğunu kabul ederlerse, ortada Bakanlık'ın son on dört yıldır uğraşmak zorunda kalmadığı kadar büyük bir bela var demektir," dedi Sirius acı acı. "Fudge bu gerçekle yüz yüze gelmeye kendini razı edemiyor bir türlü. Dumbledore'un onun konumunu sarsmak için yalan söylediğine inanması çok daha kolay."</blockquote><blockquote class="calibre10">Lupin, "Sorunu anlıyorsun ya," dedi. "Bakanlık Voldemort'tan korkmak için bir neden olmadığı konusunda ısrarlıyken, insanları onun döndüğüne ikna etmek zor iş. Hele bir de buna zaten inanmak istemediklerini düşünürsen. Üstelik Bakanlık, '<span class="italic">Dumbledore'un dedikodu tacirliği</span>' dediği şeylerin hiçbirini yayınlamasın diye Gelecek Postası'na da ağır baskı yapıyor. Bu yüzden de büyücü topluluğunun büyük kısmının olup bitenlerden hiç mi hiç haberi yok. Böylece de, Imperius lanetini kullanacak Ölüm Yiyenler için kolay hedef oluşturuyorlar."</blockquote><blockquote class="calibre10">Harry, "Ama siz insanlara söylüyorsunuz, değil mi?" dedi, Mr. Weasley, Sirius, Bill, Mundungus, Lupin ve Tonks'a bakarak, "insanlara onun döndüğünü haber veriyorsunuz?"</blockquote><blockquote class="calibre10">Hepsi keyifsiz keyifsiz güldüler.</blockquote><blockquote class="calibre10">Sirius huzursuzca, "Eh, herkes kitle katliamı yapmış biri olduğumu düşündüğüne ve Bakanlık da başıma on bin Galleon ödül koyduğuna göre, sokaklarda dolaşıp broşür dağıtamam pek, değil mi?" dedi.</blockquote><blockquote class="calibre10">"Ben de topluluğun pek sevilen bir yemek misafiri sayılmam," dedi Lupin. "Bu da kurtadam olmanın mesleki handikapı."</blockquote><blockquote class="calibre10">"Tonks ve Arthur çenelerini açarlarsa Bakanlık'taki işlerini kaybederler," dedi Sirius, "ve Bakanlık'ta casuslarımız olması bizim için çok önemli, çünkü Voldemort'un orada casus bulunduracağından emin olabilirsin."</blockquote><blockquote class="calibre10">"Ama birkaç kişiyi ikna etmeyi başardık," dedi Mr. Weasley. "Örneğin bizim Tonks - geçen sefer Zümrüdüanka Yoldaşlığı'nda olamayacak kadar gençti. Seherbazlar'ın bizim tarafta olması da büyük bir avantaj - Kingsley Shacklebolt da ciddi bir kazanç oldu; Sirius için düzenlenen avın başında o var, Bakanlık'a Sirius'un Tibet'te olduğu yolunda bilgiler veriyor."</blockquote><blockquote class="calibre10">"Ama eğer hiçbiriniz Voldemort'un döndüğü haberini yaymıyorsanız -" diye başladı Harry.</blockquote><blockquote class="calibre10">"Hiçbirimizin haberi yaymadığını kim söyledi?" dedi Sirius. "Dumbledore'un başı niye o kadar dertte sanıyorsun?"</blockquote><blockquote class="calibre10">"Ne demek istiyorsun?" diye sordu Harry.</blockquote><blockquote class="calibre10">"Onun itibarını zedelemeye çalışıyorlar," dedi Lupin. "Geçen hafta Gelecek Postası'nı görmedin mi? Yaşlandığı ve formdan düştüğü için Uluslararası Büyücüler Konfederasyonu Başkanlığı'ndan, üyelerin oylarıyla uzaklaştırıldığını bildirdiler, ama bu doğru değil; Voldemort'un döndüğünü bildiren bir konuşma yaptıktan sonra, Bakanlık büyücülerinin yaptığı bir oylamayla uzaklaştırıldı. Büyüceşûra'daki -yani Büyücü Yüksek Mahkemesi'ndeki- Başsihirbaz rütbesini de indirdiler; hatta Birinci Sınıf Merlin Nişanı'nı da geri almaktan söz ediyorlar."</blockquote><blockquote class="calibre10">"Dumbledore ise, onu Çikolatalı Kurbağa kartlarının üstünden çıkarmadıkları sürece ne yaptıklarına aldırmadığını söylüyor," dedi Bill, sırıtarak.</blockquote><blockquote class="calibre10">Mr. Weasley sertçe, "Bunda gülecek bir şey yok," dedi. "Eğer Bakanlık'a bu şekilde meydan okumayı sürdürürse kendini Azkaban'da bulabilir, bizim istediğimiz son şey de Dumbledore'un hapse girmesi. Kim-Olduğunu-Bilirsin-Sen, Dumbledore'un dışarıda olduğunu ve niyetlerinden haberdar olduğunu bilirse, ihtiyatlı davranır. Eğer Dumbledore ortadan çekilirse - eh, o zaman Kim-Olduğunu-Bilirsin-Sen meydanı boş bulacak demektir."</blockquote><blockquote class="calibre10">Harry çaresizce, "Peki ama Voldemort daha fazla Ölüm Yiyen'e sahip olmaya çalışıyorsa, geri döndüğü ister istemez anlaşılmaz mı?" diye sordu.</blockquote><blockquote class="calibre10">"Voldemort insanların evlerine gidip ön kapılarını çalmaz, Harry," dedi Sirius. "Oyun oynar, uğursuzluk büyüsü ve şantaj yapar. Gizli çalışmaya iyice alışkın. Zaten, kendine mürit toplamak onun ilgilendiği şeylerden yalnızca biri. Başka planları da var, gerçekten de çok sessizce uygulamaya koyabileceği planlar. Şimdilik onlar üzerinde yoğunlaşmış durumda."</blockquote><blockquote class="calibre10">Harry hemen, "Mürit dışında neyin peşindeymiş?" diye sordu. Ona sanki, Sirius cevap vermeden önce Lupin'le bir an bakışmış gibi geldi.</blockquote><blockquote class="calibre10">"Sadece sinsice elde edebileceği şeyler."</blockquote><blockquote class="calibre10">Harry şaşkın şaşkın bakmaya devam edince, "Silah gibi bir şey," dedi Sirius. "Geçen sefer sahip olmadığı bir şey."</blockquote><blockquote class="calibre10">"Daha önce güçlü olduğu sırada mı?"</blockquote><blockquote class="calibre10">"Evet."</blockquote><blockquote class="calibre10">"Ne tür bir silah, peki?" dedi Harry. "Avada Kedavra'dan da beter bir şey -"</blockquote><blockquote class="calibre10">"Yeter!"</blockquote><blockquote class="calibre10">Mrs. Weasley kapının yanındaki gölgelerin arasından konuşmuştu. Harry onun Ginny'yi yukarı götürüp döndüğünü fark etmemişti. Kollarını kavuşturmuştu ve öfkeden patlayacak gibi görünüyordu.</blockquote><blockquote class="calibre10">"Derhal yataklarınıza gitmenizi istiyorum. Hepinizin," diye ekledi, Fred, George, Ron ve Hermione'ye bakarak.</blockquote><blockquote class="calibre10">Fred, "Bize hükmedemezsin -" diye başlayacak oldu.</blockquote><blockquote class="calibre10">Mrs. Weasley, "Şimdi görürsün sen," diye hırladı. Sirius'a bakarken hafiften titriyordu. "Harry'ye hayli bilgi verdin. Biraz daha verirsen, onu Yoldaşlık'a almaktan farkı kalmayacak."</blockquote><blockquote class="calibre10">"Neden olmasın?" dedi Harry çabucak. "Katılırım, katılmak istiyorum, savaşmak istiyorum."</blockquote><blockquote class="calibre10">"Hayır."</blockquote><blockquote class="calibre10">Bu sefer konuşan Mrs. Weasley değil, Lupin'di.</blockquote><blockquote class="calibre10">"Yoldaşlık reşit olmuş büyücülerden oluşuyor," dedi. Fred ve George ağızlarını açınca da, "Okulla ilişiği kalmamış büyücülerden," diye ekledi. "Aklınızdan bile geçmeyecek tehlikeler söz konusu, hiçbirinizin... Bence Molly haklı, Sirius. Yeterince söyledik."</blockquote><blockquote class="calibre10">Sirius omzunu silker gibi oldu ama tartışmadı. Mrs. Weasley oğullarıyla Hermione'yi emreder bir tavırla çağırdı. Teker teker ayağa kalktılar, yenildiğini anlayan Harry de onları izledi.</blockquote><div class="mbppagebreak" id="calibre_pb_10"></div>
</body></html>
