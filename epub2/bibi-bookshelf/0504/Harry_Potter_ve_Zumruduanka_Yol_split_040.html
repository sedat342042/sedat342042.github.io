<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Zümrüdüanka Yoldaşlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos2078893" class="calibre1"><span class="calibre2">
</span></p><blockquote class="calibre7"><span class="calibre4">OTUZ  ALTINCI  BÖLÜM</span><br class="calibre8"/><span class="calibre4">KORKTUĞU  TEK  KİŞİ</span></blockquote><blockquote class="calibre9">"Gitmedi!" diye feryat etti Harry.</blockquote><blockquote class="calibre10">İnanmıyordu; inanmayacaktı; bütün gücüyle Lupin'den kurtulmaya çalışıyordu. Lupin anlamıyordu; o perdenin arkasında insanlar saklıydı; Harry odaya ilk girdiğinde onların fısıldaştıklarını duymuştu. Sırius saklanıyordu, gözden uzaktaydı sadece -</blockquote><blockquote class="calibre10">"SIRIUS!" diye haykırdı. "SIRIUS!" "Geri dönemez, Harry," dedi Lupin, Harry'yi zapt etmeye çabalarken sesi çatlayarak. "Geri dönemez, çünkü öl–"</blockquote><blockquote class="calibre10">"ÖL – ME - Dİ!" diye kükredi Harry. "SIRIUS!" Etraflarında halâ hareket vardı, boşuna koşuşturma, çakan büyüler. Harry için kuru gürültüden ibaretti, sekip yanlarından geçen lanetlerin önemi yoktu, hiçbir şeyin önemi yoktu; yeter ki Lupin, yalnızca birkaç metre ötede, o eski perdenin arkasında duran Sirius birazdan ortaya çıkıp yeniden kavgaya katılmaya hevesli bir halde kara saçlarını arkasına atmayacakmış gibi yapmaktan vazgeçsin. Lupin, Harry'yi sürükleyerek platformdan uzaklaştı.Hâlâ kemere bakmakta olan Harry, onu böyle beklettiği için Sirius'a kızmaya başlamıştı artık -</blockquote><blockquote class="calibre10">Ama Lupin'den kurtulmak için debelenirken bile, aklının bir köşesi, Sirius'un onu daha önce hiç bekletmediğinin farkındaydı... Sirius, Harry'yi görmek için, ona yardım etmek için her şeyi tehlikeye atmıştı hep... Harry hayatı buna bağlıymış gibi feryat ederken Sirius o kemerin içinden çıkmıyorsa, bunun tek açıklaması, gerçekten geri dönemediğiydi... gerçekten -</blockquote><blockquote class="calibre10">Dumbledore geriye kalan Ölüm Yiyenler'in çoğunu odanın ortasına toplamıştı, görünmez iplerle bağlanıp etkisiz hale getirilmiş gibiydiler; Deli-Göz Moody odanın bir ucundan sürünerek Tonks'un yerde yattığı noktaya gelmiş, onu kendine getirmeye çalışıyordu; platformun arkasında hâlâ ışıklar çakıyor, homurtular ve haykırışlar yükseliyordu - Kingsley fırlamış, Sirius'un Bellatrix'le düellosunu sürdürüyordu.</blockquote><blockquote class="calibre10">"Harry?"</blockquote><blockquote class="calibre10">Neville, basamaklardan tek tek kayarak Harry'nin durduğu yere gelmişti. Harry artık Lupin'den kurtulmaya çalışmıyordu, ama o yine de, önlem niyetine, Harry'nin kolunu bırakmamıştı.</blockquote><blockquote class="calibre10">"Harry... gerçekden çok üzgünüb..." dedi Neville. Bacakları hâlâ kontrolsüz şekilde dans ediyordu. "O adab - Sirius Black, arkadaşın bıydı?"</blockquote><blockquote class="calibre10">Harry başını evet anlamında salladı.</blockquote><blockquote class="calibre10">"Dur bakalım," dedi Lupin usulca, asasını Neville'in bacaklarına doğrulttu ve, "Finite," dedi. Büyü kalktı: Neville'in bacakları yere indi ve hareketsiz kaldı. Lupin'in yüzü solgundu. "Haydi - haydi ötekileri bulalım, nerede, Neville?"</blockquote><blockquote class="calibre10">Lupin konuşurken kemere arkasını döndü. Sanki her sözcük ona acı veriyordu.</blockquote><blockquote class="calibre10">"Hepsi arka darafdalar," dedi Neville. "Ron'a bir beyin saldırdı, aba sanırıb bir şeyi yok - Herbione baygın, aba kondrol eddik, nabzı adıyordu -"</blockquote><blockquote class="calibre10">Güm diye bir ses geldi ve platformun arkasında bir feryat koptu. Harry, Kingsley'nin acıyla haykırarak yere düştüğünü gördü: Dumbledore hızla o tarafa dönerken Bellatrix Lestrange sıvıştı. Dumbledore'un ona yolladığı büyüyü savuşturdu; şimdi basamakların yarısına gelmişti -</blockquote><blockquote class="calibre10">"Harry - hayır!" diye bağırdı Lupin, ama Harry kolunu onun gevşemiş elinden kurtarmıştı bile.</blockquote><blockquote class="calibre10">"SIRIUS'U ÖLDÜRDÜ!" diye böğürdü Harry. "ONU ÖLDÜRDÜ - BEN DE ONU ÖLDÜRECEĞİM!"</blockquote><blockquote class="calibre10">Ve fırlayıp taş basamakları tırmanmaya başladı; insanlar arkasından bağırıyordu, ama umrunda değildi. Bellatrix'in cüppesinin eteği ileride gözden kayboldu ve tekrar beyinlerin yüzdüğü odaya girdiler...</blockquote><blockquote class="calibre10">Bellatrix omzunun üzerinden nişan alarak bir büyü yolladı. Depo havaya kalktı ve yana yattı. İçindeki pis kokulu sıvı, Harry'nin üstüne sel gibi boşaldı; beyinler üzerinde kayıyor, hareket ediyordu, uzun ve renkli dokunaçlarını çevirmeye başlamışlardı, ama Harry, "Wingardium Leviosa!" diye bağırınca, üzerinden havaya uçtular. Kaya kaya kapıya doğru koştu; yerde inleyen Luna'nın üzerinden atladı, ona, "Harry - ne -?" diyen Ginny'nin yanından geçti, hâlâ halsizce kıkırdayan Ron'un ve baygın durumdaki Hermione'nin yanından geçti. Daire şeklindeki siyah odaya açılan kapıyı tuttuğu gibi çekip açtı ve Bellatrix'in odanın karşı tarafındaki bir kapıdan geçerek kaybolduğunu gördü; ötesinde, asansörlere giden koridor gözüküyordu.</blockquote><blockquote class="calibre10">Fırladı, ama Bellatrix kapıyı arkasından kapamış, duvarlar dönmeye başlamıştı bile. Harry bir kez daha, şamdanlardan gelen yol yol mavi ışıkla çevriliydi.</blockquote><blockquote class="calibre10">Duvar gümbürdeyerek yeniden dururken, "Çıkış nerede?" diye bağırdı çaresizlik içinde. "Çıkış kapısı nerede?"</blockquote><blockquote class="calibre10">Sanki oda da onun sormasını bekliyordu. Tam arkasındaki kapı savrulup açıldı, önünde asansörlere giden, meşalelerle aydınlatılmış ve bomboş koridor uzanıyordu. Koştu...</blockquote><blockquote class="calibre10">İleride bir asansörün tıkırdadığını duyabiliyordu; koridordan son süratle geçti, köşeyi hızla döndü ve ikinci bir asansör çağırmak için düğmeyi yumrukladı. Asansör tangır tungur alçaldı, alçaldı; parmaklıklar iki yana doğru kayıp açıldı ve Harry içeri dalıp bu sefer de "Atriyum" yazan düğmeye vurdu. Kapı kapandı ve Harry yükselmeye başladı...</blockquote><blockquote class="calibre10">Parmaklıklar tam olarak açılmadan, iterek zorla dışarı çıktı ve etrafına bakındı. Bellatrix neredeyse koridorun öbür ucundaki telefon asansöründeydi, ama Harry oraya doğru koşarken arkasına baktı ve ona bir büyü daha yolladı. Harry, Sihirli Kardeşler Fıskıyesi'nin arkasına girdi: Büyü, yanından vınlayarak geçip Atriyum'un öbür ucundaki dövme altından parmaklıklara vurdu, onları çan gibi çınlattı. Başka ayak sesi gelmiyordu. Bellatrix koşmayı bırakmıştı. Harry heykellerin arkasında eğilip kulak kesildi.</blockquote><blockquote class="calibre10">"Harry, pabucu yarım, çık dışarıya oynayalım!" diye seslendi Bellatrix, bebek taklidi yaparak. Sesi cilalı ahşap zeminde yankılandı. "E niye peşimden geldin o zaman? Buraya sevgili kuzenimin intikamını almaya geldin sanıyordum!"</blockquote><blockquote class="calibre10">"Onun için geldim!" diye bağırdı Harry. Odanın her tarafında yirmi kadar hayalet Harry, geldim! geldim! geldim! diye tekrar etti.</blockquote><blockquote class="calibre10">"Aaaa... onu seviyor muydun, minik bebek Potter?"</blockquote><blockquote class="calibre10">Harry'nin içinde daha önce hiç duymadığı kadar büyük bir nefret kabardı; fıskiyenin arkasından fırladı ve haykırdı: "Crucio!"</blockquote><blockquote class="calibre10">Bellatrix çığlık attı: Büyü ayaklarını yerden kesmişti, ama Neville gibi acıdan kıvranıp feryat etmiyordu - tekrar ayağa kalkmıştı bile, nefes nefeseydi, artık gülmüyordu. Harry yine altın fıskiyenin arkasına girdi. Bellatrix'in karşı-büyüsü yakışıklı büyücünün kafasına isabet etti, kafa kopup altı metre öteye düşerek ahşap zemini uzun çizikler içinde bıraktı.</blockquote><blockquote class="calibre10">"Daha önce hiç Affedilmez Lanet yapmadın, değil mi, çocuk?" diye bağırdı Bellatrix. Bebek sesiyle konuşmayı bırakmıştı şimdi. "Gerçekten kastetmen gerek, Potter! Gerçekten acı vermeyi istemen gerek - zevk alman gerek - haklı öfke pek uzun süre canımı yakmaz - nasıl yapıldığını göstereyim mi sana, ne dersin? Sana bir ders vereyim -"</blockquote><blockquote class="calibre10">Harry fıskiyenin öbür tarafından dolanmak üzereydi ki, Bellatrix, "Crucio!" diye haykırınca yeniden eğilmek zorunda kaldı. Atadamın yay tutan kolu fırladı gitti ve büyük bir gürültüyle altın büyücünün kafasına yakın bir yere düştü.</blockquote><blockquote class="calibre10">"Potter, beni yenemezsin!" diye bağırdı Bellatrix.</blockquote><blockquote class="calibre10">Harry onun kendisini görerek doğru dürüst bir atış yapabilmek için sağa doğru gittiğini duyabiliyordu. Heykelin etrafından dolanıp ondan uzaklaştı, atadamın bacaklarının arkasına saklandı, boyu ev cinininkiyle aynı hizadaydı.</blockquote><blockquote class="calibre10">"Ben, Karanlık Lord'un en sadık hizmetkârıydım, hâlâ da öyleyim. Karanlık Sanatları ondan öğrendim ve öyle güçlü büyüler biliyorum ki, zavallı küçük çocuk, boy ölçüşmeyi hayal bile edemezsin -"</blockquote><blockquote class="calibre10">"Sersemlet!" diye haykırdı Harry. Şimdi başsız olan büyücüye gülümseyerek bakan cincücenin etrafından dolanarak, gözleriyle fıskiyeyi tarayan Bellatrix'in sırtına nişan almıştı. Ama o öyle hızlı davrandı ki, Harry eğilecek vakti zar zor buldu.</blockquote><blockquote class="calibre10">"Protego!"</blockquote><blockquote class="calibre10">Kendi Sersemletme Büyüsü'nün kırmızı ışını kendisine doğru sekti. Harry yine fıskiyenin arkasına sığınırken, cincücenin kulaklarından biri kopup odanın karşı tarafına doğru uçtu.</blockquote><blockquote class="calibre10">"Potter, sana bir şans vereceğim!" diye bağırdı Bellatrix. "Bana kehaneti ver -hemen şimdi bana doğru yuvarla- belki o zaman hayatını bağışlayabilirim!"</blockquote><blockquote class="calibre10">"E öyleyse beni öldürmen gerekecek, çünkü kehanet gitti!" diye kükredi Harry ve tam bağırırken, alnını bir acı dağladı; yara izi yine cayır cayır yanıyordu ve içinde, kendi öfkesiyle hiçbir bağlantısı olmayan bir hiddet hissetti. "Ve o bunu biliyor!" dedi Harry, Bellatrix'inkine rakip çılgın bir kahkahayla. "Can dostun Voldemort da onun gittiğini biliyor! Senden pek memnun kalmayacak, değil mi?"</blockquote><blockquote class="calibre10">"Ne? Ne demek istiyorsun?" diye bağırdı Bellatrix ve ilk kez, sesinde korku vardı.</blockquote><blockquote class="calibre10">"Neville'i basamaklardan çıkarmaya çalışırken kehanet paramparça oldu! Voldemort buna ne diyecek sence, ha?"</blockquote><blockquote class="calibre10">Yara izi yandı, dağlandı... acısından, gözünden yaş geliyordu...</blockquote><blockquote class="calibre10">"YALANCI!" diye çığlık attı Bellatrix, ama Harry şimdi onun kızgınlığının arkasındaki dehşeti duyabiliyordu. "O, YANINDA, POTTER VE BANA VERECEKSİN! Accio kehanet! ACCIO KEHANET!"</blockquote><blockquote class="calibre10">Harry bunun onu kızdıracağını bildiğinden tekrar güldü, başındaki acı öyle şiddetli bir hal almıştı ki, kafatası patlayacakmış gibiydi. Tek kulaklı cincücenin arkasından boş elini çıkardı ve Bellatrix ona bir tane daha yeşil ışın gönderince, hemen geri çekti.</blockquote><blockquote class="calibre10">"Hiçbir şey yok!" diye bağırdı. "Çağıracak hiçbir şey yok ortada! Parçalandı, ne dediğini de kimse duymadı, git patronuna bunu söyle!"</blockquote><blockquote class="calibre10">"Hayır!" diye haykırdı Bellatrix. "Doğru değil, yalan söylüyorsun! EFENDİMİZ, DENEDİM, ELİMDEN GELENİ YAPTIM - BENİ CEZALANDIRMAYIN -"</blockquote><blockquote class="calibre10">"Hiç nefesini tüketme!" diye bağırdı Harry, yara izindeki acının daha da beter hale gelmesinden dolayı gözlerini sıkı sıkı yumarak. "Buradan seni duyamaz!"</blockquote><blockquote class="calibre10">"Duyamam, öyle mi, Potter?" dedi tiz, soğuk bir ses.</blockquote><blockquote class="calibre10">Harry gözlerini açtı.</blockquote><blockquote class="calibre10">Uzun, ince, siyah kukuletalı; korkunç, solgun, yılanımsı yüzlü; gözbebekleri dikey çizgilerden oluşan, dik dik bakan kırmızı gözlü... Lord Voldemort salonun ortasında belirmişti. Donakalmış, kıpırdayamayan Harry'ye asasını doğrultmuştu.</blockquote><blockquote class="calibre10">"Demek kehanetimi kırdın," dedi Voldemort yumuşak bir sesle, o merhametsiz kırmızı gözleriyle Harry'ye bakarak. "Hayır, Bella, yalan söylemiyor... onun o değersiz zihninin içinden hakikatin bana baktığını görüyorum... ayların hazırlığı, ayların çabası... ve Ölüm Yiyenler'im Harry Potter'ın benim işimi bozmasına izin verdi yine..."</blockquote><blockquote class="calibre10">"Efendimiz, özür dilerim, bilmiyordum, Animagus Black'le dövüşüyordum!" diye ağladı Bellatrix, ağır ağır ona doğru yürüyen Voldemort'un ayaklarına attı kendini. "Efendimiz, bilmelisiniz ki -"</blockquote><blockquote class="calibre10">"Sus, Bella," dedi Voldemort tehlikeli bir sesle. "Seninle birazdan ilgileneceğim. Sihir Bakanlığı'na senin salya sümük özürlerini mi dinlemeye geldim sanıyorsun?"</blockquote><blockquote class="calibre10">"Ama Efendimiz - o burada - aşağıda -"</blockquote><blockquote class="calibre10">Voldemort ona kulak asmadı.</blockquote><blockquote class="calibre10">"Sana söyleyeceğim başka bir şey yok, Potter," dedi alçak sesle. "Bana çok sık, çok uzun süre sıkıntı verdin. AVADA KEDAVRA!"</blockquote><blockquote class="calibre10">Harry karşı koymak için ağzını bile açmamıştı; zihni bomboştu, asası elinde yere dönük, faydasız bir şekilde duruyordu.</blockquote><blockquote class="calibre10">Ama birden fıskiyedeki başsız büyücü heykeli canlandı ve kaidesinden sıçrayıp büyük bir tangırtıyla Harry ile Voldemort'un arasına indi. Büyü, Harry'yi korumak için kollarını açan heykelin göğsünden zararsızca sekti.</blockquote><blockquote class="calibre10">"Ne -?" diye haykırdı Voldemort, etrafına bakınarak. Sonra fısıltıyla, "Dumbledore!" dedi.</blockquote><blockquote class="calibre10">Harry, yüreği ağzında, arkasına döndü. Dumbledore altın kapının eşiğinde duruyordu.</blockquote><blockquote class="calibre10">Voldemort asasını kaldırdı ve yeni bir yeşil ışın Dumbledore'a doğru fırladı. Dumbledore, pelerini uçuşarak şimşek gibi dönüp kayboldu. Bir an sonra Voldemort'un arkasında yeniden belirdi ve asasını fıskiyenin kalıntılarına doğru salladı. Öbür heykeller de canlandılar. Cadı heykeli Bellatrix'e doğru koştu; Bellatrix çığlık çığlığa, onun göğsünden seken nafile büyüler savururken, heykel üzerine atlayıp onu yere mıhladı. Bu arada, cincüce ve ev cini duvar boyunca yerleştirilmiş şöminelere çabuk çabuk koşarken, tek kollu atadam dörtnala Voldemort'un üstüne gitti, bunun üzerine Voldemort kayboldu ve havuzun yanında yeniden belirdi. Dumbledore Voldemort'a yaklaşır, altın atadam da onlara doğru eşkin adım giderken, başsız heykel Harry'yi arkaya doğru itip dövüşten uzaklaştırdı.</blockquote><blockquote class="calibre10">"Bu gece buraya gelmen aptallıktı, Tom," dedi Dumbledore sakin sakin. "Seherbazlar yolda -"</blockquote><blockquote class="calibre10">"Onlar geldiğinde ben gitmiş olacağım, sense ölmüş olacaksın!" dedi Voldemort hışımla. Dumbledore'a öldürücü bir lanet daha yolladı, ama ıskaladı. Lanetin isabet ettiği güvenlik görevlisi masası alevler içinde kaldı.</blockquote><blockquote class="calibre10">Dumbledore, bileğinin küçük bir hareketiyle asasını oynattı: Asadan yayılan büyünün gücü öyle muazzamdı ki, Harry, altın muhafızı önünde kalkan gibi durmasına rağmen, saçlarının diken diken olduğunu hissetti. Bu defa Voldemort, büyüyü savuşturmak için parlak gümüşten bir kalkan yaratmak zorunda kaldı. Büyü, artık her ne idiyse, kalkanda görünür bir hasara yol açmadı, ama ortalıkta derin, gongvari bir ses yankılandı - tuhaf bir şekilde ürpertici bir ses.</blockquote><blockquote class="calibre10">"Beni öldürmeye çalışmıyor musun, Dumbledore?" diye seslendi Voldemort, kıpkırmızı gözleri kalkanın üzerinde kısılarak. "Bu tür vahşete tenezzül etmiyorsun, öyle mi?"</blockquote><blockquote class="calibre10">"Birini mahvetmek için başka yöntemlerin de olduğunu ikimiz de biliyoruz, Tom," dedi Dumbledore sakin sakin, sanki hayatta hiçbir korkusu yokmuşçasına, sanki koridordaki yürüyüşünü kesecek hiçbir şey olmamışçasına Voldemort'a doğru ilerlemeye devam ederek. "Sadece canını almak beni tatmin etmezdi, kabul ediyorum -"</blockquote><blockquote class="calibre10">"Ölümden kötü hiçbir şey yoktur, Dumbledore!" diye hırladı Voldemort.</blockquote><blockquote class="calibre10">"Tamamen haksızsın," dedi Dumbledore, Voldemort'a yaklaşmaya devam edip, sanki konuyu birer içki eşliğinde tartışıyorlarmış gibi tatlı tatlı konuşarak. Onun böyle savunmasız, kalkansız yürüdüğünü görünce Harry'nin içi korkuyla doluyordu; bağırıp onu uyarmak istiyordu, ama başsız muhafızı onu duvara doğru yapıştırmış, arkasından kurtulma yolundaki tüm çabalarını engelliyordu. "Aslında, ölümden çok daha kötü şeyler olduğunu anlayamaman, senin en büyük zaafın olmuştur her zaman -"</blockquote><blockquote class="calibre10">Gümüş kalkanın arkasından yine yeşil bir ışın fırladı. Bu sefer de tek kollu atadam dörtnala geldi, Dumbledore'un önüne atladı ve patlamaya hedef olup yüzlerce parçaya ayrıldı. Ama onun parçaları daha yere değmeden, Dumbledore asasını geri çekip kırbaç şaklatır gibi sallamıştı bile. Asanın ucundan uzun ince bir alev çıktı ve Voldemort'a dolandı, hem de kalkanını da sararak. Bir an için Dumbledore kazanmış gibiydi, ama sonra alevden ip bir yılana dönüştü ve anında Voldemort'u bırakıp öfkeyle tıslayarak Dumbledore'a döndü.</blockquote><blockquote class="calibre10">Voldemort kayboldu; yılan yerden yükselip saldırmaya hazırlandı -</blockquote><blockquote class="calibre10">Voldemort, bir süre önce beş heykelin durduğu havuzun ortasındaki kaidenin üstünde yeniden ortaya çıkarken, Dumbledore'un tepesinde, havada bir alev parladı.</blockquote><blockquote class="calibre10">"Dikkat et!" diye bağırdı Harry.</blockquote><blockquote class="calibre10">Ama o bağırırken, Voldemort'un asasının ucundan yine yeşil bir ışın fırladı ve yılan saldırdı -</blockquote><blockquote class="calibre10">Fawkes aşağı, hızla Dumbledore'un önüne uçtu, gagasını ardına kadar açtı ve yeşil ışını olduğu gibi yuttu: Alev aldı ve küçük, buruşmuş, uçamaz halde yere düştü. Aynı anda, Dumbledore asasını uzun, akıcı bir hareketle salladı - dişlerini ona batırmasına ramak kalmış olan yılan, havaya savrularak kara bir duman içinde kayboldu; ve havuzdaki su şahlanıp Voldemort'u erimiş camdan bir koza gibi kapladı.</blockquote><blockquote class="calibre10">Birkaç saniye için Voldemort karanlık, dalgalanan, yüzü olmayan bir şekil gibi göründü, kaidenin üzerinde titrek bir ışıkla parıldıyor, belli ki boğucu kütleyi üzerinden atmaya çabalıyordu -</blockquote><blockquote class="calibre10">Sonra kayboldu ve su, büyük bir gürültüyle yeniden havuza döküldü, yanlardan delice taşarak cilalı zemini bastı.</blockquote><blockquote class="calibre10">"EFENDİMİZ!" diye haykırdı Bellatrix.</blockquote><blockquote class="calibre10">Dövüşün bittiğinden, Voldemort'un kaçmaya karar verdiğinden emin olan Harry, heykel muhafızının arkasından çıkmaya hamle etti. Ama Dumbledore bağırdı: "Olduğun yerde kal, Harry!"</blockquote><blockquote class="calibre10">Dumbledore ilk kez korkmuş görünüyordu. Harry nedenini anlayamadı: İkisi, cadı heykelinin altında kapana kısılmış olan Bellatrix ve yerde cılız cılız gaklayan yavru anka Fawkes'ın dışında, koridor tamamen boş görünüyordu -</blockquote><blockquote class="calibre10">Derken birden yara izi sanki yarılıp açıldı ve Harry ölmek üzere olduğunu anladı: akla hayale sığmayacak kadar büyük, dayanılmaz bir acı.</blockquote><blockquote class="calibre10">Koridordan gitmiş, kırmızı gözlü bir yaratığın büklümlerine hapsolmuştu; öyle sıkı kuşatılmıştı ki, kendi bedeninin nerede bitip yaratığın bedeninin nerede başladığını bilemiyordu: İç içe kaynamış, acıyla bağlanmışlardı ve kaçış yoktu -</blockquote><blockquote class="calibre10">Yaratık konuştuğunda, Harry'nin ağzını kullandı ve Harry acı içinde, çenesinin hareket ettiğini hissetti...</blockquote><blockquote class="calibre10">"Beni şimdi öldür, Dumbledore..."</blockquote><blockquote class="calibre10">Körleşmiş ve ölmek üzere olan, her yanı kurtulmak için feryat eden Harry, yaratığın yeniden onu kullandığını hissetti...</blockquote><blockquote class="calibre10">"Madem ölüm hiçbir şey değil, Dumbledore, çocuğu öldür o zaman...”</blockquote><blockquote class="calibre10">Acı dinsin, diye düşündü Harry... bizi öldürsün... son ver buna, Dumbledore... buna kıyasla ölüm hiçbir şey değildir...</blockquote><blockquote class="calibre10">Ve Sirius'u tekrar görürüm...</blockquote><blockquote class="calibre10">Harry'nin kalbi duyguyla dolarken, yaratığın büklümleri gevşedi ve acı dindi; Harry yerde yüzüstü yatıyordu, gözlüğü gözünden çıkmıştı, sanki tahtanın değil de buzun üzerindeymiş gibi titriyordu...</blockquote><blockquote class="calibre10">Derken koridorda sesler yankılanmaya başladı, olması gerekenden daha çok ses vardı... Harry gözlerini açtı ve az önce onu koruyan, şimdiyse çatlamış ve hareketsiz halde sırtüstü yatan başsız heykelin ayaklarının dibinde gözlüğünü fark etti. Alıp taktı ve başını kaldırdığında, kendi burnunun birkaç santim ötesinde Dumbledore'un kemerli burnunu gördü.</blockquote><blockquote class="calibre10">"İyi misin, Harry?"</blockquote><blockquote class="calibre10">"Evet," dedi Harry, öyle şiddetle titriyordu ki, başını düz tutamıyordu. "Evet, ben - Voldemort nerde, nerde - kim bütün bu - ne -"</blockquote><blockquote class="calibre10">Atriyum insanla doluydu; zeminden, duvarlardaki canlanmış şöminelerin zümrüt yeşili alevleri yansıyordu; önlerindeyse akın akın büyücüler ve cadılar beliriyordu. Dumbledore ayağa kalkmasına yardım ederken, Harry minicik altın ev cini ve cincüce heykellerinin, son derece şaşkın görünen Cornelius Fudge'ı oraya getirmekte olduklarını gördü.</blockquote><blockquote class="calibre10">"Oradaydı!" diye bağırdı kırmızı cüppeli, at kuyruklu bir adam. Salonun öte yanında, biraz önce Bellatrix'in yere mıhlanmış halde durduğu bir altın molozu yığınını işaret ediyordu. "Onu gördüm, Mr. Fudge, yemin ederim Kim-Olduğunu-Bilirsin-Sen'di, bir kadını kaptığı gibi buharlaştı!"</blockquote><blockquote class="calibre10">"Biliyorum, Williamson, biliyorum, ben de gördüm onu!" dedi Fudge, hızlı hızlı konuşarak. İnce çizgili pelerininin altında pijaması vardı ve kilometrelerce koşmuş gibi soluk soluğaydı. "Merlin'in sakalı - burada - burada! - Sihir Bakanlığı'nda! - aman tanrım - mümkün değil bu - hayret - böyle bir şey nasıl olabilir -?"</blockquote><blockquote class="calibre10">"Cornelius, eğer aşağıya, Esrar Dairesi'ne inersen..." dedi Dumbledore - belli ki Harry'nin iyi olduğuna kanaat getirmiş halde, öne çıktı; yeni gelenler onu şimdi fark etmişlerdi (birkaçı asasını hazır tuttu; diğerleriyse düpedüz hayrete düşmüş görünüyordu; cinin ve cincücenin heykelleri alkışlayınca Fudge öyle bir irkildi ki, terlikli ayakları yerden kesildi - "... göreceksin ki, birçok kaçak Ölüm Yiyen, Ölüm Odası'nda, bir Karşı-Buharlaşma büyüsüyle etkisiz hale getirilmiş durumda, onları ne yapacağına karar vermeni bekliyorlar."</blockquote><blockquote class="calibre10">"Dumbledore!" dedi Fudge soluğunu tutup, hayretten kendini kaybetmiş gibi. "Sen - burada ha - ben - ben -"</blockquote><blockquote class="calibre10">Telaşla dönüp yanında getirdiği Seherbazlar'a bakındı; içinden, "Yakalayın onu!" diye bağırmak geldiği gün gibi ortadaydı.</blockquote><blockquote class="calibre10">"Cornelius, adamlarınla dövüşmeye hazırım - tekrar kazanmaya da!" dedi Dumbledore gürleyen bir sesle. "Ama bir senedir sana doğruyu söylediğimin kanıtını az önce kendi gözlerinle gördün. Lord Voldemort döndü, on iki aydır yanlış adamın peşindesin ve artık mantığın sesini dinlemenin vakti geldi!"</blockquote><blockquote class="calibre10">"Ben - hiç - şey -" diye kekeledi Fudge, sanki birinin ona ne yapacağını söyleyeceği umuduyla etrafına bakınarak. Kimse böyle bir şey yapmayınca da, "Pekâlâ - Dawlish! Williamson! Esrar Dairesi'ne gidin bakın.." dedi. "Dumbledore, sen - sen de bana bir bir anlat - Sihirli Kardeşler Fıskiyesi - ne oldu?" diye ekledi iniltiye benzer bir sesle, cadı, büyücü ve atadam heykellerinden artakalan parçaların yattığı yere bakarak.</blockquote><blockquote class="calibre10">"Onu, ben Harry'yi Hogwarts'a geri gönderdikten sonra konuşabiliriz" dedi Dumbledore.</blockquote><blockquote class="calibre10">"Harry - Harry Potter mı?"</blockquote><blockquote class="calibre10">Fudge hızla dönüp, hâlâ Dumbledore ile Voldemort'un düellosu sırasında onu korumuş olan devrik heykelin yanında, duvara yaslanmış duran Harry'ye baktı.</blockquote><blockquote class="calibre10">"O - burada, ha?" dedi Fudge. "Neden - neler dönüyor burada?"</blockquote><blockquote class="calibre10">"Her şeyi açıklayacağım," diye tekrar etti Dumbledore, "ama Harry okula döndükten sonra."</blockquote><blockquote class="calibre10">Havuzdan, altın büyücünün kafasının yattığı yere doğru yürüdü. Asasını ona doğrulttu ve, "Portus," diye mırıldandı. Baş, mavi bir ışıkla parıldadı ve tahta zeminde birkaç saniye boyunca gürültüyle titredikten sonra bir kez daha duruldu.</blockquote><blockquote class="calibre10">"Bana bak, Dumbledore!" dedi Fudge, Dumbledore yerden kafayı alıp elinde onunla Harry'ye doğru yürürken. "O Anahtar için yetkin yok! Sihir Bakanı'nın önünde böyle şeyler yapamazsın, sen - sen -"</blockquote><blockquote class="calibre10">Dumbledore yarım ay biçimindeki gözlüğünün üzerinden onu hakimane bir edayla süzerken, sesi titreyen Fudge sustu.</blockquote><blockquote class="calibre10">"Dolores Umbridge'in Hogwarts'tan çıkartılması emrini vereceksin," dedi Dumbledore. "Seherbazlar'ına, benim Sihirli Yaratıkların Bakımı öğretmenimi aramalarını durdurma emri vereceksin, ki işine dönebilsin. Ben de sana..." Dumbledore cebinden on iki kollu bir saat çıkarıp baktı "... bu gece yarım saatimi vereceğim, bu süre boyunca, burada olup bitenlerin önemli bir kısmını anlatabileceğimi sanıyorum. Ondan sonra, okuluma dönmem gerekecek. Eğer yine yardımıma ihtiyacın olursa, gelip Hogwarts'ta benimle temasa geçmenden memnuniyet duyarım elbette. Müdüre yollanan mektuplar bana ulaşacaktır."</blockquote><blockquote class="calibre10">Fudge'ın gözleri iyice yerinden uğradı; ağzı bir karış açıktı, dağınık kır saçlarının altındaki yuvarlak yüzü pespembe kesilmişti.</blockquote><blockquote class="calibre10">"Ben-sen-"</blockquote><blockquote class="calibre10">Dumbledore ona arkasını döndü.</blockquote><blockquote class="calibre10">"Bu Anahtar'ı al, Harry."</blockquote><blockquote class="calibre10">Dumbledore heykelin altın başını uzattı, Harry elini onun üzerine koydu; ne yapacağı, nereye gideceği artık umrunda değildi.</blockquote><blockquote class="calibre10">"Seninle yarım saat içinde görüşürüz," dedi Dumbledore alçak sesle. "Bir... iki... üç..."</blockquote><blockquote class="calibre10">Harry, göbeğinin içinde bir kancanın çekildiği şeklindeki o tanıdık hissi duydu yine. Cilalı ahşap zemin ayaklarının altından gitmişti; Atriyum, Fudge ve Dumbledore kaybolmuşlardı, bir renk ve ses girdabında uçuyordu...</blockquote><div class="mbppagebreak" id="calibre_pb_75"></div>
</body></html>
