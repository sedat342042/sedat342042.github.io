<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Zümrüdüanka Yoldaşlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos1087636" class="calibre1"><span class="calibre2">
</span></p><blockquote class="calibre7"><span class="calibre4">YİRMİNCİ  BÖLÜM</span><br class="calibre8"/><span class="calibre4">HAGRID'İN  HİKÂYESİ</span></blockquote><blockquote class="calibre9">Harry sandığından görünmezlik pelerinini ve Çapulcu Haritası'nı almak için koşarak erkekler yatakhanesine gitti; öyle çabuk davranmıştı ki, Hermione boynunda fular, ellerinde eldivenler ve başında kendi ördüğü yamru yumru cin şapkalarından biriyle koşarak kızlar yatakhanesinden geldiğinde, Ron'la ikisi beş dakikadır hazırdılar.</blockquote><blockquote class="calibre10">Ron sabırsızca "çık çık" derken, Hermione, "Eh, dışarısı soğuk!" diye kendini savundu.</blockquote><blockquote class="calibre10">Portre deliğinden emekleyerek çıktılar ve çabucak kendilerini pelerinle örttüler -Ron öyle boy atmıştı ki, ayakları görünmesin diye artık çömelmek zorunda kalıyordu-, sonra, yavaşça ve ihtiyatla hareket ederek, pek çok merdivenden indiler, arada durup haritada Filch ya da Mrs. Norris'in işaretlerini kontrol ettiler. Şansları vardı; Neredeyse Kafasız Nick'ten başkasına rastlamadılar. O da dalgın dalgın kayarak gidiyor ve "Kralımızsın Weasley"ye fena halde benzeyen bir şey mırıldanıyordu. Giriş Salonu'ndan çıt çıkarmadan geçerek, sessiz, karlı araziye çıktılar. İleride küçük, altın rengi ışıklı kareleri ve Hagrid'in bacasından kıvrıla kıvrıla çıkan dumanı görünce, Harry'nin kalbi deli gibi çarptı. Hızla yürümeye koyuldu, öbür ikisi de çarpa toslaya ardı sıra geliyordu. Kalınlaşan karı katır kutur çiğneyerek heyecanla ilerleyip sonunda ahşap ön kapıya vardılar. Harry yumruğunu kaldırıp kapıya üç kez vurunca, içeride bir köpek çılgınca havlamaya başladı.</blockquote><blockquote class="calibre10">"Hagrid, biziz!" diye seslendi Harry, anahtar deliğinden.</blockquote><blockquote class="calibre10">"Tahmin etmeliydim!" dedi boğuk bir ses.</blockquote><blockquote class="calibre10">Pelerinin altında birbirlerine sevinçle gülümsediler; Hagrid'in sesinden onun da memnun olduğunu anlayabiliyorlardı. "Daha eve geleli üç saniye olmuş... çekil yolumdan, Fang... çekil dedim, seni uykucu köpek..."</blockquote><blockquote class="calibre10">Sürgü çekildi, kapı gıcırdayarak açıldı ve Hagrid'in başı aralıktan göründü.</blockquote><blockquote class="calibre10">Hermione çığlığı bastı.</blockquote><blockquote class="calibre10">Hagrid hemen, "Merlin'in sakalı, bağırıp durma öyle!" dedi, başlarının üstünden telaşla dışarı bakıyordu. "O pelerinin altındasınız, ha? Hadi, girin içeri, girin!"</blockquote><blockquote class="calibre10">"Özür dilerim!" dedi Hermione soluk soluğa, üçü Hagrid'in yanından zorla sığışıp eve girdiler ve Hagrid onları görsün diye pelerini çıkardılar. "Ben sadece - ah, Hagridl"</blockquote><blockquote class="calibre10">"Yok bir şey, yok bir şey!" dedi Hagrid telaşla, arkalarından kapıyı kapattı ve perdeleri çekmeye koştu; ama Hermione dehşet içinde ona bakmayı sürdürdü.</blockquote><blockquote class="calibre10">Hagrid'in saçı, pıhtılaşmış kandan keçeleşmişti. Sol gözü, mor ve siyah bir çürük kitlesinin ortasındaki şişkin bir çizgi halini almıştı. Yüzüyle ellerinde, bir kısmı halen kanayan birçok kesik vardı ve öyle dikkatli yürüyordu ki, Harry hemen kaburgalarında kırık olduğundan şüphelendi. Eve henüz geldiği belliydi; kalın, siyah bir seyahat pelerini bir iskemlenin arkasında duruyordu, birkaç küçük çocuğu taşıyacak büyüklükte bir kumanya torbası kapının iç tarafındaki duvara dayanmıştı. Normal bir adamın iki katı cüssede olan Hagrid topallayarak şömineye gitmiş, ateşe bakır bir çaydanlık koyuyordu.</blockquote><blockquote class="calibre10">"Ne oldu sana?" diye sordu Harry, Fang etraflarında dans edercesine dönüp hepsinin yüzünü yalamaya çalışırken.</blockquote><blockquote class="calibre10">"Dedim işte sana, yok bir şey," dedi Hagrid kararlı bir şekilde. "Bir fincan ister misiniz?"</blockquote><blockquote class="calibre10">"Bırak şimdi," dedi Ron, "berbat haldesin!"</blockquote><blockquote class="calibre10">"Diyorum size, iyiyim ben," dedi Hagrid. Doğruldu, onlara dönüp gülmeye çalışınca da yüzünü buruşturdu. "Vay canına, sizin üçünüzü tekrar görmek ne güzel - yaz tatiliniz iyi geçti mi bari?"</blockquote><blockquote class="calibre10">"Hagrid, saldırıya uğramışsın sen!" dedi Ron.</blockquote><blockquote class="calibre10">Hagrid inatla, "Son kez söylüyorum, yok bir şey!" dedi.</blockquote><blockquote class="calibre10">Ron, "İçimizden biri yüzü bir kilo kıymaya dönmüş halde gelse, yok bir şey der miydin?" diye sordu.</blockquote><blockquote class="calibre10">"Gidip Madam Pomfrey'yi görmelisin, Hagrid," dedi Hermione endişeyle, "o kesiklerden bazıları çok kötü görünüyor."</blockquote><blockquote class="calibre10">"Ben ilgileniyorum, tamam mı?" dedi Hagrid, konuyu kapatmak istercesine.</blockquote><blockquote class="calibre10">Kulübesinin ortasında duran muazzam tahta masaya doğru yürüdü, üzerindeki kurulama bezini hızla çekti. Altında normal araba lastiğinden biraz daha büyük, çiğ, kanlı, yeşilimsi bir biftek vardı.</blockquote><blockquote class="calibre10">"Onu yemeyeceksin, değil mi, Hagrid?" dedi Ron, yakından bakmak için eğilerek. "Zehirli gibi görünüyor."</blockquote><blockquote class="calibre10">"Öyle görünecek tabii, ejderha eti bu," dedi Hagrid. "Hem onu yemek için almadım."</blockquote><blockquote class="calibre10">Bifteği aldı, yüzünün sol tarafına yapıştırdı. Memnuniyet dolu hafif bir inilti çıkarırken, biftekten sakalına doğru yeşilimsi kan aktı.</blockquote><blockquote class="calibre10">"Hah şöyle, bu daha iyi. Sızlamasını azaltıyor, anlarsınız ya."</blockquote><blockquote class="calibre10">"Pekâlâ, bize neler olup bittiğini söyleyecek misin?" diye sordu Harry.</blockquote><blockquote class="calibre10">"Olmaz, Harry. Çok gizli. Size bunu söylersem, işimi kaybederim."</blockquote><blockquote class="calibre10">Hermione usulca, "Devler seni dövdü mü, Hagrid?" diye sordu.</blockquote><blockquote class="calibre10">Hagrid'in ejderha bifteğini tutan parmakları kaydı, et de kayarak şap diye göğsüne indi.</blockquote><blockquote class="calibre10">"Devler mi?" dedi Hagrid, bifteği kemerine varmadan yakalayıp yine yüzüne yapıştırarak, "devlerden söz eden kim? Siz kiminle konuştunuz bakayım? Size kim benim -kim dedi ki ben- ha?"</blockquote><blockquote class="calibre10">Hermione özür dilercesine, "Tahmin ettik," dedi.</blockquote><blockquote class="calibre10">"Tahmin ettiniz, öyle mi?" dedi Hagrid, bifteğin arkasında saklanmış olmayan gözüyle ona dik dik bakarak.</blockquote><blockquote class="calibre10">"E yani... çok belliydi," dedi Ron. Harry de evet anlamında başını salladı.</blockquote><blockquote class="calibre10">Hagrid onlara gözlerinden ateş saçarak baktı, sonra "hıh" dedi, bifteği yeniden masanın üstüne attı ve artık fokurdamakta olan çaydanlığa yürüdü.</blockquote><blockquote class="calibre10">"Hiç sizin üçünüz gibi çok bilmiş çocuklar görmedim," diye mırıldandı, kovadan farksız üç kupaya kaynar su boşaltarak. "İltifat ediyorum sanmayın ha. Bazısı, başkasının işine burnunu sokmak der buna. İşgüzarlık der."</blockquote><blockquote class="calibre10">Ama sakalı hafifçe seğiriyordu.</blockquote><blockquote class="calibre10">"Demek devlere bakmaya gittin?" dedi Harry, masaya otururken sırıtarak.</blockquote><blockquote class="calibre10">Hagrid hepsinin önüne çay koydu, oturdu, yeniden bifteğini alıp yüzüne yapıştırdı.</blockquote><blockquote class="calibre10">"Evet, tamam," diye homurdandı. "Gittim."</blockquote><blockquote class="calibre10">"Peki, onları buldun mu?" dedi Hermione, alçak sesle.</blockquote><blockquote class="calibre10">"Eh, bulması o kadar da zor değil doğrusu," dedi Hagrid. "Bayağı büyükler hani."</blockquote><blockquote class="calibre10">"Neredeler?" dedi Ron.</blockquote><blockquote class="calibre10">Hagrid, hiç aydınlatıcı olmayan bir şekilde, "Dağlarda," dedi.</blockquote><blockquote class="calibre10">"Peki öyleyse Muggle'lar niye -?"</blockquote><blockquote class="calibre10">"Görüyorlar," dedi Hagrid, karanlık bir edayla. "Ama görenlerin de ölümleri hep dağ kazalarına yoruluyor, değil mi?"</blockquote><blockquote class="calibre10">Çürüğün büyük kısmını kaplayacak şekilde, bifteği biraz ayarladı.</blockquote><blockquote class="calibre10">"Hadi, Hagrid, bize ne işler çevirdiğini anlat!" dedi Ron. "Sen devlerin saldırısına uğrayışını anlatırsan, Harry de sana Ruh Emiciler'in saldırısına uğrayışını anlatır-"</blockquote><blockquote class="calibre10">Kupasını ağzına götürmüş olan Hagrid az kalsın tıkanıyordu, aynı zamanda bifteğini de düşürdü. O öksürür tıksırırken masanın üstüne bol miktarda tükürük, çay ve ejderha kanı püskürdü, biftek de yumuşak bir şap sesiyle yere kaydı.</blockquote><blockquote class="calibre10">"Ne demekmiş Ruh Emici saldırısına uğramak?" diye böğürdü Hagrid.</blockquote><blockquote class="calibre10">"Haberin yok muydu?" dedi Hermione, kocaman açılmış gözlerle.</blockquote><blockquote class="calibre10">"Ben gittim gideli ne oldu ne bitti, hiç bilmiyorum. Gizli görevdeydik herhalde. Baykuşlar ardımdan her yere gelsin istemedim - kahrolası Ruh Emiciler! Ciddi değilsiniz, değil mi?"</blockquote><blockquote class="calibre10">"Ciddiyim, Little Whinging'de ortaya çıktılar, kuzenimle bana saldırdılar, sonra Sihir Bakanlığı beni okuldan attı -"</blockquote><blockquote class="calibre10">"NE?"</blockquote><blockquote class="calibre10">"- ben de bir duruşmaya gitmek zorunda kaldım falan, ama önce bize devleri anlat."</blockquote><blockquote class="calibre10">"Okuldan mı atıldın?"</blockquote><blockquote class="calibre10">"Sen bana yazı nasıl geçirdiğini anlat, ben de sana ben ne yaptım, onu anlatayım."</blockquote><blockquote class="calibre10">Hagrid, açık olan tek gözüyle dik dik ona baktı. Harry de aynı şekilde karşılık verdi, yüzünde masum bir kararlılık ifadesi vardı.</blockquote><blockquote class="calibre10">"Öf, tamam," dedi Hagrid, boyun eğmiş bir sesle.</blockquote><blockquote class="calibre10">Eğildi ve ejderha bifteğini Fang'in ağzından çekiştirdi.</blockquote><blockquote class="calibre10">"Ah, Hagrid, sakın, hiç hijyenik -" diye başladı Hermione, ama Hagrid eti şişmiş gözüne yapıştırmıştı bile.</blockquote><blockquote class="calibre10">Güçlenmek için bir yudum çay daha içti, sonra, "Eh işte, ders yılı sona erer ermez yola koyulduk -" dedi.</blockquote><blockquote class="calibre10">"Demek Madam Maxime de seninle geldi, öyle mi?" diye araya sokuşturdu Hermione.</blockquote><blockquote class="calibre10">"Ya, geldi," dedi Hagrid. Yüzünün sakalla ya da yeşil biftekle kapanmamış birkaç santimlik bölümünde yumuşak bir ifade belirdi. "Evet, sadece ikimiz. Bak, size şunu söyleyeyim: Zorluktan hiç yılmıyor, Olympe. Yani, güzel, şık bir kadın, ben de nereye gittiğimizi bildiğim için, acaba dedim kayalara tırmanıp mağaralarda uyumaya ne diyecek? Ama hiç yakınmadı, bir kere bile."</blockquote><blockquote class="calibre10">"Nereye gideceğinizi biliyor muydunuz?" diye sordu Harry. "Devlerin nerede olduğunu biliyor muydunuz?"</blockquote><blockquote class="calibre10">"Eh, Dumbledore biliyordu, bize de söyledi," dedi Hagrid.</blockquote><blockquote class="calibre10">"Saklanıyorlar mı?" diye sordu Ron. "Bulundukları yer bir sır mı?"</blockquote><blockquote class="calibre10">"Pek sayılmaz," dedi Hagrid, uzun ve kabarık saçlı başını sallayarak. "Aslında büyücülerin çoğu onların nerede olduğuna aldırmaz, uzakta olsunlar yeter. Ama oldukları yere ulaşmak çok zor, en azından insanlar için, bu yüzden de Dumbledore'un talimatına ihtiyacımız vardı. Oraya gitmek bir ay kadar vaktimizi aldı -"</blockquote><blockquote class="calibre10">"Bir ay mı?" dedi Ron, sanki böylesine gülünç uzunlukta bir seyahat hiç duymamış gibi. "Ama - niye bir Anahtar falan kullanmadınız?"</blockquote><blockquote class="calibre10">Gözlerini kısıp Ron'a bakarken Hagrid'in açıktaki gözünde tuhaf bir ifade belirdi; adeta ona acırmış gibiydi.</blockquote><blockquote class="calibre10">"Gözleniyorduk, Ron," dedi, boğuk bir sesle.</blockquote><blockquote class="calibre10">"Ne demek istiyorsun?"</blockquote><blockquote class="calibre10">"Anlamıyorsun," dedi Hagrid. "Bakanlık'ın gözü Dumbledore'un üstünde ve onunla birlikte olduğunu düşündükleri herkesin ve -"</blockquote><blockquote class="calibre10">"Bunu biliyoruz," dedi Harry hemen, Hagrid hikâyesinin geri kalanını bir an önce anlatsın istiyordu, "Bakanlık'ın Dumbledore'u gözlediğini biliyoruz -"</blockquote><blockquote class="calibre10">"Yani oraya gitmek için sihir kullanamadınız, öyle mi?" diye sordu Ron, hayret içinde, "baştan sona Muggle gibi hareket etmek zorunda mı kaldınız?"</blockquote><blockquote class="calibre10">"Eh, baştan sona sayılmaz," dedi Hagrid, ser verip sır vermez bir edayla. "Dikkatli davranmak zorunda kaldık, çünkü Olympe'yle ben, biraz göze batıyoruz -"</blockquote><blockquote class="calibre10">Ron, gülmemek için kendini zor tutarak telaşla çayından bir yudum aldı.</blockquote><blockquote class="calibre10">"- yani bizi izlemek zor iş değildi. Birlikte tatile çıkmış süsü veriyorduk, onun için Fransa'ya gittik, Olympe'nin okulunun olduğu yere gidiyormuş gibi yaptık, çünkü Bakanlık'tan birinin bizi izlediğini biliyorduk. Ağırdan almamız gerekti, çünkü sihir kullanmamam gerekiyor ve Bakanlık'ın da bizi enselemek için bahane aradığını biliyorduk. Ama peşimizdeki salağı Dicon civarında ekmeyi başardık ve -"</blockquote><blockquote class="calibre10">"Ooo, Dijon mu?" dedi Hermione heyecanla. "Ben de tatilde oraya gitmiştim, peki şeyi gördün mü -?"</blockquote><blockquote class="calibre10">Ron'un yüzündeki bakışı görünce sustu.</blockquote><blockquote class="calibre10">"Ondan sonra biraz sihir kullanmayı göze alabildik, kötü bir yolculuk değildi. Polonya sınırında kaçık iki ihtiyar ifrite rastladık, benim de Minsk'teki bir birahanede bir vampirle ufak bir anlaşmazlığım oldu ama, bunları saymazsak, daha iyisi olamazdı yani.</blockquote><blockquote class="calibre10">"Sonra gideceğimiz yere vardık, dağlarda yürümeye başladık, onların izini arıyorduk...”</blockquote><blockquote class="calibre10">"Onlara yaklaşınca sihir kullanmayı da bırakmak zorunda kaldık. Bir defa büyücüleri sevmiyorlar, daha birinci dakkadan onları kızdırmak istemiyorduk; ayrıca Dumbledore bizi, Kim-Olduğunu-Bilirsin-Sen devlerin falan peşini kesin bırakmaz diye uyarmıştı. Onlara çoktan bir haberci yollamış olması çok büyük ihtimal, dedi. Onlara yaklaştığınızda çok tedbirli olun, dikkati üstünüze çekmemeye çalışın, dedi, yakınlarda Ölüm Yiyenler varsa diye,"</blockquote><blockquote class="calibre10">Hagrid koca bir yudum çay içmek için ara verdi.</blockquote><blockquote class="calibre10">"Devam etsene!" dedi Harry sabırsızlıkla.</blockquote><blockquote class="calibre10">"Bulduk onları," dedi Hagrid lafı dolaştırmadan. "Bir gece bir tepeyi aştık, baktık ordalar, altımızda öyle yayılmışlar. Koskoca gölgelerin altında küçük ateşler yanıyor... sanki gözümüzün önünde dağın parçaları hareket ediyordu."</blockquote><blockquote class="calibre10">"Ne kadar büyükler?" diye sordu Ron, çok alçak sesle.</blockquote><blockquote class="calibre10">"Altı metre kadar," dedi Hagrid kayıtsızca. "İyice iri olanları yedi buçuk metre vardır sağlam."</blockquote><blockquote class="calibre10">"Peki, kaç tane vardı orada?" diye sordu Harry.</blockquote><blockquote class="calibre10">"Sanırım yetmiş ya da seksen tane," dedi Hagrid.</blockquote><blockquote class="calibre10">"Hepsi o kadar mı?" dedi Hermione.</blockquote><blockquote class="calibre10">"Evet," dedi Hagrid hüzünle. "Seksen tane kalmış, oysa bir zamanlar ne çoktular, dünyanın dört yanından, yüzden fazla değişik kabile. Ama ne zamandır nesilleri tükenmeye yüz tutmuştu. Büyücüler de bir kısmını öldürdü tabii, ama en çok birbirlerini öldürdüler ve şimdi daha da hızla tükeniyorlar. Böyle bir arada yaşamak için yaratılmamışlar ki. Dumbledore, bizim kabahatimiz, diyor, onları gitmeye ve bizden çok uzakta yaşamaya zorlayan biz büyücülermişiz, onların da kendilerini korumak için birbirlerine dört elle tutunmaktan başka çareleri kalmamış."</blockquote><blockquote class="calibre10">"Ee," dedi Harry, "onları gördünüz, sonra n'oldu?"</blockquote><blockquote class="calibre10">"Eh, sabaha kadar bekledik, yani karanlıkta sinsi sinsi yaklaşmayalım dedik, kendi güvenliğimiz için," dedi Hagrid. "Sabah üç gibi, oturdukları yerde uyuyakaldılar. Biz uyumaya cesaret edemedik. Hem uyanır da olduğumuz yere gelebilirler diye, hem de acayip horluyorlardı. Sabaha karşı horultuları bir çığa yol açtı.</blockquote><blockquote class="calibre10">"Neyse, sonunda gün ışıyınca onları görmeye gittik."</blockquote><blockquote class="calibre10">"Yani, öylece mi?" dedi Ron, küçük dilini yutacakmış gibi. "Öylece kalkıp bir dev kampına mı yürüdünüz?"</blockquote><blockquote class="calibre10">"Eh, Dumbledore bize nasıl yapacağımızı söylediydi," dedi Hagrid. "Gurg'a armağanlar verin, saygı gösterin, falan dedi."</blockquote><blockquote class="calibre10">"Neye armağanlar verin?" diye sordu Harry.</blockquote><blockquote class="calibre10">"Ha, Gurg'a - reis demek."</blockquote><blockquote class="calibre10">"Hangisinin Gurg olduğunu nereden anladınız?" diye sordu Ron.</blockquote><blockquote class="calibre10">Hagrid keyifli keyifli homurdandı.</blockquote><blockquote class="calibre10">"Zor bir tarafı yok," dedi. "En büyükleri, en çirkinleri, en tembelleri oydu. Orda oturmuş, başkaları yemek getirsin diye bekliyordu. Ölü keçi falan. Adı Karkus. Bana sorarsan yedi-yedi buçuk metre vardı, hem de iki erkek fil ağırlığında. Derisi de gergedan derisi gibi kalın."</blockquote><blockquote class="calibre10">"Ve siz öylece gidip ona çıktınız ha?" dedi Hermione, soluğu kesilmiş halde.</blockquote><blockquote class="calibre10">"Aslında... indik, çünkü aşağıda vadide yatıyordu. Dört tane bayağı yüksek dağın ortasındaki çukurdaydılar, anladınız mı, bir dağ gölünün yanında; Karkus da gölün yanına yatmış, ötekilere kükreyip duruyordu, onu ve karısını beslesinler diye. Olympe'yle ben dağın yamacından indik -"</blockquote><blockquote class="calibre10">Kulaklarına inanamayan Ron, "Ama sizi görür görmez öldürmeye kalkmadılar mı?" diye sordu.</blockquote><blockquote class="calibre10">"Bazısının aklında bu vardı kesin," dedi Hagrid, omuz silkerek, "ama biz Dumbledore'un dediğini yaptık; armağanınızı yukarı kaldırın, gözünüzü Gurg'a dikin, ötekileri görmezden gelin, demişti. Biz de öyle yaptık. Geri kalanı sus pus oldu, biz geçerken seyrettiler, biz de dosdoğru Karkus'un ayaklarının dibine gittik, eğilip selam verdik, armağanımızı onun önüne koyduk."</blockquote><blockquote class="calibre10">"Bir deve ne verilir ki?" diye sordu Ron hevesle. "Yiyecek mi?"</blockquote><blockquote class="calibre10">"Yoo, yiyeceğini kendi pek güzel buluyor," dedi Hagrid. "Biz ona sihir götürdük. Devler sihri sever; bizim onlara karşı kullanmamızı sevmezler bir tek. Neyse, o ilk gün ona bir dal Gubraithia ateşi verdik."</blockquote><blockquote class="calibre10">Hermione yavaşça, "Ooo!" dedi, ama Harry ve Ron afal afal kaşlarını çattılar.</blockquote><blockquote class="calibre10">"Ne dalı -?"</blockquote><blockquote class="calibre10">"Sönmeyen ateş," dedi Hermione asabice, "bu vakte kadar öğrenmiş olmanız gerekirdi. Profesör Flitwick derste hiç değilse iki kez bahsetmiştir!"</blockquote><blockquote class="calibre10">Ron'un cevap vermesine fırsat kalmadan, Hagrid hemen, "Eh, neyse," diye araya girdi. "Dumbledore bu dalı sonsuza kadar yansın diye büyülemişti, ki her büyücü de yapamaz ha, ben de onu karın üstüne, Karkus'un ayakları dibine koydum. Dedim ki: '<span class="italic">Devlerin Gurg'una, Albus Dumbledore'dan bir armağan, saygı ve selamlarını gönderiyor.</span>' "</blockquote><blockquote class="calibre10">Harry merakla, "Ya Karkus ne dedi?" diye sordu.</blockquote><blockquote class="calibre10">"Hiç," dedi Hagrid. "İngilizce bilmiyor."</blockquote><blockquote class="calibre10">"Şaka ediyorsun!"</blockquote><blockquote class="calibre10">"Bir şey fark etmedi," dedi Hagrid, kılını kıpırdatmadan. "Dumbledore bizi buna karşı uyarmıştı. Neyse ki Karkus'un biraz kafası çalışıyormuş, seslenip bizim dili bilenlerden iki dev çağırdı, onlar da bize çevirmenlik yaptı."</blockquote><blockquote class="calibre10">"Peki ya armağanı beğendi mi?" diye sordu Ron.</blockquote><blockquote class="calibre10">"Tabii ya, ne olduğunu anladıklarında acayip sükse yaptı," dedi Hagrid. Ejderha bifteğini ters çevirip soğuk tarafını şişmiş gözüne bastırdı. "Çok hoşuna gitti. Sonra ben dedim ki: '<span class="italic">Albus Dumbledore'un Gurg'dan bir ricası var: Habercisi yarın başka bir armağanla geldiğinde, onunla konuşmasını istiyor.</span>' "</blockquote><blockquote class="calibre10">"Niye onlarla o gün konuşmuyormuşsun?" diye sordu Hermione.</blockquote><blockquote class="calibre10">"Dumbledore bize işi ağırdan almamızı söyledi," dedi Hagrid. "Görsünler ki, sözlerimizi tutuyoruz. Yarın başka bir armağanla geleceğiz; ve sonra sahiden başka armağanla geliyoruz - iyi izlenim meselesi, anlarsınız ya. Hem onlara ilk armağanı deneyip sahiden iyi bir şey mi olduğunu anlasınlar diye zaman vermiş oluyorsun. Anlasınlar ki, yenisi için heveslensinler. Zaten Karkus gibi devler - onlara fazla bilgi verecek olursan seni öldürüverirler, hani sırf işi basitleştirmek için. Biz de ayaklarının altından çekildik, gidip kendimize geceyi geçirecek güzel, küçük bir mağara bulduk ve ertesi sabah da geri döndük; bir baktık, Karkus bu sefer oturmuş, hevesli hevesli bizi bekliyor."</blockquote><blockquote class="calibre10">"Onunla konuştunuz mu?"</blockquote><blockquote class="calibre10">"Haa, tabii. Önce ona güzel bir savaş miğferi verdik -cincüce yapımı, asla bozulmaz ha- sonra da oturup konuştuk."</blockquote><blockquote class="calibre10">"Ne dedi?"</blockquote><blockquote class="calibre10">"Pek bir şey demedi," diye cevap verdi Hagrid. "Daha çok, dinledi. Ama iyi işaretler vardı. Dumbledore'un adını duymuş, Britanya'daki son devlerin öldürülmesine karşı çıktığını duymuş. Karkus, Dumbledore'un söyleyecekleriyle bayağı ilgileniyor gibiydi. Diğerlerinden birkaçı da toplandı, dinlediler; özellikle biraz İngilizcesi olanlar. O gün ayrıldığımızda umutluyduk. Ertesi sabah bir başka armağanla gelme sözü verdik.</blockquote><blockquote class="calibre10">"Ama o gece işler çığrından çıktı."</blockquote><blockquote class="calibre10">"Ne demek istiyorsun?" dedi Ron hemen.</blockquote><blockquote class="calibre10">"Eh, işte demiştim ya, bu devler bir arada yaşamak için yaratılmamış," dedi Hagrid hüzünlü hüzünlü. "Yani, en azından böyle büyük gruplar halinde. Kendilerine engel olamıyorlar. Birkaç haftada bir, birbirlerini öldürmekten beter ediyorlar. Erkekler erkeklerle kavga ediyor, kadınlar kadınlarla; eski kabilelerden kalanlar birbirleriyle kavga ediyor; bir de yemek için, en iyi ateşler ve uyuma yerleri için didişmeleri var. Oysa, ırklarının ortadan kalkmak üzere olduğuna bakınca, birbirlerine bulaşmazlar herhalde dersin ama..."</blockquote><blockquote class="calibre10">Hagrid derin derin içini çekti.</blockquote><blockquote class="calibre10">"O gece bir kavga koptu. Biz mağaramızın ağzından gördük; aşağı, vadiye bakıyorduk. Saatlerce sürdü, ne kadar gürültü yaptıklarına inanamazsınız. Güneş çıktığında kar kıpkırmızı olmuştu ve onun başı gölün dibinde yatıyordu."</blockquote><blockquote class="calibre10">Hermione soluğunu tuttu. "Kimin başı?"</blockquote><blockquote class="calibre10">"Karkus'un," dedi Hagrid, kederli kederli. "Yeni bir Gurg vardı, Golgomath." Derin derin içini çekti. "Eh, ilkiyle dostça temas kurduktan iki gün sonra yeni bir Gurg hesapta yoktu tabii. Hem de içimizde tuhaf bir his vardı, sanki Golgomath bizi dinlemeye pek hevesli olmayacakmış gibi, ama denemek zorundaydık."</blockquote><blockquote class="calibre10">Ron kulaklarına inanamayarak, "Onunla konuşmaya gittiniz, ha?" diye sordu. "Başka bir devin başını kopardığını gördükten sonra mı?"</blockquote><blockquote class="calibre10">"Tabii ki gittik," dedi Hagrid, "onca yolu iki günde pes etmek için mi aşmıştık yani?! İndik aşağı, elimizde de Karkus'a vermeye niyetlenmiş olduğumuz yeni hediye.</blockquote><blockquote class="calibre10">"Daha ağzımı açmadan bu işin yürümeyeceğini anladım. Orda oturmuş, başına Karkus'un miğferini takmış, biz yaklaşırken pis pis gülüyordu. Koskocaman bir şeydi, oradakilerin en büyüklerinden biri. Siyah saçlar, aynı renk dişler, kemiklerden bir kolye. Bazıları da insan kemiğine benziyordu, ha. Eh, denedim yani -ona koca bir ejderha derisi rulosu uzattım- dedim ki: '<span class="italic">Devlerin Gurg'una bir armağan -</span>' Daha neye uğradığımı anlamadan havada baş aşağı sarkıyordum, adamlarından ikisi beni yakalamıştı."</blockquote><blockquote class="calibre10">Hermione ellerini ağzına götürdü.</blockquote><blockquote class="calibre10">"Bundan nasıl kurtuldun, peki?" diye sordu Harry.</blockquote><blockquote class="calibre10">"Olympe orda olmasa biraz zor kurtulurdum," dedi Hagrid. "Asasını çıkardığı gibi, gördüğüm en hızlı büyülerden birini yaptı. Muhteşemdi, ha. Beni tutan iki devin gözlerinin içine Conjunctivitus laneti yaptı, anında bıraktılar - ama başımız da belaya girmişti, çünkü onlara karşı sihir kullanmıştık, devlerin büyücülerden nefret etmesinin sebebi de budur. Tabanları yağladık ve anladık ki bir daha o kampa girmemizin yolu yok."</blockquote><blockquote class="calibre10">"Vay canına, Hagrid," dedi Ron usulca.</blockquote><blockquote class="calibre10">"Peki, madem orada sadece üç gün kaldınız, niye bu kadar geç döndün?" diye sordu Hermione.</blockquote><blockquote class="calibre10">Çok alınmış görünen Hagrid, "Üç günde ordan ayrılmadık ki!" dedi. "Dumbledore bize güveniyordu!"</blockquote><blockquote class="calibre10">"Ama az önce sen demedin mi, kampa dönmemizin yolu yoktu diye?"</blockquote><blockquote class="calibre10">"Gündüzleri dönemezdik, evet. Biraz düşünmemiz gerekiyordu yani. Bir iki gün o mağarada pusuya yattık, onları gözledik. Hiç de iyi şeyler görmedik."</blockquote><blockquote class="calibre10">"Başka kafalar da mı kopardı?" diye sordu Hermione, daha fazlasını kaldıramayacakrmş gibi bir hali vardı.</blockquote><blockquote class="calibre10">"Hayır," dedi Hagrid, "keşke koparsaydı."</blockquote><blockquote class="calibre10">"Ne demek istiyorsun?"</blockquote><blockquote class="calibre10">"Çok geçmeden anladık ki, bütün büyücülere itirazı yokmuş - bir tek bize varmış."</blockquote><blockquote class="calibre10">"Ölüm Yiyenler mi?" dedi Harry hemen.</blockquote><blockquote class="calibre10">"Evet ya," dedi Hagrid, karanlık karanlık. "İki tanesi her gün onu ziyaret ediyordu, Gurg'a armağanlar getiriyordu, o da onları baş aşağı asmıyordu üstelik."</blockquote><blockquote class="calibre10">"Ölüm Yiyen olduklarını nereden biliyorsun?" dedi Ron.</blockquote><blockquote class="calibre10">"Çünkü birini tanıdım," diye homurdandı Hagrid. "Macnair, hatırladınız mı? Hani şu Şahgaga'yı öldürmeye yolladıkları herif. Manyağın teki. O da öldürmekten Golgomath kadar hoşlanıyor; iyi anlaşmalarına şaşmamak gerek."</blockquote><blockquote class="calibre10">"Demek Macnair devleri Kim-Olduğunu-Bilirsin-Sen'e katılmaya ikna etti, öyle mi?" dedi Hermione umutsuzluk içinde.</blockquote><blockquote class="calibre10">"Dur bakalım, hipogrifleri salma hemen, daha hikâyemi bitirmedim!" dedi Hagrid öfkeyle. Başta onlara hiçbir şey anlatmak istemediği düşünülürse, hayli eğleniyormuş gibi bir hali vardı. "Benle Olympe konuştuk anlaştık, dedik ki, Gurg Kim-Olduğunu-Bilirsin-Sen'i tercih ediyor diye hepsinin de etmesi gerekmez. Başkalarını ikna etmeye çalışmalıydık, Golgomath'ı Gurg olarak istemeyenleri."</blockquote><blockquote class="calibre10">"Onların hangileri olduğunu nereden anlıyordunuz?" diye sordu Ron.</blockquote><blockquote class="calibre10">"Eh, bir temiz dayak yiyip pelteye dönenleri bulmak gerekiyordu sadece, değil mi?" dedi Hagrid sabırla. "Kele sürecek aklı olanlar Golgomath'tan uzak duruyordu, tıpkı bizim gibi o çukurun çevresindeki mağaralarda saklanıyorlardı. Biz de geceleri mağaraları yoklayalım hele, birkaç tanesini ikna edebilecek miyiz bakalım, dedik."</blockquote><blockquote class="calibre10">Ron, sesinde korku ve hayranlık karışımı bir saygıyla, "Karanlık mağaraları yoklayıp dev aradınız, ha?" dedi.</blockquote><blockquote class="calibre10">"Ona bakarsan, bizi asıl kaygılandıran devler değildi," dedi Hagrid. "Ölüm Yiyenler'di. Dumbledore daha önce bize, mümkünse onlara bulaşmamamızı söylemişti, asıl fenası, oralarda olduğumuzu biliyorlardı - Golgomath söylemiş herhalde. Geceleri devler uyurken ve biz de mağaralara süzülmek isterken, Macnair'le diğeri dağlarda sinsi sinsi dolaşıp bizi arıyorlardı. Üstlerine atlamasın diye Olympe'yi zapt etmekte güçlük çektim," dedi Hagrid; ağzının kenarları, karmakarışık sakalını havaya kaldırdı. "Onlara saldırmak için can atıyordu... kızdırdın mı bambaşka bir şey oluyor, Olympe... ateşli, biliyor musunuz... herhalde Fransız kanı var da ondan..."</blockquote><blockquote class="calibre10">Hagrid buğulu gözlerle ateşe baktı. Harry ona, boğazını gürültüyle temizlemeden önce hatıralara dalsın diye otuz saniye verdi.</blockquote><blockquote class="calibre10">"Ee, sonra ne oldu? Öteki devlerden herhangi birine yanaşabildiniz mi?"</blockquote><blockquote class="calibre10">"Ne? Ha... ha, evet, yanaştık. Evet, Karkus öldürüldükten üç gece sonra, saklandığımız mağaradan sürüne sürüne çıktık ve aşağı, çukura doğru yola koyulduk; bir yandan da Ölüm Yiyenler için gözlerimizi dört açıyorduk. Birkaç mağaraya girdik, nafile - derken, galiba altıncıda, saklanan üç dev bulduk."</blockquote><blockquote class="calibre10">"Mağara tıkış tıkış olmalı," dedi Ron.</blockquote><blockquote class="calibre10">Hagrid, "Bir Mıncık savuracak yer bile yoktu," dedi.</blockquote><blockquote class="calibre10">"Sizi görünce saldırmadılar mı?" diye sordu Hermione.</blockquote><blockquote class="calibre10">"Saldıracak halleri olsa belki saldırırlardı," dedi Hagrid. "Ama berbat durumdaydılar, üçü de. Golgomath'ın güruhu onları bayıltana kadar dövmüştü; sonra kendilerine gelmiş, bulabildikleri en yakın sığınağa bürünmüşlerdi. Neyse, biri biraz İngilizce biliyormuş, ötekilere çevirmenlik etti; söylediklerimizi pek kötü karşılamadılar. Biz de oraya gitmeye devam ettik, yaralıları ziyaret ettik... sanırım bir ara altı yedi tanesini ikna ettik."</blockquote><blockquote class="calibre10">"Altı yedi tanesini mi?" dedi Ron hevesle. "Eh, hiç de kötü sayılmaz - buraya gelip bizimle beraber Kim-Olduğunu-Bilirsin-Sen'le mücadeleye başlıyorlar mı?"</blockquote><blockquote class="calibre10">Hermione ise, " '<span class="italic">Bir ara</span>' derken ne demek istedin, Hagrid?" dedi.</blockquote><blockquote class="calibre10">Hagrid ona kederli kederli baktı.</blockquote><blockquote class="calibre10">"Golgomath'ın ekibi mağaralara baskın yaptı. Sağ kalanlar da bir daha bizle görüşmek istemedi."</blockquote><blockquote class="calibre10">"Yani... yani hiçbir dev gelmiyor mu?" dedi Ron; hayal kırıklığına uğramış görünüyordu.</blockquote><blockquote class="calibre10">"Yok," dedi Hagrid. Bifteğini çevirip daha serin tarafını yüzüne bastırırken derin derin göğüs geçirdi. "Ama yapmamız gerekeni yaptık, onlara Dumbledore'un mesajını ilettik, sanırım bir kısmı hatırlayacaktır. Belki de Golgomath'ın yakınında kalmak istemeyenler dağları terk eder, belki de Dumbledore'un onların dostu olduğunu hatırlarlar, kim bilir... belki de gelirler."</blockquote><blockquote class="calibre10">Artık pencerenin önünde kar birikiyordu. Harry cüppesinin diz yerlerinin sırılsıklam olduğunu fark etti: Fang başını Harry'nin kucağına koymuş, salyalarını akıtıyordu.</blockquote><blockquote class="calibre10">Bir süre sonra Hermione usulca, "Hagrid?" dedi.</blockquote><blockquote class="calibre10">"Hımm?"</blockquote><blockquote class="calibre10">"Acaba... oradayken... hiç izine rastladın mı... bir şey duydun mu... annen hakkında?"</blockquote><blockquote class="calibre10">Hagrid'in açıktaki gözü üzerine dikilince Hermione hayli korkmuş göründü.</blockquote><blockquote class="calibre10">"Özür dilerim... ben... unut gitsin -"</blockquote><blockquote class="calibre10">"Ölmüş," diye homurdandı Hagrid. "Yıllar önce. Öyle dediler."</blockquote><blockquote class="calibre10">"Ah... ben... gerçekten çok üzüldüm," dedi Hermione, küçücük bir sesle. Hagrid koca omuzlarını silkti.</blockquote><blockquote class="calibre10">"Gerek yok," dedi kısaca. "Onu pek hatırlamıyorum zaten. Öyle matah bir anne değildi."</blockquote><blockquote class="calibre10">Yeniden sustular. Hermione tedirgin tedirgin Harry ile Ron'a baktı, belli ki onların konuşmasını istiyordu.</blockquote><blockquote class="calibre10">"Ama bu hale nasıl girdiğini hâlâ açıklamadın, Hagrid," dedi Ron, eliyle onun kan içindeki yüzünü işaret ederek.</blockquote><blockquote class="calibre10">"Ya da niye bu kadar geç kaldığını," dedi Harry. "Sirius diyor ki, Madam Maxime çok önce gelmiş -"</blockquote><blockquote class="calibre10">"Kim saldırdı sana?" dedi Ron.</blockquote><blockquote class="calibre10">"Kimse bana saldırmadı!" dedi Hagrid üstüne basa basa. "Ben -"</blockquote><blockquote class="calibre10">Ancak kapı birden hızla vurulmaya başlanınca, sözlerinin geri kalanı duyulmadı. Hermione'nin nefesi kesildi; kupası parmaklarının arasından kayıp yerde parçalandı; Fang kesik kesik havladı. Dördü de kapının yanındaki pencereye baktı. Küçük ve tıknaz birinin gölgesi ince perdeye düşüyordu.</blockquote><blockquote class="calibre10">"Bu o!" diye fısıldadı Ron.</blockquote><blockquote class="calibre10">"Girin buraya!" dedi Harry hemen; görünmezlik pelerinini kapıp kendisiyle Hermione'nin üstüne attı, Ron da masanın karşı tarafından fırladı, pelerinin altına girdi. Hep bir arada arkaya, bir köşeye çekildiler. Fang kapıya gitmiş deli gibi havlıyordu. Hagrid ne yapacağını bilmez haldeydi.</blockquote><blockquote class="calibre10">"Hagrid, kupalarımızı sakla!"</blockquote><blockquote class="calibre10">Hagrid, Harry ile Ron'un kupalarını yakalayıp Fang'in sepetindeki minderin altına tıktı. Fang şimdi kapının önünde sıçrayıp duruyordu. Hagrid onu ayağıyla itip kapıyı açtı.</blockquote><blockquote class="calibre10">Profesör Umbridge, yeşil tüvit pelerini ve ona uygun kulaklıklı bir şapkayla kapının ağzında duruyordu. Dudaklarını büzmüştü, Hagrid'in yüzünü görmek için arkaya kaykıldı; onun anca göbeğine geliyordu.</blockquote><blockquote class="calibre10">"Demek sensin," dedi ağır ağır ve yüksek sesle, sanki bir sağırla konuşuyormuş gibi. "Sen Hagrid'sin, değil mi?"</blockquote><blockquote class="calibre10">Cevap beklemeden odaya girdi, pörtlek gözleri her yanda geziniyordu.</blockquote><blockquote class="calibre10">Üstüne atlayan ve yüzünü yalamaya çalışan Fang'e çantasını sallayıp, "Çekil şurdan," diye çıkıştı.</blockquote><blockquote class="calibre10">"Şey - kabalık etmek istemem ama," dedi Hagrid, gözlerini dikmiş ona bakarak, "sen de kimsin, ha?"</blockquote><blockquote class="calibre10">"Adım Dolores Umbridge."</blockquote><blockquote class="calibre10">Gözleri kulübeyi tarıyordu. İki kez dosdoğru, Harry'nin Ron ile Hermione arasında sıkışıp kaldığı köşeye baktı.</blockquote><blockquote class="calibre10">Kafası tamamen karışmış görünen Hagrid, "Dolores Umbridge mi?" dedi. "Ben senin o Bakanlık'takilerden biri olduğunu sanıyordum - Fudge'la çalışmıyor musun?"</blockquote><blockquote class="calibre10">"Bakanlık Müsteşarı'ydım, evet," dedi Umbridge; şimdi kulübeyi adımlıyor, duvarın yanındaki kumanya torbasından, bir kenara bırakılmış seyahat pelerinine kadar en minik ayrıntıyı bile gözden kaçırmıyordu. "Şimdi Karanlık Sanatlara Karşı Savunma öğretmeniyim -"</blockquote><blockquote class="calibre10">"Çok cesurca bir hareket," dedi Hagrid, "artık bu işi kabul edecek pek kimse kalmadı."</blockquote><blockquote class="calibre10">"- ve Hogwarts Yüksek Müfettişi," dedi Umbridge, onu duyup duymadığını hiç belli etmeden.</blockquote><blockquote class="calibre10">"O da neyin nesi?" dedi Hagrid, kaşlarını çatarak.</blockquote><blockquote class="calibre10">"Ben de tam onu soracaktım," dedi Umbridge, Hermione'nin kullandığı porselen kupanın yerdeki kırık parçalarını göstererek.</blockquote><blockquote class="calibre10">"Ha, o mu?" dedi Hagrid. Harry, Ron ve Hermione'nin gizlendikleri köşeye bir bakış atarak işleri büsbütün zorlaştırdı. "Ha, o şeydi... Fang. Bir kupa kırdı. Ben de onun yerine bunu kullanıyorum."</blockquote><blockquote class="calibre10">Hagrid çay içtiği kupayı gösterdi. Bir eli hâlâ ejderha bifteğini sıkı sıkı tutmuş, gözüne bastırıyordu. Umbridge ise şimdi durmuş, ona bakıyordu, kulübe yerine bu sefer de onun görünüşünü en ufak ayrıntısına kadar kaydeder gibiydi.</blockquote><blockquote class="calibre10">Yavaşça, "Bazı sesler duydum," dedi.</blockquote><blockquote class="calibre10">Hagrid yiğitçe, "Fang'le konuşuyordum," dedi.</blockquote><blockquote class="calibre10">"O da sana cevap mı veriyordu?"</blockquote><blockquote class="calibre10">"Eh... bir anlamda," dedi Hagrid, rahatsız olmuş bir hali vardı. "Bazen derim zaten, Fang neredeyse insan gibi -"</blockquote><blockquote class="calibre10">"Karda şato kapılarından senin kulübene gelen üç çift ayak izi var," dedi Umbridge, yumuşak bir sesle.</blockquote><blockquote class="calibre10">Hermione hızla soluğunu içine çekti; Harry elini onun ağzına kapadı. Neyse ki Fang cüppesinin eteğini gürültüyle kokladığı için, Profesör Umbridge bu sesi duymamışa benziyordu.</blockquote><blockquote class="calibre10">"Eh, yeni geldim daha," dedi Hagrid, muazzam büyüklükteki elini kumanya torbasına doğru salladı. "Belki daha önce birileri gelmiştir ama, ben kimseye rastlamadım."</blockquote><blockquote class="calibre10">"Kulübenden geriye giden ayak izi yok."</blockquote><blockquote class="calibre10">"Şey, ben... nasıl olmuş bilmem ki..." dedi Hagrid, sinirli sinirli sakalını çekiştiriyor ve Harry, Ron ile Hermione'nin durdukları köşeye, sanki yardım dilermiş gibi bakıyordu. "Eee..."</blockquote><blockquote class="calibre10">Umbridge hızla döndü, dikkatle etrafa bakarak kulübeyi boydan boya aştı. Eğilip yatağın altına baktı. Hagrid'in dolaplarını açtı. Harry, Ron ve Hermione'nin duvara yapışmış halde durdukları yerin beş santim yakınından geçti; hatta o geçerken Harry karnını içeri çekmek zorunda kaldı. Hagrid'in yemek yapmakta kullandığı muazzam kazanın içine dikkatle baktıktan sonra, yeniden hızla döndü ve, "Sana ne oldu böyle?" dedi. "Bu yaralar nasıl oldu?"</blockquote><blockquote class="calibre10">Hagrid ejderha bifteğini telaşla yüzünden çekti, ki Harry'nin fikrine göre bu bir hataydı, çünkü gözünün çevresindeki siyah ve mor çürükler şimdi ayan beyan ortadaydı; yüzündeki çok miktarda taze ve pıhtılaşmış kan da. "Ha, ben... ufak bir kaza geçirdim," dedi, inandırıcı olmayan bir şekilde.</blockquote><blockquote class="calibre10">"Ne kazasıymış bu?"</blockquote><blockquote class="calibre10">"Düş-düştüm."</blockquote><blockquote class="calibre10">"Düştün," diye tekrarladı Umbridge sükûnetle.</blockquote><blockquote class="calibre10">"Evet, aynen öyle. Bir... bir arkadaşın süpürgesinden. Ben kendim uçmam şahsen. Eh, cüsseme baksana, beni taşıyacak süpürge yoktur herhalde. Bir arkadaşım Abraksas atları yetiştirir, bilmem hiç gördün mü, koca hayvanlardır, kanatlı hani, onlardan birine binmiştim ve -"</blockquote><blockquote class="calibre10">"Neredeydin?" diye sordu Umbridge, Hagrid'in ipe sapa gelmez laflarını sakin sakin keserek.</blockquote><blockquote class="calibre10">"Ben nerede -?"</blockquote><blockquote class="calibre10">"Neredeydin, evet," dedi. "Ders yılı iki ay önce başladı. Senin yerine derslerine bir başka öğretmen girmek zorunda kaldı. Meslektaşlarından hiçbiri bana senin nerede olduğun hakkında bilgi veremedi. Adres bırakmamışsın. Neredeydin?"</blockquote><blockquote class="calibre10">Bir duraklama oldu. Bu sırada Hagrid yeni açtığı gözünü ona dikip baktı. Harry, Hagrid'in beyninin deli gibi çalıştığını neredeyse işitebiliyordu.</blockquote><blockquote class="calibre10">"Ben gittim - sağlık nedenleriyle," dedi.</blockquote><blockquote class="calibre10">"Sağlık nedenleriyle," diye tekrarladı Profesör Umbridge. Gözleri Hagrid'in rengi atmış ve şişmiş yüzünde gezindi; ejderha kanı usulca ve sessizce yeleğine damlıyordu. "Anlıyorum."</blockquote><blockquote class="calibre10">"Evet," dedi Hagrid, "biraz - biraz temiz hava demiştim-"</blockquote><blockquote class="calibre10">"Evet, arazinin bekçisi olarak temiz hava bulmakta zorlanmışsındır tabii," dedi Umbridge tatlı tatlı. Hagrid'in yüzünün siyah ya da mor olmayan küçücük bölümü de kızardı.</blockquote><blockquote class="calibre10">"Eh, maksat - manzara değişsin, falan -"</blockquote><blockquote class="calibre10">"Dağ manzarası mı?" dedi Umbridge hemen.</blockquote><blockquote class="calibre10">Biliyor, diye düşündü Harry ümitsizce.</blockquote><blockquote class="calibre10">"Dağ mı?" diye tekrarladı Hagrid, belli ki çabucak bir şey bulmaya çalışıyordu. "Yok, benim tercihim Fransa'nın güneyi. Biraz güneş ve ... ve deniz."</blockquote><blockquote class="calibre10">"Sahi mi?" dedi Umbridge. "Pek yanmış görünmüyorsun."</blockquote><blockquote class="calibre10">"Evet... şey... hassas cilt," dedi Hagrid, sokulgan bir gülümseme girişiminde bulundu. Harry onun dişlerinden ikisinin dökülmüş olduğunu gördü. Umbridge ona soğuk soğuk bakınca, tebessümü silinir gibi oldu. Sonra Profesör Umbridge, çantasını kolunda biraz daha yukarı aldı ve, "Tabii, geç geldiğini Bakan'a bildireceğim," dedi.</blockquote><blockquote class="calibre10">"Tamam," dedi Hagrid, başıyla onaylayarak.</blockquote><blockquote class="calibre10">"Ayrıca bilmelisin ki, Yüksek Müfettiş olarak, meslektaşım öğretmenleri teftiş etmek gibi talihsiz ama gerekli bir görevim var. Bu yüzden de eminim yakında tekrar görüşeceğiz."</blockquote><blockquote class="calibre10">Sertçe döndü, kapıya yürüdü.</blockquote><blockquote class="calibre10">"Bizi teftiş mi ediyorsun?" diye şaşkın şaşkın tekrarladı Hagrid, onun arkasından bakarak.</blockquote><blockquote class="calibre10">"Ah, evet," dedi Umbridge usulca. Eli kapı kolunun üstünde, dönüp ona baktı. "Bakanlık, yetersiz öğretmenleri ayıklamaya kararlı, Hagrid. İyi geceler."</blockquote><blockquote class="calibre10">Çıktı, kapıyı arkasından hızla kapattı. Harry görünmezlik pelerinini çıkarmaya hamle etti, ama Hermione bileğini yakaladı.</blockquote><blockquote class="calibre10">"Henüz değil," diye fısıldadı kulağına. "Henüz gitmemiş olabilir."</blockquote><blockquote class="calibre10">Hagrid de aynı şeyi düşünüyor olmalıydı ki, odayı geçip perdeyi birkaç santim çekti.</blockquote><blockquote class="calibre10">"Şatoya gidiyor," dedi alçak sesle. "Vay canına... insanları teftiş ediyor, öyle mi?"</blockquote><blockquote class="calibre10">"Evet," dedi Harry, pelerini çıkardı. "Trelawney'yi deneme süresine çekti bile..."</blockquote><blockquote class="calibre10">"Hımm... sen derslerde bizimle ne yapmayı planlıyordun, Hagrid?" diye sordu Hermione.</blockquote><blockquote class="calibre10">"Ha, sen onu hiç düşünme, bir sürü ders planladım ben," dedi Hagrid coşkuyla. Ejderha bifteğini masadan alıp yeniden gözüne yapıştırdı. "S.B.D. yılınız için birkaç yaratık ayırmıştım; bekleyin hele, çok özel bir şey olacak."</blockquote><blockquote class="calibre10">"Hımm... ne şekilde özel?" diye sordu Hermione, tereddütle.</blockquote><blockquote class="calibre10">"Söylemiyorum," dedi Hagrid mutlulukla. "Sürprizi berbat etmek istemem."</blockquote><blockquote class="calibre10">"Bak, Hagrid," dedi Hermione ısrarla, lafı dolaştırmamaya karar vererek. "Sınıfa çok tehlikeli bir şey getirirsen Profesör Umbridge hiç mutlu olmaz."</blockquote><blockquote class="calibre10">"Tehlikeli mi?" dedi Hagrid, hafiften eğleniyor görünerek. "Aptallaşma, ben size tehlikeli bir şey verir miyim hiç? Yani, tamam, kendi başlarının çaresine bakabilirler -"</blockquote><blockquote class="calibre10">"Hagrid, Umbridge'in teftişinden geçmek zorundasın, bunun için de seni, Dombazlar'a nasıl bakacağımızı, Hırpılar'la kirpileri nasıl ayırt edeceğimizi, böyle şeyleri öğretirken görmesi gerçekten iyi olur!" dedi Hermione içtenlikle.</blockquote><blockquote class="calibre10">"Ama bunlar pek ilginç değil, Hermione," dedi Hagrid. "Benim elimdekiler çok daha etkileyici. Yıllardır onları yetiştiriyorum, sanırım İngiltere'nin tek ehli sürüsü bende."</blockquote><blockquote class="calibre10">"Hagrid... lütfen..." dedi Hermione, sesinde gerçek bir umutsuzluk tınısı vardı. "Umbridge zaten Dumbledore'a fazlaca yakın olduğunu düşündüğü öğretmenlerden kurtulmak için ufacık bir bahane arıyor. Lütfen, Hagrid, bize S.B.D.'mizde mutlaka çıkacak sıkıcı bir şeyler öğret."</blockquote><blockquote class="calibre10">Ama Hagrid ağzını açarak esnemekle ve köşedeki muazzam yatağa tek gözüyle özlem dolu bir bakış atmakla yetindi.</blockquote><blockquote class="calibre10">"Dinleyin, uzun bir gündü, saat de geç oldu," dedi. Şefkatle Hermione'nin omzuna vurdu; Hermione'nin dizleri kesildi, gümbürtüyle yere çöktü. "Ah - kusura bakma -" Cüppesinin ensesinden tutup onu ayağa kaldırdı. "Bak, benim için kaygılanıp durma, artık geri döndüm ya, söz veriyorum ki dersleriniz için cidden iyi şeyler tasarladım... şimdi siz şatoya dönseniz iyi olur, arkanızdan ayak izlerinizi silmeyi de unutmayın ha!"</blockquote><blockquote class="calibre10">Az sonra, etrafta kimsenin olup olmadığını kontrol etmiş, lapa lapa yağan karda şatoya giderlerken, Ron, "Ona derdini anlatabildin mi, bilmiyorum," dedi. Arkalarında hiç iz bırakmıyorlardı, çünkü yürürlerken Hermione bir yandan da Silme Büyüsü yapıyordu.</blockquote><blockquote class="calibre10">"O zaman yarın yine giderim," dedi Hermione azimle. "Gerekirse, derslerini onun için ben planlarım. Umbridge'in Trelawney'yi sepetlemesi umrumda bile değil, ama Hagrid'i atamayacak!"</blockquote><div class="mbppagebreak" id="calibre_pb_43"></div>
</body></html>
