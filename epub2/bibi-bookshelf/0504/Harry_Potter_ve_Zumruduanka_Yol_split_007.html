<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Zümrüdüanka Yoldaşlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos253584" class="calibre1"><span class="calibre2">
</span></p><blockquote class="calibre7"><span class="calibre4">ALTINCI  BÖLÜM </span><br class="calibre8"/><span class="calibre4">ASİL  VE  PEK  KÖKLÜ BLACK  AİLESİ</span></blockquote><blockquote class="calibre9">Mrs. Weasley asık suratla onların peşinden yukarı geldi.</blockquote><blockquote class="calibre10">"Herkes doğruca yatağa, konuşmak yok," dedi birinci katın sahanlığına ulaştıklarında, "yarın çok iş var. Ginny uyumuştur herhalde," diye ekledi Hermione'ye bakarak, "uyandırmamaya çalış."</blockquote><blockquote class="calibre10">Hermione onlara iyi geceler diledikten sonra bir üst kata çıkarlarken, Fred, "Tabii canım, uyumuştur," dedi alçak sesle. "Ginny şimdi Hermione gelsin de aşağıda konuşulan her şeyi anlatsın diye uyanık beklemiyorsa, ben de Pıtırkurt'um..."</blockquote><blockquote class="calibre10">"Pekâlâ, Ron, Harry," dedi Mrs. Weasley ikinci katın sahanlığında, yatak odasını işaret ederek. "Hadi bakalım yatağa."</blockquote><blockquote class="calibre10">"İyi geceler," dediler Harry ve Ron ikizlere.</blockquote><blockquote class="calibre10">"İyi uykular," dedi Fred, göz kırparak.</blockquote><blockquote class="calibre10">Mrs. Weasley, Harry'nin arkasından kapıyı vurarak kapadı. Yatak odası ilk bakışta göründüğünden bile daha rutubetli ve iç karartıcıydı. Duvardaki boş tablo, görünmez sakini uyuyormuş gibi yavaş yavaş, derin derin soluk alıp veriyordu. Harry pijamasını giydi, gözlüğünü çıkarıp serin yatağa uzandı. Bu arada Ron, sürekli takırtı çıkarıp sabırsızlıkla kanatlarını hışırdatan Hedwig'le Pigwidgeon'ı yatıştırmak için gardırobun üstüne Baykuş İkramı atıyordu.</blockquote><blockquote class="calibre10">"Her gece avlanmaya çıkmalarına izin veremiyoruz," diye açıkladı Ron, vişne çürüğü pijamasını giyerken. "Dumbledore meydanda bir dolu baykuşun gezinmesini istemiyor, şüphe uyandıracağını düşünüyor. Ah... az daha unutuyordum..."</blockquote><blockquote class="calibre10">Gidip kapının sürgüsünü çekti.</blockquote><blockquote class="calibre10">"Niye yaptın ki bunu?"</blockquote><blockquote class="calibre10">"Kreacher," dedi Ron, ışığı kapatarak. "Burada kaldığım ilk gece, sabahın üçünde geldi. Emin ol, uyanıp da odanda sinsi sinsi dolaştığını görmek istemezsin. Neyse..." yatağına girdi, üstünü örttü ve karanlıkta dönüp Harry'ye baktı; Harry kirli pencereden içeri sızan ay ışığında onun siluetini görebiliyordu, "ne diyorsun?"</blockquote><blockquote class="calibre10">Harry'nin ona neden söz ettiğini sormasına gerek yoktu.</blockquote><blockquote class="calibre10">"Eh, bize zaten tahmin edemeyeceğimiz pek bir şey anlatmadılar, değil mi?" dedi, alt katta konuşulan her şeyi düşünerek. "Yani, tek söyledikleri Yoldaşlık'ın insanların Vol-"</blockquote><blockquote class="calibre10">Ron nefesini hızla içine çekti.</blockquote><blockquote class="calibre10">"-demort'a," diye devam etti Harry kararlı bir sesle, "katılmasını önlemeye çalıştığı. Ne zaman onun adını söylemeye başlayacaksın? Sirius ve Lupin söylüyorlar."</blockquote><blockquote class="calibre10">Ron bu son sözü duymazdan geldi.</blockquote><blockquote class="calibre10">"Evet, haklısın," dedi, "bize anlattıkları her şeyi zaten biliyorduk, Uzayan Kulaklar sayesinde. Yeni olan tek şey -"</blockquote><blockquote class="calibre10">Şak.</blockquote><blockquote class="calibre10">"AH!"</blockquote><blockquote class="calibre10">"Sessiz ol, Ron, annem yine gelmesin."</blockquote><blockquote class="calibre10">"İyi de, dizimin üstünde cisimlendiniz!"</blockquote><blockquote class="calibre10">"E ne yapalım, karanlıkta zor oluyor."</blockquote><blockquote class="calibre10">Harry, Fred'le George'un bulanık siluetlerinin hop diye Ron'un yatağından kalktığını gördü. George ayakucuna otururken Harry'nin yatak yayları gıcırdadı ve şiltesi birkaç santim çöktü.</blockquote><blockquote class="calibre10">"Ee, geldiniz mi oraya?" dedi George hevesli hevesli.</blockquote><blockquote class="calibre10">"Sirius'un bahsettiği silaha mı?" dedi Harry.</blockquote><blockquote class="calibre10">"Daha doğrusu ağzından kaçırdığı," dedi, şimdi Ron'un yanında oturan Fred iştahla. "Bizim ihtiyar Uzayanlar'la işte bunu duymamıştık, değil mi?"</blockquote><blockquote class="calibre10">"Sizce nedir?" dedi Harry.</blockquote><blockquote class="calibre10">"Her şey olabilir," dedi Fred.</blockquote><blockquote class="calibre10">"Ama Aveda Kedavra Laneti'nden daha kötü bir şey olamaz, değil mi?" dedi Ron. "Ölümden kötü ne olabilir ki?"</blockquote><blockquote class="calibre10">"Belki bir kerede bir sürü insanı öldürebilen bir şeydir," diye fikir yürüttü George.</blockquote><blockquote class="calibre10">"Belki insan öldürmenin fena halde acı verici bir yoludur," dedi Ron korku içinde.</blockquote><blockquote class="calibre10">"Acı çektirmek için Cruciatus laneti var," dedi Harry, "daha etkili bir şeye ihtiyacı yok."</blockquote><blockquote class="calibre10">Bir sessizlik oldu ve Harry, diğerlerinin de kendi gibi bu silahın ne tür bir dehşet saçabileceğini merak ettiğini anladı.</blockquote><blockquote class="calibre10">"Peki sizce kimde şimdi?" diye sordu George.</blockquote><blockquote class="calibre10">"Umarım bizim taraftadır," dedi Ron, biraz ürkek bir sesle.</blockquote><blockquote class="calibre10">"Bizdeyse, büyük ihtimalle Dumbledore'da duruyordur" dedi Fred.</blockquote><blockquote class="calibre10">"Nerede?" dedi Ron hemen. "Hogwarts'ta mı?"</blockquote><blockquote class="calibre10">"Eminim ordadır!" dedi George. "Felsefe Taşı'nı da oraya saklamıştı."</blockquote><blockquote class="calibre10">"Ama bir silah, Taş'tan daha büyüktür herhalde!" dedi Ron.</blockquote><blockquote class="calibre10">"İlla öyle olması gerekmez," dedi Fred.</blockquote><blockquote class="calibre10">"Evet, büyüklük gücün garantisi değil," dedi George. "Ginny'ye baksana."</blockquote><blockquote class="calibre10">"Nasıl yani?" dedi Harry.</blockquote><blockquote class="calibre10">"Onun Yarasa-Umacı Büyüleri'nden birine hedef olmadın hiç, değil mi?"</blockquote><blockquote class="calibre10">"Şışşt!" dedi Fred, yataktan biraz doğrularak. "Dinleyin!"</blockquote><blockquote class="calibre10">Sustular. Merdivenlerden ayak sesleri geliyordu.</blockquote><blockquote class="calibre10">"Annem," dedi George. Hemen arkasından şak diye bir ses geldi ve Harry, yatağının ayakucundaki ağırlığın kalktığını hissetti. Birkaç saniye sonra, kapı dışındaki döşeme tahtalarının gıcırdadığını duydular; belli ki Mrs. Weasley konuşuyorlar mı diye bakmaya gelmişti.</blockquote><blockquote class="calibre10">Hedwig ve Pigwidgeon mahzun mahzun öttüler. Döşeme tahtası tekrar gıcırdadı ve onun Fred'le George'u kontrol etmek için yukarı çıkışını duydular.</blockquote><blockquote class="calibre10">"Bize hiç güvenmiyor yani," dedi Ron üzüntüyle.</blockquote><blockquote class="calibre10">Harry uykuya dalamayacağından emindi; bu akşam, üzerinde düşünecek o kadar çok şey olmuştu ki, saatlerce uyanık kalıp kafasında evirip çevirse hiç şaşmazdı. Ron'la konuşmaya devam etmek istiyordu, ama Mrs. Weasley gıcırdata gıcırdata alt kata inmeye başlamıştı bile, o gittikten sonraysa başkalarının üst kata çıktığını net bir şekilde duydu... hatta, yatak odası kapısının dışında çokbacaklı yaratıklar usulca koşuşturuyordu ve Sihirli Yaratıkların Bakımı öğretmeni Hagrid, "Çok güzeller, di mi ha, Harry? Bu dönem silahları okuyacağız..." diyordu ve Harry yaratıkların başının olması gereken yerde savaş toplarının bulunduğunu ve ona doğru döndüklerini gördü... eğildi...</blockquote><blockquote class="calibre10">Sonra kendini, yatak örtüsünün altında kıvrılıp sıcacık bir yumak olmuş halde buldu. Odada George'un sesi yankılanıyordu.</blockquote><blockquote class="calibre10">"Annem kalksınlar diyor, kahvaltınız mutfakta bekliyormuş, sonra da size misafir odasında ihtiyacı varmış. Sandığından da çok Doksi varmış ve sedirin altında ölü Pofyumaklar'la dolu bir yuva bulmuş."</blockquote><blockquote class="calibre10">Çabucak giyinip kahvaltı eden Harry ile Ron, yarım saat sonra misafir odasına girdiler. Birinci kattaki bu odanın yüksek bir tavanı ve kirli goblenlerle kaplı zeytin yeşili duvarları vardı. Üstüne basıldıkça halıdan küçük toz bulutları yükseliyor, uzun, yosun yeşili kadife perdelerse, görünmez arılarla doluymuş gibi vızıldıyordu. Mrs. Weasley, Hermione, Ginny, Fred ve George bu perdelerin etrafında toplanmışlardı, burunlarını ve ağızlarını kapatan örtülerle oldukça garip görünüyorlardı. Hepsinin elinde, içinde siyah bir sıvı, ucunda bir püskürtücü bulunan büyük birer şişe vardı.</blockquote><blockquote class="calibre10">Mrs. Weasley, Harry ve Ron'u görür görmez, "Yüzünüzü örtüp bir fısfıs alın," dedi. İnce bacaklı masanın üzerindeki siyah sıvı dolu iki şişeyi işaret etti. "Doksifilit. Hiçbir yeri bu kadar fena bürüdüklerini görmemiştim -o ev cini son on yıldır ne işle meşguldü acaba-"</blockquote><blockquote class="calibre10">Hermione'nin yüzü bir kurulama beziyle kaplıydı, ama Harry yine de onun Mrs. Weasley'ye sitem dolu bir bakış attığını açıkça gördü.</blockquote><blockquote class="calibre10">"Kreacher çok yaşlı, muhtemelen altından kalkamıyor -"</blockquote><blockquote class="calibre10">"Kreacher'ın isteyince nelerin altından kalkabildiğini bilsen çok şaşırırdın, Hermione," dedi Sirius, elinde ölü sıçanlarla doluymuş gibi görünen kan lekeli bir torbayla içeri girerek. "Şahgaga'yı besliyordum," diye ekledi, Harry'nin soru soran bakışlarına cevaben. "Yukarıda, annemin odasında tutuyorum onu. Neyse... şu yazı masası..."</blockquote><blockquote class="calibre10">Sıçan torbasını bir koltuğa bıraktıktan sonra, eğilip kilitli kapaklı masayı incelemeye başladı. Harry masanın hafif hafif titrediğini ilk defa fark etti.</blockquote><blockquote class="calibre10">"Yani aslında bunun bir Böcürt olduğundan bayağı eminim, Molly," dedi Sirius, anahtar deliğinden bakarak, "ama belki açmadan önce Deli-Göz'e bir baktırsak iyi olur - eğer ben annemi tanıyorsam, burada çok daha kötü bir şey olabilir."</blockquote><blockquote class="calibre10">"Haklısın, Sirius," dedi Mrs. Weasley.</blockquote><blockquote class="calibre10">İkisi de tasasız, kibar seslerle konuşuyordu ve Harry bundan, ikisinin de önceki geceki anlaşmazlığı unutmamış olduğu anlamını çıkardı.</blockquote><blockquote class="calibre10">Alt kattan gürültülü, çınlayan bir zil sesi geldi, hemen ardından da önceki gece Tonks'un şemsiyeliği devirmesiyle tetiklenmiş olan çığlıklar ve feryatlar kakofonisi yükseldi.</blockquote><blockquote class="calibre10">"Zili çalmayın deyip duruyorum!" dedi Sirius, kızgın kızgın. Fırlayıp odadan çıktı. Merdivenlerden paldır küldür inişini duydular, bu arada Mrs. Black'in ayaklamaları da bir kez daha evin içinde yankılanmaya başlamıştı:</blockquote><blockquote class="calibre10">"Şerefsizlik lekeleri, pis melezler, kanı bozuklar, pisliğin çocukları..."</blockquote><blockquote class="calibre10">"Kapıyı kapat lütfen, Harry," dedi Mrs. Weasley.</blockquote><blockquote class="calibre10">Harry misafir odası kapısını kapatırken cesaret edebildiğince ağırdan aldı; aşağıda olan bitene kulak kabartmak istiyordu. Belli ki Sirius annesinin portresinin üzerindeki perdeleri çekebilmişti, çünkü kadın bağrınmayı bırakmıştı. Sirius'un holde yürüdüğünü, sonra ön kapının zincirinin takırtısını, daha sonra da Kingsley Shacklebolt'un o kalın sesini duydu: "Hestia nöbeti benden devraldı, yani şimdi Moody'nin pelerini onda, ben de Dumbledore için bir rapor bırakayım dedim..."</blockquote><blockquote class="calibre10">Ensesinde Mrs. Weasley'nin gözlerini hisseden Harry, istemeye istemeye misafir odası kapısını kapatıp Doksiciler'e katıldı.</blockquote><blockquote class="calibre10">Mrs. Weasley, sedirin üstünde açık duran Gilderoy Lockhart'ın Ev Zararlıları Rehberi'nde “<span class="italic">Doksi</span>” sayfasına bakıyordu.</blockquote><blockquote class="calibre10">"Pekâlâ millet, dikkatli olmanız gerek. Doksi'ler ısırır, dişleri de zehirlidir. Yanımda bir şişe panzehir var, ama kimseye vermek zorunda kalmasam daha iyi."</blockquote><blockquote class="calibre10">Doğruldu, perdelerin tam önünde pozisyon aldı ve eliyle yanına gelmelerini işaret etti.</blockquote><blockquote class="calibre10">"Ben söyler söylemez fısfıs sıkmaya başlayın" dedi. "Doğru üstümüze uçacaklar sanırım, ama fısfısların üzerinde yazdığına göre, şöyle sağlam tek bir fıs onları felç ediyormuş. Donup kaldıklarında, onları şu kovaya atın yeter."</blockquote><blockquote class="calibre10">Onların atış alanından çekilip kendi fısfısını hazırladı.</blockquote><blockquote class="calibre10">"Pekâlâ - sıkın"</blockquote><blockquote class="calibre10">Harry fısfısını sadece birkaç saniyedir sıkıyordu ki, kumaşın bir kıvrımından yetişkin boyda bir Doksi fırladı. Böceklerinkini andıran parlak kanatları vınlıyordu, iğne gibi sivri minicik dişlerini çıkarmıştı, perimsi vücudu siyah kıllarla kaplıydı ve hiddetle dört yumruğunu da sıkmıştı. Harry üzerine Doksifilit püskürterek onu suratından vurdu. Doksi havada donakaldı ve şaşırtıcı bir tak sesiyle aşağıdaki yıpranmış halının üzerine düştü. Harry onu alıp kovanın içine attı.</blockquote><blockquote class="calibre10">"Fred, ne yapıyorsun sen?" dedi Mrs. Weasley, azarlarcasına. "Onu hemen fısfısla ve at!"</blockquote><blockquote class="calibre10">Harry dönüp baktı. Fred başparmağıyla işaretparmağının arasında, çırpınan bir Doksi tutuyordu.</blockquote><blockquote class="calibre10">"Tamam," dedi Fred neşeyle. Doksi'nin suratına fısfis sıkıp bayılttı, ama Mrs. Weasley arkasını döner dönmez göz kırparak onu cebine attı.</blockquote><blockquote class="calibre10">"Kaytartan Çerezkutularımız için Doksi zehriyle deney yapmak istiyoruz," dedi George alçak sesle Harry'ye.</blockquote><blockquote class="calibre10">Burnuna doğru uçan iki Doksi'yi beceriyle fısfıslayan Harry, George'a yaklaşıp çaktırmadan, "Kaytartan Çerezkutusu da neyin nesi?" dedi.</blockquote><blockquote class="calibre10">"Hasta eden bir dizi tatlı," diye fısıldadı George, Mrs. Weasley'nin sırtından gözünü ayırmayarak. "Tam anlamıyla, hasta etmiyor ama haa, yalnızca canın istediğinde dersten çıkmana yetecek kadar. Fred'le ben yaz boyunca bunlar üzerinde çalıştık. İki uçlu, renk kodlu, çiğnemelik. Kusma Pastilleri'nin turuncu tarafını yersen, kusuyorsun. Hastane kanadına gidiyorum diye dersten fırlayıp çıktığındaysa, mor tarafını yutuyorsun -"</blockquote><blockquote class="calibre10">" - böylece normal haline dönüyor, koca bir saati kazançsız bir can sıkıntısına harcayacağına, kendi istediğin faaliyetle geçiriyorsun. En azından ilanlara böyle yazıyoruz," diye fısıldadı Fred. Mrs. Weasley'nin görüş alanına girmemeye dikkat ederek, sürüden ayrılmış birkaç Doksi'yi yerden kapıp cebine attı. "Ama üzerinde biraz daha çalışmamız lazım. Şu anda deneklerimiz, kusmaktan mor ucu yutacak fırsatı bulamıyor."</blockquote><blockquote class="calibre10">"Denekler mi?"</blockquote><blockquote class="calibre10">"Biz," dedi Fred. "Sırayla deniyoruz. George Bayıltan Lezzetle'yi denedi -Burunkanatan Nugat'ı ikimiz de denedik-"</blockquote><blockquote class="calibre10">"Annem düello yaptık sandı," dedi George.</blockquote><blockquote class="calibre10">"Şaka dükkânı planı var hâlâ yani?" diye fısıldadı Harry, fısfısının püskürtücüsünü ayarlıyor numarası yaparak.</blockquote><blockquote class="calibre10">Mrs. Weasley tekrar saldırıya geçmeden önce fularıyla alnını silerken, Fred sesini daha da alçalttı. "Eh, bir yer bulma fırsatımız olmadı henüz," dedi, "bu yüzden şu anda sadece posta havalesiyle çalışıyoruz. Geçen hafta Gelecek Postası'na ilan verdik."</blockquote><blockquote class="calibre10">"Senin sayende, abi," dedi George. "Ama merak etme... annemin hiç haberi yok. Artık Gelecek Postası'nı okumuyor, senle Dumbledore hakkında yalan yazıyor diye."</blockquote><blockquote class="calibre10">Harry sırıttı. Şaka dükkânı açma emellerini gerçekleştirmeleri için Weasley ikizlerini Üçbüyücü Turnuvası'nda ödül olarak kazandığı parayı almaya o ikna etmişti, ama yine de Mrs. Weasley'nin bu planın hayata geçirilmesinde parmağı olduğunu bilmemesinden memnundu. Mrs. Weasley, bir şaka dükkânı işletmenin iki oğluna yaraşır bir meslek olmadığını düşünüyordu.</blockquote><blockquote class="calibre10">Perdelerin Doksi'lerden arındırılması bütün sabah sürdü. Çoktan öğlen olmuştu ki, Mrs. Weasley koruyucu fularını çıkarıp kendini çökük bir koltuğa attı, atar atmaz da tiksinti dolu bir çığlıkla yerinden sıçradı - ölü sıçanlarla dolu torbanın üzerine oturmuştu. Perdeler artık vızıldamıyor, şiddetli fısfıslamadan dolayı gevşek ve nemli duruyorlardı. Perdelerin altındaki kova baygın Doksi'lerle tıka basa doluydu, hemen yanı başında Crookshanks'in koklayıp durduğu, Fred'le George'un ise istekli istekli baktığı siyah Doksi yumurtalarıyla dolu bir çanak duruyordu.</blockquote><blockquote class="calibre10">"Şunları da öğle yemeğinden sonra hallederiz." Mrs. Weasley şöminenin iki yanında duran tozlu vitrinli dolapları gösterdi. Garip nesnelerle dolup taşıyorlardı: bir dizi paslı hançer, pençeler, tomar yapılmış bir yılan derisi, üzerinde Harry'nin anlamadığı dillerde bir şeyler yazan kararmış gümüş kutular ve, en berbatı da, tıpasına büyük bir opal taşı kakılmış, Harry'nin içindekinin kan olduğundan aşağı yukarı emin olduğu, süslü bir kristal şişe.</blockquote><blockquote class="calibre10">Kapı zili tekrar çınladı. Herkes dönüp Mrs. Weasley'ye baktı.</blockquote><blockquote class="calibre10">Alt kattan bir kez daha Mrs. Black'in tiz çığlıkları yükselirken, Mrs. Weasley sıçan dolu torbayı eline aldı ve katı bir ses tonuyla, "Burada bekleyin," dedi. "Sandviç getireceğim."</blockquote><blockquote class="calibre10">Odadan çıkıp dikkatle kapıyı arkasından kapattı. Birden herkes kapı eşiğine bakmak için pencereye üşüştü. Dağınık saçlı kızıl-sarı bir kafanın tepesiyle, anca dengede duran birtakım kazanlar gördüler.</blockquote><blockquote class="calibre10">"Mundungus!" dedi Hermione. "Bütün o kazanları niye getirmiş?"</blockquote><blockquote class="calibre10">"Herhalde saklayabileceği güvenli bir yer arıyor," dedi Harry. "Beni takip etmesi gereken gece bunlarla meşgul değil miydi? Şüpheli kazanlarla?"</blockquote><blockquote class="calibre10">"Evet, haklısın!" dedi Fred, ön kapı açılırken; Mundungus kazanlarını kaldırıp çekerek kapıdan girdi ve gözden kayboldu. "Vay be, annem bundan hiç hoşlanmayacak..."</blockquote><blockquote class="calibre10">George'la birlikte kapının yanına gidip kulak kabarttılar. Mrs. Black'in çığlıkları dinmişti.</blockquote><blockquote class="calibre10">"Mundungus, Sirius ve Kingsley'le konuşuyor," diye mırıldandı Fred, dikkat kesilmekten çatılmış kaşlarla. "Doğru dürüst duyamıyorum... Uzayan Kulaklar'ı kullanmak tehlikeli olur mu, ne dersin?"</blockquote><blockquote class="calibre10">"Değer belki," dedi George. "Gizlice yukarı çıkıp iki tane alabilirim -"</blockquote><blockquote class="calibre10">Ama tam o anda aşağıdan, Uzayan Kulaklar'ı tamamen gereksiz hale getiren bir bağırtı yükseldi. Mrs. Weasley avaz avaz haykırıyor, söylediklerini hepsi duyabiliyordu.</blockquote><blockquote class="calibre10">"BURADA ÇALINTI MAL DEPOSU İŞLETMİYORUZ!"</blockquote><blockquote class="calibre10">"Annemin başkasına bağırmasına bayılıyorum," dedi Fred, yüzünde memnun bir gülümsemeyle. Mrs. Weasley'nin sesi daha iyi gelsin diye oda kapısını birkaç santim araladı. "Güzel bir değişiklik oluyor."</blockquote><blockquote class="calibre10">"- SORUMSUZLUĞUN DANİSKASI, SANKİ YETERİNCE SORUNUMUZ YOKMUŞ GİBİ BİR DE KALKIP ÇALINTI KAZAN GETİRİYORSUN -"</blockquote><blockquote class="calibre10">"Enayiler hızını almasına izin veriyorlar," dedi George, başını iki yana sallayarak. "Çok geç olmadan önlemen gerek, yoksa doldukça dolup saatlerce bağırabiliyor. Hem seni takip etmesi gerekirken sıvıştığından beri Mundungus'a patlamak için yanıp tutuşuyordu zaten, Harry - hah, işte Sirius'un annesi de başladı yine."</blockquote><blockquote class="calibre10">Holdeki portrelerden gelen bağrışlar ve çığlıklar, Mrs. Weasley'nin sesini bastırdı.</blockquote><blockquote class="calibre10">George gürültüyü kesmek için kapıyı kapamaya hamle etmişti ki, bir ev cini odaya daldı.</blockquote><blockquote class="calibre10">Peştamal gibi beline bağlanmış pis bir paçavra dışında tamamen çıplaktı. Çok yaşlı görünüyordu. Derisi vücuduna birkaç beden boldu sanki ve bütün ev cinleri gibi kel olmasına rağmen, yarasalarınkine benzeyen kocaman kulaklarından beyaz kıllar fışkırıyordu. Gözleri kan çanağından farksızdı ve soluk griydi, etli ve epey iri burnuysa domuz burnuna benziyordu.</blockquote><blockquote class="calibre10">Cin, Harry'yi ve diğerlerini fark ettiğine dair en ufak bir işaret vermedi. Onları hiç görmüyormuş gibi davranarak ve inatla, kambur kambur, ağır ağır, ayaklarını sürüyerek odanın öbür ucuna doğru yürüdü. Bir taraftan da kurbağa sesi gibi boğuk ve kalın sesiyle mırıldanıp duruyordu.</blockquote><blockquote class="calibre10">"..Hem lağımdan farksız kokuyor, hem de bir suçlu, ama kadın da ondan matah değil, kanı bozuk iğrenç veletleriyle gelmiş hanımımın evini altüst ediyorlar, ah zavallı hanımım, bir bilse, bir bilse evine alınan alçakları, kim bilir ne derdi ihtiyar Kreacher'a, ah, ne kadar utanç verici, Bulanıklar ve kurtadamlar ve hainler ve hırsızlar, zavallı ihtiyar Kreacher'ın elinden ne gelir..."</blockquote><blockquote class="calibre10">"Merhaba, Kreacher," dedi Fred yüksek sesle, kapıyı çarparak.</blockquote><blockquote class="calibre10">Ev cini olduğu yerde dondu kaldı, söylenmeyi bıraktı ve çok abartılı, hiç inandırıcı olmayan bir şekilde irkildi.</blockquote><blockquote class="calibre10">"Kreacher genç efendiyi görmedi," dedi, dönüp eğilerek Fred'e selam verdi. Yüzü hâlâ halıya dönük halde, gayet işitilebilir bir sesle ekledi: "Daha doğrusu, pis küçük kanı bozuğu."</blockquote><blockquote class="calibre10">"Pardon?" dedi George. "O son söylediğini duyamadım."</blockquote><blockquote class="calibre10">"Kreacher bir şey demedi," dedi cin, George'u da eğilip selamlayarak. Hemen ardından, kolaylıkla duyulabilecek bir fısıltıyla ekledi: "İşte bu da ikizi, ne acayip küçük canavarlar bunlar."</blockquote><blockquote class="calibre10">Harry gülsün mü gülmesin mi bilemiyordu. Cin doğruldu, hepsine hain hain baktı ve belli ki onu duyamayacaklarına karar vererek mırıldanmaya devam etti.</blockquote><blockquote class="calibre10">"... işte Bulanık da orada, arsız arsız dikilmiş duruyor, ah hanımım bir bilse, nasıl ağlardı kim bilir, bir de yeni bir çocuk var, Kreacher adını bilmiyor. Burada ne yapıyor? Kreacher bilmiyor..."</blockquote><blockquote class="calibre10">"Bu, Harry, Kreacher," dedi Hermione tereddütle. "Harry Potter."</blockquote><blockquote class="calibre10">Donuk gözleri faltaşı gibi açılan Kreacher, öncekinden de çabuk çabuk ve hiddetle söylenmeye başladı.</blockquote><blockquote class="calibre10">"Bulanık, Kreacher'la sanki arkadaşıymış gibi konuşuyor, Kreacher'ın hanımı onu böyle biriyle birlikte görse, ne derdi kim bilir -"</blockquote><blockquote class="calibre10">"Ona Bulanık deme!" dedi Ron'la Ginny aynı anda, çok kızmışlardı.</blockquote><blockquote class="calibre10">"Önemli değil," diye fısıldadı Hermione, "aklı başında değil, ne dediğini bilmi–"</blockquote><blockquote class="calibre10">"Kendini kandırma, Hermione, ne dediğini gayet iyi biliyor," dedi Fred, Kreacher'a büyük bir nefretle bakarak.</blockquote><blockquote class="calibre10">Kreacher hâlâ mırıldanıp duruyordu, gözleri Harry'deydi.</blockquote><blockquote class="calibre10">"Doğru mu? Harry Potter mı o? Kreacher yara izini görebiliyor, doğru olmalı o zaman, Karanlık Lord'u durduran çocuk, bunu nasıl yaptı Kreacher merak ediyor–"</blockquote><blockquote class="calibre10">"Hepimiz merak etmiyor muyuz, Kreacher?" dedi Fred.</blockquote><blockquote class="calibre10">"Neyse, ne istiyorsun?" diye sordu George.</blockquote><blockquote class="calibre10">Kreacher'ın kocaman gözleri hızla George'a döndü.</blockquote><blockquote class="calibre10">"Kreacher temizlik yapıyor," dedi başından savarcasına.</blockquote><blockquote class="calibre10">"Ne demezsin," dedi Harry'nin arkasından bir ses.</blockquote><blockquote class="calibre10">Sirius dönmüştü; kapı eşiğinden ateş saçan gözlerle cine bakıyordu. Holdeki gürültü dinmişti; belki de Mrs. Weasley ve Mundungus tartışmaya mutfakta devam ediyorlardı. Kreacher, Sirius'u görür görmez abartılı bir şekilde eğilip selam verdi, domuz burnuna benzeyen burnu neredeyse yere değecekti.</blockquote><blockquote class="calibre10">"Doğrul," dedi Sirius sabırsızca. "Şimdi, neler çeviriyorsun?"</blockquote><blockquote class="calibre10">"Kreacher temizlik yapıyor," diye tekrarladı cin. "Kreacher, Asil Black Ailesi'ne hizmet etmek için yaşıyor -"</blockquote><blockquote class="calibre10">"Belli, her yer kir pas içinde, iğrenç," dedi Sirius.</blockquote><blockquote class="calibre10">Kreacher, yeniden eğilip selam vererek, "Efendi her zaman böyle küçük şakaları severdi zaten," dedi, hemen ardından da mırıldanarak devam etti: "Efendi nankör bir domuzdu, annesinin kalbini kırdı -"</blockquote><blockquote class="calibre10">"Annemin kalbi yoktu, Kreacher," diye çıkıştı Sirius. "Sadece kiniyle yaşıyordu."</blockquote><blockquote class="calibre10">Kreacher bir kez daha eğilerek konuştu.</blockquote><blockquote class="calibre10">"Efendi nasıl diyorsa öyledir," diye mırıldandı öfkeyle. "Efendi annesinin çizmesinin kirini silmeye layık değil, ah, zavallı hanımım, Kreacher'ın ona hizmet ettiğini görse kim bilir ne derdi, ondan nasıl da nefret ediyordu, nasıl da hayal kırıklığına uğramıştı -"</blockquote><blockquote class="calibre10">"Sana ne işler çeviriyorsun diye sordum," dedi Sirius soğuk bir sesle. "Ne zaman temizlik yapıyorum numarasıyla ortada görünsen, biz atmayalım diye bir şeyler yürütüp odana götürüyorsun."</blockquote><blockquote class="calibre10">"Kreacher, Efendi'nin evindeki hiçbir şeyi yerinden oynatmaz," dedi cin, hemen ardından da hızla mırıldanarak, "goblen atılsa hanımım Kreacher'ı asla affetmezdi, yedi yüzyıldır bu ailede o, Kreacher onu kurtarmalı, Efendi'nin, kanı bozukların ve veletlerin onu yok etmesine Kreacher izin vermeyecek -"</blockquote><blockquote class="calibre10">"Ben de öyle düşünmüştüm zaten," dedi Sirius, küçümseyen gözlerle karşı duvara bakarak. "Onun arkasına da bir tane Kalıcı Yapıştırma Büyüsü koymuştur kesin, ama atabilirsem mutlaka atacağım. Şimdi git burdan, Kreacher."</blockquote><blockquote class="calibre10">Anlaşılan Kreacher açık bir emre karşı gelme cüretini gösteremiyordu; yine de, ayaklarını sürüye sürüye yanından geçerken Sirius'a fırlattığı bakış, derin bir nefretle doluydu. Odadan çıkana kadar da söylenmeye devam etti.</blockquote><blockquote class="calibre10">"- Azkaban'dan geri gelip Kreacher'a emirler yağdırıyor, ah, zavallı hanımım, şimdi evi görse kim bilir ne derdi, içinde alçaklar yaşıyor, hazineleri dışarı atılıyor, benim öyle bir oğlum yok diye yemin etti, ama o geri geldi, üstelik katil olduğunu söylüyorlar -"</blockquote><blockquote class="calibre10">"Söylenmeye devam edersen katil olacağım gerçekten!" dedi Sirius sinirli sinirli, cinin arkasından kapıyı vururken.</blockquote><blockquote class="calibre10">"Sirius, aklı başında değil onun," dedi Hermione yalvarırcasına, "onu duyabildiğimizin farkında olduğunu sanmıyorum."</blockquote><blockquote class="calibre10">"Çok uzun süre yalnız kaldı," dedi Sirius, "annemin portresinden çılgın emirler alıp kendi kendine konuştu, ama her zaman küçük pis bir -"</blockquote><blockquote class="calibre10">"Onu serbest. bıraksan," dedi Hermione umutla, "belki-"</blockquote><blockquote class="calibre10">"Onu serbest. bırakamayız, Yoldaşlık hakkında çok şey biliyor," dedi Sirius ters ters. "Hem ayrıca, şoktan ölürdü. Git ona bu evden ayrılmasını öner de, bak bakalım nasıl bir tepki gösteriyor."</blockquote><blockquote class="calibre10">Sirius odanın öbür ucuna, Kreacher'ın korumaya çalıştığı goblenin asılı olduğu yere yürüdü. Harry ve diğerleri de peşinden gittiler.</blockquote><blockquote class="calibre10">Goblen son derece eski görünüyordu; solmuştu ve yer yer Doksi'ler tarafından kemirilmiş gibi görünüyordu. Yine de, üzerine işlenmiş sırma tel hâlâ ışıldıyor, Harry'nin çıkarabildiği kadarıyla Ortaçağ'a kadar uzanan adamakıllı dallanmış bir soyağacını gösteriyordu. Goblenin tepesine koca koca harflerle bir şey yazılmıştı:</blockquote><blockquote class="calibre9"><span class="calibre11"><span class="italic">Asil ve Pek Köklü Black Ailesi "Toujours pür"<sup class="calibre17"><small class="calibre18"><a href="Harry_Potter_ve_Zumruduanka_Yol_split_043.html#filepos2238935"><span class="calibre19"><span class="italic">{1}</span></span></a></small></sup></span></span><a id="filepos287493"></a></blockquote><blockquote class="calibre12">"Burada sen yoksun!" dedi Harry, gözleriyle ağacın dibini taradıktan sonra.</blockquote><blockquote class="calibre10">"Eskiden şuradaydım," dedi Sirius, sigara yanığını andıran, küçük, yuvarlak ve kömürleşmiş bir deliği işaret ederek. "Canım ihtiyar annem ben evden kaçtıktan sonra beni uçurmuş - Kreacher alçak sesle bu öyküyü mırıldanmayı pek sever."</blockquote><blockquote class="calibre10">"Evden mi kaçtın?"</blockquote><blockquote class="calibre10">"On altı yaşında falandım," dedi Sirius. "Canıma yetmişti."</blockquote><blockquote class="calibre10">"Nereye gittin peki?" diye sordu Harry, gözlerini ondan ayırmayarak.</blockquote><blockquote class="calibre10">"Senin babanın evine," dedi Sirius. "Büyükbabanla büyükannen bunu hiç mesele etmediler; bana ikinci bir oğul gibi davrandılar. Evet, okul tatillerinde babanın evinde kamp kurdum, on yedi yaşıma gelince de kendi başıma bir yere çıktım. Alphar Amcam bana epeyce bir altın bırakmıştı -o da buradan silinmiş, herhalde sebebi budur- neyse, ondan sonra kendi başımın çaresine baktım. Ama pazar kahvaltısı için Mr. ve Mrs. Potter'ın evi bana her zaman açıktı tabii."</blockquote><blockquote class="calibre10">"Ama... niye...?"</blockquote><blockquote class="calibre10">"Niye mi ayrıldım?" dedi Sirius, acı acı gülümseyip elini uzun, dağınık saçlarına götürerek. "Çünkü alayından nefret ediyordum: annemle babamdan, onların safkan saplantısından, bir Black olmanın insanı neredeyse kraliyet ailesi üyesi yapıyor olduğu inançlarından... onlara inanacak kadar kafasız olan budala erkek kardeşimden... işte şu o."</blockquote><blockquote class="calibre10">Sirius ağacın en altını, "Regulus Black" yazısını dürttü. Doğum tarihinin hemen yanında, bir ölüm tarihi vardı (on beş yıl öncesinin tarihi).</blockquote><blockquote class="calibre10">"Benden küçüktü," dedi Sirius, "ve sürekli kafama kakıldığı gibi, çok daha iyi bir oğuldu."</blockquote><blockquote class="calibre10">"Ama öldü," dedi Harry</blockquote><blockquote class="calibre10">"Evet," dedi Sirius. "Gerzek budala... Ölüm Yiyenler'e katıldı."</blockquote><blockquote class="calibre10">"Dalga geçiyorsun!"</blockquote><blockquote class="calibre10">"Yapma, Harry, ailemin ne tür büyücülerden oluştuğunu anlayacak kadar gezmedin mi bu evi?" diye sordu</blockquote><blockquote class="calibre10">Sirius sinirli sinirli.</blockquote><blockquote class="calibre10">"Yani - annenle baban da mı Ölüm Yiyenler'di?"</blockquote><blockquote class="calibre10">"Yo, yo, ama inan bana, Voldemort'un fikirlerini doğru buluyorlardı, büyücü ırkının arıtılması, Muggle doğumlulardan kurtulup başa safkanların getirilmesi taraftarıydılar. Ayrıca bu konuda yalnız da değildiler, Voldemort gerçek rengini göstermeden önce onun fikirlerinin doğru olduğunu düşünen epeyce insan vardı... ama onun güç sahibi olabilmek için neler yapmaya hazır olduğunu gördüklerinde, korktular. Yine de bahse varım ki annemle babam, ilk katılanlardan olduğu için Regulus'u küçük bir kahraman sanmışlardır."</blockquote><blockquote class="calibre10">"Bir Seherbaz tarafından mı öldürüldü?" diye sordu Harry duraksayarak.</blockquote><blockquote class="calibre10">"Yo, hayır," dedi Sirius. "Voldemort öldürdü. Ya da daha büyük ihtimalle, ondan gelen emirle öldürüldü; Regulus'un bizzat Voldemort tarafından öldürülecek kadar önemli olduğunu sanmıyorum. O öldükten sonra öğrendiğim kadarıyla, boğazına kadar batmış, ama sonra ondan istenenleri görünce paniğe kapılmış ve çıkmak istemiş. Ama Voldemort'a istifanı veremezsin tabii. Ya ömür boyu hizmet ya ölüm."</blockquote><blockquote class="calibre10">"Yemek," dedi Mrs. Weasley'nin sesi.</blockquote><blockquote class="calibre10">Asasını önüne doğru kaldırmış, ucunda üzeri sandviç ve kekle dolu koca bir tepsiyi dengede tutuyordu. Suratı kıpkırmızıydı ve belli ki hâlâ kızgındı. Ötekiler bir şeyler yemek için büyük bir hevesle yanına gittiler, Harry ise goblene daha da yakından bakmakta olan Sirius'un yanında kaldı.</blockquote><blockquote class="calibre10">"Buna yıllardır bakmamıştım. İşte Phineas Nigellus... büyük-büyük-büyükbabam... Hogwarts'ın gördüğü en sevilmeyen müdürdü... ve işte Araminta Meliflua... annemin kuzeni... Muggle avlamanın yasallaşması için Bakanlık'tan bir Yasa Tasarısı geçirmeye çalıştı... ve sevgili Elladora Teyze... çay tepsilerini taşıyamayacak kadar yaşlanmış ev cinlerinin başının kesilmesi şeklindeki aile geleneğini o başlattı... tabii ne zaman aileden birazcık doğru dürüst biri çıksa, reddedilirdi. Bakıyorum da Tonks burada yok. Belki de Kreacher bunun için ondan emir kabul etmiyor -oysa aileden biri ne isterse yapmak zorunda-"</blockquote><blockquote class="calibre10">"Tonks'la akraba mısınız?" diye sordu Harry, şaşırarak.</blockquote><blockquote class="calibre10">"Evet, annesi Andromeda en sevdiğim kuzenimdi," dedi Sirius, gobleni dikkatle inceleyerek. "Hayır, Andromeda da burada yok, bak -"</blockquote><blockquote class="calibre10">İki ismin, Bellatrix ve Narcissa'nın arasındaki bir başka küçük yuvarlak yanık izini gösterdi.</blockquote><blockquote class="calibre10">"Andromeda'nın kardeşleriyse hâlâ burada, çünkü çok güzel, saygıdeğer safkan evlilikler yaptılar, Andromeda ise Muggle doğumlu biriyle, Ted Tonks'la evlendi, o yüzden de -"</blockquote><blockquote class="calibre10">Sirius gobleni bir asayla havaya uçurur gibi yaptı ve acı acı güldü. Ancak Harry gülmedi; Andromeda'nın yanık izinin sağ tarafındaki isimlere bakmakla meşguldü. Çift çizgili bir altın işleme Narcissa Black'i Lucius Malfoy'a bağlıyor, dik bir altın çizgiyse onlardan Draco ismine iniyordu.</blockquote><blockquote class="calibre10">"Malfoy'larla akrabasın!"</blockquote><blockquote class="calibre10">"Safkan ailelerin hepsi birbiriyle akrabadır," dedi Sirius. "Oğullarınla kızlarının sadece safkanlarla evlenmesine izin verince seçeneklerin epey azalıyor; sayımız çok azaldı çünkü. Molly ve ben evlilik yoluyla hısımız, Arthur'un da kardeş torununun çocuğu gibi bir şey oluyorum. Ama burada onların adını aramaya hiç gerek yok - kanı bozuk diye bir şey varsa, Weasley'ler kesin onlardandır."</blockquote><blockquote class="calibre10">Ama Harry şimdi de Andromeda'nın yanık izinin solundaki isme bakıyordu: Bellatrix Black, çift çizgiyle Rodolphus Lestrange'e bağlanıyordu.</blockquote><blockquote class="calibre10">"Lestrange..." dedi Harry yüksek sesle. Bu ad hafızasında bir şeyleri harekete geçirmişti; bir yerden biliyordu, ama midesinde tuhaf, ürpertici bir his uyanmasına rağmen bir süre nereden olduğunu çıkaramadı.</blockquote><blockquote class="calibre10">"Azkaban'dalar," dedi Sirius sadece.</blockquote><blockquote class="calibre10">Harry meraklı gözlerle ona baktı.</blockquote><blockquote class="calibre10">"Bellatrix ve kocası Rodolphus, genç Barty Crouch'la birlikte geldi," dedi Sirius, aynı haşin sesle. "Rodolphus'un erkek kardeşi Rabastan da onlarlaydı."</blockquote><blockquote class="calibre10">Ve Harry hatırladı. Bellatrix Lestrange'ı Dumbledore'un odasında duran, düşüncelerin ve anıların depolanabildiği Düşünseli denen tuhaf aygıtın içinde görmüştü: Uzun boylu, koyu tenli, şiş gözkapaklı bir kadındı. Mahkemesinde kalkıp Lord Voldemort'a sadakatinin sürdüğünü, düşüşünden sonra onu bulmaya çalışmaktan gurur duyduğunu ve bir gün sadakatinden ötürü ödüllendirileceğine olan inancını ilan etmişti.</blockquote><blockquote class="calibre10">"Hiç söylemedin onun senin -"</blockquote><blockquote class="calibre10">"Kuzenim olması bir şeyi değiştirir mi?" diye çıkıştı. Bana kalırsa, onlar benim ailem değil. Hele o, kesinlikle değil. Azkaban'da bir an gözüme çarpmasını saymazsan, onu en son senin yaşındayken görmüştüm. Sence onun gibi bir akrabam olduğu için gurur mu duyuyorum?"</blockquote><blockquote class="calibre10">"Özür dilerim" dedi Harry hemen, "Öyle demek istemedim -şaşırdım sadece-"</blockquote><blockquote class="calibre10">"Önemli değil, özür dilemene gerek yok," diye mırıldandı Sirius. Ellerini cebine iyice sokarak goblene arkasını döndü. "Yeniden burada olmaktan hoşlanmıyorum," dedi, misafir odasına göz gezdirerek. "Yine bu eve tıkılacağım hiç aklıma gelmemişti."</blockquote><blockquote class="calibre10">Harry onu çok iyi anlıyordu. Büyüyüp Privet Drive Dört Numara'dan sonsuza dek kurtulduğunu sanıyorken, geri dönüp yine orada yaşaması gerekse kendini nasıl hissedeceğini biliyordu.</blockquote><blockquote class="calibre10">"İdeal bir karargâh tabii," dedi Sirius. "Babam burada yaşarken eve büyücü kısmının bildiği her tür güvenlik önlemini kurdu. İşaretlenemez, böylece Muggle'lar asla gelip kapıyı çalmaz - sanki böyle bir şeyi isterlermiş gibi. Şimdi Dumbledore da kendi korumasını eklediğine göre, başka herhangi bir yerde bu kadar güvenli bir ev bulmak çok zor. Anlarsın ya, Dumbledore Yoldaşlık'ın Sır Tutucusu -o bizzat nerede olduğunu söylemedikçe kimse burayı bulamaz-, Moody'nin dün gece sana gösterdiği not var ya, o Dumbledore'dandı..." Sirius kısa, havlarmış gibi bir kahkaha attı. "Annemle babam şimdi evlerinin ne için kullanıldığını görseler... eh, annemin portresi bu konuda sana bir fikir verebilir..."</blockquote><blockquote class="calibre10">Bir an kaşlarını çattıktan sonra içini çekti.</blockquote><blockquote class="calibre10">"Arada bir çıkıp işe yarayacak bir şey yapabilsem hiç fena olmazdı. Dumbledore'a duruşmana giderken sana eşlik edip edemeyeceğimi sordum - Pırtık olarak tabii. Biraz moral desteği verebilmek için. Ne dersin?"</blockquote><blockquote class="calibre10">Harry kendini, midesi tozlu halıya düşmüş gibi hissetti. Önceki akşam yemeğinden beri duruşma bir kez bile aklına gelmemişti; en sevdiği insanların yanına gelmenin ve tüm olan biteni duymanın verdiği heyecanla, zihninden uçmuş gitmişti. Ancak Sirius'un sözleriyle, o ezici korku hissi geri geldi. Sandviçlerine yumulmuş Hermione ve Weasley'lere baktı ve onsuz Hogwarts'a giderlerse kendini nasıl hissedeceğini düşündü.</blockquote><blockquote class="calibre10">"Merak etme," dedi Sirius. Harry başını kaldırınca Sirius'un onu izlemekte olduğunu gördü. "Eminim seni aklarlar, Uluslararası Gizlilik Nizamnamesi'nde canını kurtarmak için büyü kullanımına izin verildiğine dair bir şey vardır mutlaka."</blockquote><blockquote class="calibre10">"Ama beni atarlarsa eğer," dedi Harry alçak sesle, "buraya gelip senle yaşayabilir miyim?"</blockquote><blockquote class="calibre10">Sirius hüzünle gülümsedi.</blockquote><blockquote class="calibre10">"Bakarız."</blockquote><blockquote class="calibre10">"Dursley'lere dönmek zorunda olmadığımı bilsem, duruşma konusunda kendimi çok daha iyi hissederdim," diye sıkıştırdı onu Harry.</blockquote><blockquote class="calibre10">"Burayı tercih ediyorsan bayağı kötü olmalılar," dedi Sirius kederli kederli.</blockquote><blockquote class="calibre10">"Siz ikiniz, acele edin, yoksa yiyecek yemek kalmayacak," diye seslendi Mrs. Weasley.</blockquote><blockquote class="calibre10">Sirius yeniden derin derin iç geçirdi, goblene karanlık bir bakış attı ve Harry ile ikisi gidip diğerlerine katıldılar.</blockquote><blockquote class="calibre10">O öğleden sonra vitrinli dolapları boşaltırlarken, Harry duruşmayı düşünmemek için elinden geleni yaptı. Neyse ki hayli dikkat gerektiren bir işti, nesnelerin çoğu tozlu raflarından ayrılmaya çok isteksiz görünüyordu. Gümüş bir enfiye kutusu Sirius'u çok fena ısırdı; birkaç saniye içinde, ışınları elinin üzerinde, sert ve kahverengi bir eldivene benzeyen bir kabuk çıktı.</blockquote><blockquote class="calibre10">"Önemli bir şey değil," dedi, elini ilgiyle inceleyerek. Asasıyla üstüne hafifçe dokunup deriyi normale döndürdü, "içindeki, Siğilkabuğu tozu olmalı."</blockquote><blockquote class="calibre10">Kutuyu dolaplardan çıkardıkları döküntülerin konduğu çuvalın içine attı; Harry biraz sonra George'un, elini bir kumaş parçasıyla dikkatlice sarıp, kutuyu gizlice zaten Doksi'lerle dolu olan cebine attığını gördü.</blockquote><blockquote class="calibre10">Çirkin görünümlü gümüş bir alet buldular, çokbacaklı bir cımbıza benzeyen bir şey. Harry onu eline alınca bir örümcek gibi koluna tırmandı ve derisini delmeye çalıştı. Sirius onu hemen yakalayıp “<span class="italic">Doğanın Asaleti: Bir Büyücülük Seceresi</span>” adlı ağır bir kitapla ezdi. Kurulduğunda hafiften tekinsiz, çın çın bir melodi çalan ve Ginny akıllıca bir hareketle kapağını kapatana dek hepsinin üzerine bir halsizlik ve uyku çökmesine neden olan bir müzik kutusu; hiçbirinin açmayı başaramadığı ağır bir madalyon; bir dizi çok eski mühür; ve, tozlu bir kutunun içinde, Sirius'un büyükbabasına "Bakanlık'a hizmetlerinden dolayı" verilmiş bir Birinci Sınıf Merlin Nişanı buldular.</blockquote><blockquote class="calibre10">"Onlara yığınla altın verdiği anlamına geliyor," dedi</blockquote><blockquote class="calibre10">Sirius, hor gören bir sesle. Madalyayı çöp çuvalının içine attı.</blockquote><blockquote class="calibre10">Kreacher defalarca odaya çaktırmadan girip peştamalının altında bir şeyler kaçırmaya çalıştı ve her yakalandığında mırıldanarak feci küfürler etti. Sirius üzerinde Black armasını taşıyan büyük altın bir yüzüğü elinden aldığında, Kreacher hiddetten resmen ağladı ve Sirius'a alçak sesle Harry'nin ömründe duymadığı hakaretler ederek hıçkıra hıçkıra odadan çıktı.</blockquote><blockquote class="calibre10">"Babamındı," dedi Sirius, yüzüğü çuvala atarak. "Kreacher ona anneme olduğu kadar bağlı değildi pek, ama yine de geçen hafta onu babamın eski bir pantolonunu okşayıp öperken yakaladım."</blockquote><blockquote class="calibre7">*****</blockquote><blockquote class="calibre9">Mrs. Weasley sonraki birkaç gün boyunca onları çok çalıştırdı. Misafir odasını temizlemek üç gün aldı. En sonunda odadaki tüm tatsız şeylerden geriye sadece, duvardan çıkarılmasına yönelik tüm çabalara direnen Black soyağacı gobleni ve takırdayan yazı masası kaldı. Moody henüz karargâha uğramadığından, içindeki şeyden emin olamıyorlardı.</blockquote><blockquote class="calibre10">Misafir odasından zemin kattaki yemek odasına geçtiler ve orada, büfede gizlenmiş tabak boyunda örümcekler buldular (Ron çay yapacağım diye aceleyle odadan çıktı ve bir buçuk saat boyunca dönmedi). Sirius, Black armasını ve şiarını taşıyan porselenlerin hepsini paldır küldür bir çuvala attı. Kararmış gümüş çerçeveli eski fotoğraflar da porselenlerle aynı kaderi paylaştı, üstlerindeki cam kırılırken sakinleri çığlık çığlığa bağırdı.</blockquote><blockquote class="calibre10">Sirius buna "temizlik" diyor olabilirdi ama, Harry'ye göre yaptıkları iş, eve savaş açmaktı. Ev de gayet iyi direniyor, bu arada Kreacher da ona yardım ve yardakçılık ediyordu. Ev cini toplandıkları her yerde bitiveriyor, çöp çuvallarının içinden kurtarabileceği her şeyi kurtarırken, mırıldanması giderek daha da çirkinleşiyordu. Sirius onu giyecekle tehdit edecek kadar ileri gitti, ama Kreacher ona ağlamaklı gözlerle bakıp, "Efendi nasıl arzu ediyorsa öyle yapar," dedi. Hemen sonra da arkasını dönüp yüksek sesle söylenmeye başladı: "Ama Efendi Kreacher'ı kovmaz, yoo, hayır, çünkü Kreacher onların ne işler çevirdiğini biliyor, ya, evet, Karanlık Lord'a kumpas kuruyorlar, evet, bu Bulanıklar'la ve hainlerle ve alçaklarla..."</blockquote><blockquote class="calibre10">Bunun üzerine Sirius, Hermione'nin itirazlarına aldırmayarak, Kreacher'ı peştamalının arkasından tuttuğu gibi odadan dışarı fırlattı.</blockquote><blockquote class="calibre10">Günde birkaç kez kapı zili çalıyor, Sirius'un annesi de işaret verilmiş gibi çığlık çığlığa bağırmaya başlıyor, Harry ve diğerleriyse ziyaretçinin söylediklerini duymak için kulak kabartıyorlardı. Ama Mrs. Weasley onları tekrar işlerinin başına çağırmadan önce duydukları tek tük laftan çok az şey çıkarabiliyorlardı. Snape birkaç kez daha eve uğrayıp gitti. Harry onunla yüz yüze gelmediğine çok memnun oldu. Harry bir ara Biçim Değiştirme öğretmeni Profesör McGonagall'ı da gördü. Bir Muggle elbisesi ve mantosu içinde çok garip görünüyordu ve oyalanamayacak kadar meşgul gibiydi. Ancak bazen, ziyaretçiler yardım etmek için kalıyorlardı. Tonks'un onlara katıldığı unutulmaz bir akşamüstü, üst katlardaki bir tuvalette cani bir ihtiyar gulyabani buldular. Sirius'la birlikte evde kalan, ama Yoldaşlık için esrarlı görevler gerçekleştirmek amacıyla gidip uzun süre gelmeyen Lupin, etraftakilere koca koca cıvatalar atmak gibi kötü bir âdet edinmiş büyük bir sarkaçlı saati onarmalarına yardım etti. Ron'un gardıroptan çıkardığı çok eski mor bir cüppe tam onu boğmaya çalışırken, Mundungus Ron'u kurtardı ve Mrs. Weasley'ye kendini biraz olsun affettirdi.</blockquote><blockquote class="calibre10">Hâlâ iyi uyuyamamasına, koridorlarla ve kilitli kapılarla ilgili, yara izinin batmasına yol açan rüyalar görüyor olmasına rağmen, Harry yaz başından beri ilk kez eğlenebiliyordu. Meşgul olduğu sürece mutluydu; ancak iş bittiğinde, gardını indirdiğinde, ya da yatakta bitkin bir halde yatıp tavanda dolaşan bulanık gölgeleri seyrettiğinde, ufukta beliren Bakanlık duruşmasının düşüncesi yeniden aklına geliyordu. Atılırsa halinin ne olacağını merak ederken, korkudan içinde bir yerlere iğneler batıyordu. Bu düşünce öyle korkunçtu ki yüksek sesle söylemeye cesaret edemiyordu, hatta Ron'la Hermione'ye bile. İkisini sık sık birbirleriyle fısıldaşır ve ona doğru endişeyle bakarken görüyordu ama, bu konudan bahsetmemek konusundaki tavrını örnek almışlardı. Bazen hayal gücünün ona, asasını kıran ve Dursley'lere dönmesini emreden bir Bakanlık memurunu göstermesine engel olamıyordu. Ama Dursley'lere dönmeyecekti. Bunda kararlıydı. Buraya, Grimmauld Meydanı'na gelip Sirius'la yaşayacaktı.</blockquote><blockquote class="calibre10">Mrs. Weasley'nin çarşamba akşamı yemekte ona dönüp usulca söyledikleriyle birlikte, sanki midesine bir tuğla düştü: "Yarın sabah için en iyi giysilerini ütüledim. Harry, ayrıca bu gece saçını da yıkamanı istiyorum. İyi bir ilk izlenim mucizeler yaratabilir."</blockquote><blockquote class="calibre10">Ron, Hermione, Fred ve Ginny, birden konuşmayı bıraktılar ve dönüp ona baktılar. Harry peki anlamında başını salladı ve pirzolasını yemeye devam etmeye çalıştı, ama ağzı o kadar kurumuştu ki çiğneyemiyordu bile.</blockquote><blockquote class="calibre10">"Oraya nasıl gideceğim?" dedi Mrs. Weasley'ye, elinden geldiğince tasasız bir sesle.</blockquote><blockquote class="calibre10">"Arthur işe giderken seni de götürecek," dedi Mrs. Weasley tatlılıkla.</blockquote><blockquote class="calibre10">Mr. Weasley masanın öbür ucundan Harry'ye cesaret verir bir edayla gülümsedi.</blockquote><blockquote class="calibre10">"Duruşma vaktine kadar büromda bekleyebilirsin," dedi.</blockquote><blockquote class="calibre10">Harry dönüp Sirius'a baktı, ama daha aklındaki soruyu soramadan, Mrs. Weasley cevabı vermişti bile.</blockquote><blockquote class="calibre10">"Profesör Dumbledore, Sirius'un seninle gelmesinin iyi bir fikir olmadığını düşünüyor, doğrusunu istersen bence de -"</blockquote><blockquote class="calibre10">"- Çok haklı," dedi Sirius, dişlerini sıkarak.</blockquote><blockquote class="calibre10">Mrs. Weasley dudak büzdü.</blockquote><blockquote class="calibre10">"Dumbledore bunu sana ne zaman söyledi?" dedi Harry, Sirius'a bakarak.</blockquote><blockquote class="calibre10">"Dün gece geldi, sen uyurken," dedi Mr. Weasley.</blockquote><blockquote class="calibre10">Sirius dalgın dalgın çatalını bir patatese sokuyordu. Harry bakışlarını tabağına indirdi. Dumbledore'un duruşmadan bir önceki gece eve gelip de onunla görüşmek istememesi, Harry'nin kendini daha da kötü hissetmesine neden olmuştu - tabi böyle bir şey mümkünse eğer.</blockquote><div class="mbppagebreak" id="calibre_pb_12"></div>
</body></html>
