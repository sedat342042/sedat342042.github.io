<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Zümrüdüanka Yoldaşlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos1543795" class="calibre1"><span class="calibre2">
</span></p><blockquote class="calibre7"><span class="calibre4">YİRMİ  YEDİNCİ  BÖLÜM</span><br class="calibre8"/><span class="calibre4">AT-ADAM  VE  GAMMAZ</span></blockquote><blockquote class="calibre9">"Her iddiasına varım ki, şimdi Kehanet'i bıraktığına pişmansındır, değil mi, Hermione?" diye sordu Parvati, sırıtarak.</blockquote><blockquote class="calibre10">Profesör Trelawney'nin kovulmasından iki gün sonra, kahvaltı ediyorlardı. Parvati kirpiklerini asasının üzerinde kıvırıyor ve kaşığının arkasına bakıp, ortaya çıkan manzarayı izliyordu. O sabah Firenze'yle ilk derslerine gireceklerdi.</blockquote><blockquote class="calibre10">"Pek değil," dedi Hermione umursamazca, Gelecek Postası'nı okumaya devam ederek. "Atlardan hiçbir zaman pek hoşlanmamışımdır."</blockquote><blockquote class="calibre10">Gazetenin bir sayfasını çevirdi ve gözleriyle sütunları taradı.</blockquote><blockquote class="calibre10">"O bir at değil, bir at-adam!" dedi Lavender, şok geçirmiş gibi.</blockquote><blockquote class="calibre10">"Muhteşem bir at-adam..." diye iç geçirdi Parvati.</blockquote><blockquote class="calibre10">"Öyle ya da böyle, dört ayağı var," dedi Hermione sakin sakin. "Neyse, siz ikiniz Trelawney'nin gittiğine üzüldünüz sanıyordum."</blockquote><blockquote class="calibre10">"Üzüldük!" diye onu temin etti Lavender. "Onu görmek için odasına çıktık; biraz nergis götürdük - Sprout'unkiler gibi kaz sesi çıkaranlardan değil, güzellerinden."</blockquote><blockquote class="calibre10">"Nasıl o?" diye sordu Harry.</blockquote><blockquote class="calibre10">"Pek iyi değil, zavallıcık," dedi Lavender şefkatle. "Ağlıyordu, Umbridge varken burada kalacağına, asla geri dönmemek üzere şatodan ayrılmayı tercih edeceğini söylüyordu. Onu suçlamıyorum, Umbridge ona korkunç davrandı, değil mi?"</blockquote><blockquote class="calibre10">"İçimden bir his, Umbridge'in korkunç davranmaya daha yeni yeni başladığını söylüyor," dedi Hermione kasvetle.</blockquote><blockquote class="calibre10">"İmkânı yok," dedi Ron, koca bir tabak pastırmalı yumurtaya gömülmüş halde. "Şimdikinden kötüleşemez."</blockquote><blockquote class="calibre10">"Şuraya yazıyorum, ona sormadan yeni bir öğretmen tayin ettiği için Dumbledore'dan intikam almak isteyecektir," dedi Hermione, gazeteyi kapatarak. "Özellikle de bu öğretmen yine bir yarı-insan olduğundan. Firenze'yle karşılaşınca yüzünde beliren ifadeyi gördünüz."</blockquote><blockquote class="calibre10">Kahvaltıdan sonra Harry ve Ron, Parvati ile Lavender'ın arkasından Giriş Salonu'ndan geçip Kehanet'in yolunu tutarken, Hermione Aritmansi dersine gitmek için onlardan ayrıldı.</blockquote><blockquote class="calibre10">Parvati mermer merdiveni geçince, Ron şaşırarak, "Kuzey Kulesi'ne gitmiyor muyuz?" diye sordu.</blockquote><blockquote class="calibre10">Parvati omzunun üstünden ona küçümseyici bir bakış attı.</blockquote><blockquote class="calibre10">"Firenze'nin o el merdivenine nasıl tırmanmasını bekliyorsun? Artık on bir numaralı sınıftayız, dün ilan tahtasına astılar."</blockquote><blockquote class="calibre10">On bir numaralı sınıf zemin katta, Giriş Salonu'na açılan ve Büyük Salon'un kapısının tam karşı tarafından uzayan koridor üzerindeydi. Harry orasının hiçbir zaman düzenli olarak kullanılmayan, bu yüzden de biraz dolapların ya da ardiyelerin bakımsız havasına sahip sınıflardan biri olduğunu biliyordu. Onun için, Ron'un arkasından içeri girip kendini orman içinde bir açıklıkta bulduğunda, bir an kalakaldı.</blockquote><blockquote class="calibre10">"Ne -?"</blockquote><blockquote class="calibre10">Sınıfın zemini yumuşak yosunlarla kaplıydı ve içinden ağaçlar yükseliyordu; bu ağaçların bol yapraklı dalları tavana ve pencerelere sürtündüğünden, sınıf eğik, yumuşak, alacalı yeşil ışık huzmeleriyle doluydu. Onlardan önce gelmiş öğrenciler toprak zeminde oturmuş, sırtlarını ağaçlara ya da iri kayalara yaslamış, kollarını dizlerinin etrafına dolamış ya da göğüslerinde kavuşturmuşlardı. Hepsi de hayli tedirgin görünüyordu. Ağaçsız açıklığın ortasında Firenze duruyordu.</blockquote><blockquote class="calibre10">"Harry Potter," dedi, Harry içeri girdiğinde elini uzatarak.</blockquote><blockquote class="calibre10">"Ee - merhaba," dedi Harry, at-adamla el sıkıştı. At-adam şaşırtıcı derecede mavi gözlerini hiç kırpmaksızın onu süzdü, ama gülümsemedi. "Ee - seni görmek ne güzel."</blockquote><blockquote class="calibre10">"Seni de," dedi at-adam, beyaz-sarı başını hafifçe eğerek. "Yine karşılaşacağımız öngörülmüştü."</blockquote><blockquote class="calibre10">Harry, Firenze'nin göğsünde toynak biçiminde bir eziğin gölgesini fark etti. Yerde oturan öğrencilere katılmak için arkasına döndüğünde, hepsinin ona hayranlıkla baktığını gördü, gözlerini hayli korkutmuş görünen Firenze'yle konuşacak kadar yakın olmasından belli ki çok etkilenmişlerdi.</blockquote><blockquote class="calibre10">Kapı kapandıktan ve son öğrenci de çöp sepetinin yanında bir ağaç kütüğüne oturduktan sonra, Firenze eliyle sınıfı işaret etti.</blockquote><blockquote class="calibre10">"Profesör Dumbledore bizim için bu sınıfı," dedi Firenze, herkes yerleştikten sonra, "doğal yaşam ortamıma benzeyecek şekilde düzenleme nezaketini gösterdi. Size dersi Yasak Ornan'da vermeyi tercih ederdim, orası -pazartesine dek- benim evimdi... ama bu artık mümkün değil."</blockquote><blockquote class="calibre10">"Lütfen -ee- efendim -" dedi Parvati soluk soluğa, elini kaldırarak,<br class="calibre8"/>"- neden olmasın? Hagrid'le gittik oraya, korkmuyoruz!"</blockquote><blockquote class="calibre10">"Bunun sizin cesaretinizle ilgisi yok," dedi Firenze, "benim konumumla ilgisi var. Orman'a dönemem. Sürüm beni sürgün etti."</blockquote><blockquote class="calibre10">"Sürü mü?" dedi Lavender, kafası karışmış bir halde. Harry onun aklına ineklerin geldiğini anladı. "Ne - aa!"</blockquote><blockquote class="calibre10">Yüzünde durumu kavradığını gösteren bir ifade belirdi. "Sizden başkaları da mı var?" dedi, şaşkınlıkla.</blockquote><blockquote class="calibre10">"Sizi de Testral'ler gibi Hagrid mi yetiştirdi?" diye sordu Dean hevesle.</blockquote><blockquote class="calibre10">Firenze başını yavaşça çevirip, büyük bir hakarette bulunduğunu hemen anlamış gibi görünen Dean'a baktı.</blockquote><blockquote class="calibre10">"Ben -yani öyle demek- özür dilerim," diye tamamladı Dean alçak sesle.</blockquote><blockquote class="calibre10">"At-adamlar insanların hizmetkârları ya da oyuncakları değildir," dedi Firenze usulca. Bir an sessizlik oldu, sonra Parvati yine elini kaldırdı.</blockquote><blockquote class="calibre10">"Affedersiniz, efendim... diğer at-adamlar sizi niçin sürgün etti?"</blockquote><blockquote class="calibre10">"Profesör Dumbledore'la çalışmayı kabul ettiğim için," dedi Firenze. "Bunu türümüze ihanet olarak görüyorlar."</blockquote><blockquote class="calibre10">Harry, dört yıl önce Bane adlı at-adamın Firenze'ye, Harry'yi güvenli bir yere götürmek amacıyla sırtına aldığı için nasıl bağırdığını hatırladı; Bane ona, "Katır mısın sen?" demişti. Firenze'nin göğsünü çifteleyenin Bane olup olmadığını merak etti.</blockquote><blockquote class="calibre10">"Başlayalım," dedi Firenze. Uzun beyaz kuyruğunu salladı, elini başının üzerindeki yaprak örtüsüne doğru kaldırdı, sonra da yavaşça indirdi. Bunu yaparken, odadaki ışık azaldı; şimdi alacakaranlık zamanı ormandaki bir açıklıkta oturuyormuş gibiydiler, tavanda da yıldızlar belirmişti. Sınıftan “ooo” sesleri yükseldi, Ron ise herkesin duyabileceği bir sesle, "Vay canına!" dedi.</blockquote><blockquote class="calibre10">"Yere sırtüstü uzanın," dedi Firenze, o sakin sesiyle, "ve semaları gözleyin. İşte burada, görebilenler için, ırklarımızın kaderi yazılı."</blockquote><blockquote class="calibre10">Harry sırtüstü yatıp gözlerini tavana dikti. Kırpışan kırmızı bir yıldız yukarıdan ona göz kırptı.</blockquote><blockquote class="calibre10">"Astronomi'de gezegenleri ve aylarını öğrendiğinizi biliyorum," dedi Firenze'nin sakin sesi, "yıldızların semalardaki hareketlerinin haritalarını çıkardığınızı da. At-adamlar yüzyıllar içinde bu hareketlerin gizemini çözmüştür. Bulgularımız bize, tepemizdeki gökyüzünde geleceğe dair işaretler görülebileceğini öğretiyor -"</blockquote><blockquote class="calibre10">"Profesör Trelawney'le astroloji görmüştük!" dedi Parvati heyecanla. Sırtüstü yattığı yerden elini önüne doğru uzatmış, yani havaya kaldırmıştı. "Mars kazalara, yanıklara ve o tür şeylere neden olur; ve şimdiki gibi Satürn'le açı yaptığında -" havaya bir dik açı çizdi<br class="calibre8"/>"- insanların sıcak şeyleri ellerken her zamankinden daha dikkatli olmaları gerekiyor anlamına gelir -"</blockquote><blockquote class="calibre10">"O dediğin," dedi Firenze sakin sakin, "insan saçmalığı".</blockquote><blockquote class="calibre10">Parvati'nin eli gevşekçe yanına düştü.</blockquote><blockquote class="calibre10">"Önemsiz incinmeler, minik insan kazaları," dedi Firenze, toynakları yosunlu yerde tok sesler çıkarırken. "Bunlar engin evren için karıncaların koşuşturması kadar önemsizdir ve gezegenlerin hareketlerinden etkilenmezler."</blockquote><blockquote class="calibre10">"Profesör Trelawney -" diye başladı Parvati, kırgın ve kızgın bir sesle.</blockquote><blockquote class="calibre10">"- bir insan," diye noktayı koydu Firenze. "O yüzden de türünüzün sınırlamalarıyla gözleri kapanmış ve eli ayağı bağlanmış."</blockquote><blockquote class="calibre10">Harry, Parvati'ye bakmak için başını hafifçe çevirdi. Parvati çok gücenmiş görünüyordu, etrafındaki birçok kişi de öyle.</blockquote><blockquote class="calibre10">"Sybill Trelawney görmüş olabilir, bilmiyorum," diye devam etti Firenze. Harry onun önlerinde bir aşağı bir yukarı yürürken yine kuyruğunu salladığını duydu. "Ama genelde, insanların falcılık dediği, yapanı yücelten saçmalıkla uğraşarak vakit kaybediyor. Öte yandan ben, kişisellikten uzak ve tarafsız bir şeyi, at-adamların ilmini açıklamak için buradayım. Biz gökleri, bazen orada işaretlenmiş olan büyük kötülük gelgitlerini ve değişiklikleri görmek için gözleriz. Ne gördüğümüzden emin olmamız on yıl alabilir."</blockquote><blockquote class="calibre10">Firenze, Harry'nin tam üstünde bulunan kırmızı yıldızı işaret etti.</blockquote><blockquote class="calibre10">"Geçen onyılda, belirtiler büyücü türünün sadece iki savaş arasında kısa bir sessizlik yaşadığını gösteriyordu. Savaş getiren Mars, tepemizde parıl parıl parlıyor, kavganın yakında yeniden başlaması gerektiğini ima ediyor. At-adamlar bunun ne kadar yakın olduğunu tahmin etmeye çalışmak için bazı bitkiler ve yaprakları yakıp dumanı ve alevi gözleyebilirler..."</blockquote><blockquote class="calibre10">Harry'nin girdiği en sıradışı dersti. Gerçekten de orada, sınıfın zemininde adaçayı ve şekerhatmi yaktılar ve Firenze onlara koyu dumanda belli biçimler ve simgeler aramalarını söyledi, ne var ki hiçbirinin onun tarif ettiği şeyleri görememesinden de hiç tasalanmıyor gibiydi. Onlara insanların bu işte hiçbir zaman pek iyi sayılmadıklarını, at-adamların bu konuda ehil olmak için yıllarını verdiklerini söyledi ve böyle şeylere çok da fazla inanmanın aptallık olduğunu, çünkü at-adamların bile bazen bunları yanlış okuduklarını söyleyerek lafını bitirdi. Harry'nin dersine girdiği insan öğretmenlere hiç benzemiyordu. Önceliği, bildiği şeyi öğretmek değil de, hiçbir şeyin, at-adamların bilgisinin bile kusursuz olmadığını akıllarına sokmak gibiydi.</blockquote><blockquote class="calibre10">"Hiçbir konuda pek kesin konuşmuyor, değil mi?" dedi Ron alçak sesle, şekerhatmi ateşlerini söndürürlerken. "Yani, şu gerçekleşecek savaş hakkında biraz daha ayrıntıya bir itirazım olmazdı, ya senin?"</blockquote><blockquote class="calibre10">Sınıf kapısının tam dışında zil çaldı ve herkes sıçradı; Harry hâlâ şatonun içinde olduklarını tamamen unutmuş, kendini aslında Orman'da sanmaya başlamıştı. Öğrenciler kafaları hayli karışmış halde sınıftan çıktılar.</blockquote><blockquote class="calibre10">Tam Harry ve Ron da çıkarken, Firenze, "Harry Potter, biraz görüşebilir miyiz?" diye seslendi.</blockquote><blockquote class="calibre10">Harry döndü. At-adam ona doğru birkaç adım geldi. Ron tereddüt etti.</blockquote><blockquote class="calibre10">"Kalabilirsin," dedi Firenze ona. "Ama lütfen kapıyı kapat."</blockquote><blockquote class="calibre10">Ron söyleneni hemen yaptı.</blockquote><blockquote class="calibre10">"Harry Potter, sen Hagrid'in arkadaşısın, değil mi?" dedi at-adam.</blockquote><blockquote class="calibre10">"Evet," dedi Harry.</blockquote><blockquote class="calibre10">"O zaman ona benden bir uyarı ilet. Çabası sonuç vermiyor. Vazgeçse daha iyi olur."</blockquote><blockquote class="calibre10">"Çabası sonuç vermiyor mu?" diye tekrarladı Harry şaşkın şaşkın.</blockquote><blockquote class="calibre10">"Ve vazgeçse daha iyi olur," dedi Firenze, başını sallayıp onaylayarak. "Hagrid'i kendim uyarırdım, ama sürgündeyim -artık Orman'ın fazla yakınına gitmem akılsızlık olur- Hagrid'in başında zaten yeterince dert var, bir de savaşan at-adamlara ihtiyacı yok."</blockquote><blockquote class="calibre10">"Ama - Hagrid ne yapmaya çabalıyor?" dedi Harry tedirgin bir sesle.</blockquote><blockquote class="calibre10">Firenze, Harry'ye kayıtsızca baktı.</blockquote><blockquote class="calibre10">"Hagrid bu yakında bana büyük bir iyilikte bulundu," dedi Firenze, "ve bundan çok önce de, bütün canlılara gösterdiği sevgiden dolayı saygımı kazanmıştı. Sırrına ihanet etmeyeceğim. Ama aklının başına getirilmesi gerek. Çabası sonuç vermiyor. Söyle ona, Harry Potter. İyi günler."</blockquote><blockquote class="calibre7">*****</blockquote><blockquote class="calibre9">Dırdırcı söyleşisinin ardından Harry'nin hissettiği mutluluk buharlaşalı çok olmuştu. Kurşuni bir mart yerini fırtınalı bir nisana bırakırken, hayatı tekrar uzun bir endişeler ve sorunlar silsilesi haline gelmişti.</blockquote><blockquote class="calibre10">Umbridge, Sihirli Yaratıkların Bakımı derslerinin hepsine girmeyi sürdürüyordu, bu yüzden Firenze'nin uyarısını Hagrid'e iletmek çok zor olmuştu. Sonunda Harry bir gün, "Fantastik Canavarlar Nelerdir, Nerede Bulunurlar?" kitabını kaybetmiş numarası yapıp geri dönerek becermişti bunu. Firenze'nin mesajını aktardığında, Hagrid bir an şiş, kararmış gözleriyle ona bakmış, belli ki afallamıştı. Ama sonra kendini toparladı.</blockquote><blockquote class="calibre10">"İyidir, Firenze," dedi boğuk bir sesle, "ama bu konuda neden söz ettiğini bilmiyor. Çabalarım gayet de iyi gidiyor."</blockquote><blockquote class="calibre10">"Hagrid, neler çeviriyorsun?" diye sordu Harry ciddi bir edayla. "Çünkü dikkatli olman gerekiyor, Umbridge Trelawney'yi kovdu bile, bana sorarsan kaptırdı gidiyor. Yapmaman gereken bir şey yapıyorsan, cidden -"</blockquote><blockquote class="calibre10">"İşini elinde tutmaktan daha önemli şeyler var," dedi Hagrid, ama bunları söylerken elleri biraz titredi ve Hırpı pisliğiyle dolmuş bir tas yere düşüp kırıldı. "Sen beni merak etme, Harry, hadi yürü bakalım, afferim sana."</blockquote><blockquote class="calibre10">Harry'nin Hagrid'i orada, yerdeki pislikleri süpürür halde bırakmaktan başka çaresi kalmamıştı, ama yorgun argın şatoya dönerken morali adamakıllı bozuktu.</blockquote><blockquote class="calibre10">Bu arada, öğretmenlerin ve Hermione'nin ısrarla vurguladığı gibi, S.B.D.'ler yaklaşıyordu. Beşinci sınıfların hepsi bir şekilde strese kapılmıştı, ama Bitkibilim'de gözyaşına boğulan, sınavlara giremeyecek kadar aptal olduğunu ve okuldan ayrılmak istediğini hıçkıra hıçkıra söyleyen Hannah Abbott, Madam Pomfrey'nin Yatıştırıcı İlaç verdiği ilk kişi oldu.</blockquote><blockquote class="calibre10">Harry, D.O. dersleri olmasa son derece mutsuz olacağı kanısındaydı. Bazen sadece İhtiyaç Odası'nda geçirdiği saatler için yaşıyormuş gibiydi. Orada çok çalışıyor, ama aynı zamanda çok da keyif alıyordu, D.O. üyelerine bakıp ne kadar gelişme kaydettiklerini gördüğünde koltukları kabarıyordu. Aslında, D.O. üyelerinin hepsi Karanlık Sanatlara Karşı Savunma S.B.D.'lerinden "Olağanüstü" alınca Umbridge'in ne tepki vereceğini çok merak ediyordu.</blockquote><blockquote class="calibre10">Herkesin hevesle beklediği Patronus'ları çalışmaya başlamışlardı sonunda. Ancak Harry'nin onlara sürekli hatırlattığı gibi, bol ışıklı bir sınıfta, tehdit altında değilken bir Patronus yaratmak, Ruh Emici gibi bir şeyle karşılaşıldığında yaratmaktan çok farklıydı.</blockquote><blockquote class="calibre10">"Ay, insanın keyfine limon sıkma böyle," dedi Cho neşeyle, Paskalya'dan önceki son derste kuğu biçimindeki gümüşi Patronus'unun İhtiyaç Odası'nda süzülüşünü izlerken. "Öyle güzeller ki!"</blockquote><blockquote class="calibre10">"Güzel olmaları gerekmiyor, seni korumaları gerekiyor," dedi Harry sabırla. "Aslında bir Böcürt'e falan ihtiyacımız var; ben öyle öğrendim, Böcürt Ruh Emici taklidi yaparken Patronus yaratmaya çalışarak -"</blockquote><blockquote class="calibre10">"Ama o çok korkunç olurdu!" dedi Lavender, asasının ucundan kesik kesik gümüşi buharlar saçılıyordu. "Zaten ben -hâlâ- yapamıyorum!" diye ekledi kızgın kızgın.</blockquote><blockquote class="calibre10">Neville de sorun yaşıyordu. Dikkatini toplama çabasıyla yüzünü buruşturmuştu, ama asasının ucundan sadece cılız duman şeritleri çıkıyordu.</blockquote><blockquote class="calibre10">"Mutluluk verici bir şey düşünmen gerekiyor," diye hatırlattı Harry ona.</blockquote><blockquote class="calibre10">"Deniyorum," dedi Neville kederle. Öyle büyük bir çaba gösteriyordu ki, yuvarlak yüzü terden parıl parıl parlıyordu.</blockquote><blockquote class="calibre10">Dean tarafından ilk kez D.O. toplantısına getirilen Seamus, "Harry, sanırım başarıyorum!" diye seslendi. "Bak -ah- gitti... ama kesin kıllı bir şeydi, Harry!"</blockquote><blockquote class="calibre10">Hermione'nin Patronus'u, pırıl pırıl gümüşi bir su samuru, etrafında hoplayıp zıplıyordu.</blockquote><blockquote class="calibre10">"Güzeller aslında, değil mi?" dedi Hermione, ona şefkatle bakarak.</blockquote><blockquote class="calibre10">İhtiyaç Odası'nın kapısı açıldı ve kapandı. Harry kimin girdiğini görmek için etrafına baktı, ama orada kimse yokmuş gibi görünüyordu. Ancak az sonra kapının yakınındakilerin susmuş olduğunun farkına vardı. Derken, ne olduğunu anlamadan, bir şey cüppesinin eteğini diz hizasından çekiştirmeye başladı. Gözlerini aşağı çevirince, büyük bir hayretle, ev cini Dobby'nin her zamanki sekiz yünlü şapkasının altından ona baktığını gördü.</blockquote><blockquote class="calibre10">"Merhaba, Dobby!" dedi. "Ne yapı- Sorun nedir?"</blockquote><blockquote class="calibre10">Cinin gözleri korkudan faltaşı gibi açılmıştı, titriyordu. Harry'ye en yakın olan D.O. üyeleri susmuştu; odadaki herkes Dobby'yi seyrediyordu. İnsanların yapmayı becerebildiği birkaç Patronus da solup gümüşi buhara dönüşünce, oda eskisinden çok daha karanlık görünmeye başladı.</blockquote><blockquote class="calibre10">"Harry Potter, efendim..." diye ciyakladı cin, bütün vücudu tir tir titreyerek, "Harry Potter, efendim... Dobby sizi uyarmaya geldi... ama ev cinleri söylemesinler diye uyarıldılar..."</blockquote><blockquote class="calibre10">Koşarak kafa üstü duvara tosladı. Dobby'nin kendini cezalandırma âdeti konusunda tecrübeli olan Harry, onu yakalamaya hamle etti, ama Dobby başındaki sekiz şapka sayesinde taştan geri sekti. Hermione ve başka birkaç kız, korku ve şefkatle çığlık attı.</blockquote><blockquote class="calibre10">"Ne oldu, Dobby?" diye sordu Harry, cinin minicik kolunu tutup onu kendine zarar verebileceği eşyalardan uzaklaştırarak.</blockquote><blockquote class="calibre10">"Harry Potter... o... o kadın..."</blockquote><blockquote class="calibre10">Dobby serbest yumruğuyla burnuna sert bir darbe indirdi. Harry o kolunu da yakaladı.</blockquote><blockquote class="calibre10">" '<span class="italic">O kadın</span>' kim, Dobby?"</blockquote><blockquote class="calibre10">Ama cevabı bildiğini düşünüyordu; elbette tek bir kadın, Dobby'de böyle bir korku uyandırabilirdi. Cin hafif şaşı halde ona baktı ve sessizce ağzını oynattı.</blockquote><blockquote class="calibre10">"Umbridge mi?" diye sordu Harry, dehşete düşerek.</blockquote><blockquote class="calibre10">Dobby başını evet anlamında salladı, sonra da Harry'nin dizine çarpmaya çalıştı. Harry onu kol mesafesinde tuttu.</blockquote><blockquote class="calibre10">"Ne olmuş ona? Dobby - burasını - bizi - D.O.'yu öğrenmedi, değil mi?"</blockquote><blockquote class="calibre10">Cinin yüzündeki perişan ifade yeterli cevap oldu. Harry'nin ellerini sıkı sıkı tuttuğu cin, kendine tekme atmaya çalıştı ve yere yapıştı.</blockquote><blockquote class="calibre10">"Buraya mı geliyor?" diye sordu Harry usulca.</blockquote><blockquote class="calibre10">Dobby uludu ve çıplak ayaklarıyla tepinmeye başladı.</blockquote><blockquote class="calibre10">"Evet, Harry Potter, evet!"</blockquote><blockquote class="calibre10">Harry doğruldu ve debelenen cini oldukları yere mıhlanmış halde, dehşet içinde izleyen kalabalığa döndü.</blockquote><blockquote class="calibre10">"NE BEKLİYORSUNUZ?" diye böğürdü. "KAÇIN!"</blockquote><blockquote class="calibre10">Herkes hemen çıkışa doğru koşuşturdu, kapıda bir yığılma oluştu, sonra insanlar dışarı dökülmeye başladı. Harry onların koridorlarda son süratle koştuklarını duyabiliyordu, kaptırıp da yatakhanelere kadar gitmemeyi akıl edebileceklerini umuyordu. Saat henüz dokuza on vardı, kütüphaneye ya da Baykuşhane'ye sığınsalar daha iyiydi -hem oraları daha yakındı-</blockquote><blockquote class="calibre10">"Harry, hadi!" diye çığlık attı Hermione, dışarı çıkmak için itişip kakışan kalabalığın arasından.</blockquote><blockquote class="calibre10">Harry hâlâ kendine zarar vermeye çalışan Dobby'yi kaptı ve kollarında cinle birlikte kapının önündeki kuyruğa koştu.</blockquote><blockquote class="calibre10">"Dobby -bu bir emirdir- mutfağa, öbür cinlerin yanına git ve o kadın sana beni uyarıp uyarmadığını sorarsa, yalan söyle, hayır de!" dedi Harry. "Kendine zarar vermeni de yasaklıyorum!" diye ekledi, eşikten geçerken cini yere bırakıp kapıyı arkasından kapatarak.</blockquote><blockquote class="calibre10">Dobby, "Teşekkür ederim, Harry Potter!" diye cikleyerek fırlayıp gitti. Harry sağına soluna göz attı, diğerleri öyle hızla kaçıyorlardı ki, hepsi gözden kaybolmadan önce koridorun iki ucunda hızla uzaklaşan insanların topuklarını görebildi sadece; sağa doğru koşmaya başladı; ileride bir erkekler tuvaleti vardı, bir ulaşabilse, zaten bir süredir oradaymış numarası yapabilirdi -</blockquote><blockquote class="calibre10">"AHHH!"</blockquote><blockquote class="calibre10">Bir şey onu ayak bileklerinden yakalamıştı. Boylu boyunca düştü, yüzüstü iki metre kaydıktan sonra durdu ancak. Arkasında biri kahkahalarla gülüyordu. Sırtüstü döndüğünde, ejderha biçiminde çirkin bir vazonun altındaki bir oyukta Malfoy'un saklanmış olduğunu gördü.</blockquote><blockquote class="calibre10">"Çelme Büyüsü, Potter!" dedi. "Hey, Profesör - PROFESÖR! Birini yakaladım!"</blockquote><blockquote class="calibre10">Uzak köşeden koşturarak Umbridge belirdi, nefes nefeseydi ama yüzünde keyif dolu bir gülümseme vardı.</blockquote><blockquote class="calibre10">Yerde Harry'yi gördüğünde, "Bu o!" dedi sevinçle. "Harika, Draco, harika, ah, çok iyi - Slytherin'e elli puan! Ben devralırım onu... ayağa kalk, Potter!"</blockquote><blockquote class="calibre10">Harry ayağa kalkıp ikisine öfkeyle baktı. Umbridge'i hiç bu kadar mutlu görmemişti. Umbridge onun kolunu mengene gibi kavradı ve yüzünde kocaman bir gülümsemeyle Malfoy'a döndü.</blockquote><blockquote class="calibre10">"Git bak bakalım, birkaç tane daha yakalayabilecek misin, Draco," dedi. "Diğerlerine söyle, kütüphaneye baksınlar -nefes nefese kimi bulurlarsa- tuvaletlere bakın.</blockquote><blockquote class="calibre10">Miss Parkinson kızlarınkine bakabilir -hadi gidin- ve sen," diye ekledi en yumuşak, en tehlikeli sesiyle, Malfoy uzaklaşırken, "sen benimle müdürün odasına geliyorsun, Potter."</blockquote><blockquote class="calibre10">Birkaç dakika içinde taş heykele vardılar. Harry diğerlerinden kaç kişinin yakalandığını merak ediyordu. Ron'u düşündü -Mrs. Weasley onu öldürürdü- ve Hermione'yi, S.B.D.'lerini almadan atılırsa onun kendini nasıl hissedeceğini. Seamus'ın ilk toplantısıydı bu... Neville de o kadar ilerlemeye başlamıştı ki...</blockquote><blockquote class="calibre10">"Fışırdayan Vızvız," diye şakıdı Umbridge; taş heykel yana doğru sıçradı, arkasındaki duvar iki tarafa doğru açıldı ve hareket eden taş merdivenden çıktılar. Grifin tokmaklı cilalı kapıya geldiler, ama Umbridge kapıya vurma zahmetine girmeden, Harry'yi hâlâ sıkıca tutarak, doğruca içeri daldı.</blockquote><blockquote class="calibre10">İçerisi insan doluydu. Dumbledore masasının başında oturuyordu, yüzünde çok sakin bir ifade vardı, uzun parmaklarının uçlarını birleştirmişti. Hemen yanında Profesör McGonagall dimdik duruyordu, yüzü son derece gergindi. Sihir Bakanı Cornelius Fudge, ateşin yanında ayak parmaklarının ucunda bir öne bir arkaya sallanıyordu, belli ki durumdan muazzam şekilde hoşnuttu; Kingsley Shacklebolt ve Harry'nin tanımadığı, kısa tel tel saçlı, sert görünüşlü bir büyücü, nöbetçi gibi kapının iki yanında yer almışlardı. Çilli, gözlüklü Percy Weasley ise duvarın yanında heyecanla dolaşıp duruyordu, elinde bir tüy kalemle kalın bir parşömen tomarı vardı, belli ki not tutmaya hazırlanıyordu.</blockquote><blockquote class="calibre10">Eski müdür ve müdirelerin portreleri bu gece uyuyormuş numarası yapmıyorlardı. Hepsi dikkat kesilmişti ve ciddi görünüyordu, aşağıda olanları izliyorlardı. Harry içeri girdiğinde, birkaç tanesi çabucak komşu çerçevelere geçti ve komşularının kulaklarına aceleyle bir şeyler fısıldadı.</blockquote><blockquote class="calibre10">Kapı arkalarından kapanırken Harry kolunu çekiştirip Umbridge'den kurtardı. Cornelius Fudge, yüzünde gaddar bir memnuniyet ifadesiyle ona bakıyordu.</blockquote><blockquote class="calibre10">"Bak, bak," dedi. "Bak, bak, bak..."</blockquote><blockquote class="calibre10">Harry ona atabildiği en pis bakışı attı. Kalbi göğüs kafesinde deli gibi çarpıyordu, ama beyni garip bir şekilde sakin ve berraktı.</blockquote><blockquote class="calibre10">"Gryffindor Kulesi'ne dönüyordu," dedi Umbridge. Sesinde çirkin bir heyecan vardı, daha önce Profesör Trelawney'nin Giriş Salonu'nda perişan halde dağılışını izlerkenki o umursamazca neşe. "Malfoy çocuğu kapana kıstırdı onu."</blockquote><blockquote class="calibre10">"Öyle mi?" dedi Fudge, takdirle. "Lucius'a bunu söylemeyi unutmamalıyım. Evet, Potter... sanırım niye burada olduğunu biliyorsun, değil mi?"</blockquote><blockquote class="calibre10">Harry soruya meydan okurcasına "evet" diyerek cevap vermeye niyetliydi: Tam ağzını açmış, kelimeyi neredeyse oluşturmuşken, Dumbledore'un yüzünü gördü. Dumbledore doğrudan Harry'ye bakmıyordu -gözleri onun omzunun biraz üstündeki bir noktaya odaklanmıştı- ama Harry ona bakarken, başını iki yana doğru bir iki santim oynattı.</blockquote><blockquote class="calibre10">Harry kelimenin ortasında yön değiştirdi.</blockquote><blockquote class="calibre10">"E-hayır."</blockquote><blockquote class="calibre10">"Pardon?" dedi Fudge.</blockquote><blockquote class="calibre10">"Hayır," dedi Harry, kararlı bir sesle.</blockquote><blockquote class="calibre10">"Niye burada olduğunu bilmiyor musun?"</blockquote><blockquote class="calibre10">"Hayır, bilmiyorum," dedi Harry.</blockquote><blockquote class="calibre10">Fudge inanmaz gözlerle bir Harry'ye, bir Profesör Umbridge'e baktı. Harry bu fırsattan yararlanıp çaktırmadan bir kez daha Dumbledore'a baktı; Dumbledore halıya bakarak onaylarcasına başını salladı ve hafifçe göz kırptı.</blockquote><blockquote class="calibre10">"Yani şimdi," dedi Fudge, buram buram alay kokan bir sesle, "Profesör Umbridge'in seni buraya niye getirdiği hakkında en ufak fikrin yok, öyle mi? Okul kurallarını çiğnediğinden haberin yok, ha?"</blockquote><blockquote class="calibre10">"Okul kuralları mı?" dedi Harry. "Hayır."</blockquote><blockquote class="calibre10">"Ya da Bakanlık Kararnameleri?" diye ekledi Fudge kızgın kızgın.</blockquote><blockquote class="calibre10">"Bildiğim kadarıyla, hayır," dedi Harry terbiyeli terbiyeli.</blockquote><blockquote class="calibre10">Kalbi hâlâ hızla güm güm atıyordu. Sırf Fudge'ın tansiyonunun yükselişini görmek için bu yalanları söylemeye değerdi neredeyse, ama nasıl olup da yutturabileceğini bilmiyordu; biri D.O.'yu Umbridge'e haber verdiyse, örgütün lideri olan Harry, sandığını toplamaya şimdiden başlayabilirdi.</blockquote><blockquote class="calibre10">"Yani yeni duyuyorsun," dedi Fudge, artık adamakıllı öfkeli bir sesle, "bu okulda yasadışı bir öğrenci örgütü ortaya çıkarıldığını, öyle mi?"</blockquote><blockquote class="calibre10">"Evet, öyle," dedi Harry, hiç de ikna edici olmayan masum bir şaşkınlık ifadesi takınarak.</blockquote><blockquote class="calibre10">"Bence, Bakanım," dedi Umbridge yanından, ipeksi bir sesle, "gidip muhbirimizi getirirsem daha çabuk ilerleme kaydedebiliriz."</blockquote><blockquote class="calibre10">Fudge, baş sallayarak, "Evet, evet, öyle yapın," dedi ve Umbridge odadan çıkarken, Dumbledore'a kin dolu bir bakış attı. "İyi bir tanık gibisi yoktur, değil mi, Dumbledore?"</blockquote><blockquote class="calibre10">"Yoktur, Cornelius," dedi Dumbledore ciddi bir edayla, başını hafifçe yana eğerek.</blockquote><blockquote class="calibre10">Birkaç dakika beklediler, bu süre boyunca kimse birbirine bakmadı. Sonra Harry arkasındaki kapının açıldığını duydu. Umbridge yanından geçip içeri girdi, Cho'nun kıvırcık saçlı arkadaşı Marietta'nın omzuna sıkı sıkı yapışmıştı, Marietta ise elleriyle yüzünü kapatıyordu.</blockquote><blockquote class="calibre10">"Korkma, canım, çekinme," dedi Profesör Umbridge yumuşak bir sesle, onun sırtını sıvazlayarak, "her şey yolunda. Doğru olanı yaptın. Bakan Bey çok memnun kaldı. Annene senin ne kadar iyi bir kız olduğunu söyleyecek. Marietta'nın annesi, Bakanım," diye ekledi, başını kaldırıp Fudge'a bakarak, "Sihirli Ulaşım Dairesi, Uçuç Şebekesi Bürosu'ndan Madam Edgecombe - biliyorsunuz, bir süredir Hogwarts şöminelerinde güvenliği sağlamamızda bize yardımcı oluyor."</blockquote><blockquote class="calibre10">"Şahane, şahane!" dedi Fudge candan bir sesle. "Kızı da anasına çekmiş, ha? Evet, gel bakalım, canım, kaldır başını, çekingenlik etme, söyle bakalım neler - amanın!"</blockquote><blockquote class="calibre10">Marietta başını kaldırdığında, Fudge şok içinde geri sıçradı, az kalsın şöminenin içine düşüyordu. Lanet okuyup, pelerininin duman salmaya başlayan eteklerinin üzerinde tepindi. Marietta inledi ve cüppesinin yakasını gözüne kadar çekti. Ama herkes korkunç bir hal almış olan yüzünü görmüştü bile: Yanaklarıyla burnuna yayılmış sık aralıklı bir dizi mor kabarcık, "GAMMAZ" sözcüğünü oluşturmuştu.</blockquote><blockquote class="calibre10">"Sivilcelere aldırma şimdi, canım," dedi Umbridge sabırsızca, "cüppeni ağzından çek de söyle Bakan Bey'e -"</blockquote><blockquote class="calibre10">Ama Marietta bu defa cüppesinin bastırdığı bir iniltiyle, başını çılgınca iki yana salladı.</blockquote><blockquote class="calibre10">"Aman, peki, seni şapşal kız, ben söylerim o zaman," diye patladı Umbridge. Yeniden mide bulandırıcı gülümsemesini takınıp, "Evet, Bakanım," dedi, "buradaki Miss Edgecombe bu akşam yemekten kısa süre sonra odama gelip bana bir şey anlatmak istediğini söyledi. Yedinci kattaki gizli bir odaya, bazen İhtiyaç Odası da denen yere gidersem, orada bana hayrı dokunacak bir şey bulacağımı söyledi. Onu biraz daha sorguya çektim, sonunda orada bir çeşit toplantı olduğunu söyledi. Ne yazık ki tam o noktada bu nazar," eliyle sabırsızca Marietta'nın örtülü yüzünü işaret etti, "devreye girdi ve kız aynamda yüzünü görünce öyle ürktü ki, bana daha fazla bilgi veremedi."</blockquote><blockquote class="calibre10">"Bak, canım," dedi Fudge, yüzünde belli ki şefkatli ve babacan sandığı bir ifadeyle Marietta'ya bakarak, "gelip Profesör Umbridge'e söylemekle büyük cesaret göstermişsin. Kesinlikle doğru olanı yaptın. Şimdi, bana şu toplantıda ne olduğunu anlatabilir misin? Amacı neydi? Kimler vardı?"</blockquote><blockquote class="calibre10">Ama Marietta konuşmuyordu; başını iki yana sallamakla yetindi; gözleri iri iri açılmıştı, çok korkmuş gibi görünüyordu.</blockquote><blockquote class="calibre10">Fudge, Umbridge'e, "Şunun için bir karşı-büyü bulamadık mı daha?" diye sordu sabırsızca, Marietta'nın yüzüne işaret ederek. "Rahat rahat konuşabilsin diye?"</blockquote><blockquote class="calibre10">"Henüz bulmayı başaramadım," diye itiraf etti Umbridge garezle. Harry, Hermione'nin uğursuzluk büyüsü yeteneğiyle gururlandığını hissetti. "Ama konuşmasa da önemli değil, bu noktadan itibaren hikâyeyi ben anlatabilirim.</blockquote><blockquote class="calibre10">"Hatırlayacaksınız, Bakanım, ekimde size Potter'ın Hogsmeade'de, Domuz Kafası'nda birtakım öğrencilerle buluştuğunu belirten bir rapor göndermiştim -"</blockquote><blockquote class="calibre10">"Peki buna dair kanıtınız nedir?" diye araya girdi Profesör McGonagall.</blockquote><blockquote class="calibre10">"Elimde tesadüfen o anda birahanede bulunan Willy Widdershins'ın tanık olarak ifadesi var, Minerva. Her tarafı sargılar içindeydi, doğru, ama işitme duyusu gayet iyi durumdaydı," dedi Umbridge şişinerek. "Potter'ın söylediği her şeyi kelimesi kelimesine duydu ve doğruca okula gelip bana haber verdi -"</blockquote><blockquote class="calibre10">"Ah, demek o yüzden bütün o kusan tuvaletler için cezaya çarptırılmadı!" dedi Profesör McGonagall, kaşlarını kaldırarak. "Adalet sistemimiz hakkında ne kadar da aydınlatıcı bir bilgi bu!"</blockquote><blockquote class="calibre10">"Apaçık yozlaşma!" diye kükredi Dumbledore'un masasının arkasındaki şişman, kırmızı burunlu büyücünün portresi. "Benim zamanımda Bakanlık adi suçlularla anlaşma yapmazdı, hayır efendim, hayatta yapmazdı!"</blockquote><blockquote class="calibre10">"Teşekkürler, Fortescue, bu kadar yeter," dedi Dumbledore yumuşak bir sesle.</blockquote><blockquote class="calibre10">"Potter'ın bu öğrencilerle buluşma amacı," diye devam etti Profesör Umbridge, "onları yasadışı bir derneğe katılmaya ikna etmekti, Bakanlık tarafından okul yaşı için uygunsuz bulunan büyüleri ve lanetleri öğrenme maksadı taşıyan bir -"</blockquote><blockquote class="calibre10">"Sanırım o konuda yanıldığını göreceksin, Dolores," dedi Dumbledore usulca, kemerli burnunun ortasında duran yarım ay biçimindeki gözlüğünün üzerinden ona bakarak.</blockquote><blockquote class="calibre10">Harry dönüp ona baktı. Dumbledore'un konuşarak karşısındakileri nasıl ikna edip de onu bu durumdan kurtaracağını bilemiyordu; Willy Widdershins, Domuz Kafası'nda söylediklerini kelimesi kelimesine duyduysa, kaçış yoktu hiç.</blockquote><blockquote class="calibre10">"Hah!" dedi Fudge, yine ayaklarının ucunda yaylanarak. "Evet, Potter'ın başını dertten kurtarmak için tasarlanmış son palavrayı dinleyelim haydi! Devam et, Dumbledore, devam et - Willy Widdershins yalan söylüyordu, değil mi? Yoksa o gün Domuz Kafası'ndaki Potter'ın ikizi miydi? Yoksa her zamanki gibi, zamanın tersine çevrilmesine, ölü bir adamın canlanmasına ve iki tane görünmez Ruh Emici'ye yer veren basit bir açıklaması mı var bunun?"</blockquote><blockquote class="calibre10">Percy Weasley candan bir kahkaha attı.</blockquote><blockquote class="calibre10">"Çok güzel, Bakanım, çok güzel!"</blockquote><blockquote class="calibre10">Harry ona tekme atabilirdi. Sonra, hayretle, Dumbledore'un da kibarca gülümsediğini gördü.</blockquote><blockquote class="calibre10">"Cornelius, Harry'nin o gün Domuz Kafası'nda olduğunu da, bir Karanlık Sanatlara Karşı Savunma grubuna öğrenci almaya çalıştığını da inkâr etmiyorum - eminim kendi de etmiyordur. Sadece Dolores'in, böyle bir grubun o anda yasadışı olduğunu söylemekle yanıldığına dikkati çekmek istiyorum. Hatırlarsan, bütün öğrenci derneklerini yasaklayan Bakanlık Kararnamesi, Harry'nin Hogsmeade'deki buluşmasından iki gün sonra yürürlüğe girdi, o yüzden Harry Domuz Kafası'nda hiçbir kuralı çiğnemiyordu."</blockquote><blockquote class="calibre10">Percy, sanki çok ağır bir şeyle yüzüne vurulmuş gibi görünüyordu. Fudge yaylanmasının ortasında kalakaldı, ağzı bir karış açıktı.</blockquote><blockquote class="calibre10">Önce Umbridge toparlandı.</blockquote><blockquote class="calibre10">"Çok güzel, müdür bey," dedi, tatlı tatlı gülümseyerek, "ama Yirmi Dört Numaralı Eğitim Kararnamesi çıkalı altı ay oldu. Bu ilk toplantı yasadışı değilse bile, ondan beri yapılanlar şüphesiz öyle."</blockquote><blockquote class="calibre10">"Evet," dedi Dumbledore, kenetlediği parmaklarının üzerinden onu kibar bir ilgiyle süzerek, "kesinlikle öyle olurdu, tabii Kararname yürürlüğe girdikten sonra devam etselerdi. Bu toplantıların sürdüğüne dair bir kanıtınız var mı?"</blockquote><blockquote class="calibre10">Dumbledore konuşurken, Harry arkasında bir hışırtı duydu ve Kingsley'nin bir şeyler fısıldadığını sandı. Yan tarafına bir şeyin süründüğüne de yemin edebilirdi, bir esinti ya da kuş kanadı gibi yumuşak bir şey. Ama aşağı baktığında hiçbir şey görmedi.</blockquote><blockquote class="calibre10">"Kanıt mı?" diye tekrarladı Umbridge, o korkunç, kocaman, kurbağamsı gülüşüyle. "Dinlemiyor muydun, Dumbledore? Sence Miss Edgecombe niye burada?"</blockquote><blockquote class="calibre10">"Aa, bize altı ay boyunca toplantı yapıldığını söylemek için mi?" dedi Dumbledore, kaşlarını kaldırarak. "Bana sadece bu gece toplantı yapıldığını söylemiş gibi geldi."</blockquote><blockquote class="calibre10">"Miss Edgecombe," dedi Umbridge hemen, "bize bu toplantıların ne kadar zamandır devam ettiğini anlat, canım. Başını yukarı aşağı veya sağa sola salla yeter. Eminim bu, sivilcelerinin daha da kötüleşmesine yol açmayacaktır. Altı aydır düzenli olarak yapılıyor mu bu toplantılar?"</blockquote><blockquote class="calibre10">Harry'nin yüreği ağzına geldi. İşte buraya kadardı, Dumbledore'un bile altından kalkamayacağı somut bir kanıta, bir çıkmaza toslamışlardı.</blockquote><blockquote class="calibre10">"Başını yukarı aşağı veya sağa sola salla yeter, canım," dedi Umbridge Marietta'ya, onu kandırmaya çalışıyormuşçasına tatlı tatlı konuşarak, "haydi ama, böyle yapınca uğursuzluk büyüsü yeniden etkinleşmez."</blockquote><blockquote class="calibre10">Odadaki herkes Marietta'nın yüzünün üst bölümüne bakıyordu. Yukarı çektiği cüppe ve kıvırcık kâhkülü arasından sadece gözleri görülüyordu. Belki sadece ışığın neden olduğu bir yanılsamaydı ama, gözleri tuhaf bir şekilde boş bakıyordu sanki. Sonra Marietta -Harry'yi hayrete düşürerek- başını iki yana salladı.</blockquote><blockquote class="calibre10">Umbridge çabucak dönüp Fudge'a, sonra yine Marietta'ya baktı.</blockquote><blockquote class="calibre10">"Soruyu iyi anlamadın galiba, değil mi, canım? Son altı aydır bu toplantılara katılıyor muydun, diye soruyorum sana. Katılıyordun, değil mi?"</blockquote><blockquote class="calibre10">Marietta başını yine sağa sola salladı.</blockquote><blockquote class="calibre10">"Başını sağa sola sallayarak ne demeye çalışıyorsun, canım?" dedi Umbridge kızgın bir sesle.</blockquote><blockquote class="calibre10">"Sanırım ne demek istediği gayet açık," dedi Profesör McGonagall haşin bir sesle, "son altı ayda gizli toplantı olmamış. Doğru mu bu, Miss Edgecombe?"</blockquote><blockquote class="calibre10">Marietta başını yukarı aşağı salladı.</blockquote><blockquote class="calibre10">"Ama bu gece bir toplantı vardı!" dedi Umbridge hiddetle. "Bir toplantı vardı, Miss Edgecombe, bana sen söyledin, İhtiyaç Odası'nda dedin! Liderleri de Potter'dı, değil mi, Potter organize etmişti, Potter - niye başını iki yana sallıyorsun öyle, kızım?"</blockquote><blockquote class="calibre10">"Eh, genelde biri başını iki yana salladığında," dedi McGonagall soğuk bir sesle, " '<span class="italic">hayır</span>' demek istiyordur. Yani eğer Miss Edgecombe insanlar tarafından bilinmeyen bir işaret dili kullanmıyorsa -"</blockquote><blockquote class="calibre10">Profesör Umbridge, Marietta'yı yakaladı, yüzünü kendine doğru çevirdi ve çok sert bir biçimde silkelemeye başladı. Dumbledore anında ayağa fırladı, asasını kaldırmıştı bile; Kingsley öne doğru çıktı, Umbridge ise Marietta'dan geriye doğru sıçradı, ellerini sanki yanmışlar gibi sallıyordu.</blockquote><blockquote class="calibre10">"Öğrencilerimi itip kakmana müsaade edemem, Dolores," dedi Dumbledore. İlk kez kızgın görünüyordu.</blockquote><blockquote class="calibre10">"Biraz sakin olsanız iyi edersiniz, Madam Umbridge," dedi Kingsley, o derin, kalın sesiyle. "Başınızı derde sokmayı istemezsiniz herhalde."</blockquote><blockquote class="calibre10">"Hayır," dedi Umbridge soluğu kesilmiş halde, başını kaldırıp tepesinde kule gibi yükselen Kingsley'ye bakarak. "Yani, evet - haklısın, Shacklebolt - ben - ben kendimi kaybettim."</blockquote><blockquote class="calibre10">Marietta tam Umbridge'in onu bıraktığı yerde duruyordu. Ne Umbridge'in ani saldırısından rahatsız olmuşa, ne de bırakıldığı için rahatlamışa benziyordu; elleri hâlâ sıkı sıkı cüppesinin yakasında, dümdüz karşıya doğru bakıyordu.</blockquote><blockquote class="calibre10">Birden Harry'nin zihninde, Kingsley'nin fısıltısı ve yanından sürünerek hızla geçen şeyle ilgili bir şüphe belirdi.</blockquote><blockquote class="calibre10">"Dolores," dedi Fudge, bir konuyu kesinkes sonuca bağlamaya çalışan birinin havasıyla, "bu geceki toplantı -gerçekleştiğinden emin olduğumuz toplantı-"</blockquote><blockquote class="calibre10">"Evet," dedi Umbridge, toparlanarak, "evet... Miss Edgecombe bana haber verdi, ben de derhal yanıma bazı güvenilir öğrencileri alarak, toplantıya katılanları iki elleri kızıl kanda yakalamak için yedinci kata gittim. Ancak, anlaşılan benim geldiğim konusunda uyarılmışlardı, çünkü yedinci kata ulaştığımızda dört bir yana doğru kaçışıyorlardı. Ama önemi yok. Elimde hepsinin ismi var, Miss Parkinson benim için bir koşu İhtiyaç Odası'na gidip, arkalarında bıraktıkları bir şey var mı diye baktı. Kanıta ihtiyacımız vardı, oda da o kanıtı sundu."</blockquote><blockquote class="calibre10">Ve Harry dehşet içinde, onun, İhtiyaç Odası'nın duvarına asılı olan isim listesini cebinden çıkarıp Fudge'a uzatışını izledi.</blockquote><blockquote class="calibre10">"Potter'ın ismini listede gördüğüm anda, nasıl bir durumla karşı karşıya olduğumuzu anladım," dedi Umbridge yumuşak bir sesle.</blockquote><blockquote class="calibre10">"Harika" dedi Fudge, yüzüne bir gülümseme yayılarak, "harika, Dolores. Ve... bak şu işe..."</blockquote><blockquote class="calibre10">Başını kaldırıp, elinde asasını gevşekçe tutmuş, hâlâ Marietta'nın yanında duran Dumbledore'a baktı.</blockquote><blockquote class="calibre10">"Kendilerine ne isim vermişler, görüyor musun?" dedi Fudge alçak sesle. "Dumbledore'un Ordusu."</blockquote><blockquote class="calibre10">Dumbledore uzanıp parşömen parçasını Fudge'dan aldı. Hermione'nin aylar önce yazdığı başlığa baktı, bir an konuşamıyormuş gibi oldu. Sonra gülümseyerek başını kaldırdı.</blockquote><blockquote class="calibre10">"Eh, oyun sona erdi," dedi sükûnetle. "Benden yazılı bir itiraf mı istersin, Cornelius - yoksa bu tanıkların huzurunda bir ifade yeterli olur mu?"</blockquote><blockquote class="calibre10">Harry, McGonagall ile Kingsley'nin birbirlerine baktıklarını gördü. İkisinin yüzünde de korku vardı. Harry neler olduğunu anlamıyordu, belli ki Fudge da kendisiyle aynı durumdaydı.</blockquote><blockquote class="calibre10">"İfade mi?" dedi Fudge yavaşça. "Ne - hiç -?"</blockquote><blockquote class="calibre10">"Dumbledore'un Ordusu, Cornelius," dedi Dumbledore, hâlâ gülümseyerek. İsim listesini Fudge'ın yüzünün önünde salladı. "Potter'ın Ordusu değil. Dumbledore'un Ordusu."</blockquote><blockquote class="calibre10">"Ama - ama -"</blockquote><blockquote class="calibre10">Birden Fudge'ın yüzü aydınlandı, anlamıştı. Korkuyla geriye doğru bir adım attı, ciyakladı ve bir kez daha ateşten öne doğru kaçtı.</blockquote><blockquote class="calibre10">"Sen, ha?" diye fısıldadı, tüten pelerininin üstünde yine tepinerek.</blockquote><blockquote class="calibre10">"Evet, ben," dedi Dumbledore keyifli keyifli.</blockquote><blockquote class="calibre10">"Bunu sen örgütledin, ha?"</blockquote><blockquote class="calibre10">"Ben örgütledim," dedi Dumbledore.</blockquote><blockquote class="calibre10">"Bu öğrencileri or-ordun için topladın demek?"</blockquote><blockquote class="calibre10">Dumbledore başını evet anlamında sallayarak, "Bu gece ilk toplantı yapılacaktı," dedi. "Sadece bana katılmakla ilgilenecekler mi diye görmek için. Tabii, şimdi anlıyorum ki, Miss Edgecombe'u davet etmem bir hataymış."</blockquote><blockquote class="calibre10">Marietta evet anlamında başını salladı. Fudge burnundan soluyarak bir ona, bir Dumbledore'a baktı.</blockquote><blockquote class="calibre10">"Yani gerçekten bana karşı kumpas kuruyordun!" diye haykırdı.</blockquote><blockquote class="calibre10">"Doğru," dedi Dumbledore neşeyle.</blockquote><blockquote class="calibre10">"HAYIR!" diye bağırdı Harry.</blockquote><blockquote class="calibre10">Kingsley ona uyarırcasına bir bakış attı, McGonagall tehditkâr bir şekilde gözlerini iri iri açtı, ama Dumbledore'un ne yapmak üzere olduğu birden Harry'nin kafasına dank etmişti ve böyle bir şeye göz yumamazdı.</blockquote><blockquote class="calibre10">"Hayır - Profesör Dumbledore -!"</blockquote><blockquote class="calibre10">"Sus, Harry, yoksa korkarım ki odamdan çıkman gerekecek," dedi Dumbledore sakin bir sesle.</blockquote><blockquote class="calibre10">"Evet, kes sesini, Potter!" diye bağırdı Fudge. Gözleri faltaşı gibi açık, yüzünde dehşet ve zevk karışımı bir ifadeyle Dumbledore'a bakıyordu hâlâ. "Bak, bak, bak - bu gece buraya Potter'ı okuldan atmak için geldim, ama onun yerine -"</blockquote><blockquote class="calibre10">"Onun yerine beni tutukluyorsun," dedi Dumbledore, gülümseyerek. "Bir Knut kaybedip bir Galleon bulmak gibi bir şey bu, değil mi?"</blockquote><blockquote class="calibre10">"Weasley!" diye seslendi Fudge, şimdi resmen zevkten titriyordu, "Weasley, hepsini yazdın mı, söylediği her şeyi, itirafını, yazdın mı?"</blockquote><blockquote class="calibre10">"Evet, efendim, öyle sanıyorum, efendim!" dedi Percy hevesli hevesli. Büyük bir hızla not tutmaktan burnuna mürekkep sıçramıştı.</blockquote><blockquote class="calibre10">"Bakanlık'a karşı bir ordu kurduğunu anlattığı yer, nasıl da konumumu sarsmaya çalıştığı?"</blockquote><blockquote class="calibre10">"Evet, efendim, yazdım, evet!" dedi Percy, keyifle notlarına göz gezdirerek.</blockquote><blockquote class="calibre10">"Çok iyi öyleyse," dedi Fudge. Şimdi sevinçle ışıldıyordu adeta. "Notlarının kopyasını çıkart, Weasley; ve hemen Gelecek Postası'na bir nüsha yolla. Hızlı bir baykuş gönderirsek sabah baskısına yetiştirebiliriz!" Percy fırlayıp odadan çıktı ve kapıyı çarparak kapattı. Fudge, Dumbledore'a döndü. "Şimdi Bakanlık'a götürüleceksin, orada resmen suçlanacaksın, sonra da duruşmanı beklemek için Azkaban'a gönderileceksin!"</blockquote><blockquote class="calibre10">"Ah," dedi Dumbledore kibarca, "evet. Evet, böyle bir pürüzle karşılaşabileceğimizi düşünmüştüm zaten."</blockquote><blockquote class="calibre10">"Pürüz mü?" dedi Fudge, sesi hâlâ keyiften titriyordu. "Ortada pürüz falan göremiyorum, Dumbledore!"</blockquote><blockquote class="calibre10">"Yazık," dedi Dumbledore özür dilercesine, "korkarım ki ben görüyorum."</blockquote><blockquote class="calibre10">"Aa, öyle mi?"</blockquote><blockquote class="calibre10">"Sanki benim -nasıl derler- kuzu kuzu geleceğim şeklinde bir hayale kapılmışsın gibi görünüyor da. Korkarım ki hiç de kuzu kuzu gelmeyeceğim, Cornelius. Kesinlikle Azkaban'a gönderilmek gibi bir niyetim yok. Oradan kaçabilirdim tabii - ama büyük bir vakit kaybı olurdu ve, açıkçası, onun yerine yapmayı tercih edebileceğim bir sürü şey geliyor aklıma."</blockquote><blockquote class="calibre10">Umbridge'in yüzü gittikçe daha da kızarıyordu; sanki içine kaynar su dolduruluyormuş gibiydi. Fudge, Dumbledore'a yüzünde çok aptalca bir ifadeyle, sanki az önce yediği bir darbeyle sersemlemiş ve böyle bir şeyin olduğuna inanamıyormuşçasına bakıyordu. Tıkanır gibi minik bir ses çıkardı, sonra dönüp Kingsley'ye ve o ana kadar hiç ses çıkarmamış tek kişi olan kısa gri saçlı adama baktı. İkincisi Fudge'a güven verircesine başını salladı ve hafifçe öne çıkıp duvardan uzaklaştı. Harry onun elinin, neredeyse kayıtsızca, cebine doğru gittiğini gördü.</blockquote><blockquote class="calibre10">"Aptallık etme, Dawlish," dedi Dumbledore nazikçe. "Eminim ki harika bir Seherbaz'sındır -bütün F.Y.B.S.'lerinden '<span class="italic">Olağanüstü</span>' aldığını hatırlar gibiyim- ama beni -ee- zorla götürmeye çalışırsan, canını yakarım."</blockquote><blockquote class="calibre10">Dawlish denen adam aptal aptal gözlerini kırpıştırdı. Yeniden Fudge'a baktı, ama bu defa ne yapacağına dair bir işaret almayı umuyormuş gibi bir hali vardı.</blockquote><blockquote class="calibre10">"Ya," dedi Fudge, toparlanarak, "demek Dawlish, Shacklebolt, Dolores ve benim icabıma tek başına bakmaya çalışacaksın, öyle mi, Dumbledore?"</blockquote><blockquote class="calibre10">"Merlin'in sakalı adına, hayır," dedi Dumbledore, gülümseyerek, "tabii aptallık edip de beni böyle bir şey yapmak zorunda bırakmazsanız."</blockquote><blockquote class="calibre10">"Tek başına olmayacak!" dedi Profesör McGonagall yüksek sesle, elini cüppesinin içine daldırarak.</blockquote><blockquote class="calibre10">"Evet, tek başına olacak, Minerva!" dedi Dumbledore sert bir sesle. "Hogwarts'ın sana ihtiyacı var!"</blockquote><blockquote class="calibre10">"Yetti bu saçmalık!" dedi Fudge, asasını çekerek. "Dawlish, Shacklebolt! Haklayın onu!"</blockquote><blockquote class="calibre10">Odanın her yanında gümüşi bir ışık şeridi çaktı; tabanca sesi gibi bir patlama duyuldu ve yer sarsıldı; ikinci bir gümüşi ışık çakarken, bir el Harry'yi yakasının arkasından tutarak yere bastırdı; portrelerden çoğu haykırdı, Fawkes tiz bir çığlık attı ve havayı bir toz bulutu kapladı. Tozun içinde öksüren Harry, hemen önünde karanlık bir siluetin gürültüyle yere yığıldığını gördü; bir ciyaklama, ardından tok bir ses duyuldu ve biri, "Hayır!" diye haykırdı; sonra bir cam kırılması, telaşla koşuşturan ayak sesleri, bir inilti... ve ardından, sessizlik.</blockquote><blockquote class="calibre10">Harry onu kimin boğmak üzere olduğunu görmek için güç bela arkasına baktı ve Profesör McGonagall'ın yanında çömelmiş olduğunu gördü; zarar görmesinler diye hem onu, hem de Marietta'yı ayak altından çekmişti. Hâlâ havada uçuşan toz, usul usul üstlerine iniyordu. Biraz nefes nefese kalmış olan Harry, çok uzun boylu bir siluetin onlara doğru geldiğini gördü.</blockquote><blockquote class="calibre10">"İyi misiniz?" diye sordu Dumbledore.</blockquote><blockquote class="calibre10">"Evet!" dedi Profesör McGonagall, ayağa kalkıp Harry ve Marietta'yı da çekiştirip kaldırarak.</blockquote><blockquote class="calibre10">Toz dağılıyordu. Odanın enkazı gözler önüne serildi: Dumbledore'un masası baş aşağı dönmüştü, ince bacaklı masaların hepsi yere devrilmişti, gümüş aygıtlar paramparçaydı. Fudge, Umbridge, Kingsley ve Dawlish yerde kıpırdamadan yatıyorlardı. Anka Fawkes tepelerinde geniş daireler çizerek dolaşıyor, usulca şarkı söylüyordu.</blockquote><blockquote class="calibre10">"Ne yazık ki Kingsley'ye de uğursuzluk büyüsü yapmak zorunda kaldım, yoksa durum çok şüphe uyandırırdı," dedi Dumbledore alçak sesle. "Takdire değer bir şekilde çabuk çalıştırdı kafasını, kimse bakmazken Miss Edgecombe'un anılarını değiştirişi - ona benim adıma teşekkür et, olur mu, Minerva?</blockquote><blockquote class="calibre10">"Şimdi, hepsi birazdan uyanacaklar, konuşacak vakit bulduğumuzu bilmezlerse çok daha iyi olur -hiç vakit geçmemiş, sadece yere devrilmişler gibi yapmalısınız, hatırlamayacaklar-"</blockquote><blockquote class="calibre10">"Nereye gideceksin, Dumbledore?" diye fısıldadı Profesör McGonagall. "Grimmauld Meydanı'na mı?"</blockquote><blockquote class="calibre10">"Yo, hayır," dedi Dumbledore haşin bir gülümsemeyle. "Gidip saklanacak değilim. Çok geçmeden Fudge beni Hogwarts'tan ettiğine pişman olacak, inan bana."</blockquote><blockquote class="calibre10">"Profesör Dumbledore..." diye başladı Harry.</blockquote><blockquote class="calibre10">Önce hangisini söyleyeceğini bilemedi: D.O.'yu başlatıp bütün bunlara yol açtığı için ne kadar üzüldüğünü mü, yoksa Dumbledore'un onun okuldan atılmasını engellemek için ayrılıyor olmasından dolayı kendini ne kadar berbat hissettiğini mi? Ama devamını getiremeden Dumbledore sözünü kesti.</blockquote><blockquote class="calibre10">"Beni dinle, Harry," dedi aceleyle. "Zihinbend'e elinden geldiğince çok çalışmalısın, beni anlıyor musun? Profesör Snape'in söylediği her şeyi yap ve özellikle geceleri uyumadan önce öğrendiklerini uygula ki, zihnini kötü rüyalara kapayabilesin -nedenini yakında anlarsın, ama bana söz vermelisin-"</blockquote><blockquote class="calibre10">Dawlish denen adam kımıldanmaya başlamıştı. Dumbledore, Harry'nin bileğine yapıştı.</blockquote><blockquote class="calibre10">"Unutma - zihnini kapa -"</blockquote><blockquote class="calibre10">Ama Dumbledore'un parmakları Harry'nin derisine temas ettiğinde, alnındaki yara izine bir acı saplandı ve bir kez daha Dumbledore'a saldırma, onu ısırma, onu incitme yolundaki o korkunç, yılansı arzuyu hissetti -</blockquote><blockquote class="calibre10">"- anlayacaksın," diye fısıldadı Dumbledore.</blockquote><blockquote class="calibre10">Fawkes odada daire çizerek onun üzerine doğru alçaldı. Dumbledore, Harry'yi bıraktı, elini kaldırdı ve ankanın uzun altın kuyruğunu yakaladı. Bir ateş parlaması oldu ve ikisi de ortadan kayboldu.</blockquote><blockquote class="calibre10">"Nerede o?" diye haykırdı Fudge, ellerinin üzerinde yerden doğrularak. "Nerede ol"</blockquote><blockquote class="calibre10">"Bilmiyorum!" diye bağırdı Kingsley, ayağa sıçrayarak.</blockquote><blockquote class="calibre10">"Buharlaşmış olamaz!" diye feryat etti Umbridge. "Bu okulun içinden yapılamıyor-"</blockquote><blockquote class="calibre10">"Merdivenler!" diye bağırdı Dawlish. Fırlayıp kapıyı açtı ve gözden kayboldu, hemen arkasından da Kingsley ve Umbridge gittiler. Fudge tereddüt etti, sonra yavaşça ayağa kalkıp önündeki tozu silkeledi. Uzun ve sancılı bir sessizlik oldu.</blockquote><blockquote class="calibre10">"Ee, Minerva," dedi Fudge hain hain, gömleğinin yırtık kolunu düzelterek, "korkarım ki böylece arkadaşın Dumbledore'un sonu gelmiş oluyor."</blockquote><blockquote class="calibre10">"Demek öyle düşünüyorsun," dedi Profesör McGonagall küçümser bir edayla.</blockquote><blockquote class="calibre10">Fudge onu duymamış gibiydi. Harap olmuş odaya göz gezdiriyordu. Portrelerden birkaçı ona tısladı; hatta bir iki tanesi kaba el hareketleri yaptılar.</blockquote><blockquote class="calibre10">"O ikisini yataklarına götürsen iyi olur," dedi Fudge, yeniden Profesör McGonagall'a bakıp, başıyla Harry ve Marietta'ya doğru kovar gibi bir hareket yaptı.</blockquote><blockquote class="calibre10">Profesör McGonagall bir şey demedi, Harry ve Marietta'yı kapıya doğru götürdü. Kapı arkalarından kapanırken, Harry, Phineas Nigellus'un sesini duydu.</blockquote><blockquote class="calibre10">"Biliyor musunuz, Bakanım, birçok konuda Dumbledore'la aynı fikirde değilim... ama stil sahibi olduğunu inkâr edemezsiniz..."</blockquote><div class="mbppagebreak" id="calibre_pb_57"></div>
</body></html>
