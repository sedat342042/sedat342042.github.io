<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Zümrüdüanka Yoldaşlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos350416" class="calibre1"><span class="calibre2">
</span></p><blockquote class="calibre7"><span class="calibre4">SEKİZİNCİ  BÖLÜM</span><br class="calibre8"/><span class="calibre4">DURUŞMA</span></blockquote><blockquote class="calibre9">Harry nefesini hızla içine çekti; kendine engel olamamıştı. Girdiği büyük zindan ona fena halde tanıdık geliyordu. Burayı daha önce görmekle kalmamış, buraya gelmişti de. Burası Düşünseli'nde ziyaret ettiği, Lestrange'ların Azkaban'da ömür boyu hapse mahkûm edilmelerini izlediği yerdi.</blockquote><blockquote class="calibre10">Karanlık taş duvarlara meşalelerin donuk ışığı vuruyordu. Harry'nin iki yanında yükselen sıralar boştu, ama tam karşısındaki en yüksek sıralarda çok sayıda karanlık siluet vardı. Harry içeri girdiğinde alçak sesle konuşuyorlardı, ama kapı arkasından kapandığında ortalığa meşum bir sessizlik çöktü.</blockquote><blockquote class="calibre10">Mahkeme salonunda soğuk bir erkek sesi yankılandı.</blockquote><blockquote class="calibre10">"Geç kaldın."</blockquote><blockquote class="calibre10">"Özür dilerim," dedi Harry ürkekçe. "Duruşma - duruşma saatinin değiştiğini bilmiyordum."</blockquote><blockquote class="calibre10">"Bu, Büyüceşûra'nın suçu değil," dedi ses. "Bu sabah sana bir baykuş gönderildi. Otur."</blockquote><blockquote class="calibre10">Harry bakışlarını odanın tam ortasında duran, kolları zincirlerle kaplı koltuğa çevirdi. Daha önce o zincirlerin canlanıp, ortalarına oturanı bağladıklarını görmüştü. Taş zeminde yürürken ayak sesleri gürültüyle yankılandı. Koltuğun ucuna oturduğunda zincirler tehditkâr bir şekilde şıngırdadı, ama onu bağlamadı. Midesinde bir bulantıyla başını kaldırıp, yukarıdaki sıralarda oturanlara baktı.</blockquote><blockquote class="calibre10">Yaklaşık elli kişi vardı ve görebildiği kadarıyla hepsi, göğsünün sol tarafında incelikle işlenmiş gümüş bir "B" harfi bulunan mor cüppeler giymişlerdi. Hepsi gözlerini dikmiş, küçümseyerek ona bakıyordu; bazıları yüzlerinde çok sert bir ifadeyle, bazılarıysa apaçık bir merakla.</blockquote><blockquote class="calibre10">En ön sıranın tam ortasında Sihir Bakanı Cornelius Fudge'ı gördü. Tombalak bir adam olan Fudge, genellikle limon yeşili bir melon şapka giyerdi, ama bugün onu bırakmıştı; bir zamanlar Harry ile konuştuğunda yüzüne yerleşen hoşgörülü gülümsemeyi de bırakmıştı. Fudge'ın solunda heybetli, çok kısa kır saçlı, köşeli çeneli bir cadı oturuyordu; tek gözlük takmıştı ve ürkütücü görünüyordu. Fudge'ın sağında bir başka cadı vardı, ama sıranın o kadar arkasına doğru oturmuştu ki yüzü karanlıkta kalıyordu.</blockquote><blockquote class="calibre10">"Pekâlâ," dedi Fudge. "Sanık -nihayet- geldiğine göre, başlayabiliriz. Hazır mısın?" diye seslendi sıranın aşağısına doğru.</blockquote><blockquote class="calibre10">"Evet, efendim," dedi Harry'nin tanıdığı hevesli bir ses. Ron'un ağabeyi Percy ön sıranın en ucunda oturuyordu. Harry, Percy'nin yüzünde bir tanıma belirtisi aradı, ama göremedi. Percy'nin bağa çerçeveli gözlüğünün arkasındaki gözleri parşömenindeydi, elinde bir tüy kalemle hazır bekliyordu.</blockquote><blockquote class="calibre10">"On İki Ağustos tarihli disiplin duruşması," dedi Fudge çınlayan bir sesle. Percy anında not almaya başladı. "Küçük Yaşta Büyücülüğün Makul Kısıtlanması Kararnamesi ve Uluslararası Gizlilik Nizamnamesi'nde tanımlanmış ve Privet Drive Dört Numara, Little Whinging, Surrey adresinde ikamet eden Harry James Potter tarafından işlenmiş suçlardan ötürü.”</blockquote><blockquote class="calibre10">"Sorgu yargıçları: Cornelius Oswald Fudge, Sihir Bakanı; Amelia Susan Bones, Sihirli Yasal Yaptırım Dairesi Başkanı; Dolores Jane Umbridge, Bakanlık Müsteşarı. Mahkeme Kâtibi, Percy Ignatius Weasley -"</blockquote><blockquote class="calibre10">"Savunma tanığı, Albus Percival Wulfric Brian Dumbledore," dedi Harry'nin arkasından bir ses usulca. Harry başını öyle hızlı çevirdi ki boynu tutuldu.</blockquote><blockquote class="calibre10">Dumbledore, üzerinde gece mavisi uzun bir cüppe, yüzünde son derece sakin bir ifade, sükûnetle ona doğru yürüyordu. Harry'nin hizasına gelip, hayli kemerli burnunun ortasında duran yarım ay biçimi gözlüğünün arkasından Fudge'a baktı, uzun gümüşi renkte sakalı ve saçı meşale ışığında parıldıyordu.</blockquote><blockquote class="calibre10">Büyüceşûra üyeleri fısıldaşmaya başlamıştı. Şimdi hepsinin gözü Dumbledore'daydı. Bazıları kızgın görünüyordu, bazıları hafiften korkmuş gibiydi; arka sıradaki iki yaşlıca cadıysa ellerini kaldırıp sallayarak selam verdiler.</blockquote><blockquote class="calibre10">Dumbledore'u görünce Harry'nin göğsünde güçlü bir duygu uyanmıştı, ankanın şarkısının yarattığına benzeyen, kuvvetlendirici, umut dolu bir duygu. Dumbledore'un dikkatini çekmeye çalıştı, ama Dumbledore ona doğru bakmıyordu; gözleri hâlâ, açıkça bozum olmuş Fudge'daydı.</blockquote><blockquote class="calibre10">"Ah," dedi Fudge, rahatı tamamen kaçmış görünüyordu. "Dumbledore. Evet. Duruşma - ee - saatinin - ve - ee - yerinin değiştirildiğini belirten mesajımızı aldın demek."</blockquote><blockquote class="calibre10">"Gözümden kaçtı herhalde," dedi Dumbledore neşeyle. "Ancak, talihli bir hata sonucunda Bakanlık'a üç saat erken gelmiştim, zararı yok o yüzden."</blockquote><blockquote class="calibre10">"Evet -şeyy- sanırım bir koltuğa daha ihtiyacımız olacak -ben- Weasley, acaba -?"</blockquote><blockquote class="calibre10">"Zahmet etmeyin, zahmet etmeyin," dedi Dumbledore tatlı tatlı; asasını çıkarıp küçük bir bilek hareketi yaptı ve Harry'nin yanında yumuşak bir kreton koltuk belirdi. Dumbledore oturdu, uzun parmaklarının uçlarını bitiştirdi ve onların üzerinden Fudge'a kibar bir ilgiyle baktı. Büyüceşûra hâlâ huzursuzca fısıldaşıp kıpırdanıyordu; anca Fudge konuşunca duruldular.</blockquote><blockquote class="calibre10">"Evet," dedi Fudge bir kez daha, notlarını karıştırarak. "Tamam o zaman. Peki. Suçlamalar. Evet."</blockquote><blockquote class="calibre10">Önündeki yığının içinden bir parşömen parçası çıkardı, derin bir soluk aldı ve okumaya başladı:</blockquote><blockquote class="calibre9"><span class="calibre11"><span class="italic">Sanık aleyhindeki suçlamalar şunlardır:</span></span></blockquote><blockquote class="calibre10"><span class="calibre11"><span class="italic">Daha önce benzer bir suçlamadan dolayı Sihir Bakanlığı'ndan yazılı bir ihtar almasına rağmen, bilerek, kasıtlı şekilde ve yaptıklarının kanuna aykırılığının bilincinde olarak, 2 Ağustos günü saat dokuzu yirmi üç geçe, Muggle'ların yaşadığı bir bölgede ve bir Muggle'ın yanında Patronus Büyüsü yaparak, 1875 tarihli Küçük Yaşta Büyücülüğün Makul Kısıtlanması Kararnamesi C Fıkrası ve Uluslararası Sihirbazlar Konfederasyonu Gizlilik Nizamnamesi 13. Bölümü uyarınca suç teşkil eden bir fiilde bulunmak.</span></span></blockquote><blockquote class="calibre9">"Privet Drive Dört Numara, Little Whinging, Surrey'de ikamet eden Harry James Potter sen misin?" dedi Fudge, parşömeninin üzerinden Harry'ye dik dik bakarak.</blockquote><blockquote class="calibre10">"Evet," dedi Harry.</blockquote><blockquote class="calibre10">"Üç yıl önce yasadışı büyü yaptığın için Bakanlık'tan resmi bir ihtar almamış mıydın?"</blockquote><blockquote class="calibre10">"Evet, ama -"</blockquote><blockquote class="calibre10">"Yine de 2 Ağustos gecesi bir Patronus yaratmadın mı?"</blockquote><blockquote class="calibre10">"Evet, ama -"</blockquote><blockquote class="calibre10">"On yedi yaşına gelmeden okul dışında sihir kullanmana izin verilmediğini bilmene rağmen?"</blockquote><blockquote class="calibre10">"Evet, ama -"</blockquote><blockquote class="calibre10">"Muggle'larla dolu bir bölgede olduğunu bilmene rağmen?"</blockquote><blockquote class="calibre10">"Evet, ama -"</blockquote><blockquote class="calibre10">"O sırada bir Muggle'ın çok yakınında olduğunu bilmene rağmen?"</blockquote><blockquote class="calibre10">"Evet," dedi Harry öfkeyle, "ama bunun tek nedeni -"</blockquote><blockquote class="calibre10">Tek gözlüklü cadı gürleyen bir sesle sözünü kesti.</blockquote><blockquote class="calibre10">"Erişkin bir Patronus mu yarattın?"</blockquote><blockquote class="calibre10">"Evet" dedi Harry, "çünkü -"</blockquote><blockquote class="calibre10">"Cismani bir Patronus mu?"</blockquote><blockquote class="calibre10">"Ne Patronus?" dedi Harry.</blockquote><blockquote class="calibre10">"Patronus'unun belirgin bir biçimi var mıydı? Demek istediğim, buhar ya da dumandan öte bir şey miydi?"</blockquote><blockquote class="calibre10">"Evet," dedi Harry, sabırsızlık ve biraz da çaresizlikle, "çatalboynuzlu bir geyikti, hep öyledir."</blockquote><blockquote class="calibre10">"Hep mi?" diye gürledi Madam Bones. "Bundan önce de mi Patronus yarattın?"</blockquote><blockquote class="calibre10">"Evet," dedi Harry, "bir yıldan fazla süredir yapıyorum bunu."</blockquote><blockquote class="calibre10">"Ve on beş yaşındasın, öyle mi?"</blockquote><blockquote class="calibre10">"Evet, ve -"</blockquote><blockquote class="calibre10">"Bunu okulda mı öğrendin?"</blockquote><blockquote class="calibre10">"Evet, üçüncü sınıfta Profesör Lupin öğretti, çünkü -"</blockquote><blockquote class="calibre10">"Etkileyici," dedi Madam Bones, gözlerini ona dikip bakarak, "bu yaşta hakiki bir Patronus... gerçekten çok etkileyici."</blockquote><blockquote class="calibre10">Madam Bones'un etrafındaki büyücü ve cadılardan bazıları yine fısıldaşmaya başlamıştı; birkaçı onaylarcasına başını salladı, diğerleriyse kaşlarını çatmış, başlarını iki yana sallıyorlardı.</blockquote><blockquote class="calibre10">"Burada mesele, büyüsünün ne kadar etkileyici olduğu değil," dedi Fudge ters ters, "hatta, çocuğun bir Muggle'ın gözünün önünde olduğu düşünülürse, ne kadar etkileyiciyse o kadar kötü değil mi?"</blockquote><blockquote class="calibre10">Daha önce kaşlarını çatanlar şimdi bu sözleri desteklercesine mırıldanıyordu, ama Harry'yi konuşmaya iten, Percy'nin de başıyla bağnazca onaylaması oldu.</blockquote><blockquote class="calibre10">"Ruh Emiciler yüzünden yaptım!" dedi yüksek sesle, bu defa kimsenin sözünü kesmesine fırsat vermeden.</blockquote><blockquote class="calibre10">Fısıltıların artmasını bekliyordu, ama onun yerine, ortalığa öncekinden de yoğun bir sessizlik çöktü.</blockquote><blockquote class="calibre10">"Ruh Emiciler mi?" dedi Madam Bones bir süre sonra.</blockquote><blockquote class="calibre10">Kalın kaşlarını öyle bir kaldırmıştı ki, tek gözlüğü düştü düşecek gibi görünüyordu. "Ne dernek istiyorsun, çocuk?"</blockquote><blockquote class="calibre10">"Demek istiyorum ki, o sokakta iki tane Ruh Emici vardı, bana ve kuzenime saldırdılar!"</blockquote><blockquote class="calibre10">"Ah," dedi Fudge tekrar. Yüzünde tatsız bir sırıtışla, bu şakayı onunla paylaşmaya davet edercesine, başını çevirip Büyüceşûra'ya baktı. "Evet. Evet, böyle bir şey duyacağımızı tahmin etmiştim."</blockquote><blockquote class="calibre10">"Little Whinging'de Ruh Emiciler mi?" dedi Madam Bones, şaşkınlık dolu bir sesle. "Anlamıyorum -"</blockquote><blockquote class="calibre10">"Anlamıyor musun, Amelia?" dedi Fudge, hâlâ sırıtarak. "Açıklayayım. Düşündü düşündü ve Ruh Emiciler'in çok parlak bir mazeret olacağına karar verdi, hem de çok çok parlak. Ne de olsa Muggle'lar Ruh Emiciler'i göremiyor, değil mi, çocuk? Pek münasip, pek münasip... yani tanık yok, senin sözüne güveneceğiz..."</blockquote><blockquote class="calibre10">"Yalan söylemiyorum!" dedi Harry yüksek sesle, mahkeme salonunda yeniden başlayan fısıldaşmaların arasında sesini duyurabilmek için. "İki taneydiler, yolun iki ucundan geliyorlardı, etraf karardı ve söğudu, kuzenim onları hissedip kaçmaya çalıştı -"</blockquote><blockquote class="calibre10">"Yeter, yeter!" dedi Fudge, yüzünde hiç inanmayan bir ifadeyle. "Kusura bakmayın, çok iyi prova edilmiş bir öyküyü yarıda kesiyorum -"</blockquote><blockquote class="calibre10">Dumbledore gırtlağını temizledi. Büyüceşûra yine sustu.</blockquote><blockquote class="calibre10">"Aslında, o sokakta Ruh Emiciler'in varlığına dair bir tanığımız var," dedi, "Dudley Dursley'nin dışında demek istiyorum."</blockquote><blockquote class="calibre10">Fudge'ın tombul yüzü gevşer gibi oldu, biri içindeki havayı boşaltmıştı sanki. Bir an Dumbledore'a bakakaldı, sonra kendini toparlamak isteyen bir adamın edasıyla tekrar konuştu: "Korkarım ki bu martavalı daha fazla dinleyecek vaktimiz yok, Dumbledore. Bu işin çabucak halledilmesini istiyorum -"</blockquote><blockquote class="calibre10">"Yanılıyor olabilirim," dedi Dumbledore tatlı tatlı, "ama eminim Büyüceşûra Haklar Yönetmeliği'nde sanığa savunması için tanık sunma hakkı veriliyordu, öyle değil mi? Sihirli Yasal Yaptırım Dairesi'nin politikası bu değil mi, Madam Bones?" diye devam etti, tek gözlüklü cadıya hitap ederek.</blockquote><blockquote class="calibre10">"Doğru," dedi Madam Bones. "Çok doğru."</blockquote><blockquote class="calibre10">"Aman, tamam, tamam," dedi Fudge sinirli sinirli. "Nerede bu kişi?"</blockquote><blockquote class="calibre10">"Yanımda getirdim," dedi Dumbledore. "Hemen dışarıda bekliyor. Gidip -"</blockquote><blockquote class="calibre10">"Hayır - Weasley, sen git," dedi Fudge havlar gibi bir sesle. Percy hemen kalkıp yargıçların balkonunun taş basamaklarından koşarak indi ve Dumbledore'la Harry'nin yüzlerine bir kez bile bakmadan yanlarından hızla geçti.</blockquote><blockquote class="calibre10">Biraz sonra Percy, arkasında Mrs. Figg'le birlikte geri döndü. Mrs. Figg korkmuştu, her zamankinden de kaçık görünüyordu. Keşke terlik yerine başka bir şey giymeyi akıl etseydi, diye düşündü Harry.</blockquote><blockquote class="calibre10">Dumbledore ayağa kalkıp koltuğunu Mrs. Figg'e verdi ve kendine yeni bir tane yarattı.</blockquote><blockquote class="calibre10">Mrs. Figg ürkek ürkek koltuğunun en ucuna oturduğunda, "Adınız ve soyadınız?" dedi Fudge yüksek sesle.</blockquote><blockquote class="calibre10">"Arabella Doreen Figg," dedi Mrs. Figg titrek sesiyle.</blockquote><blockquote class="calibre10">"Peki kimin nesisiniz?" dedi Fudge, sıkkın ve azametli bir sesle.</blockquote><blockquote class="calibre10">"Bir Little Whinging sakiniyim, Harry Potter'ın yaşadığı yerin çok yakınında oturuyorum" dedi Mrs. Figg.</blockquote><blockquote class="calibre10">"Kayıtlarda, Harry Potter dışında Little Whinging'de oturan herhangi bir cadı ya da büyücü görünmüyor," dedi Madam Bones hemen. "Bu durum her zaman çok yakından takip edilmiştir, geçmişteki... geçmişteki olaylar sebebiyle."</blockquote><blockquote class="calibre10">"Ben bir Kofti'yim," dedi Mrs. Figg. "Yani zaten benim kaydım tutulmazdı, değil mi?"</blockquote><blockquote class="calibre10">"Bir Kofti, ha?" dedi Fudge, ona kuşkuyla bakarak. "Bunu kontrol edeceğiz bakalım. Asistanım Weasley'ye ebeveyninizle ilgili bilgileri bırakın. Aklıma gelmişken, Koftiler Ruh Emiciler'i görebiliyorlar mı?" diye ekledi, sıranın sağına soluna bakarak.</blockquote><blockquote class="calibre10">"Evet, görebiliyoruz!" dedi Mrs. Figg kızgın bir sesle.</blockquote><blockquote class="calibre10">Fudge kaşlarını kaldırarak, başını çevirip tekrar ona baktı. "Pekâlâ," dedi soğuk soğuk. "Neymiş hikâyeniz?"</blockquote><blockquote class="calibre10">"İki Ağustos akşamı saat dokuz sularında, kedi maması almak için Wisteria Walk'un köşesindeki dükkâna gidiyordum," dedi Mrs. Figg hızlı hızlı, sanki söyleyeceklerini ezberlemiş gibi, "ki o sırada Magnolia Crescent ile Wisteria Walk arasındaki yolda bir patırtı duydum. Yolun başına yaklaştığımda, koşan Ruh Emiciler gördüm -"</blockquote><blockquote class="calibre10">"Koşan mı?" dedi Madam Bones sert bir sesle. "Ruh Emiciler koşmaz, kayarcasına giderler."</blockquote><blockquote class="calibre10">"Ben de öyle demek istemiştim zaten," dedi Mrs. Figg hemen. Solgun yanakları kızarmıştı. "Kayarcasına giden Ruh Emiciler gördüm, çıkarabildiğim kadarıyla iki çocuğa doğru gidiyorlardı."</blockquote><blockquote class="calibre10">"Neye benziyorlardı?" dedi Madam Bones. Gözlerini öyle kısmıştı ki, tek gözlüğünün çerçevesi etinin içinde kaybolmuştu.</blockquote><blockquote class="calibre10">"Şey, bir tanesi iriyarı, öbürüyse hayli sıskaydı -"</blockquote><blockquote class="calibre10">"Hayır, hayır," dedi Madam Bones sabırsızca. "Ruh Emiciler... tarif et onları."</blockquote><blockquote class="calibre10">"Haa," dedi Mrs. Figg, şimdi kırmızılık boynuna kadar ilerlemişti. "Kocamandılar. Kocaman ve pelerinli."</blockquote><blockquote class="calibre10">Harry karın boşluğunda korkunç bir düşme hissi duydu. Mrs. Figg ne derse desin, Harry'ye öyle geliyordu ki, gördüğü en fazla bir Ruh Emici resmiydi ve bir resim bu varlıkların aslında nasıl şeyler olduklarını ifade edemezdi: tüyler ürpertici bir şekilde, yerden birkaç santim yüksekte süzülmelerini; çürümüş gibi kokmalarını; etraflarındaki havayı emerken çıkardıkları o korkunç hırıltıyı...</blockquote><blockquote class="calibre10">İkinci sıradaki siyah posbıyıklı bodur büyücü, yanında oturan kıvır kıvır saçlı cadının kulağına eğilerek bir şeyler fısıldadı. Cadı sırıttı ve başını evet anlamında salladı.</blockquote><blockquote class="calibre10">"Kocaman ve pelerinli," diye tekrar etti Madam Bones kayıtsızca, Fudge alay edercesine burnundan hıh diye soluk verirken. "Anlıyorum. Başka bir şey var mı?"</blockquote><blockquote class="calibre10">"Evet," dedi Mrs. Figg. "Onları hissettim. Etraf soğudu, üstelik dikkatinizi çekerim, çok sıcak bir yaz gecesiydi. Ve kendimi... sanki dünyadan bütün mutluluk gitmiş gibi hissettim... ve... dehşet verici şeyler hatırladım..."</blockquote><blockquote class="calibre10">Sesi titredi, sustu.</blockquote><blockquote class="calibre10">Madam Bones'un gözleri hafifçe açıldı. Harry onun kaşının altında, tek gözlüğün dayandığı yerde kırmızı bir iz gördü.</blockquote><blockquote class="calibre10">"Ruh Emiciler ne yaptı?" diye sordu. Harry'nin içinde bir umut kabardı.</blockquote><blockquote class="calibre10">"Çocuklara saldırdılar," dedi Mrs. Figg, şimdi daha güçlü ve kendinden emin bir sesle. Kızarıklık da yüzünden çekilmeye başlamıştı. "Biri yere düşmüştü. Diğeriyse geri geri gidiyor, Ruh Emici'yi püskürtmeye çalışıyordu. Harry'di o. İki kez denedi, ama sadece gümüşi bir buhar çıkarabildi. Üçüncü denemesinde başardı ve yarattığı Patronus ilk Ruh Emici'yi kovaladı, sonra onun teşvikiyle ikincisini de kuzeninden uzaklaştırdı. İşte... olanlar bunlar," diye sözlerini bitirdi Mrs. Figg, biraz titrek bir sesle.</blockquote><blockquote class="calibre10">Madam Bones hiç konuşmadan Mrs. Figg'e baktı. Fudge ise ona bakmıyor, kâğıtlarıyla oynuyordu. Sonunda başını kaldırdı ve oldukça saldırgan bir tavırla, "Gördüklerin bunlar yani?" dedi.</blockquote><blockquote class="calibre10">"Olanlar bunlar," diye tekrar etti Mrs. Figg.</blockquote><blockquote class="calibre10">"Pekâlâ," dedi Fudge. "Gidebilirsin."</blockquote><blockquote class="calibre10">Mrs. Figg gözlerini korkuyla Fudge'dan Dumbledore'a çevirdi, sonra da kalkıp ayaklarını sürüye sürüye kapıya doğru yürüdü. Harry kapının onun arkasından kapanışını duydu.</blockquote><blockquote class="calibre10">"Pek ikna edici bir tanık değil," dedi Fudge azametle.</blockquote><blockquote class="calibre10">"Bilemiyorum," dedi Madam Bones, gür sesiyle. "Bir Emici saldırısının etkilerini gayet doğru tarif etti. Ayrıca orada olmasalar niye oradaydılar desin, bilmiyorum."</blockquote><blockquote class="calibre10">"Ama Ruh Emiciler öylesine bir Muggle banliyösüne gidip tesadüfen bir büyücüyle mi karşılaşıyorlar yani?" dedi Fudge alayla. "Böyle bir şeyin gerçekleşme ihtimali çok çok küçük olmalı. Bagman bile böyle bir şeye para -"</blockquote><blockquote class="calibre10">"Hiçbirimiz Ruh Emiciler'in tesadüfen orada olduğunu düşünmüyor sanırım," dedi Dumbledore tatlı bir sesle.</blockquote><blockquote class="calibre10">Fudge'ın sağında yüzü karanlıkta oturan cadı hafifçe kıpırdadı, diğerleri donup kalmıştı.</blockquote><blockquote class="calibre10">"Bu da ne demek oluyor?" dedi Fudge buz gibi bir sesle.</blockquote><blockquote class="calibre10">"Bence birinin emriyle oraya gittiler, demek oluyor," dedi Dumbledore.</blockquote><blockquote class="calibre10">"Biri bir çift Ruh Emici'ye Little Whinging'de gezinme emri verse, elimizdeki kayıtlarda görünürdü herhalde!" dedi Fudge, havlar gibi bir sesle.</blockquote><blockquote class="calibre10">"Bugünlerde Ruh Emiciler Sihir Bakanlığı dışında birinden emir alıyorsa, görünmezdi," dedi Dumbledore sakin sakin. "Sana bu konudaki görüşlerimi anlatmıştım zaten, Cornelius."</blockquote><blockquote class="calibre10">"Evet, anlatmıştın," dedi Fudge sert bir sesle, "ve senin görüşlerinin saçmalıktan başka bir şey olduğuna inanmam için hiçbir sebep yok, Dumbledore. Ruh Emiciler yerlerinde, Azkaban'da duruyor ve onlardan istediğimiz her şeyi yapıyorlar."</blockquote><blockquote class="calibre10">"O halde," dedi Dumbledore usulca ama net bir sesle, "Bakanlık'tan birinin<br class="calibre8"/>2 Ağustos'ta bir çift Ruh Emici'yi o sokağa niye gönderdiğini sormalıyız kendimize."</blockquote><blockquote class="calibre10">Bu sözleri izleyen mutlak sessizlikte, Fudge'ın sağındaki cadı öne doğru eğildi ve böylece Harry ilk kez görebildi.</blockquote><blockquote class="calibre10">Harry onu iri, solgun bir kurbağaya benzetti, geniş, sarkık bir yüzü ve çok geniş, gevşek bir ağzı di. Vernon Enişte gibi boyunsuzdu. İri ve yuvarlak gözleri yuvalarından fırlayacakmış gibi görünüyordu. Kısa ve kıvırcık saçının üstündeki küçük siyah kadife fiyonk bile uzun, yapışkan diliyle yakalayacağı iri bir sineği getirdi Harry'nin aklına.</blockquote><blockquote class="calibre10">"Kürsü, Bakanlık Müsteşarı Dolores Jane Umbridge'e söz hakkı tanıyor," dedi Fudge.</blockquote><blockquote class="calibre10">Cadı, küçük kız sesi gibi titrek ve tiz bir sesle konuşunca Harry şaşırdı kaldı; vıraklamasını bekliyordu.</blockquote><blockquote class="calibre10">"Sanırım sizi yanlış anladım, Profesör Dumbledor" dedi, kocaman yuvarlak gözlerine işlemeyen yapmacık bir gülümsemeyle. "Ne kadar aptalım. Ama sanki bir an için, Sihir Bakanlığı'nın bu çocuğa bir saldırı emri verdiğini ima ettiniz gibi geldi bana!"</blockquote><blockquote class="calibre10">Harry'nin tüylerini diken diken eden çın çın bir kahkaha attı. Birkaç Büyüceşûra üyesi de onunla birlikte güldü. İçlerinden birinin bile neşeli olmadığı bundan aşikâr olamazdı.</blockquote><blockquote class="calibre10">"Eğer Ruh Emiciler'in sadece Sihir Bakanlığı'ndan emir aldığı doğruysa, bir hafta önce iki Ruh Emici'nin Harry'ye ve kuzenine saldırdığı da doğruysa, bunun mantıki sonucu, saldırı emrini Bakanlık'tan birinin vermiş olabileceğidir," dedi Dumbledore nazikçe. "Elbette söz konusu iki Ruh Emici Bakanlık'ın kontrolü dışında da olabilir-"</blockquote><blockquote class="calibre10">"Bakanlık'ın kontrolü dışında Ruh Emici yok!" diye çıkıştı Fudge. Kıpkırmızı kesilmişti.</blockquote><blockquote class="calibre10">Dumbledore başını hafifçe eğdi.</blockquote><blockquote class="calibre10">"O halde, hiç şüphe yok ki Bakanlık Ruh Emiciler'in niye Azkaban'dan bu kadar uzaklaştığı ve niye izinsiz saldırıda bulunduğu hakkında kapsamlı bir soruşturma yapacaktır."</blockquote><blockquote class="calibre10">"Sihir Bakanlığı'nın ne yapıp ne yapmayacağına karar vermek sana düşmez, Dumbledore!" diye çıkıştı Fudge. Şimdi suratı, Vernon Enişte'nin bile gurur duyacağı morumsu bir kırmızıya dönmüştü.</blockquote><blockquote class="calibre10">"Tabii ki düşmez," dedi Dumbledore kibarca. "Bu meselenin soruşturmasız geçiştirilmeyeceğine olan güvenimi ifade ediyordum, o kadar."</blockquote><blockquote class="calibre10">Madam Bones'a bir bakış attı. Cadı da tek gözlüğünü düzeltip hafif çatık kaşlarla ona baktı.</blockquote><blockquote class="calibre10">"Herkese hatırlatırım ki, bu Ruh Emiciler'in davranışı -çocuğun hayal gücünün ürünü değilseler bile- bu duruşmanın konusu değildir!" dedi Fudge. "Küçük Yaşta Büyücülüğün Makul Kısıtlanması Kararnamesi'nin Harry Potter tarafından ihlalini incelemek için burada toplandık biz!"</blockquote><blockquote class="calibre10">"Elbette onun için toplandık," dedi Dumbledore, "ama Ruh Emiciler'in o sokakta olması, konuyla yakından ilgili. Kararname'nin Yedinci Bent'i, olağandışı koşullarda Muggle'ların önünde sihre başvurulabileceğini belirtiyor ve söz konusu olağandışı koşulların içinde, bir büyücünün ya da cadının kendi hayatını ya da başka bir büyücünün, cadının ya da Muggle'ın hayatını tehdit eden durumlar da -"</blockquote><blockquote class="calibre10">"Hiç nefesini tüketme, Yedinci Bent'e aşinayız!" diye hırladı Fudge.</blockquote><blockquote class="calibre10">"Tabii ki aşinasınız," dedi Dumbledore nezaketle. "O halde Harry'nin bu koşullarda Patronus Büyüsü'nü kullanmasının bentte belirtilen olağandışı durumlar kategorisine girdiği konusunda hemfikiriz, değil mi?"</blockquote><blockquote class="calibre10">"Ruh Emiciler gerçekten orada idiyseler, ki bundan şüpheliyim."</blockquote><blockquote class="calibre10">"Bir görgü tanığının ağzından duydunuz," diye sözünü kesti Dumbledore. "Doğru söylediğinden şüphe ediyorsanız yeniden çağırın, bir kez daha sorgulayın. Eminim itiraz etmeyecektir."</blockquote><blockquote class="calibre10">"Ben - o - hiç -" diye bağırdı Fudge, önündeki kâğıtları karıştırarak. "O - bu meseleyi bugün halletmek istiyorum, Dumbledore!"</blockquote><blockquote class="calibre10">"Ama tabii ki aksi takdirde ortaya ciddi bir adli hata çıkacaksa, bir tanığı kaç kere dinleyeceğine aldırmazsın," dedi Dumbledore.</blockquote><blockquote class="calibre10">"Ciddi bir adli hataymış, sen onu külahıma anlat!" dedi Fudge böğüre böğüre. "Zahmet edip de bu çocuğun okul dışında sihir kullanımını mazur göstermek için sıktığı palavraların çetelesini tuttun mu hiç, Dumbledore? Üç yıl önce yaptığı Yükseltme Büyüsü'nü unuttun herhalde -"</blockquote><blockquote class="calibre10">"Onu ben yapmadım, ev cini yaptı!" dedi Harry.</blockquote><blockquote class="calibre10">"GÖRÜYOR MUSUN?" diye kükredi Fudge, abartılı hareketlerle Harry'nin bulunduğu yönü işaret ederek. "Ev ciniymiş! Hem de bir Muggle evinde! Daha neler!"</blockquote><blockquote class="calibre10">Söz konusu ev cini şu anda Hogwarts Okulu'nun hizmetinde," dedi Dumbledore. "Arzu ederseniz kendisini hemen buraya çağırabilirim."</blockquote><blockquote class="calibre10">"Ben -yok- benim ev cinlerini dinleyecek vaktim yok! Ayrıca hepsi bu değil - halasını şişirmişti, Tanrı aşkına!" diye bağırdı Fudge, yumruğunu yargıç sırasına indirip bir mürekkep şişesini devirerek.</blockquote><blockquote class="calibre10">Fudge notlarının üzerinden mürekkebi silmeye uğraşırken, Dumbledore, "En iyi büyücülerin bile bazen duygularına hâkim olamadığını kabul ettiğinden olsa gerek, sen de söz konusu olayda Harry için suç duyurusunda bulunmadın," dedi kibar kibar.</blockquote><blockquote class="calibre10">"Daha okulda ne haltlar karıştırdığından bahsetmedim bile!"</blockquote><blockquote class="calibre10">"Ama, Bakanlık Hogwarts öğrencilerini okuldaki kabahatlerinden dolayı cezalandırma yetkisine sahip olmadığından, Harry'nin oradaki davranışları bu duruşmayla ilgili değil," dedi Dumbledore her zamanki kibarlığıyla, ama bu defa sözlerinde bir nebze soğukluk vardı.</blockquote><blockquote class="calibre10">"Bak bak!" dedi Fudge. "Demek okulda ne yaptığı bize düşmez, ha? Öyle mi sanıyorsun?"</blockquote><blockquote class="calibre10">"Bakanlık Hogwarts öğrencilerini atma yetkisine sahip değil, Cornelius, bunu sana 2 Ağustos gecesi de hatırlatmıştım," dedi Dumbledore. "Suçlamalar kanıtlanana dek asalara el koyma hakkı da yok; 2 Ağustos gecesi sana bunu da hatırlatmıştım. Görünüşe bakılırsa, yasaların uygulanmasına yönelik takdire değer telaşında, eminim ki istemeyerek, sen de birkaç yasayı gözden kaçırmışsın."</blockquote><blockquote class="calibre10">"Yasalar değiştirilebilir," dedi Fudge gaddar bir edayla.</blockquote><blockquote class="calibre10">"Tabii ki değiştirilebilir" dedi Dumbledore, başını hafifçe eğerek. "Senin birçok değişiklik yaptığın da apaçık görülüyor, Cornelius. Baksana, Büyüceşûra'dan ayrılmamın istenişinden sonraki birkaç hafta içinde, küçük yaşta büyücülük gibi basit bir vakaya bakmak için tam bir suç davası duruşması yapmak âdetten olmuş bile!"</blockquote><blockquote class="calibre10">Yukarıdaki büyücülerden birkaçı oturdukları yerde huzursuz huzursuz kıpırdandılar. Fudge'ın yüzü artık kahverengiye çalan mor bir renk almıştı. Ancak sağ tarafındaki kurbağaya benzeyen cadı, Dumbledore'a hayli ifadesiz gözlerle bakıyordu sadece.</blockquote><blockquote class="calibre10">"Bildiğim kadarıyla," diye devam etti Dumbledore, "bu mahkemenin görevinin Harry'yi şimdiye kadar yaptığı her küçük büyü için cezalandırmak olduğunu söyleyen bir yasa yok henüz. Belli bir ihlalle suçlandı ve savunmasını sundu. Şimdi onun da, benim de elimizden gelen tek şey, sizin kararınızı beklemek."</blockquote><blockquote class="calibre10">Dumbledore yeniden parmak uçlarını bitiştirdi, başka bir şey söylemedi. Fudge ona ateş saçan gözlerle baktı, çok öfkelendiği belliydi. Harry, içini rahatlatır umuduyla göz ucuyla Dumbledore'a baktı; Dumbledore'un Büyüceşûra'ya, artık karar verme vaktinin geldiğini ima etmekle doğru bir iş yapıp yapmadığından hiç de emin değildi. Ancak Dumbledore bir kez daha, Harry'nin onun dikkatini çekme çabalarından habersiz görünüyordu. Yukarıdaki sıralara bakmaya devam etti. Büyüceşûra üyeleri telaşla fısır fısır konuşmaya başlamışlardı.</blockquote><blockquote class="calibre10">Harry gözlerini ayaklarına indirdi. Şişip inanılmaz bir büyüklüğe erişmiş gibi görünen kalbi, kaburgalarının altında güm güm atıyordu. Duruşmanın bundan uzun süreceğini sanmıştı. İyi bir izlenim bıraktığından da hiç emin değildi. Pek bir şey söylememişti. Ruh Emiciler'i daha ayrıntılı açıklaması gerekirdi. Nasıl düştüğünü, hem onun, hem de Dudley'nin nasıl öpülmenin eşiğinden döndüklerini...</blockquote><blockquote class="calibre10">İki defa başını kaldırıp Fudge'a baktı ve konuşmak üzere ağzını açtı. Ama şişmiş kalbi artık hava kanallarını sıkıştırıyordu ve iki defasında da tek yaptığı şey, derin bir nefes alıp bakışlarını yeniden ayakkabılarına çevirmek oldu.</blockquote><blockquote class="calibre10">Derken fısıldaşma sona erdi. Harry başını kaldırıp yargıçlara bakmak istiyordu, ama bağcıklarını incelemeye devam etmenin çok daha kolay olduğuna karar verdi.</blockquote><blockquote class="calibre10">"Sanığın bütün suçlamalardan beraatı lehinde oy kullananlar?" dedi Madam Bones'un gür sesi.</blockquote><blockquote class="calibre10">Harry sertçe başını kaldırdı. Havada birtakım eller vardı, birçok el... yarıdan fazla! Nefes nefese saymaya başladı, ama saymayı bitiremeden, Madam Bones konuştu: "Mahkûmiyet lehinde oy kullananlar?"</blockquote><blockquote class="calibre10">Fudge elini kaldırdı; ve onunla birlikte, sağındaki cadı ve ikinci sıradaki posbıyıklı büyücüyle yanındaki kıvır kıvır saçlı cadı da dahil olmak üzere, altı kişi daha el kaldırdı.</blockquote><blockquote class="calibre10">Fudge, boğazına bir şey takılmış gibi bir yüz ifadesiyle, dönüp hepsine baktı, sonra da elini indirdi. Derin derin iki nefes aldı ve bastırılmış öfkeden çatal çatal çıkan bir sesle konuştu: "Pekâlâ, pekâlâ... bütün suçlamalardan beraat etmiştir."</blockquote><blockquote class="calibre10">"Harika," dedi Dumbledore canlılıkla. Ayağa fırladı ve asasını çekip iki kreton koltuğu yok etti. "Eh, gitmem lazım artık. Hepinize iyi günler dilerim."</blockquote><blockquote class="calibre10">Ve Harry'ye bir kez bile bakmaksızın, hızla zindandan çıktı.</blockquote><div class="mbppagebreak" id="calibre_pb_16"></div>
</body></html>
