<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Zümrüdüanka Yoldaşlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos1404334" class="calibre1"><span class="calibre2">
</span></p><blockquote class="calibre7"><span class="calibre4">YİRMİ  BEŞİNCİ  BÖLÜM</span><br class="calibre8"/><span class="calibre4">BÖCEK  KAPANI</span></blockquote><blockquote class="calibre9">Harry'nin sorusu hemen ertesi sabah cevaplandı. Gelecek Postası gelince Hermione onu düzeltip açtı, birinci sayfaya şöyle bir baktı ve etraftaki herkesin gözlerini ona dikmesine yol açan küçük bir çığlık attı.</blockquote><blockquote class="calibre10">"Ne?" dedi Harry ve Ron bir ağızdan.</blockquote><blockquote class="calibre10">Hermione cevap vermek yerine gazeteyi masaya, onların önüne serdi ve birinci sayfayı tamamen kaplayan on siyah-beyaz fotoğrafa işaret etti: Dokuzu büyücülerin, onuncusu da bir cadının yüzüydü. Fotoğraflardaki insanlardan biri sessiz sessiz, alaycı bir şekilde gülüyordu; diğerleri küstah bir tavırla, parmaklarını resimlerinin çerçevesine vurup duruyorlardı. Her resmin altında bir isim vardı ve o kişinin Azkaban'a hangi suçla gönderildiği yazılıydı.</blockquote><blockquote class="calibre10">Harry'ye dudak bükerek gülen uzun, solgun çarpık yüzlü bir büyücünün resminin altında, “<span class="italic">Antonin Dolohov</span>”, yazıyordu; Gideon ve Fabian Prewett'ı hunharca öldürmekten mahkûm oldu.</blockquote><blockquote class="calibre10">Canı sıkkın bir şekilde resminin kenarına yaslanmış olan yağlı saçlı, çopur yüzlü bir adamın resminin altında ise, “<span class="italic">Augustus Rookwood</span>”, yazılıydı; “<span class="italic">Sihir Bakanlığı sırlarını Adı Anılmaması Gereken Kişi'ye sızdırmaktan mahkûm oldu.</span>”</blockquote><blockquote class="calibre10">Ama Harry'nin asıl dikkatini çelen, cadının resmi oldu. Daha sayfayı gördüğü anda yüzü hemen gözüne çarpmıştı. Resimde uzun, siyah saçları bakımsız ve dağınıktı; oysa Harry onların derli toplu, gür ve parlak halini görmüştü. Kadın şiş kapaklı gözleriyle ona dik dik baktı, ince ağzının çevresinde mağrur, hor gören bir tebessüm vardı. Sirius gibi o da büyük bir güzelliğin izlerini taşıyordu, ama bir şey -belki de Azkaban- güzelliğinin büyük kısmını alıp götürmüştü.</blockquote><blockquote class="calibre10">“<span class="italic">Bellatrix Lestrange, Frank ve Alice Longbottom'a işkence etmek ve ömürlerinin sonuna dek bakıma muhtaç halde kalmalarına yol açmaktan mahkûm oldu.</span>”</blockquote><blockquote class="calibre10">Hermione, Harry'ye bir dirsek attı ve ona, dikkatini Bellatrix'e verdiği için henüz okumadığı resimlerin üstündeki manşeti gösterdi.</blockquote><blockquote class="calibre7"><span class="calibre11"><span class="italic"><span class="bold">AZKABAN'DAN TOPLU KAÇIŞ</span></span></span></blockquote><blockquote class="calibre13"><span class="calibre11"><span class="italic">BAKANLIK ESKİ ÖLÜM YİYENLER'İN BLACK'İN ETRAFINDA TOPLANACAĞINDAN KUŞKULANIYOR.</span></span></blockquote><blockquote class="calibre9">"Black?" mi dedi Harry yüksek sesle. "Yoksa -?" "Hişşt!" diye fısıldadı Hermione telaşla. "Yüksek sesle değil - oku yeter!"</blockquote><blockquote class="calibre9"><span class="calibre11"><span class="italic">Sihir Bakanlığı dün akşam Azkaban'dan toplu bir kaçış gerçekleştiğini duyurdu.</span></span></blockquote><blockquote class="calibre10"><span class="calibre11"><span class="italic">Sihir Bakanı Cornelius Fudge, özel bürosunda gazetecilerle konuşarak, yüksek güvenlik altındaki on mahkumun dün akşam erken saatlerde kaçtığını ve kendisinin hemen Muggle Başbakanı'nı bu kişilerin ne kadar tehlikeli olduğu konusunda bilgilendirdiğini söyledi.</span></span></blockquote><blockquote class="calibre10"><span class="calibre11"><span class="italic">Fudge dün akşam, "Ne yazık ki kendimizi, iki buçuk yıl önce katil Sirius Black kaçtığında ortaya çıkanın eşi bir durumda bulduk," dedi. "İki kaçışın birbiriyle ilgisiz olduğunu da sanmıyoruz. Bu büyüklükte bir kaçış, dışarıdan yardım alındığını gösterir; Azkaban'dan kaçan ilk kişi olan Black'in, başkalarının izinden gelmesine yardımcı olma açısından ideal bir konumda olduğunu unutmamalıyız. Aralarında Black'in kuzeni Bellatrix Lestrange'ın da bulunduğu bu kişilerin, liderleri olarak Black'in etrafında toplanmalarının muhtemel olduğunu düşünüyoruz. Ancak suçluları ele geçirmek için elimizden geleni yapıyoruz ve sihirle uğraşan topluluğun uyanık ve dikkatli olmasını rica ediyoruz. Bu kişilerin hiçbirine, hiçbir koşul altında yaklaşılmamalıdır."</span></span></blockquote><blockquote class="calibre9">"Demek bundanmış, Harry," dedi Ron, iyice afallamış görünüyordu. "Dün akşam bunun için mutluymuş."</blockquote><blockquote class="calibre10">"Buna inanmıyorum," dedi Harry hırlarcasına, "Fudge bu kaçıştan dolayı Sirius'u mu suçluyor?"</blockquote><blockquote class="calibre10">"Başka ne gibi bir seçeneği var ki?" dedi Hermione acı acı. " '<span class="italic">Millet, kusura bakmayın ama Dumbledore beni bunun olabileceği konusunda uyarmıştı, Azkaban muhafızları Lord Voldemort'a katıldı,</span>' -kes inildemeyi, Ron- '<span class="italic">şimdi de Voldemort'un en berbat müritleri hapisten kaçtı</span>' diyemezdi ya. Yani, neredeyse altı aydır herkese seninle Dumbledore'un yalancı olduğunuzu söylüyor, değil mi?"</blockquote><blockquote class="calibre10">Hermione gazeteyi yırtarcasma açıp içindeki yazıyı okurken, Harry de Büyük Salon'da etrafına bakındı. Öğrenci arkadaşlarının neden korkmuş görünmediklerini ya da hiç değilse birinci sayfadaki dehşet verici haberi niye tartışmadıklarını merak ediyordu, ama içlerinden pek azı Hermione gibi her gün gazete alıyordu. Onlar burada ev ödevlerinden, Quidditch'ten ve kim bilir başka ne saçmalıktan söz ederken, bu duvarların dışında on Ölüm Yiyen daha Voldemort'un saflarını güçlendiriyordu.</blockquote><blockquote class="calibre10">Öğretmenler masasına göz attı. Orada farklı bir durum vardı: Dumbledore ve Profesör McGonagall koyu bir sohbete dalmışlardı, ikisi de fevkalade ciddi görünüyordu. Profesör Sprout Gelecek Postası'nı bir ketçap şişesine dayamıştı ve birinci sayfayı öyle bir dikkatle okuyordu ki, öylece duran kasığındaki yumurta sarısının ince ince kucağına damladığının farkında bile değildi. Bu arada, masanın diğer ucunda Profesör Umbridge bir kâse yulaf lapasını iştahlı iştahlı yiyordu. Altları torba torba olmuş kurbağa gözleri, bu seferlik yaramazlık eden öğrenci arayarak Büyük Salon'u taramıyordu. Yemeğini yutarken kaşlarını çatıyor ve bazen de Dumbledore ile McGonagall'ın hararetle konuştukları noktaya hain bakışlar atıyordu.</blockquote><blockquote class="calibre10">"Aman tanrım -" dedi Hermione hayretle, hâlâ gazeteye bakıyordu.</blockquote><blockquote class="calibre10">"Yine ne oldu?" dedi Harry hemen; epey tedirgindi.</blockquote><blockquote class="calibre10">"Bu... korkunç," dedi Hermione, sarsılmış halde. Gazetenin onuncu sayfasını katladı ve Harry ile Ron'a verdi.</blockquote><blockquote class="calibre7"><span class="calibre11"><span class="italic"><span class="bold">SİHİR BAKANLIĞI ÇALIŞANININ TRAJİK VEFATI</span></span></span></blockquote><blockquote class="calibre13"><span class="calibre11"><span class="italic">Dün gece, Sihir Bakanlığı çalışanı 49 yaşındaki Broderick Bade bir saksı bitkisi tarafından boğulmuş olarak yatağında ölü bulunduktan sonra, St. Mungo Hastanesi eksiksiz bir soruşturma vaadinde bulundu. Olay yerine çağrılan şifacılar, ölümünden birkaç hafta önce bir işyeri kazasında yaralanan Mr. Bode'u kurtarmayı başaramadılar.</span></span></blockquote><blockquote class="calibre10"><span class="calibre11"><span class="italic">Olay sırasında Mr. Bode'un koğuşundan sorumlu olan Şifacı Miriam Strout tam maaşla açığa alındığı için dün görüşlerini almak için kendisine ulaşılamazken, hastane adına bir sözcübüyücü bir demeç verdi:</span></span></blockquote><blockquote class="calibre10"><span class="calibre11"><span class="italic">"St. Mungo, bu trajik kazadan önce sağlığı düzenli bir iyileşme gösteren Mr. Bode'un ölümünden büyük üzüntü duymaktadır.”</span></span></blockquote><blockquote class="calibre10"><span class="calibre11"><span class="italic">"Koğuşlarımızın dekorasyonu konusunda katı kurallarımız vardır, ancak Noel döneminde çok meşgul olan Şifacı Strout'un, Mr. Bode'un komodinindeki bitkinin yarattığı tehlikeyi göz ardı ettiği anlaşılıyor. Mr. Bode'un konuşması ve hareketleri düzelme yoluna girdiği için, Şifacı Strout onu bitkisine kendisi baksın diye teşvik etti. Söz konusu bitkinin masum bir Uçukçiçek değil, bir Şeytan Kapanı olduğunun farkında değildi ve nekahet dönemindeki Mr. Bode bitkiye dokununca, Şeytan Kapanı onu boğdu.”</span></span></blockquote><blockquote class="calibre10"><span class="calibre11"><span class="italic">"St. Mungo, bitkinin koğuşta bulunmasına henüz açıklama getirememektedir ve bu konuda bir bilgisi olan bütün cadılarla büyücülerin ortaya çıkmasını rica eder."</span></span></blockquote><blockquote class="calibre9">"Bode..." dedi Ron. "Bode. Bir şey hatırlatıyor ama..."</blockquote><blockquote class="calibre10">"Onu görmüştük ya," diye fısıldadı Hermione. "St. Mungo'da, hatırlamıyor musunuz? Lockhart'ın karşısındaki yataktaydı, orada öyle yatıyor, tavana bakıyordu. Üstelik Şeytan Kapanı'nın gelişini de gördük. O -şifacı- bunun Noel hediyesi olduğunu söylemişti."</blockquote><blockquote class="calibre10">Harry geriye dönerek olayı düşündü. Boğazında safra misali bir dehşet duygusu yükseliyordu.</blockquote><blockquote class="calibre10">"Şeytan Kapanı'nı nasıl tanımadık? Daha önce görmüştük... bunun olmasını engelleyebilirdik."</blockquote><blockquote class="calibre10">"Şeytan Kapanı'nın saksı bitkisi kılığında bir hastanede ortaya çıkacağı kimin aklına gelir?" dedi Ron sertçe. "Bizim kabahatimiz değil, suç onu herife yollayanda! Sahiden gıcığın teki olmalı, niye ne aldığını kontrol etmemiş ki?"</blockquote><blockquote class="calibre10">"Yapma, Ron!" dedi Hermione, sesi titreyerek. "Bence hiç kimse Şeytan Kapanı'nı bir saksıya koyup da, ona dokunan herkesi öldüreceğini bilmiyor olamaz. Bu - bu cinayetti... hem de akıllıca bir cinayet... eğer bitkiyi kimin yolladığı belli değilse, cinayeti kimin işlediğini nereden bulacaklar?"</blockquote><blockquote class="calibre10">Harry, Şeytan Kapanı'nı düşünmüyordu. O, duruşma gününde asansörle Bakanlık'ın dokuzuncu katına inişini ve Atriyum katında asansöre binen solgun yüzlü adamı hatırlıyordu.</blockquote><blockquote class="calibre10">"Bode'la karşılaştım," dedi yavaşça. "Bakanlık'ta babanla birlikteyken gördüm onu."</blockquote><blockquote class="calibre10">Ron'un ağzı açık kaldı.</blockquote><blockquote class="calibre10">"Evde babamın ondan söz ettiğini duydum! Adı-Ağza-Alınmayanlar'dan biriydi - Esrar Dairesi'nde çalışırdı!"</blockquote><blockquote class="calibre10">Bir an birbirlerine baktılar, sonra Hermione gazeteyi tekrar önüne çekti, katladı, birinci sayfadaki on kaçak Ölüm Yiyen'in resimlerine kötü kötü baktı, sonra da fırlayıp ayağa kalktı.</blockquote><blockquote class="calibre10">"Nereye gidiyorsun?" dedi Ron, şaşkınlıkla.</blockquote><blockquote class="calibre10">"Bir mektup göndermeye," dedi Hermione, çantasını omzuna vurarak. "Bu... bilmiyorum ki acaba... ama denemeye değer... zaten bir tek ben yapabilirim."</blockquote><blockquote class="calibre10">"Böyle yapmasından nefret ediyorum," dedi Ron, Harry ile ikisi masadan kalkıp Büyük Salon'dan ağır ağır çıkarlarken. "Bir kerecik olsun ne yapacağını bize söylese ölür mü yani? Olsa olsa on saniyesini alırdı - hey, Hagrid!"</blockquote><blockquote class="calibre10">Hagrid, Giriş Salonu'nun kapısının yanında duruyor, bir Ravenclaw kalabalığının geçmesini bekliyordu. Hâlâ devlerle ilgili görevinden döndüğü günkü kadar feci çürükler içindeydi ve burun kemiği üzerinde yeni bir kesik vardı.</blockquote><blockquote class="calibre10">"İyi misiniz, siz ikiniz?" dedi, gülümsemeye çalışıp onun yerine yüzünü acıyla buruşturdu.</blockquote><blockquote class="calibre10">"Sen iyi misin, Hagrid?" diye sordu Harry, Ravenclaw'ların arkasından hantal hantal giden Hagrid'in peşinden yürüyerek.</blockquote><blockquote class="calibre10">"İyi, iyi," dedi Hagrid, cılız bir aldırmazlık girişimiyle; elini salladı, yanından geçen ve beyin sarsıntısına uğratacak bir darbe yemenin kıyısından dönen Profesör Vector'ın ödü koptu. "Sadece işim var, işte, malum şeyler -hazırlanacak dersler- pul çürümesine tutulan iki semender - bir de, denemeye çekildim," diye geveledi.</blockquote><blockquote class="calibre10">"Denemeye mi çekildin?" dedi Ron, olanca sesiyle. Geçen öğrencilerin çoğu merakla dönüp baktı. "Kusura bakma -yani- denemeye mi çekildin?" diye fısıldadı.</blockquote><blockquote class="calibre10">"Evet," dedi Hagrid. "Beklemiyor da değildim, doğrusunu isterseniz. Siz belki fark etmediniz ama, o teftiş hiç de iyi geçmedi yani... neyse," derin derin içini çekti. "İyisi mi gideyim de o semenderlere biraz daha biber tozu süreyim, yoksa kuyrukları düşecek. Görüşürüz, Harry... Ron..."</blockquote><blockquote class="calibre10">Yorgun argın yürüdü, dış kapıdan çıktı, taş merdivenden ıslak araziye indi. Harry onun gidişini izlerken, kaç kötü habere daha dayanabilirim acaba, diye merak etti.</blockquote><blockquote class="calibre7">*****</blockquote><blockquote class="calibre9">Hagrid'in deneme süresine çekildiği haberi sonraki birkaç gün içinde bütün okulda duyuldu ama, Harry kızsa da, buna pek üzülen olmadı sanki; hatta aralarında özellikle Draco Malfoy'un göze çarptığı kimileri, bayağı sevinmiş göründüler. Esrar Dairesi'nin adı duyulmamış bir çalışanının St. Mungo Hastanesi'ndeki garip ölümüne gelince; bunu bilen ya da aldıranlar sadece Harry, Ron ve Hermione'ymiş gibiydi. Şimdi koridorlarda bir tek sohbet konusu vardı: Gazete okuyan az sayıda kişi sayesinde nihayet hikâyeleri okula sızmış olan on kaçak Ölüm Yiyen. Mahkûmlardan bazılarının Hogsmeade'de görüldüğüne, kiminin sözde Bağıran Baraka'da saklandığına ve tıpkı daha önce Sirius Black'in yaptığı gibi Hogwarts'a zorla gireceklerine dair rivayetler dolaşıyordu.</blockquote><blockquote class="calibre10">Büyücü ailelerinden gelenler, bu Ölüm Yiyenler'in adlarının neredeyse Voldemort'unki kadar korkuyla söylendiğine tanık olarak büyümüşlerdi; Voldemort'un dehşete dayanan hâkimiyet günlerinde işlemiş oldukları suçlar, efsaneviydi. Hogwarts öğrencileri arasında bu kurbanların akrabaları da vardı ve onlar, şimdi koridorlarda yürürken kendilerini tüyler ürpertici bir dolaylı şöhretin gönülsüz nesneleri konumunda buluyorlardı. Amcası, yengesi ve kuzenleri bu on kişiden birinin elinde ölmüş olan Susan Bones, Bitkibilim'de, berbat bir halde, Harry olmanın nasıl bir şey olduğunu artık daha iyi anladığını söyledi.</blockquote><blockquote class="calibre10">"Nasıl dayanıyorsun bilmiyorum - korkunç bir şey," dedi açık kalplilikle. Ciyakşak fidelerinin tepsisine öyle çok ejderha gübresi döktü ki, rahatsızlıkla kıvranıp çığlık attılar.</blockquote><blockquote class="calibre10">Harry'nin kendisinin de, bugünlerde koridorlarda yeniden başlayan mırıldanmaların ve parmakla göstermelerin hedefi olduğu bir gerçekti ama, fısıldayanların ses tonlarında ufak bir değişiklik saptamıştı. Artık sanki düşmanca değil de meraklı gibiydiler; hatta bir iki keresinde, konuşanların, on Ölüm Yiyen'in Azkaban kalesinden kaçışı konusunda Gelecek Postası'nda çıkan açıklamadan tatmin olmadığına işaret eden şeyler duymuştu. Bu kuşkucular, kafa karışıklığı ve korku içinde, şimdi ellerindeki yegâne diğer açıklamadan medet umuyor gibiydiler, yani Harry ve Dumbledore'un önceki yıldan beri öne sürdükleri açıklamadan.</blockquote><blockquote class="calibre10">Değişen yalnızca öğrencilerin ruh hali de değildi. Artık iki ya da üç öğretmenin koridorlarda alçak sesle, aceleyle fısıldaşmalarına hayli sık rastlanır olmuştu, öğrencilerin yaklaştığını gördükleri anda konuşmalarını kesiyorlardı.</blockquote><blockquote class="calibre10">"Belli ki artık öğretmenler odasında rahat rahat konuşamıyorlar," dedi Hermione alçak sesle. O, Harry ve Ron, bir gün Tılsım sınıfının dışında Profesör McGonagall, Flitwick ve Sprout'u kafa kafaya vermiş halde bulmuşlardı. "Umbridge orada olursa konuşamazlar tabii."</blockquote><blockquote class="calibre10">"Sizce yeni bir şeyler biliyorlar mıdır?" diye sordu Ron, omzunun üstünden üç öğretmene bakarak.</blockquote><blockquote class="calibre10">"Biliyorlarsa da biz öğrenemeyiz, değil mi?" dedi Harry kızgınlıkla. "O Kararname'den sonra... kaç numaraya geldik şimdi?" Çünkü Azkaban kaçışının hemen ertesi sabahı, binaların ilan tahtalarında yeni duyurular belirmişti:</blockquote><blockquote class="calibre7"><span class="calibre11"><span class="italic"><span class="bold">HOGWARTS YÜKSEK MÜFETTlŞİ'NİN EMRİYLE</span></span></span></blockquote><blockquote class="calibre12"><span class="calibre11"><span class="italic">Öğretmenlerin bundan böyle öğrencilere, öğretmek için para aldıkları derslerle doğrudan doğruya ilgisi olmayan herhangi bir bilgi vermeleri yasaklanmıştır.</span></span></blockquote><blockquote class="calibre10"><span class="calibre11"><span class="italic">Yukarıdaki yasak, Yirmi Altı Numaralı Eğitim Kararnamesi'ne uygundur.</span></span></blockquote><blockquote class="calibre12"><span class="calibre11"><span class="italic"><span class="bold">Ýmza:</span></span></span><span class="calibre11"><span class="italic"> Dolores Jane Umbridge, Yüksek Müfettiş</span></span></blockquote><blockquote class="calibre9">Bu son Kararname öğrenciler arasında epey espri konusu olmuştu. Lee Jordan, Umbridge'e, yeni kuralın koşullarına göre, sınıfın arkasında Patlamalı Pişti oynadıkları için Fred ve George'u azarlama izni olmadığını belirtmişti.</blockquote><blockquote class="calibre10">"Patlamalı Pişti'nin, Karanlık Sanatlara Karşı Savunma ile hiç ilgisi yok, Profesör! Bu sizin dersinizle ilgili bir bilgi değil!"</blockquote><blockquote class="calibre10">Harry onu bir daha gördüğünde, Lee'nin elinin üstü hayli kötü şekilde kanıyordu. Harry ona Laçan özü tavsiye etti.</blockquote><blockquote class="calibre10">Harry, Azkaban kaçışı yüzünden Umbridge'in biraz olsun süngüsünün düşeceğini, sevgili Fudge'ın burnunun dibinde meydana gelen felaket karşısında birazcık utanıp sıkılacağını düşünmüştü. Oysa tam tersine, bu olay onun, Hogwarts'taki hayatı her yönüyle kendi kontrolüne alma yolundaki vahşi arzusunu yoğunlaştırmaktan başka işe yaramamışa benziyordu. En azından vakit kaybetmeden birini okuldan atmakta kararlıydı; tek sorun, önce Profesör Trelawney'nin mi, Hagrid'in mi atılacağıydı.</blockquote><blockquote class="calibre10">Artık Kehanet ve Sihirli Yaratıkların Bakımı derslerinin her biri, Umbridge ve yazı altlığının huzurunda yapılıyordu. Umbridge, iç kaldıran bir kokunun yayıldığı kule odasında şöminenin yanına siniyor, Profesör Trelawney'nin gittikçe isterik bir hal alan konuşmalarını kuşfah ve yedibilimi hakkında zor sorularla kesiyor, öğrencilerin cevaplarını onlar bu cevapları vermeden tahmin etmesi konusunda ısrar ediyor ve sırasıyla kristal küre, çay yaprakları ve eski yazılı taşlar konusundaki hünerlerini sergilemesini istiyordu. Harry, Profesör Trelawney'nin bu gerilim altında çok geçmeden dağılacağını düşünüyordu. Bir kaç kez ona koridorlarda rastladığında -ki genelde kuledeki odasında kaldığı için, bu kendi başına çok sıradışı bir olaydı- Trelawney kendi kendine deli gibi mırıldanıyor, ellerini ovuşturuyor, omzundan geriye dehşet dolu bakışlar atıyor, bu arada da buram buram yemek şarabı kokuyordu. Harry, Hagrid hakkında bu kadar kaygılanıyor olmasaydı, Profesör Trelawney için üzülürdü - ama ikisinden biri işinden edilecekse eğer, Harry kimin Hogwarts'ta kalmasını istediğinden emindi.</blockquote><blockquote class="calibre10">Ne yazık ki Harry, Hagrid'in de Trelawney'den daha iyi bir performans göstermediğinin farkındaydı. Gerçi Hagrid, Hermione'nin tavsiyesini tutmuş görünüyordu, Noel öncesinden beri onlara bir Krup'tan -çatallı kuyruğu dışında Jack Russell cinsi teriyelerden ayırt edilemeyen bir yaratık- daha korkutucu herhangi bir şey göstermemişti ama, o da metanetini yitiriyor gibiydi. Dersler sırasında aklı tuhaf bir şekilde başka yerdeydi, sinirliydi, sınıfa anlattıklarının akışını kaçırıyor, sorulara yanlış cevaplar veriyor ve sürekli olarak Umbridge'e endişeli bakışlar atıyordu. Harry, Ron ve Hermione ile arasına da şimdiye dek olmadığı kadar mesafe koymuş ve onu karanlıktan sonra ziyaret etmelerini kesinlikle yasaklamıştı.</blockquote><blockquote class="calibre10">"Eğer sizi yakalarsa, hepimizin kellesi gider," dedi onlara, kararlı şekilde; Hagrid'in işini daha da fazla tehlikeye atacak bir şey yapmak istemedikleri için, kendilerine engel olup akşamları onun kulübesine gitmekten vazgeçtiler.</blockquote><blockquote class="calibre10">Harry'ye sanki, Umbridge tutarlı bir şekilde onu, Hogwarts'taki hayatı yaşanır kılan her şeyden yoksun bırakıyor gibi geliyordu: Hagrid'in evini ziyaret, Sirius'tan mektup, Ateşoku ve Quidditch. O da bildiği tek yolla intikamını aldı - D.O.'ya eskisinin iki katı emek vermeye başladı.</blockquote><blockquote class="calibre10">Harry, on Ölüm Yiyen'in daha serbest kaldığı duyulunca hepsinin, hatta Zacharias Smith'in bile, daha sıkı çalışma isteği gösterdiklerini görmekten memnundu, ama kimsenin gelişmesi Neville'inki kadar belirgin değildi. Annesiyle babasına saldıranların kaçtığı haberi Neville'de garip, hatta biraz korkutucu bir değişikliğe yol açmıştı. Harry, Ron ve Hermione ile St. Mungo'nun kapalı koğuşunda karşılaşması hakkında tek bir laf etmemiş, onlar da mesajı almış, bu konuda sessiz kalmışlardı. Bellatrix ve diğer işkencecilerin kaçışı hakkında da hiçbir şey söylememişti. Aslında Neville artık D.O. toplantılarında hemen hemen hiç konuşmuyor, Harry'nin onlara öğrettiği her yeni uğursuzluk büyüsü ve karşı-lanete yorulmak bilmeden çalışıyordu; dikkatini var gücüyle toplamaktan tombul yüzü buruşmuş halde, yaralanır ya da kazaya uğrar mı diye düşünmeden, odadaki herkesten fazla çaba harcıyordu. Ürkütücü bir hızla gelişiyordu; Harry onlara Kalkan Büyüsü'nü -küçük uğursuzluk büyülerinin yönünü değiştirip saldırgana geri dönmelerini sağlamaya yarayan bir yöntem- öğrettiğinde, bu büyüyü Neville'den daha çabuk öğrenen tek kişi Hermione oldu.</blockquote><blockquote class="calibre10">Harry, kendisi de Zihinbend'de, Neville'in D.O. toplantılarında ilerlediği kadar ilerlemek için çok şey verirdi. Snape'le zaten yeterince kötü başlayan dersleri, hiç düzelmiyordu. Tam tersine, Harry her dersle birlikte kendini daha da kötü hissediyordu.</blockquote><blockquote class="calibre10">Zihinbend çalışmaya başlamadan önce yara izi zaman zaman karıncalanırdı; genellikle de geceleri, ya da kafasında Voldemort'un düşüncelerinin veya ruh halinin çaktığı anların ardından. Şimdi ise, yara izinin karıncalanmadığı an yok gibiydi, o sırada başına gelenlerle hiç ilgisi olmayan hiddet ya da neşe sarsıntılarını da sıkça yaşıyordu; ve bunlara her zaman, yara izinde duyduğu berbat bir sancı eşlik ediyordu. Yavaş yavaş, Voldemort'un ruh halindeki en ufak dalgalanmayı bile alacak şekilde ayarlanmış bir tür antene dönüşmekte olduğu şeklinde korkunç bir hisse kapılmaya başlamıştı; bu artan duyarlılığın başlangıcını da kesinlikle Snape'le yaptığı ilk Zihinbend dersine bağlıyordu. Üstelik artık hemen hemen her gece, koridordan Esrar Dairesi'nin girişine yürüdüğü o rüyayı görüyordu, bu rüya daima onun düz siyah kapının önünde özlem içinde durmasıyla noktalanıyordu.</blockquote><blockquote class="calibre10">Harry bu sırrını Ron ile Hermione'ye açtığı zaman, "Belki de biraz hastalık gibidir," dedi Hermione, kaygılı bir halde. "Ateşli hastalık falan gibi. İyileşmeden önce daha kötülersin hani."</blockquote><blockquote class="calibre10">Harry lafı hiç dolandırmadan, "Snape'le yaptığım dersler daha beter hale getiriyor," dedi. "Yara izimin acımasından içime fenalık geldi, her gece o koridoru geçmekten de bıktım." Öfkeyle alnını ovuşturdu. "Keşke o kapı açılsa, öyle durup ona bakmaktan içime fenalık geldi -"</blockquote><blockquote class="calibre10">"Hiç de komik değil," dedi Hermione sert sert. "Dumbledore senin o koridoru rüyanda görmeni istemiyor, yoksa Snape'ten sana Zihinbend dersi vermesini istemezdi. Biraz daha çok çalışman gerekiyor, hepsi bu."</blockquote><blockquote class="calibre10">"Çalışıyorum!" dedi Harry, sabrı taşarak. "Bir de sen dene istersen -Snape kafanın içine girmeye uğraşsın- hiç de eğlenceli bir şey değil, haberin olsun!"</blockquote><blockquote class="calibre10">"Belki de..." dedi Ron, ağır ağır.</blockquote><blockquote class="calibre10">"Belki de ne?" dedi Hermione, onu terslercesine.</blockquote><blockquote class="calibre10">Ron imalı imalı, "Belki de zihnini kapatamaması Harry'nin kabahati değildir," dedi.</blockquote><blockquote class="calibre10">"Ne demek istiyorsun?" diye sordu Hermione.</blockquote><blockquote class="calibre10">"Eh, belki de Snape aslında Harry'ye yardım etmeye çalışmıyordur..."</blockquote><blockquote class="calibre10">Harry ve Hermione ona bakakaldılar. Ron ikisine de karanlık ve anlamlı bakışlar attı.</blockquote><blockquote class="calibre10">"Belki de," dedi yeniden, daha da alçak sesle, "aslında Harry'nin zihnini daha da açmaya çalışıyordur... Kim-Olduğunu-Bilirsin-Sen'in işini kolaylaştırmaya -"</blockquote><blockquote class="calibre10">"Kes sesini, Ron," dedi Hermione kızgınlıkla. "Snape'ten kaç kere şüphelendin, hiç haklı çıktığın oldu mu? Dumbledore ona güveniyor, Snape Yoldaşlık için çalışıyor, yetmiyor mu?"</blockquote><blockquote class="calibre10">"Eskiden bir Ölüm Yiyen'di," dedi Ron inatla. "Ve onun gerçekten taraf değiştirdiğini gösteren bir kanıt görmedik hiç."</blockquote><blockquote class="calibre10">"Dumbledore ona güveniyor," diye tekrarladı Herminoe. "Eğer Dumbledore'a da güvenemezsek, kimseye güvenemeyiz demektir."</blockquote><blockquote class="calibre7">*****</blockquote><blockquote class="calibre9">Kaygılanacak bu kadar çok şey ve yapacak bu kadar çok iş varken -beşinci sınıfları çoğu zaman gece yarısını geçene kadar ayakta tutan şaşırtıcı miktarda ödev, gizli D.O. toplantıları ve Snape'le düzenli olarak yapılan dersler- ocak korku verecek kadar hızla geçiyor gibiydi. Harry daha neye uğradığını anlayamadan şubat gelmişti bile; beraberinde daha nemli, daha sıcak bir hava getirmiş ve yılın ikinci Hogsmeade ziyareti ufukta belirmişti. Köyü birlikte ziyaret etmeye karar verdiklerinden beri Harry'nin Cho ile konuşmaya ayıracak pek az vakti olmuştu ama, birden kendini sadece onunla birlikte geçirmesi gereken bir Sevgililer Günü'yle karşı karşıya buldu.</blockquote><blockquote class="calibre10">Ayın on dördüncü gününün sabahı itinayla giyindi. O ve Ron tam posta baykuşlarının geliş saatinde kahvaltıya indiler. Hedwig orada değildi -zaten Harry'nin de onu beklediği yoktu- ama onlar masaya otururken, Hermione yabancı bir boz baykuşun gagasındaki mektubu çekiştiriyordu.</blockquote><blockquote class="calibre10">"Nihayet!" dedi. "Eğer bugün de gelmeseydi..." Zarfı hevesle açıp içinden küçük bir parşömen parçası çıkardı. Mesajı okurken gözleri süratle bir sağa bir sola gezindi ve yüzüne karanlık bir memnuniyet ifadesi yayıldı.</blockquote><blockquote class="calibre10">"Dinle, Harry," dedi, başını kaldırıp ona bakarak, "bu sahiden önemli. Acaba öğlen sıralarında Üç Süpürge'de benimle buluşabilir misin?"</blockquote><blockquote class="calibre10">"Şey... bilmem ki," dedi Harry, kararsız bir şekilde, "Cho bütün günü onunla geçirmemi bekleyebilir. Ne yapacağımızı hiç konuşmadık."</blockquote><blockquote class="calibre10">"Eh, gerekiyorsa onu da getir," dedi Hermione ısrarla. "Ama gelirsin, değil mi?"</blockquote><blockquote class="calibre10">“Tamam da, niye?"</blockquote><blockquote class="calibre10">"Şimdi sana anlatacak vaktim yok, buna hemen cevap vermeliyim."</blockquote><blockquote class="calibre10">Ve bir elinde sıkı sıkı tuttuğu mektup, öbür elinde bir dilim kızarmış ekmekle, telaşla Büyük Salon'dan çıktı.</blockquote><blockquote class="calibre10">Harry, "Geliyor musun?" diye sordu Ron'a, ama Ron üzgün bir ifadeyle başını iki yana salladı.</blockquote><blockquote class="calibre10">"Ne şimdi, ne sonra gelebilirim Hogsmeade'e; Angelina bütün gün antrenman yapmamızı istiyor. Sanki bir faydası olacakmış gibi; ömrümde gördüğüm en berbat takımız. Sloper ve Kirke'ü görmelisin, acınacak haldeler, benden bile beterler." Derin derin içini çekti. "Angelina niye takımdan ayrılmama izin vermiyor, bilmem ki."</blockquote><blockquote class="calibre10">"Formda olduğun zaman iyisin de ondan," dedi Harry kızgınlıkla.</blockquote><blockquote class="calibre10">Ron'un derdini anlayışla karşılamak ona zor geliyordu, önlerindeki Hufflepuff maçında oynayabilmek için Harry'nin feda etmeyeceği şey yok sayılırdı. Ron da onun ses tonunu fark etmiş gibiydi, çünkü kahvaltı sırasında bir daha Quidditch lafı etmedi, kısa süre sonra da birbirleriyle biraz soğukça vedalaştılar. Ron, Quidditch sahasına gitti, Harry ise, bir çay kaşığının arkasındaki yansımasına bakarak saçını düzeltmeye çalıştıktan sonra, Cho ile buluşmak için Giriş Salonu'nun yolunu tuttu. Çok endişeliydi, acaba konuşacak ne bulacağız, diye merak ediyordu.</blockquote><blockquote class="calibre10">Cho, meşeden yapılma ön kapının yanında durmuş, onu bekliyordu, at kuyruğu yaptığı uzun saçlarıyla çok güzel görünüyordu. Harry ona doğru yürürken ayakları sanki vücuduna göre fazla büyükmüş gibi geldi ve birden kolları ona fena halde batmaya başladı; iki yanında sallanırken kim bilir ne kadar aptalca görünüyorlardı.</blockquote><blockquote class="calibre10">"Selam," dedi Cho, biraz soluk soluğa.</blockquote><blockquote class="calibre10">"Selam," dedi Harry.</blockquote><blockquote class="calibre10">Bir an birbirlerinin yüzüne baktılar, sonra Harry, "Eh -şey- gidelim mi öyleyse?" dedi.</blockquote><blockquote class="calibre10">"Aa-evet..."</blockquote><blockquote class="calibre10">Filch'in, listesine bakıp tek tek kontrol ettiği insanlardan oluşan kuyruğa katıldılar, arada bir göz göze geliyor ve sahte sahte sırıtıyorlardı, ama birbirleriyle konuşmuyorlardı. Harry temiz havaya çıkınca biraz rahatladı, elini ayağını nereye koyacağını bilemeden öyle ayakta dikilmektense sessizce yürümek ona daha kolay geldi. Taptaze, esintili bir gündü ve Quidditch stadyumunun yanından geçerlerken, Harry'nin gözüne tribünlerin tepesinden hızla geçen Ron ile Ginny çarptı; orada onlarla birlikte uçmuyor diye içinde korkunç bir burukluk hissetti.</blockquote><blockquote class="calibre10">"Çok özlüyorsun, değil mi?" dedi Cho.</blockquote><blockquote class="calibre10">Harry dönüp baktığında, Cho'nun gözlerinin üstünde olduğunu gördü.</blockquote><blockquote class="calibre10">"Evet," diye içini çekti. "Özlüyorum."</blockquote><blockquote class="calibre10">"Üçüncü sınıfta ilk kez birbirimize karşı oynayışımızı hatırlıyor musun?" diye sordu Cho.</blockquote><blockquote class="calibre10">"Evet," dedi Harry, sırıtarak. "Beni boyuna bloke etmiştin."</blockquote><blockquote class="calibre10">"Ve Wood da sana, centilmenlik etmenin sırası olmadığını, gerekirse beni süpürgemden düşürmeni söylemişti," dedi Cho, geçmişi yâd eden bir gülümsemeyle. "Onu Portree'nin Gururu'na almışlar diye duydum, doğru mu?"</blockquote><blockquote class="calibre10">"Hayır, Puddlemere Birliği'ne; geçen yıl onu Dünya Kupası'nda gördüm."</blockquote><blockquote class="calibre10">"Aa, ben de görmüştüm seni orada, hatırladın mı? Aynı kamptaydık. Çok iyiydi, değil mi?"</blockquote><blockquote class="calibre10">Quidditch Dünya Kupası konusu onları yoldan aşağı inene ve kapılardan dışarı çıkana kadar idare etti. Harry, Cho'yla konuşmanın ne kadar kolay olduğuna inanamıyordu -aslında, Ron ve Hermione ile konuşmaktan hiç de daha zor değildi- ve tam kendine güven duyup neşelenmeye başlıyordu ki, aralarında Pansy Parkinson'ın da olduğu büyük bir Slytherin kızları çetesi yanlarından geçti.</blockquote><blockquote class="calibre10">"Potter ve Chang!" diye cıyakladı Pansy, küçümseyici bir kıkırdama korosu eşliğinde. "Öğk, Chang, sende de zevk yokmuş... Diggory yakışıklıydı hiç değilse!"</blockquote><blockquote class="calibre10">Kızlar hızlandı, anlamlı anlamlı konuşup çığlık atıyor, Harry ve Cho'ya abartılı bakışlar fırlatıyorlardı; arkalarında huzursuz bir sessizlik bıraktılar. Harry, Quidditch hakkında söyleyecek başka bir şey bulamadı, yüzü hafifçe kızaran Cho ise ayaklarına bakıyordu.</blockquote><blockquote class="calibre10">"Ee... nereye gitmek istersin?" diye sordu Harry, Hogsmeade'e girdiklerinde. High Street, bir aşağı bir yukarı turlayan, dükkânların vitrinlerine göz atan ve kaldırımlarda toplaşan öğrencilerle doluydu.</blockquote><blockquote class="calibre10">"Aa... fark etmez," dedi Cho, omuz silkerek. "Şey... dükkânlara falan bakalım mı?"</blockquote><blockquote class="calibre10">Dervish and Banges'e doğru yürüdüler. Vitrine büyük bir poster yapıştırılmıştı, birkaç Hogsmeade'li ona bakıyordu. Harry ve Cho yaklaşınca yana çekildiler ve Harry kendini bir kez daha on kaçak Ölüm Yiyen'in resimlerine bakarken buldu. Poster, "<span class="italic">Sihir Bakanlığı'nın Emriyle</span>", resimlerdeki mahkûmların yeniden ele geçmesine yol açaçak bir bilgi veren herhangi bir cadı ya da büyücüye bin Galleon ödül vaat ediyordu.</blockquote><blockquote class="calibre10">"Tuhaf, değil mi?" dedi Cho alçak sesle, Ölüm Yiyenler'in resimlerine bakarak, "Sirius Black'in kaçışını hatırlıyor musun, o zaman Hogsmeade'de onu arayan Ruh Emiciler'in dolaştığını? Şimdi on tane Ölüm Yiyen kaçak durumda, oysa ortada hiç Ruh Emici yok..."</blockquote><blockquote class="calibre10">"Evet," dedi Harry, gözlerini Bellatrix Lestrange'ın resminden ayırıp High Street'i tararken. "Evet, acayip."</blockquote><blockquote class="calibre10">Etrafta Ruh Emici olmayışına üzülmüyordu ama, şimdi düşünüyordu da, yoklukları çok anlamlıydı. Sadece Ölüm Yiyenler'in kaçmasına meydan vermekle kalmamışlardı, onları arama zahmetine de girişmiyorlardı... artık gerçekten de Bakanlık kontrolü dışında gibiydiler.</blockquote><blockquote class="calibre10">On kaçak Ölüm Yiyen, Harry ile Cho'nun önünden geçtikleri her dükkânın vitrininden onlara bakıyordu. Scrivenshaft'ın önünden geçerlerken yağmur yağmaya başladı; soğuk ve iri yağmur damlaları Harry'nin yüzüne ve ensesine çarpıp duruyordu.</blockquote><blockquote class="calibre10">"Şey... kahve içmek ister miydin?" dedi Cho tereddütle. Yağmur hızlanmıştı.</blockquote><blockquote class="calibre10">"Evet, tamam," dedi Harry, etrafına bakarak. "Nerede?"</blockquote><blockquote class="calibre10">"Aa, şurada sahiden çok hoş bir yer var; Madam Puddifoot'a hiç gitmedin mi?" dedi Cho neşeyle, önüne düşüp bir yan yoldan geçti ve Harry'nin daha önce hiç gözüne çarpmayan küçük bir çayhaneye girdi. Tıkış tıkış, buharla dolu ufak bir yerdi, her şey fırfırlar ya da fiyonklarla süslenmiş gibiydi. Harry, Umbridge'in odasını hatırladı, içinde tatsız bir duygu kabardı.</blockquote><blockquote class="calibre10">"Çok şeker, değil mi?" diye sordu Cho mutlu mutlu.</blockquote><blockquote class="calibre10">"Şey... evet," dedi Harry, aklındakini söylemeyerek.</blockquote><blockquote class="calibre10">"Bak, Sevgililer Günü için süslemiş!" dedi Cho, küçük, daire şeklindeki masaların üstünde süzülen ve zaman zaman oturanların başından aşağı pembe konfetiler atan birkaç altın meleği göstererek.</blockquote><blockquote class="calibre10">"Aaa..."</blockquote><blockquote class="calibre10">Buğulanmış pencerenin yanındaki tek boş masaya oturdular. Ravenclaw Quidditch Kaptanı Roger Davies, güzel, sarışın bir kızla yarım metre ötede oturuyordu. El ele tutuşmuşlardı. Bu görüntü Harry'yi tedirgin etti, özellikle de çayhaneye bakıp tamamen çiftlerle dolu olduğunu, hepsinin de el ele oturduğunu görünce. Belki Cho da onun elini tutmasını bekleyecekti.</blockquote><blockquote class="calibre10">"Size ne verebilirim, canlarım?" dedi Madam Puddifoot, pırıl pırıl siyah bir topuzu olan pek dolgun vücutlu bir hanımdı; onların masasıyla Roger Davies'ların masasının arasından güçlükle, sıkışarak geçti.</blockquote><blockquote class="calibre10">"İki kahve lütfen," dedi Cho.</blockquote><blockquote class="calibre10">Kahveleri gelene kadar geçen süre içinde, Roger Davies ve kız arkadaşı şekerliklerinin üzerinden uzanıp öpüşmeye başlamışlardı. Harry, keşke yapmasalar, diye düşündü; Davies bir örnek oluşturuyordu, Cho çok geçmeden onunla rekabet etmesini bekleyebilirdi. Yüzünün gitgide kızardığını hissetti, pencereden dışarı bakmaya çalıştı, ama pencere öyle bir buğulanmıştı ki, dışarıdaki sokağı göremiyordu. Cho'ya bakacağı anı ertelemek için, sanki boyaları inceliyormuş gibi gözlerini tavana dikti, tepelerinde süzülen melek yüzüne avuç dolusu konfeti attı.</blockquote><blockquote class="calibre10">Sıkıntılı birkaç dakikanın ardından, Cho, Umbridge'den laf açtı. Harry bir ferahlama hissiyle bu fırsatın üstüne atladı, onu çekiştirerek bir süre hoşça vakit geçirdiler. Ancak bu konu zaten D.O. toplantılarında öyle derinden derine tartışılmıştı ki, fazla uzun sürmedi. Yine sessizlik çöktü. Harry komşu masadan gelen şapırdamaların fena halde farkındaydı; söyleyecek başka bir şey bulmak için beynini çılgınca zorladı.</blockquote><blockquote class="calibre10">"Şey... dinle, öğlen vakti benimle Üç Süpürge'ye gelmek ister misin? Orada Hermione Granger'la buluşacağım."</blockquote><blockquote class="calibre10">Cho kaşlarını kaldırdı.</blockquote><blockquote class="calibre10">"Hermione Granger'la mı buluşacaksın? Bugün mü?"</blockquote><blockquote class="calibre10">"Evet. Yani, buluşalım, dedi; ben de, buluşurum, diye düşündüm. Sen de benimle gelmek ister misin? Gelmenin bir sakıncası olmadığını söyledi."</blockquote><blockquote class="calibre10">"Ya... öyle demek... ne kibar davranmış."</blockquote><blockquote class="calibre10">Ama Cho'nun bunu hiç de kibar buluyor gibi bir hali yoktu. Tam tersine, ses tonu soğuktu ve birden hayli ürkütücü görünmeye başlamıştı.</blockquote><blockquote class="calibre10">Tam bir sessizlik içinde birkaç dakika daha geçti, Harry kahvesini öyle hızla içiyordu ki, çok geçmeden bir fincan daha istemesi gerekecekti. Yanlarında Roger Davies ve kız arkadaşı, dudaklarından birbirlerine zamklanmış gibi görünüyorlardı.</blockquote><blockquote class="calibre10">Cho'nun eli masada, kahvesinin yanında duruyordu ve Harry, o eli tutmak için üstünde giderek artan bir baskı hissediyordu. Yap gitsin, dedi kendi kendine, göğsünde birbirine karışmış bir panik ve heyecan pınarı yükselirken, uzan tut, olsun bitsin. Elini otuz santim öteye uzatıp onun eline dokunmanın, havada hızlanan bir Snitch'i yakalamaktan çok daha zor olması hayret vericiydi...</blockquote><blockquote class="calibre10">Ama tam elini ileri uzatırken, Cho kendininkini masadan çekti. Şimdi, hafiften ilgiyle, Roger Davies'ın kız arkadaşını öpmesini gözlüyordu.</blockquote><blockquote class="calibre10">"Bana çıkma teklif etti, biliyor musun?" dedi sakin bir sesle. "İki hafta önce. Roger. Ama ben reddettim."</blockquote><blockquote class="calibre10">Elini masada birden ileri uzatmasını mazur göstermek için şekerliği kavramış olan Harry, Cho'nun bunu ona niye söylediğini bilemiyordu. Eğer komşu masada Roger Davies tarafından şapır şupur öpülmek istiyorduysa, niye Harry'le çıkmayı kabul etmişti ki?</blockquote><blockquote class="calibre10">Bir şey demedi. Melekleri onlara bir avuç konfeti daha savurdu; bir kısmı, Harry'nin içmek üzere olduğu, kahveden artakalan soğuk telveye kondu.</blockquote><blockquote class="calibre10">"Geçen yıl buraya Cedric'le gelmiştim," dedi Cho.</blockquote><blockquote class="calibre10">Onun ne dediğini kavraması için geçen bir iki saniyede Harry'nin içi buz tuttu. Şu anda, çevrelerinde öpüşen çiftler varken ve başlarının üstünde bir melek süzülürken, Cho'nun Cedric'ten söz etmek istediğine inanamıyordu.</blockquote><blockquote class="calibre10">Cho yeniden konuştuğunda sesi oldukça tizleşmişti.</blockquote><blockquote class="calibre10">"Ne zamandır sana sormak istiyordum... Cedric - benden s-söz - etti mi - ölmeden önce?"</blockquote><blockquote class="calibre10">İşte bu, Harry'nin hayatta konuşmak istediği son konuydu, hele Cho'yla.</blockquote><blockquote class="calibre10">"Şey - hayır -" dedi yavaşça. "Bir - bir şey söyleyecek vakti yoktu. Sen... şey... yani... tatilde çok Quidditch izliyor musun? Hortumlar'ı tutuyorsun, değil mi?"</blockquote><blockquote class="calibre10">Kendi sesi kulağına yapmacık bir şekilde canlı ve neşeli geldi. Dehşet içinde, Cho'nun gözlerine yine yaşlar dolduğunu gördü, tıpkı Noel'den önceki son D.O. toplantısından sonra olduğu gibi.</blockquote><blockquote class="calibre10">"Bak," dedi çaresizce, başkaları duymasın diye öne eğildi, "şu anda Cedric'ten söz etmeyelim... başka şeylerden konuşalım..."</blockquote><blockquote class="calibre10">Ama belli ki yanlış bir şey söylemişti.</blockquote><blockquote class="calibre10">"Sanmıştım ki," dedi Cho, gözyaşları masaya akarak, "sen an-anlarsın sanmıştım! Bu konuda konuşmaya ihtiyacım var! Senin de - senin de var her-herhalde! Yani, ne de olsa olanları gördün, de-değil mi?"</blockquote><blockquote class="calibre10">Her şey bir kâbustaki kadar yanlış gelişiyordu; Roger Davies'ın kız arkadaşı, Cho'nun ağlayışına bakmak için kendini oğlanın dudaklarından koparmıştı.</blockquote><blockquote class="calibre10">"Eh - konuştum zaten," dedi Harry fısıltıyla, "Ron ve Hermione'yle, ama -"</blockquote><blockquote class="calibre10">"Ya, Hermione Granger'la konuşuyorsun demek!" dedi Cho, kulağı rahatsız edecek kadar tiz bir sesle. Şimdi yüzü gözyaşlarıyla parlıyordu. Öpüşen birkaç çift daha onlara bakmak için birbirinden ayrıldı. "Ama benimle konuşmuyorsun! Be-belki de en iyisi biz... şimdi he-hesabı ödeyelim ve sen git, Hermione G-Granger'la buluş, belli ki bunu istiyorsun!"</blockquote><blockquote class="calibre10">Harry ona bakakaldı, iyice afallamıştı. Cho fırfırlı bir peçete alıp, gözyaşıyla parlayan yüzünü sildi.</blockquote><blockquote class="calibre10">Harry, "Cho?" dedi halsizce. Keşke Roger kız arkadasına yeniden sarılıp öpmeye başlasa da, kız, gözleri faltaşı gibi açılmış, onunla Cho'ya bakmaktan vazgeçse, diye düşünüyordu.</blockquote><blockquote class="calibre10">"Hadi, git!" dedi Cho, şimdi yüzünü peçeteye gömmüş, ağlıyordu. "Bana niye çıkma teklif ettin bilmem, madem hemen sonra başka kızlarla buluşma ayarlayacaktın... Hermione'den sonra kaç kızla buluşuyorsun?"</blockquote><blockquote class="calibre10">"Öyle bir şey yok!" dedi Harry. Onun niye kızdığını nihayet anladığı için öyle rahatlamıştı ki, güldü. Bunun da hata olduğunu anladı ama, bir saniye geç kalmıştı.</blockquote><blockquote class="calibre10">Cho fırlayıp ayağa kalktı. Bütün çayhane sessizleşmişti, şimdi herkes onlara bakıyordu.</blockquote><blockquote class="calibre10">"Görüşürüz, Harry," dedi dramatik bir edayla ve hafiften hıçkırarak koşup kapıyı hınçla açtı, hızlı adımlarla şakır şakır yağan yağmura çıktı.</blockquote><blockquote class="calibre10">"Cho!" diye seslendi Harry, ama kapı Cho'nun ardından melodik bir çınlamayla çarpıp kapanmıştı bile.</blockquote><blockquote class="calibre10">Şimdi çayhaneye tam bir sessizlik hâkimdi. Herkesin gözü Harry'nin üstündeydi. Masaya bir Galleon attı, saçındaki pembe konfetileri silkeledi ve o da Cho'nun arkasından çıktı.</blockquote><blockquote class="calibre10">Artık bardaktan boşararcasına yağmur yağıyordu, Cho da meydanda yoktu. Harry neler olduğunu bir türlü anlayamıyordu; yarım saat önce her şey yolunda gidiyordu oysa.</blockquote><blockquote class="calibre10">"Kadınlar!" diye mırıldandı öfkeyle, elleri ceplerinde, yağmurun yıkadığı sokakta suların içinde şapır şupur yürürken. "Niye Cedric'ten söz etmek istedi ki sanki? Niye insan kılığında bir su hortumu gibi davranmasına yol açan konuları açıp duruyor ki?"</blockquote><blockquote class="calibre10">Sağa döndü ve suları etrafa sıçratarak koşmaya başladı, birkaç dakika sonra Üç Süpürge'nin kapısına gelmişti. Hermione'yle buluşmak için saatin henüz çok erken olduğunu biliyordu, ama belki aradaki süreyi geçirmek için burada birine rastlarım, diye düşünmüştü. Islak saçını silkeleyerek gözlerinden çekti ve etrafa bakındı. Hagrid bir köşede tek başına oturmuştu, çok mutsuz görünüyordu.</blockquote><blockquote class="calibre10">"Selam, Hagrid!" dedi, tıklım tıkış masaların arasından zorla geçip onun yanına bir iskemle çekerken.</blockquote><blockquote class="calibre10">Hagrid yerinden zıpladı ve Harry'ye sanki onu tanımakta güçlük çekiyormuş gibi baktı. Harry onun yüzünde iki yeni kesikle birkaç çürük daha olduğunu gördü.</blockquote><blockquote class="calibre10">"Ha, sen misin, Harry," dedi Hagrid. "İyi misin?"</blockquote><blockquote class="calibre10">"Evet, iyiyim," diye yalan söyledi Harry. Ama Hagrid'in hırpalanmış ve yaslı halinin yanında, kendisinin aslında yakınacak pek fazla bir şeyi olmadığı hissine kapıldı. "Şey - sen iyi misin?"</blockquote><blockquote class="calibre10">"Ben mi?" dedi Hagrid. "Aa evet, harikayım, Harry, harika."</blockquote><blockquote class="calibre10">Büyük bir kova boyundaki maşrapasının derinliklerine doğru baktı ve içini çekti. Harry ona ne diyeceğini bilemedi. Bir an yan yana sessizlik içinde oturdular. Sonra Hagrid birden, "Aynı teknedeyiz, sen ve ben, değil mi, 'Arry?" dedi.</blockquote><blockquote class="calibre10">"Ee -" dedi Harry.</blockquote><blockquote class="calibre10">"Evet... daha önce de söylemiştim... ikimiz de toplumdışıyız falan," dedi Hagrid, bilge bir edayla kafasını sallayarak. "Ve ikimiz de öksüzüz. Evet... ikimiz de öksüz."</blockquote><blockquote class="calibre10">Maşrapasından koca bir yudum aldı.</blockquote><blockquote class="calibre10">"Farklı bir şey tabii, insanın iyi bir ailesi olması," dedi. "Benim babam iyi adamdı. Senin annenle baban da iyiydi. Eğer yaşasalar, hayat farklı olurdu, değil mi ha?"</blockquote><blockquote class="calibre10">"Evet... sanırım," dedi Harry ihtiyatla. Hagrid çok tuhaf bir ruh hali içinde gibiydi.</blockquote><blockquote class="calibre10">"Aile," dedi Hagrid, umutsuzluk içinde. "Sen ne dersen de, kan önemlidir..."</blockquote><blockquote class="calibre10">Ve gözünden bir damla kan sildi.</blockquote><blockquote class="calibre10">"Hagrid," dedi Harry, kendine hâkim olamayarak, "bu yaralar nasıl oluyor?"</blockquote><blockquote class="calibre10">"Ha?" dedi Hagrid, şaşmış göründü. "Ne yaraları?"</blockquote><blockquote class="calibre10">"Bütün bunlar!" dedi Harry, parmağıyla Hagrid'in yüzünü işaret ederek.</blockquote><blockquote class="calibre10">"Haa... onlar sadece her zamanki çarpma izleriyle çürükler, Harry," dedi Hagrid başından atarcasına. "Çetin bir işim var."</blockquote><blockquote class="calibre10">Maşrapasını kafasına dikti, masaya koydu ve ayağa kalktı.</blockquote><blockquote class="calibre10">"Görüşürüz, Harry... kendine dikkat et."</blockquote><blockquote class="calibre10">Ve perişan halde, hantal hantal yürüyerek birahaneden çıktı, selden farksız yağmurda gözden kayboldu. Harry onun gidişini izlerken kendini berbat hissediyordu. Hagrid mutsuzdu ve bir şey saklıyordu, ama yardım kabul etmemeye kararlı görünüyordu. Neler oluyordu? Ne var ki, Harry bu konuda daha fazla düşünemeden, birinin ona seslendiğini duydu.</blockquote><blockquote class="calibre10">"Harry! Harry, buradayız!"</blockquote><blockquote class="calibre10">Hermione, salonun karşı yanından ona el sallıyordu.</blockquote><blockquote class="calibre10">Harry ayağa kalkıp kalabalık birahane içinde ona doğru gitti. Aralarında birkaç masa kala, Hermione'nin yalnız olmadığını fark etti. Masasında, Harry'nin aklına bile gelmeyecek içki arkadaşları vardı: Luna Lovegood ve eskiden Gelecek Postası'nda çalışan gazeteci Rita Skeeter, yani Hermione'nin dünyada en sevmediği insanlardan biri.</blockquote><blockquote class="calibre10">"Erken geldin!" dedi Hermione, ona yanında yer açarak. "Cho'yla birliktesin sanıyordum, bir saatten önce beklemiyordum seni!"</blockquote><blockquote class="calibre10">"Cho?" dedi Rita hemen, yerinde dönerek aç gözlerle Harry'ye baktı. "Bir kız mı?"</blockquote><blockquote class="calibre10">Timsah derisi çantasını kapıp içinde bir şeyler arandı.</blockquote><blockquote class="calibre10">Hermione, Rita'ya sakin sakin, "Harry yüz kızla bile birlikte olsa, seni ilgilendirmez," dedi. "Bu yüzden onu hemen ortadan kaldır."</blockquote><blockquote class="calibre10">Rita tam çantasından asit yeşili bir tüy kalem çıkarmak üzereydi. Sanki zorla Kokanözsu içirilmiş gibi görünerek, çantasını çarpıp kapattı.</blockquote><blockquote class="calibre10">"Ne işler karıştırıyorsun?" diye sordu Harry, oturup sırasıyla Rita, Luna ve Hermione'ye bakarak.</blockquote><blockquote class="calibre10">"Mükemmel Küçükhanım sen gelmeden önce tam da bana onu söylemek üzereydi," dedi Rita. İçkisinden höpürdeterek koca bir yudum aldı. "Sanırım onunla konuşmama izin var, değil mi?" diye çıkıştı Hermione'ye.</blockquote><blockquote class="calibre10">"Evet, sanırım," dedi Hermione soğuk soğuk.</blockquote><blockquote class="calibre10">İşsizlik Rita'ya yaramamıştı. Daha önce özenli bukleler halinde yapılı olan saçı şimdi dağınıktı, yüzünün etrafında düz ve cansız sarkıyordu. Beş santimlik tırnaklarındaki koyu kırmızı oje yer yer dökülmüştü ve kanatlı gözlüğündeki sahte mücevherlerden ikisi eksikti, içkisinden koca bir yudum daha alıp, çaktırmadan, "Güzel kız, öyle mi, Harry?" dedi.</blockquote><blockquote class="calibre10">"Harry'nin aşk hayatı hakkında tek bir kelime daha edersen anlaşma suya düşer, ona göre," dedi Hermione öfkeyle.</blockquote><blockquote class="calibre10">"Hangi anlaşma?" dedi Rita, ağzını elinin tersiyle silerek. "Henüz bir anlaşmadan söz etmedin, Titiz Küçükhanım, bana sadece buraya gelmemi söyledin. Ah, gün gelecek..." Onu titreten, derin bir soluk aldı.</blockquote><blockquote class="calibre10">"Evet, evet, gün gelecek, Harry ve benim hakkımda daha başka korkunç yazılar da yazacaksın," dedi Hermione kayıtsızca. "Git de bundan korkacak birilerini bul, olur mu?"</blockquote><blockquote class="calibre10">Rita, bardağının üstünden Harry'ye yan yan bakarak, "Bu yıl Harry hakkında benim yardımım olmadan da sürüyle korkunç yazı yazdılar," dedi ve hoyrat bir fısıltıyla ekledi: "Neler hissettin, Harry? İhanete uğramış gibi mi? Yarı delirmiş gibi mi? Yanlış anlaşılmış gibi mi?"</blockquote><blockquote class="calibre10">"Öfke duyuyor tabii," dedi Hermione, sert ve net bir sesle. "Çünkü Sihir Bakanı'na gerçeği söyledi, ama Bakan ona inanmayacak kadar budala."</blockquote><blockquote class="calibre10">"Demek sahiden bu hikâyede ısrarlısın, öyle mi, Adı Anılmaması Gereken Kişi'nin geri döndüğü konusunda?" dedi Rita. Bardağını indirdi, parmağı timsah derisi çantasının tokasına doğru özlemle uzanırken, Harry'ye delici bir bakış attı. "Dumbledore'un herkese Kim-Olduğunu-Bilirsin-Sen'in geri döndüğü ve senin de bunun yegâne tanığı olduğuna dair anlattığı o saçma sapan hikâyede hâlâ ısrarlısın, ha?"</blockquote><blockquote class="calibre10">"Ben yegâne tanığı değildim," diye hırladı Harry. "Orada bir düzine Ölüm Yiyen de vardı, isimlerini ister misin?"</blockquote><blockquote class="calibre10">"Bayılırım," dedi Rita soluk soluğa. Şimdi bir kez daha çantasını kurcalıyor ve Harry'ye sanki hayatta gördüğü en güzel şeymiş gibi bakıyordu. "Koca kapkalın bir manşet: '<span class="italic">Potter Suçluyor...</span>' Bir alt-manşet: '<span class="italic">Harry Potter, Hâlâ Aramızda Olan Ölüm Yiyenler'in Adlarını Veriyor.</span>' Ve sonra, senin güzel bir fotoğrafının altında, '<span class="italic">Kim-Olduğunu-Bilirsin-Sen'in saldırısından kurtulan 15 yaşındaki sorunlu yeniyetme Harry Potter, dün büyücü topluluğunun saygın ve önde gelen üyelerini Ölüm Yiyen olmakla suçlayarak ağır tepkilere yol açtı...</span>' "</blockquote><blockquote class="calibre10">Tez-Tekrar Tüyü şimdi resmen elindeydi, hatta ağzına yaklaşıyordu ki, yüzündeki coşku dolu ifade silindi.</blockquote><blockquote class="calibre10">"Ama tabii," dedi, tüyü indirip Hermione'ye yiyecekmiş gibi bakarken, "Mükemmel Küçükhanım bu hikâyenin gazetede çıkmasını istemez, değil mi?</blockquote><blockquote class="calibre10">"Aslında," dedi Hermione tatlı tatlı, "Mükemmel Küçükhanım tam da bunu istiyor."</blockquote><blockquote class="calibre10">Rita ona bakakaldı. Harry de öyle. Luna ise pes perdeden, hülyalı hülyalı "Kralımızsın Weasley"yi söyleyerek, bir çubuğa takılmış kokteyl soğanıyla içkisini karıştırdı.</blockquote><blockquote class="calibre10">"Onun Adı Anılmaması Gereken Kişi hakkında söylediklerini haber yapmamı mı istiyorsun?" diye sordu Rita Herimone'ye, alçak sesle.</blockquote><blockquote class="calibre10">"Evet, istiyorum," dedi Hermione. "Gerçek hikâyeyi. Her şeyi. Virgülü virgülüne Harry'nin anlattığı gibi. Sana bütün ayrıntıları verecek; orada gördüğü, kimlikleri bilinmeyen Ölüm Yiyenler'in adlarını söyleyecek, Voldemort'un şimdi neye benzediğini anlatacak - öf, toparla kendini," dedi küçümseyerek, masanın öbür yanına bir peçete fırlattı; çünkü Rita, Voldemort'un adını duyunca yerinden öyle bir zıplamıştı ki, Ateşviskisi bardağının yarısını üstüne dökmüştü.</blockquote><blockquote class="calibre10">Rita pis yağmurluğunun önünü sildi, hâlâ Hermione'ye bakıyordu. Sonra dobra dobra, "Gelecek Postası bunu basmaz," dedi. "Belki farkında değilsindir ama, hiç kimse onun martavallarına inanmıyor. Herkes onun hayal gördüğünü düşünüyor. Şimdi, eğer hikâyeyi bu açıdan yazmama izin verirsen -"</blockquote><blockquote class="calibre10">Hermione öfkeyle, "Harry'nin nasıl keçileri kaçırdığına dair yeni bir yazıya ihtiyacımız yok!" dedi. "Onlardan çok çıktı nasılsa, istemez! Ben ona gerçeği söyleme fırsatı verilsin istiyorum!"</blockquote><blockquote class="calibre10">"Böyle bir yazı için talep yok," dedi Rita soğuk soğuk.</blockquote><blockquote class="calibre10">"Yani, Gelecek Postası basmaz, çünkü Fudge onlara izin vermez demek istiyorsun," dedi Hermione hiddetle.</blockquote><blockquote class="calibre10">Rita, Hermione'ye uzun uzun, sert sert baktı. Sonra masanın üstünden ona doğru eğilerek, iş bilir bir tavırla, "Tamam," dedi, "Fudge, Gelecek Postası'na baskı yapıyor ama, aynı hesap. Harry'yi iyi gösteren bir yazıyı basmazlar. Kimse bunu okumak istemez. Kamuoyu beklentilerine aykırı. Bu son Azkaban firarı insanları yeterince kaygılandırdı zaten. İnsanlar, Kim-Olduğunu-Bilirsin-Sen'in geri döndüğüne inanmak istemiyor, o kadar."</blockquote><blockquote class="calibre10">"Demek Gelecek Postası'nın varolma nedeni, insanlara duymak istedikleri şeyleri söylemek, öyle mi?" dedi Hermione iğneli iğneli.</blockquote><blockquote class="calibre10">Rita yeniden doğruldu, kaşlarını kaldırdı ve Ateşviskisi bardağını kafasına dikti.</blockquote><blockquote class="calibre10">"Gelecek Postası'nın varolma nedeni, satmak, seni aptal kız!" dedi soğuk bir edayla.</blockquote><blockquote class="calibre10">"Babam onun berbat bir gazete olduğunu düşünüyor," dedi Luna, beklenmedik şekilde konuşmaya katılarak. Kokteyl soğanını emerek muazzam, patlak, hafifçe çılgın gözleriyle Rita'yı süzdü. "Babam, halkın bilmeye ihtiyacı olduğunu düşündüğü, önemli hikâyeler basar. Para kazanmaya aldırmaz."</blockquote><blockquote class="calibre10">Rita, Luna'ya hor gören bir bakış attı.</blockquote><blockquote class="calibre10">"Sakın baban aptal bir küçük köy bülteni yayımlıyor olmasın?" dedi. "Herhalde '<span class="italic">Muggle'larla İçli Dışlı Olmanın Yirmi Beş Yolu</span>' ve bir sonraki Getir/Uçur Satışı'nın tarihi falan vardır ha?"</blockquote><blockquote class="calibre10">"Hayır," dedi Luna, soğanını Solungaçsuyu'na yeniden batırarak, "Dırdırcı'nın editörü."</blockquote><blockquote class="calibre10">Rita öyle yüksek sesle "hıh" dedi ki, yakındaki bir masada oturan insanlar korkuyla dönüp baktılar.</blockquote><blockquote class="calibre10">"Demek '<span class="italic">halkın bilmeye ihtiyacı olduğunu düşündüğü önemli hikâyeler</span>', öyle mi?" dedi, onu yerin dibine geçirmek istercesine. "O paçavranın içeriğini bahçemde gübre niyetine kullanırım ben."</blockquote><blockquote class="calibre10">"Eh, öyleyse kaliteyi biraz yükseltmek için bu şanstan yararlanabilirsin, değil mi?" dedi Hermione tatlı tatlı. "Luna babasının, Harry'nin söyleşisini almaktan hayli rnemnun olacağını söylüyor. Orada yayımlanacak."</blockquote><blockquote class="calibre10">Rita bir an ikisine de baktı, sonra çığlıktan farksız bir kahkahayla sarsıldı.</blockquote><blockquote class="calibre10">"Dırdırcı!" dedi, gıdaklarcasına gülerek. "Söyleşisi Dırdırcı'da çıkarsa insanlar onu ciddiye alır mı sanıyorsun?"</blockquote><blockquote class="calibre10">"Kimileri almaz," dedi Hermione, sakin bir ses tonuyla. "Ama Gelecek Postası'nın Azkaban firarı hakkındaki yorumunda koskoca boşluklar var. Sanırım çoğu kişi, neler olup bittiğinin daha iyi bir açıklaması yok mu diye merak ediyor ve eğer alternatif bir hikâye olursa, hatta -" yan yan Luna'ya baktı, "-sıradışı bir dergide bile yayımlanmış olsa- bunu okumayı isteyeceklerdir."</blockquote><blockquote class="calibre10">Rita bir an hiçbir şey söylemedi; başını hafifçe yana eğerek Hermione'yi kurnaz kurnaz süzdü.</blockquote><blockquote class="calibre10">"Pekâlâ, bir an için diyelim ki, bunu yaptım," dedi birden. "Ne kadar para alacağım?"</blockquote><blockquote class="calibre10">"Babamın insanlara dergiye yazı yazdılar diye para ödediğini sanmıyorum pek," dedi Luna hülyalı hülyalı. "Bunu bir şeref saydıkları için yaparlar, tabii bir de isimlerini basılı görmek için."</blockquote><blockquote class="calibre10">Rita Skeeter öfkeyle Hermione'ye dönerken, sanki ağzına yine sağlam bir Kokanözsu tadı gelmiş gibi görünüyordu.</blockquote><blockquote class="calibre10">"Yani bunu bedava yapacağım, öyle mi?"</blockquote><blockquote class="calibre10">"Ya, evet," dedi Hermione sakin sakin, içkisinden bir yudum aldı. "Yoksa, çok iyi bildiğin gibi, yetkililere senin kayıt dışı bir Animagus olduğunu bildireceğim. Gelecek Postası sana, birinci elden Azkaban'da hayatın içyüzü yazısı için hayli para verir belki."</blockquote><blockquote class="calibre10">Rita, sanki dünyada hiçbir şey onu, Hermione'nin içkisinin içindeki kâğıt şemsiyeyi alıp burnuna tıkmaktan daha fazla memnun etmezmiş gibi görünüyordu.</blockquote><blockquote class="calibre10">"Seçme şansım yok sanırım, ha?" dedi, sesi biraz titreyerek. Bir kez daha timsah derisi çantasını açtı, bir parşömen parçası çıkardı ve Tez-Tekrar Tüyü'nü kaldırdı.</blockquote><blockquote class="calibre10">"Babam memnun olacak," dedi Luna neşeyle. Rita'nın çenesinde bir adale seğirdi.</blockquote><blockquote class="calibre10">"Tamam mı, Harry?" dedi Hermione, ona dönerek. "Herkese gerçekleri açıklamaya hazır mısın?"</blockquote><blockquote class="calibre10">"Sanırım," dedi Harry; Rita'nın Tez-Tekrar Tüyü'nü aralarındaki parşömen üzerinde, harekete hazır halde dengelemesini seyretti.</blockquote><blockquote class="calibre10">"Öyleyse ateşe başla bakalım, Rita," dedi Hermione sakin sakin. Bardağının dibinden bir kiraz yakaladı.</blockquote><div class="mbppagebreak" id="calibre_pb_53"></div>
</body></html>
