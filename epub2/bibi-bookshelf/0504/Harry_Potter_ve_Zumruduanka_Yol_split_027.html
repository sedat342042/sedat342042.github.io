<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Zümrüdüanka Yoldaşlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos1273810" class="calibre1"><span class="calibre2">
</span></p><blockquote class="calibre7"><span class="calibre4">YİRMİ  ÜÇÜNCÜ  BÖLÜM</span><br class="calibre8"/><span class="calibre4">KAPALI  KOĞUŞTA  NOEL</span></blockquote><blockquote class="calibre9">Dumbledore bu yüzden mi artık Harry ile göz göze gelmekten kaçınıyordu? O gözlerden Voldemort'un ona baktığını görmeyi mi bekliyordu, parlak yeşilin birden kırmızıya, gözbebeklerinin ise bir kedininki gibi dikey çizgilere döneceğinden mi korkuyordu? Harry bir zamanlar Voldemort'un yılanımsı yüzünün nasıl zorla Profesör Quirrell'ın başının arkasından çıktığını hatırladı ve insanın kafatasından Voldemort'un baş vermesi nasıl bir his olurdu diye merak ederek eliyle kendi kafasını yokladı.</blockquote><blockquote class="calibre10">Kendini pis, hastalıklı hissediyordu, ölümcül bir mikrop taşıyordu sanki; hastaneden dönerken metroda, zihinlerine ve bedenlerine Voldemort'un lekesi işlememiş, masum, temiz insanlarla birlikte oturmayı hak etmiyormuş gibi geliyordu Harry'ye... o yılanı görmekle kalmamıştı, o yılan olmuştu, bunu biliyordu artık...</blockquote><blockquote class="calibre10">Sonra aklına gerçekten korkunç bir şey geldi, zihninde su yüzüne çıkan ve midesini yılan gibi buran bir anı.</blockquote><blockquote class="calibre10">Mürit dışında neyin peşindeymiş?</blockquote><blockquote class="calibre10">Sadece sinsice elde edebileceği şeyler... silah gibi bir şey. Geçen sefer sahip olmadığı bir şey.</blockquote><blockquote class="calibre10">Silah benim, diye düşündü Harry. Sanki damarlarında zehir akıyordu; onu donduruyor, karanlık tünelin içinde trenle birlikte sallanırken ter içinde bırakıyordu. Voldemort'un kullanmaya çalıştığı benim, o yüzden nereye gitsem etrafımda korumalar var. Mesele benim korunmam değil, diğer insanların benden korunması, ama işe yaramıyor, Hogwarts'ta sürekli peşimde birini bulunduramazlar... Dün gece Mr. Weasley'ye gerçekten saldırdım, bendim o. Bunu bana Voldemort yaptırdı, şimdi bile içimde olabilir, düşüncelerimi dinliyor olabilir -</blockquote><blockquote class="calibre10">"İyi misin, Harry'ciğim?" diye fısıldadı Mrs. Weasley, tren karanlık tünelin içinde hızla ve gürültüyle ilerlerken, eğilip Ginny'nin önünden başını uzatarak. "Pek iyi görünmüyorsun. Hasta mısın?"</blockquote><blockquote class="calibre10">Hepsi ona bakıyordu. Başını çılgınca iki yana salladı ve gözlerini bir ev sigortası ilanına dikti.</blockquote><blockquote class="calibre10">"Harry, canım, iyi olduğuna emin misin?" dedi Mrs. Weasley kaygılı bir sesle. Şimdi Grimmauld Meydanı'nın ortasındaki bakımsız çimin etrafından yürüyorlardı. "Öyle solgun görünüyorsun ki... bu sabah uyuduğuna emin misin? Şimdi hemen yukarı çıkıp yat, böylece akşam yemeğinden önce bir iki saat uyuyabilirsin, oldu mu?"</blockquote><blockquote class="calibre10">Harry peki dercesine başını salladı; eline diğerleriyle konuşmamak için hazır bir mazeret geçmişti işte, zaten istediği tam da buydu. O yüzden Mrs. Weasley ön kapıyı açar açmaz aceleyle ifrit bacağı şemsiyeliğin yanından geçip yukarıya, Ron'la birlikte kaldıkları yatak odasına çıktı.</blockquote><blockquote class="calibre10">Odada volta atmaya başladı. İki yatağın ve Phineas Nigellus'un boş resim çerçevesinin önünden geçip duruyor, beyni sorularla ve gittikçe daha da korkunçlaşan fikirlerle kaynıyor, köpürüyordu.</blockquote><blockquote class="calibre10">Nasıl yılan olmuştu? Belki de bir Animagus'tu... hayır, olamazdı, olsaydı bilirdi... belki Voldemort bir Animagus'tu... evet, diye düşündü Harry, bu uyuyordu işte, o olsa bir yılana dönüşürdü tabii... ve beni ele geçirdiğinde, ikimiz de biçim değiştiriyoruz... yine de bu, beş dakika içinde nasıl Londra'ya gidip geri döndüğümü açıklamıyor... ama Voldemort, Dumbledore'dan sonra dünyanın en güçlü büyücüsü sayılır, herhalde insanları öyle bir yerden bir yere taşımak onun için sorun değildir.</blockquote><blockquote class="calibre10">Sonra, içinde aniden bir panik duygusu kabararak, ama bu delilik, diye düşündü, Voldemort beni ele geçiriyorsa, şu anda ona Zümrüdüanka Yoldaşlığı Karargâhı'nın nerede olduğunu açıkça gösteriyorum! Yoldaşlık'ta kimlerin bulunduğunu ve Sirius'un nerede olduğunu öğrenecek... ayrıca duymamam gereken bir sürü şey duydum, buraya ilk geldiğim gece Sirius'un söyledikleri...</blockquote><blockquote class="calibre10">Tek seçenek vardı: Grimmauld Meydanı'ndan hemen ayrılması gerekiyordu. Noel'i diğerlerinden uzakta, Hogwarts'ta geçirecekti, böylece onlar hiç olmazsa tatilde güvende olurlardı... ama hayır, bu da işe yaramazdı, çünkü Hogwarts'ta da sakatlayacak ve yaralayacak birçok insan olacaktı. Ya bir dahaki sefere sıra Seamus, Dean ya da Neville'e gelirse? Volta atmayı bıraktı ve gözlerini Phineas Nigellus'un içi boş çerçevesine dikti. Midesine kasvetli bir his çöreklenmişti. Başka seçeneği yoktu: Privet Drive'a dönecek, kendini diğer büyücülerden tamamen koparacaktı.</blockquote><blockquote class="calibre10">Eh, madem böyle bir şey yapacaktı, oyalanmanın anlamı yoktu. Dursley'lerin onu, beklediklerinden altı ay önce kapı eşiğinde bulunca nasıl bir tepki vereceklerini düşünmemek için kendini zorlayarak sandığına gitti, kapağını kapayıp kilitledi, sonra da alışkanlıkla dönüp Hedwig'e bakındı. Oysa Hedwig tabii ki hâlâ Hogwarts'taydı - eh, en azından bir de onun kafesini taşımak zorunda kalmayacaktı. Sandığının bir ucundan tuttu. Tam kapıya doğru sürüklerken, kulağına küçümser bir ses geldi: "Kaçıyoruz, öyle mi?"</blockquote><blockquote class="calibre10">Harry dönüp etrafına baktı. Portresinin tuvalinde belirmiş olan Phineas Nigellus, çerçevesine yaslanmış, Harry'yi yüzünde pek eğlenirmiş gibi bir ifadeyle seyrediyordu.</blockquote><blockquote class="calibre10">"Hayır, kaçmıyorum," diye kestirip attı Harry, sandığını bir iki metre daha sürükleyerek.</blockquote><blockquote class="calibre10">"Ben de sanıyordum ki," dedi Phineas Nigellus, sivri uçlu sakalını okşayarak, "Gryffindor Binası'ndan olman için cesur olman gerekiyor. Bana öyle geliyor ki, benim binam sana daha çok uyardı. Gerçi biz Slytherin'ler de cesuruzdur, ama aptal değilizdir. Mesela, öyle bir seçeneğimiz varsa, her zaman kendi kellemizi kurtarmayı seçeriz."</blockquote><blockquote class="calibre10">"Ben burada kendi kellemi kurtarmıyorum," dedi Harry aksi aksi, sandığı kapının önündeki çarpık çurpuk, güve yemiş halının üstünden çekerek.</blockquote><blockquote class="calibre10">"Haa, anlıyorum," dedi Phineas Nigellus, hâlâ sakalını okşayarak, "bir ödlek gibi tüymüyorsun yani - asilce davranıyorsun."</blockquote><blockquote class="calibre10">Harry onu duymazdan geldi. Tam uzanıp kapı tokmağını tutmuştu ki, Phineas Nigellus tembel tembel, "Sana Albus Dumbledore'dan bir mesajım var," dedi.</blockquote><blockquote class="calibre10">Harry hemen arkasına döndü.</blockquote><blockquote class="calibre10">"Ne diyor?"</blockquote><blockquote class="calibre10">"Olduğun yerde kal"</blockquote><blockquote class="calibre10">"Kıpırdamadım bile!" dedi Harry, eli hâlâ kapı tokmağında. "Ee, nedir mesaj?"</blockquote><blockquote class="calibre10">"Az önce ilettim ya" dedi Phineas Nigellus yumuşak bir sesle. "Dumbledore, '<span class="italic">Olduğun yerde kal,</span>' diyor."</blockquote><blockquote class="calibre10">"Niye?" dedi Harry hevesle, sandığının ucunu bırakarak. "Niye benim kalmamı istiyor? Başka ne dedi?"</blockquote><blockquote class="calibre10">"Hiçbir şey," dedi Phineas Nigellus, ince siyah kaşlarından birini kaldırarak. Harry'yi münasebetsiz buluyor gibi bir hali vardı.</blockquote><blockquote class="calibre10">Uzun otların arasından fırlayan bir yılan gibi, Harry'nin siniri birden burnuna sıçradı. Bitap düşmüştü, kafası son derece karışıktı, son on iki saatte dehşeti, rahatlamayı, sonra yine dehşeti yaşamıştı ve Dumbledore hâlâ onunla konuşmak istemiyordu!</blockquote><blockquote class="calibre10">"Bu kadar mı yani?" dedi yüksek sesle. " '<span class="italic">Olduğun yerde kal</span>', ha? O Ruh Emiciler'in saldırısına uğradıktan sonra söyledikleri tek şey de buydu zaten! Büyükler meseleyi çözüyor, sen yerinden ayrılma, Harry! Ama zahmet edip de sana bir şey anlatmayacağız, çünkü o minnacık beynin anlatılanı almayabilir!"</blockquote><blockquote class="calibre10">"Biliyor musun" dedi Phineas Nigellus, Harry'den de yüksek sesle, "işte tam da bu yüzden öğretmenlikten nefret ediyordum! Gençler her konuda haklı olduklarından öyle iflah olmaz şekilde eminler ki. Hogwarts Müdürü'nün sana planlarını en küçük ayrıntısına kadar anlatmamak için çok iyi bir sebebi olabileceği hiç aklına geldi mi, zavallı kurumlu züppem benim? Haksızlığa uğradığını düşünürken, şöyle bir durup da şimdiye kadar Dumbledore'un emirleri yüzünden asla zarara uğramadığını aklına getirdin mi? Hayır. Hayır, bütün gençler gibi, öylesine eminsin ki sadece senin düşünebildiğinden, sadece senin hissettiğinden, sadece senin tehlikenin farkında olduğundan, sadece senin Karanlık Lord'un neler planladığını -"</blockquote><blockquote class="calibre10">"Benimle ilgili bir şey mi planlıyor yani?" dedi Harry çabucak.</blockquote><blockquote class="calibre10">"Öyle bir şey mi dedim?" dedi Phineas Nigellus, ipek eldivenlerini sakin sakin inceleyerek. "Şimdi, izninle, ergenlik açılarıyla ilgilenmekten daha önemli işlerim var... sana iyi günler."</blockquote><blockquote class="calibre10">Ve ağır ağır çerçevesinin kenarına doğru yürüyüp gözden kayboldu.</blockquote><blockquote class="calibre10">"İyi, git o zaman!" diye haykırdı Harry boş çerçeveye. "Dumbledore'a da de ki, hiçbir şey yapmadığı için teşekkürler!"</blockquote><blockquote class="calibre10">Boş tuvalden ses gelmedi. Burnundan soluyan Harry, sandığını tekrar yatağının ayakucuna çekti ve kendini güve yemiş nevresimlerin üzerine bıraktı. Gözleri kapalıydı, bedeni ağır geliyor, her yanı ağrıyordu.</blockquote><blockquote class="calibre10">Sanki kilometrelerce yol gitmiş gibiydi... çok değil, yirmi dört saatten az bir süre önce Cho Chang'in ökseotunun altında ona yakınlaşmış olması şimdi gözüne imkânsız görünüyordu... o kadar yorgundu ki... uyumaya korkuyordu... ama ne kadar dayanabileceğini bilmiyordu... Dumbledore ona burada kalmasını söylemişti... bu da uyumaya izni var demekti... ama korkuyordu... ya yine öyle bir şey olursa?</blockquote><blockquote class="calibre10">Gölgelere gömülüyordu. . .</blockquote><blockquote class="calibre10">Sanki kafasının içinde bir film vardı da başlamayı bekliyordu. Düz siyah bir kapıya doğru giden boş bir koridorda ilerliyordu, kaba taş duvarlar, meşaleler boyunca yürüyor, bir kapı aralığından geçip soldan aşağı inen taş basamaklara varıyordu...</blockquote><blockquote class="calibre10">Siyah kapıya ulaştı, ama açamadı... öylece durup baktı, girmek için yanıp tutuşuyordu... tüm kalbiyle istediği bir şey vardı kapının ardında... düşlerinin ötesinde bir ödül... yara izinin batması bir geçse... o zaman daha berrak düşünebilirdi. . .</blockquote><blockquote class="calibre10">"Harry," dedi Ron'un sesi, çok uzaklardan, "annem akşam yemeği hazır diyor, ama daha yatmak istiyorsan sana bir şeyler ayıracakmış."</blockquote><blockquote class="calibre10">Harry gözünü açtı, ama Ron odadan çıkmıştı bile.</blockquote><blockquote class="calibre10">Benimle tek başına kalmak istemiyor, diye düşündü Harry. Moody'nin dediklerini duyduğu için. İçinde ne olduğunu öğrendiklerinden, artık kimsenin onu orada istemeyeceğini düşünüyordu.</blockquote><blockquote class="calibre10">Yemeğe inmeyecekti; onları kendisiyle birlikte olmaya zorlamayacaktı. Öbür yanına döndü ve bir süre sonra tekrar uykuya daldı. Çok sonra, sabahın erken saatlerinde uyandı, açlıktan midesi kazınıyor, Ron yanındaki yatakta horluyordu. Kısık gözlerle odayı tararken, Phineas Nigellus'un yine portresinde durduğunu gördü ve aklına Dumbledore'un onu kendisini gözlemek için göndermiş olabileceği geldi, başka birine saldırırsa diye.</blockquote><blockquote class="calibre10">Temiz olmadığı duygusu daha da güçlendi. Dumbledore'un sözünü dinlediğine biraz pişmandı... artık Grimmauld Meydanı'nda hayat böyle olacaksa, belki de Privet Drive daha iyiydi.</blockquote><blockquote class="calibre7">*****</blockquote><blockquote class="calibre9">Harry dışında herkes o sabahı Noel süslemelerini asmakla geçirdi. Harry, Sirius'un keyfinin bu kadar yerinde olduğunu görmemişti hiç; resmen Noel şarkıları söylüyordu, belli ki Noel'de yanında birileri olacağı için çok memnundu. Alt kattan gelen sesi, soğuk misafir odasında yankılanıyordu. Harry orada yalnız başına oturmuş, pencereden dışarıdaki havanın giderek beyazlaşmasını, kar sinyalleri vermesini izliyor, bir taraftan da diğerlerine onun hakkında konuşma fırsatı vermekten -ki mutlaka öyle yapıyorlardı- vahşice bir zevk alıyordu. Öğle yemeği vaktinde Mrs. Weasley'nin alt kattan ona seslendiğini duyunca, daha da yukarı çıktı ve onu duymazdan geldi.</blockquote><blockquote class="calibre10">Akşam saat altı sularında zil çaldı ve Mrs. Black yine çığlık çığlığa bağırmaya başladı. Mundungus'un ya da başka bir Yoldaşlık üyesinin uğradığını düşünen Harry, saklandığı odanın, yani Şahgaga'nın odasının duvarına sırtını iyice yaslayıp, Hipogrif'i ölü sıçanlarla beslerken kendisinin ne kadar aç olduğunu düşünmemeye çalıştı.</blockquote><blockquote class="calibre10">Birkaç dakika sonra birisi kapıya hızla vurunca küçük bir şok geçirdi.</blockquote><blockquote class="calibre10">"Orada olduğunu biliyorum," dedi Hermione'nin sesi. "Lütfen dışarı gelir misin? Seninle konuşmak istiyorum."</blockquote><blockquote class="calibre10">"Sen burada ne yapıyorsun?" diye sordu Harry, kapıyı açarken; o sırada Şahgaga, gözünden kaçmış sıçan parçası var mıdır diye, üzerine saman saçılmış zemini tırmalamaya devam ediyordu. "Annen ve babanla birlikte kayaktasın sanıyordum."</blockquote><blockquote class="calibre10">"Şey, doğrusunu istersen, kayağa öyle pek de bayılmam," dedi Hermione. "O yüzden Noel için buraya geldim." Saçında kar vardı, yüzüyse soğuktan al al olmuştu. "Ama Ron'a söyleme. Çok gülüyor diye ona kayak yapmanın güzel bir şey olduğunu söyledim. Annemle babam biraz hayal kırıklığına uğradı, ama sınavlar konusuna ciddi bakan herkesin çalışmak için Hogwarts'ta kaldığını söyledim onlara. Benim başarılı olmamı istiyorlar, anlarlar. Neyse," dedi çabucak, "hadi odana gidelim. Ron'un annesi orada bir ateş yakmış, sandviç de göndermiş."</blockquote><blockquote class="calibre10">Harry onun arkasından ikinci kata indi. Yatak odasına girince, hem Ron'un hem de Ginny'nin onu orada beklediğini görüp şaşırdı. Ron'un yatağına oturmuşlardı.</blockquote><blockquote class="calibre10">"Hızır Otobüs'le geldim," dedi Hermione havalı havalı, Harry daha bir şey demeye vakit bulamadan montunu çıkararak. "Dumbledore bu sabah ilk iş neler olduğunu anlattı bana, ama yola çıkmadan önce dönemin resmen sona ermesini beklemek zorundaydım. Umbridge burnunun dibinden kayboldunuz diye küplere binmiş durumda, hem de Dumbledore'un ona Mr. Weasley'nin St. Mungo'da yattığını ve hepinize onu ziyaret etme izni verdiğini söylemesine rağmen. Evet..."</blockquote><blockquote class="calibre10">Ginny'nin yanına oturdu. İki kız ve Ron, başlarını kaldırıp Harry'ye baktılar.</blockquote><blockquote class="calibre10">"Kendini nasıl hissediyorsun?" diye sordu Hermione.</blockquote><blockquote class="calibre10">"İyi," dedi Harry gergin gergin.</blockquote><blockquote class="calibre10">"Ay, yalan söyleme, Harry," dedi Hermione sabırsızca. "Ron'la Ginny diyorlar ki, St. Mungo'dan döndüğünüzden beri herkesten saklanıyormuşsun."</blockquote><blockquote class="calibre10">"Demek öyle diyorlar, ha?" dedi Harry, Ron'la Ginny'ye ateş saçan gözlerle bakarak. Ron başını öne eğip ayaklarına baktı, ama Ginny pek utanmışa benzemiyordu.</blockquote><blockquote class="calibre10">"E öyle yaptın!" dedi. "Ayrıca hiçbirimizin yüzüne bakmıyorsun!"</blockquote><blockquote class="calibre10">"Asıl siz benim yüzüme bakmıyorsunuz!" dedi Harry kızgın bir sesle.</blockquote><blockquote class="calibre10">"Belki sırayla bakıyorsunuzdur da birbirinizin bakışını kaçırıyorsunuzdur," dedi Hermione, ağzının kenarları bir gülümsemenin eşiğinde titreyerek.</blockquote><blockquote class="calibre10">"Çok komik," diye çıkıştı Harry. Arkasını döndü.</blockquote><blockquote class="calibre10">"Ay, bırak şu yanlış anlaşılıyorum hissini," dedi Hermione sert bir sesle. "Bak, bana dün gece Uzayan Kulaklar'da duyduklarını anlattılar -"</blockquote><blockquote class="calibre10">"Öyle mi?" diye homurdandı Harry. Elleri ceplerinde, dışarıda lapa lapa yağan karı seyrediyordu. "Hepiniz benim hakkımda konuşuyordunuz, ha? Eh, alışıyorum ufak ufak."</blockquote><blockquote class="calibre10">"Seninle konuşmak istedik, Harry," dedi Ginny, "ama geri döndüğümüzden beri saklandığın için -"</blockquote><blockquote class="calibre10">"Kimsenin benimle konuşmasını istemedim," dedi Harry, gittikçe daha da kızdığını hissediyordu.</blockquote><blockquote class="calibre10">"Eh, biraz aptallık etmişsin o zaman," dedi Ginny kızgın kızgın, "Kim-Olduğunu-Bilirsin-Sen tarafından ele geçirilmiş benden başka birini tanımadığına göre. Ben sana bunun nasıl bir his olduğunu söyleyebilirdim."</blockquote><blockquote class="calibre10">Bu sözlerin etkisi içine işlediğinde, Harry olduğu yerde donakaldı. Sonra dönüp ona baktı.</blockquote><blockquote class="calibre10">"Unutmuştum," dedi.</blockquote><blockquote class="calibre10">"Ne şanslısın," dedi Ginny sakin sakin.</blockquote><blockquote class="calibre10">"Özür dilerim," dedi Harry, bunu gerçekten kastederek. "Yani... yani, sence ele mi geçiriliyorum o zaman?"</blockquote><blockquote class="calibre10">"Yaptığın her şeyi hatırlayabiliyor musun?" diye sordu Ginny. "Hafızanda, ne yaptığını hiç bilmediğin büyük boşluklar var mı?"</blockquote><blockquote class="calibre10">Harry beynini zorladı.</blockquote><blockquote class="calibre10">"Hayır," dedi.</blockquote><blockquote class="calibre10">"O zaman Kim-Olduğunu-Bilirsin-Sen seni ele geçirmemiş," diye noktayı koydu Ginny. "Beni ele geçirdiğinde, her seferinde saatler boyunca ne yaptığımı hatırlayamıyordum. Kendimi bir yerde buluyor, oraya nasıl gittiğimi bilmiyordum."</blockquote><blockquote class="calibre10">Harry ona inanmaya neredeyse cesaret edemiyordu, ama yüreği ferahlamıştı bile.</blockquote><blockquote class="calibre10">"Ama babanla yılan hakkında gördüğüm o rüya -"</blockquote><blockquote class="calibre10">"Harry böyle rüyaları daha önce de gördün," dedi Hermione. "Geçen yıl da Voldemort'un yaptıklarından bazı anlar görünmüştü gözüne."</blockquote><blockquote class="calibre10">"Bu farklıydı," dedi Harry, başını iki yana sallayarak.</blockquote><blockquote class="calibre10">"Yılanın içindeydim. Sanki yılan bendim... ya Voldemort beni bir şekilde Londra'ya göndermişse de -?"</blockquote><blockquote class="calibre10">"Bir gün," dedi Hermione, iyiden iyiye kızgın bir halde, " '<span class="italic">Hogwarts: Bir Tarih</span>' i okuyacaksın, belki o zaman Hogwarts'ta cisimlenilemeyeceğini ve buharlaşılamayacağını unutmazsın bir daha. Voldemort bile yatakhanenden uçup gitmeni sağlayamazdı, Harry."</blockquote><blockquote class="calibre10">"Yatağından hiç çıkmadın, abi," dedi Ron. "Seni uyandırmamızdan önce, en az bir dakika uykunda dönüp durduğunu gördüm."</blockquote><blockquote class="calibre10">Harry düşünmeye ve yine odada bir aşağı bir yukarı yürümeye başladı. Söyledikleri şeyler yalnızca rahatlatıcı değildi, mantıklıydı da... düşünmeden, yatağın üzerindeki tepsiden bir sandviç alıp iştahla ağzına tıktı.</blockquote><blockquote class="calibre10">Demek silah ben değilim, diye düşündü. Yüreği mutluluk ve rahatlamayla doldu, kapılarının önünden geçip Şahgaga'nın odasına doğru giden ve avaz avaz "<span class="italic">Biz Şen Hipogrif'leriz, Ne Hoş Gezeriz</span>"i söyleyen Sirius'a eşlik etmek istedi.</blockquote><blockquote class="calibre10">Noel için Privet Drive'a dönmeyi nasıl düşünebilmişti ki? Sirius'un evin yine dolmasından, özellikle de Harry'nin orada olmasından duyduğu sevinç bulaşıcıydı. Yazın gördükleri o asık suratlı ev sahibi gitmişti. Şimdi herkesin, Hogwarts'takinden daha çok olmasa da bir o kadar eğlenmesini sağlamaya kararlıydı. Noel arifesinde bıkmadan usanmadan çalışıp onların da yardımıyla etrafı temizledi ve süsledi. Öyle ki o akşam yatmaya gittiklerinde, ev tanınmayacak hale gelmişti. Kararmış şamdanlar artık örümcek ağıyla değil, çobanpüskülü, altın ve gümüş serpantinlerle kaplıydı; havı dökülmüş halıların üzerinde sihirli kar yığınları parlıyordu; Mundungus'un getirdiği, canlı perilerle süslü kocaman bir Noel ağacı, Sirius'un soyağacının önünü tamamen kapatıyordu. Holün duvarındaki doldurulmuş cin kafalarına bile Noel Baba şapkaları ve sakalları takılmıştı.</blockquote><blockquote class="calibre10">Harry, Noel sabahı kalktığında, ayakucunda hediyelerden oluşan bir öbek buldu. Ron, daha büyük olan kendi paket yığınını açmaya koyulmuştu bile.</blockquote><blockquote class="calibre10">"Bu yıl ganimet sağlam," dedi Harry'ye, bir kâğıt bulutunun arasından. "Süpürge Pusulası için sağol, harika; Hermione'ninkinden çok daha iyi -bana bir ödev planlayıcı almış-"</blockquote><blockquote class="calibre10">Harry kendi hediyelerini karıştırıp Hermione'nin elyazısını taşıyanını buldu. Ona da, günceye benzeyen, ama herhangi bir sayfasını açtığında "Şimdi yapmazsan sonra bedelini ödersin!" gibi şeyler söyleyen bir defter vermişti.</blockquote><blockquote class="calibre10">Sirius ve Lupin, Harry'ye Pratik Savunma Sihri ve Karanlık Sanatlara Karşı Kullanımı adında harika bir kitap seti vermişlerdi. İçinde anlatılan her tür karşı-büyü ve nazarın nefis, hareket eden renkli çizimleri vardı. Harry hevesle ilk cildi karıştırdı; D.O. planlarında kitabın çok işe yarayacağını hemen anladı. Hagrid tüylü bir kahverengi cüzdan göndermişti. Üzerindeki köpek dişleri hırsızlığa karşı bir tür önlem olmalıydı, ama ne yazık ki Harry'nin parmaklarını kaptırmadan içine para koymasını da imkânsız hale getiriyordu. Tonks'un hediyesi küçük, gerçeği gibi çalışan bir Ateşoku maketiydi. Harry onun odada uçuşunu izleyip, keşke gerçeği bende olsa, diye düşündü; Ron ona koca bir kutu Binbir Çeşit Fasulye Şekerlemesi vermişti, Mr. ve Mrs. Weasley her zamanki gibi el işi bir kazak ve biraz kıymalı börek, Dobby ise, gerçekten felaket bir tablo vermişti - Harry onu bizzat cinin yaptığından şüphelendi. Daha iyi görünür mü acaba diye tabloyu baş aşağı çevirmişti ki, şak diye bir sesle Fred ve George yatağının dibinde cisimlendiler.</blockquote><blockquote class="calibre10">"Mutlu Noeller," dedi George. "Aşağı inmeyin bir süre."</blockquote><blockquote class="calibre10">"Niye?" dedi Ron.</blockquote><blockquote class="calibre10">"Annem yine ağlıyor," dedi Fred sıkıntılı bir halde. "Percy, Noel kazağını geri göndermiş."</blockquote><blockquote class="calibre10">"Hem de hiçbir şey yazmadan," diye ekledi George. "Babamın nasıl olduğunu sormamış, ziyaret falan da etmemiş."</blockquote><blockquote class="calibre10">"Onu teselli etmeye çalıştık," dedi Fred, yatağın etrafından dolaşıp Harry'nin portresine bakarak. "Percy'nin koca bir sıçan pisliği yığınından başka bir şey olmadığını söyledik."</blockquote><blockquote class="calibre10">"İşe yaramadı," dedi George, ağzına bir Çikolatalı Kurbağa atarak. "O yüzden işi Lupin devraldı. Aşağı inmeden önce ona annemi neşelendirmek için biraz zaman versek iyi olur sanırım."</blockquote><blockquote class="calibre10">"O da ne, bu arada?" diye sordu Fred, Dobby'nin tablosuna kısık gözlerle bakarak. "İki siyah gözü olan bir şebeğe benziyor."</blockquote><blockquote class="calibre10">"Harry bu!" dedi George, resmin arka tarafını işaret ederek. "Arkada öyle yazıyor!"</blockquote><blockquote class="calibre10">"Bayağı benzemiş" dedi Fred sırıtarak. Harry ona yeni ödev güncesini fırlattı; günce karşı duvara çarpıp yere düştü ve, "Hiçbir ayrıntıyı ihmal etmediyseniz, şimdi istediğinizi yapabilirsiniz!" dedi mutlu mutlu.</blockquote><blockquote class="calibre10">Kalkıp giyindiler. Evin sakinlerinin birbirlerine "Mutlu Noeller" diye seslendiklerini duyabiliyorlardı. Aşağı inerken Hermione'ye rastladılar.</blockquote><blockquote class="calibre10">"Kitap için teşekkürler, Harry," dedi mutlulukla. "Yeni Numeroloji Kuramı'nı ne zamandır istiyordum! O parfüm de bayağı sıradışı, Ron."</blockquote><blockquote class="calibre10">"Sorun değil" dedi Ron. "Kimin için o, bu arada?" diye ekledi, Hermione'nin elindeki güzelce paketlenmiş hediyeyi başıyla işaret ederek.</blockquote><blockquote class="calibre10">"Kreacher," dedi Hermione neşeyle.</blockquote><blockquote class="calibre10">"Umarım giysi değildir!" diye uyardı onu Ron. "Sirius ne dedi, unuttun mu? Kreacher çok şey biliyor, onu özgür bırakamayız!"</blockquote><blockquote class="calibre10">"Giysi değil," dedi Hermione, "gerçi bana kalsa, giymesi için o üzerindeki paçavradan başka bir şey verirdim kesin. Hayır, yama işi yorgan bu. Yatak odasına renk getirir diye düşündüm."</blockquote><blockquote class="calibre10">"Hangi yatak odası?" dedi Harry, Sirius'un annesinin portresinin önünden geçerlerken sesini iyice alçaltıp fısıldayarak.</blockquote><blockquote class="calibre10">"Şey, Sirius oranın pek de yatak odası sayılmayacağını, daha çok bir... in olduğunu söylüyor," dedi Hermione. "Anlaşılan mutfağın yanındaki o yüklüğün içinde, kazanın altında uyuyor."</blockquote><blockquote class="calibre10">Bodruma vardıklarında, orada bir tek Mrs. Weasley vardı. Ocağın başında duruyordu. Onlara "Mutlu Noeller" dilediğinde sesi nezleli gibi çıktı, hepsi gözlerini ondan kaçırdılar.</blockquote><blockquote class="calibre10">"Ee, Kreacher'ın yatak odası bu mu?" dedi Ron, kilerin karşısında bulunan, kir içindeki kapıya giderek. Harry o kapıyı hiç açık görmemişti.</blockquote><blockquote class="calibre10">"Evet," dedi Hermione, sesi biraz ürkek çıkıyordu şimdi. "Şeyy... sanırım kapıya vursak iyi olacak."</blockquote><blockquote class="calibre10">Ron parmaklarının boğumlarıyla kapıya birkaç kez vurdu, ama içeriden cevap gelmedi.</blockquote><blockquote class="calibre10">"Üst katta sinsi sinsi dolaşıyordur," deyip kapıyı açıverdi. "Öğk!"</blockquote><blockquote class="calibre10">Harry içeri baktı. Yüklüğün büyük bölümünü kocaman, eski moda bir kazan kaplıyordu, ama boruların altındaki yarım metreden az boşlukta, Kreacher kendine yuvaya benzeyen bir köşe yapmıştı. Yere türlü türlü paçavra ve kokmuş eski battaniyeler yığılmıştı; ortasındaki göçük, Kreacher'ın her gece kıvrılıp yattığı yeri gösteriyordu. Orada burada, eşyaların arasında bayat ekmek kabukları ve küflenmiş peynir parçaları vardı. Bir köşede küçük nesneler ve madeni paralar ışıldıyordu. Harry bunların, Sirius evi arındırırken Kreacher'ın bir hırsız gibi sinsice kurtardığı şeyler olması gerektiğini düşündü. Sirius'un yazın attığı gümüş çerçeveli aile fotoğraflarını da bulup geri getirmeyi başarmıştı. Camları kırık olabilirdi ama, içlerindeki küçük siyah-beyaz insanlar hâlâ ona azametle bakıyorlardı. Aralarında Dumbledore'un Düşünseli'nde mahkemesini izlediği esmer, şiş gözkapaklı Bellatrix Lestrange'ın da olduğunu görünce, Harry midesinde bir kasılma hissetti. Görünüşe göre onunki, Kreacher'ın en sevdiği fotoğraftı; onu diğerlerinin önüne koymuş, hatta Büyülü Seloteyp'le camı beceriksizce onarmıştı.</blockquote><blockquote class="calibre10">"Ben en iyisi hediyesini buraya bırakayım," dedi Hermione. Paketi paçavraların ve battaniyelerin ortasındaki göçüğe özenle koydu ve kapıyı usulca kapadı. "İyi, geldiğinde bulur nasıl olsa."</blockquote><blockquote class="calibre10">"Düşünüyorum da," dedi Sirius, onlar yüklük kapısını kapatırken kilerden elinde koca bir hindiyle çıkarak, "aranızda son zamanlarda Kreacher'ı gören oldu mu?"</blockquote><blockquote class="calibre10">"Buraya geldiğimiz geceden beri görmedim," dedi Harry. "Ona mutfaktan çıkmasını söylüyordun."</blockquote><blockquote class="calibre10">"Evet..." dedi Sirius, kaşlarını çatarak. "Biliyor musun, galiba ben de en son o zaman gördüm... yukarıda bir yerde saklanıyor olmalı."</blockquote><blockquote class="calibre10">"Gitmiş olamaz, değil mi?" dedi Harry. "Yani, belki sen '<span class="italic">dışarı</span>' deyince, evden dışarı diyorsun sanmıştır."</blockquote><blockquote class="calibre10">"Yo, yo, ev cinleri giysi verilmedikçe evden çıkamazlar. Ailenin evine bağlıdırlar," dedi Sirius.</blockquote><blockquote class="calibre10">"Gerçekten isterlerse evden çıkarlar," diye karşı çıktı Harry. "Dobby yapmıştı bunu, iki yıl önce beni uyarmak için Malfoy'ların evinden çıkmıştı. Daha sonra kendini cezalandırması gerekti, ama yine de çıkmayı başardı."</blockquote><blockquote class="calibre10">Sirius bir an canı biraz sıkılmış gibi göründü. Ardından, "Sonra ararım," dedi, "büyük ihtimalle annemin eski moda pantolonlarının falan başında hüngür hüngür ağlıyor bulacağım onu. Tabii çamaşır kurutma dolabına girip oracıkta ölmüş de olabilir... ama şimdiden ümitlenmeyeyim."</blockquote><blockquote class="calibre10">Fred, George ve Ron güldüler; Hermione'nin yüzünde ise hayli sitemkâr bir ifade vardı.</blockquote><blockquote class="calibre10">Weasley'ler, Harry ve Hermione, Noel öğle yemeklerini yedikten sonra, yanlarında Deli-Göz ve Lupin'le birlikte Mr. Weasley'ye bir ziyaret daha yapmayı düşünüyorlardı. Mundungus puding ve keklere yetişti. Noel günü metro çalışmadığından bir araba "ödünç almayı" başarmıştı. Harry'nin, sahibinin rızasıyla alındığından hiç de emin olmadığı bu araba, büyü yoluyla genişletilmişti, tıpkı Weasley'lerin eski Ford Anglia'sı gibi. Dışarıdan bakınca normal boyda görünmesine rağmen, arabayı kullanan Mundungus dışında on kişiyi rahat rahat aldı. Mrs. Weasley binmeden önce epey bir tereddüt etti -Harry, onun, Mundungus'u hiç onaylamadığı gerçeği ile sihirsiz seyahat etmeye karşı duyduğu nefret arasında bocaladığını biliyordu- ama sonunda dışarının soğuğuyla çocuklarının yalvarışları galip geldi ve memnuniyetsizliğini gizleyerek arka koltuğa, oğulları Fred'le Bill'in arasına oturdu.</blockquote><blockquote class="calibre10">St. Mungo'ya çabucak vardılar, yollarda pek az trafik vardı. Hastaneyi ziyaret etmeye gelmiş az sayıda büyücü ve cadı, onlar dışında boş olan caddede usul usul, dikkati çekmemeye çalışarak ilerliyorlardı. Harry ve diğerleri arabadan indiler, Mundungus ise onları bekleyeceği yere gitmek için ilerideki köşeden döndü. Yeşil naylonlu mankenin durduğu vitrine doğru renk vermeden yürüdüler, sonra da birer birer camın içinden geçtiler.</blockquote><blockquote class="calibre10">Danışma bölümü çok hoş bir şekilde şenlikli görünüyordu: St. Mungo'yu aydınlatan kristal kürecikler kırmızıya ve altın rengine boyanmış, kocaman, ışıldayan süsler haline gelmişlerdi; her kapı aralığında çobanpüskülü asılıydı; her köşede sihirli karla ve buz saçaklarıyla kaplı Noel ağaçları vardı, hepsinin tepesine ışıl ışıl birer altın yıldız yerleştirilmişti. Geçen geldiklerinden daha tenhaydı ortalık, ama bu, sol burun deliğine bir mandalina tıkılmış bir cadının salonun ortasında Harry'ye çarpıp geçmesini engellemedi.</blockquote><blockquote class="calibre10">"Aile tartışması, ha?" diye sırıttı masanın arkasındaki sarışın cadı. "Bugün gördüğüm üçüncü bu... Büyü Hasarı, dördüncü kat."</blockquote><blockquote class="calibre10">Yanına gittiklerinde Mr. Weasley yatağında doğrulmuştu, kucağındaki tepside hindisinin artıkları, yüzündeyse çekingen bir ifade vardı.</blockquote><blockquote class="calibre10">"Her şey yolunda mı, Arthur?" diye sordu Mrs. Weasley, hepsi Mr. Weasley ile selamlaştıktan ve hediyelerini verdikten sonra.</blockquote><blockquote class="calibre10">"İyi, iyi," dedi Mr. Weasley, fazlaca candan bir sesle. "Ee - Şifacı Smethwyck'i görmemişsinizdir, değil mi?"</blockquote><blockquote class="calibre10">"Hayır," dedi Mrs. Weasley şüpheci bir sesle, "niye?"</blockquote><blockquote class="calibre10">"Hiç, hiç," dedi Mr. Weasley şen bir sesle, hediye paketlerini açmaya başlayarak. "Ee, herkesin günü iyi geçti mi bakalım? Noel'de ne hediye aldınız? Ah, Harry - işte bu harikal" Harry'nin sigorta teli ve tornavidalardan oluşan hediyesini açmıştı.</blockquote><blockquote class="calibre10">Mr. Weasley'nin cevabı Mrs. Weasley'yi pek tatmin etmişe benzemiyordu. Kocası uzanıp Harry'nin elini sıktığında, gecelik entarisinin altındaki sargılara gözü ilişti.</blockquote><blockquote class="calibre10">"Arthur" dedi, kapanan fare kapanı gibi sert bir sesle, "sargıların değiştirilmiş. Niye sargıların bir gün önceden değiştirildi, Arthur? Yarına kadar gerekmez demişlerdi bana."</blockquote><blockquote class="calibre10">"Ne?" dedi Mr. Weasley, hayli korkmuş bir halde nevresimini göğsüne kadar çekerek. "Yo, yo - bir şey yok -yani- ben -"</blockquote><blockquote class="calibre10">Mrs. Weasley'nin delici bakışlarının altında bir balon gibi söndü adeta.</blockquote><blockquote class="calibre10">"Şey - sakın kızma, Molly, ama Augustus Pye'ın aklına bir fikir geldi... Stajyer şifacı hani, çok sevimli bir delikanlı, bir de... hmm... tamamlayıcı tıpla çok ilgileniyor... hani şu eski Muggle tedavileri... bunlardan bir tanesi var, Molly, dikiş deniyor ve - ve Muggle yaralarında bayağı işe yarıyorlar-"</blockquote><blockquote class="calibre10">Mrs. Weasley'den, çığlıkla hırıltı arası, hayra alamet olmayan bir ses çıktı. Lupin yataktan uzaklaşıp, hiç ziyaretçisi olmayan ve Mr. Weasley'nin çevresindeki kalabalığa özlemle bakan kurtadamın başucuna gitti; Bill kendine bir fincan çay almakla ilgili bir şeyler mırıldandı, Fred ile George da sırıtarak hemen onunla birlikte uzaklaştılar.</blockquote><blockquote class="calibre10">"Yani şimdi sen," dedi Mrs. Weasley, her kelimeyle sesi daha da yükseliyordu ve belli ki beraberindekilerin çil yavrusu gibi dağıldıklarının farkında değildi, "bana Muggle tedavilerine bulaştığını mı söylüyorsun?"</blockquote><blockquote class="calibre10">"Bulaşmadım, Molly'ciğim," dedi Mr. Weasley yalvarırcasına, "sadece - sadece, Pye ve ben bir deneyelim dedik - ama maalesef -şey, bu tür yaralarda- umduğumuz kadar işe yaramıyor anlaşılan -"</blockquote><blockquote class="calibre10">"Yani?"</blockquote><blockquote class="calibre10">"Şey... şey, bilmem şeyin - dikişin ne olduğunu biliyor musun?"</blockquote><blockquote class="calibre10">"Adına bakılırsa, derini yırtık kumaşı diker gibi dikmeye çalışmışsın," dedi Mrs. Weasley, burnundan neşesiz bir kahkaha koyvererek, "ama sen bile o kadar aptal olamazsın, Arthur -"</blockquote><blockquote class="calibre10">"Ben de bir fincan çay istiyorum," dedi Harry, ayağa fırlayarak.</blockquote><blockquote class="calibre10">Hermione, Ron ve Ginny de onunla birlikte neredeyse koşarak odadan çıktılar. Kapı arkalarından kapanırken, Mrs. Weasley'nin tiz çığlığı kulaklarına geldi: "NASIL YANİ, AŞAĞI YUKARI ÖYLE?"</blockquote><blockquote class="calibre10">"Tam babamlık iş," dedi Ginny, koridorda giderlerken başını iki yana sallayarak. "Dikişmiş... daha neler..."</blockquote><blockquote class="calibre10">"Eh, aslına bakarsan sihirli olmayan yaralarda bayağı işe yarıyorlar," dedi Hermione adil bir tavırla. "O yılanın zehrinde dikişi eriten falan bir şey olmalı. Çayhane nerede acaba?"</blockquote><blockquote class="calibre10">"Beşinci katta," dedi Harry, hoşgeldincadısının masasının üzerindeki tabelayı hatırlayarak.</blockquote><blockquote class="calibre10">Koridorda ilerleyip bir dizi çift kanatlı kapıdan geçtiler ve yan duvarında zalim görünümlü şifacıların portreleri asılı, basamakları sallanan bir merdivene geldiler. Merdivenden çıkarlarken, şifacılar onlara seslenerek tuhaf şikâyetler teşhis etti ve korkunç tedaviler önerdi. Bir ortaçağ büyücüsü, Ron'da çok fena sıvaserpil olduğunu söyleyince, oğlan hayli kızdı.</blockquote><blockquote class="calibre10">"O da ne demek öyle?" diye sordu kızgın kızgın, şifacı onu sonraki altı portre boyunca takip edip aceleden bu portrelerin sakinlerini itelerken.</blockquote><blockquote class="calibre10">"Deride oluşan son derece vahim bir bela, küçükbey, sonunda çopur olmana ve şimdiki halinden de dehşet verici görünmene neden olur -"</blockquote><blockquote class="calibre10">"Kime dehşet verici dediğine dikkat et!" dedi Ron, kulakları kızararak.</blockquote><blockquote class="calibre10">"- tek çaresi, bir kurbağanın ciğerini alıp gırtlağına sıkıca bağlamak ve dolunay vaktinde yılanbalığı dolu bir fıçının içinde çırılçıplak durmak -"</blockquote><blockquote class="calibre10">"Sıvaserpil falan yok bende!"</blockquote><blockquote class="calibre10">"Ama, küçükbey, ya yüzünüzdeki o çirkin lekeler -"</blockquote><blockquote class="calibre10">"Çil onlar!" dedi Ron hiddetle. "Şimdi kendi resmine dön de beni rahat bırak!"</blockquote><blockquote class="calibre10">Sonra da dönüp, ellerinden geldiğince ciddi bir ifade takınmaya çalışan diğerlerine çıkıştı.</blockquote><blockquote class="calibre10">"Kaçıncı kattayız?"</blockquote><blockquote class="calibre10">"Sanırım beşinci," dedi Hermione.</blockquote><blockquote class="calibre10">"Hayır, dördüncü," dedi Harry, "bir kat daha -"</blockquote><blockquote class="calibre10">Ama sahanlığa adım atınca birden durup, tabelasında “<span class="italic">BÜYÜ HASARI</span>” yazan koridorun başındaki çifte kapının penceresine bakakaldı. Bir adam burnunu cama dayamış, onlara bakıyordu. Dalgalı sarı saçları, parlak mavi gözleri ve parlak beyaz dişlerini sergileyen geniş, ifadeden yoksun bir gülümsemesi vardı.</blockquote><blockquote class="calibre10">“Vay canına!" dedi Ron, o da adama bakıyordu.</blockquote><blockquote class="calibre10">"Aman tanrım," dedi Hermione birden, nefesi kesilmiş gibiydi. "Profesör Lockhart!"</blockquote><blockquote class="calibre10">Eski Karanlık Sanatlara Karşı Savunma öğretmenleri kapıyı açıp onlara doğru yürümeye başladı, üzerinde eflatun bir sabahlık vardı.</blockquote><blockquote class="calibre10">"Merhabalar!" dedi. "Sanırım imzalı fotoğrafımı istiyorsunuzdur, ha?"</blockquote><blockquote class="calibre10">Harry, Ginny'ye, "Pek değişmemiş, değil mi?" diye fısıldadı. Ginny sırıttı.</blockquote><blockquote class="calibre10">"Ee - nasılsınız, Profesör?" dedi Ron, sesinde hafif bir suçluluk duygusuyla. Profesör Lockhart'ın, hafızasının fena halde zarar görüp St. Mungo'ya yatmasına neden olan şey, Ron'un bozuk asasıydı. Ama Lockhart o sırada o asayla Harry ve Ron'un hafızalarını geri dönülmez bir şekilde silmeye çalıştığı için, Harry ancak bir yere kadar merhamet duyabiliyordu.</blockquote><blockquote class="calibre10">"Çok iyiyim gerçekten, teşekkür ederim!" dedi Lockhart coşkuyla, cebinden hayli hırpalanmış bir tavuskuşu tüyü çıkararak. "Pekâlâ, kaç tane imzalı resim istiyorsunuz? Artık elyazısı yazabiliyorum!"</blockquote><blockquote class="calibre10">"Şey - şu anda hiç istemiyoruz, teşekkürler," dedi Ron, Harry'ye kaşlarını kaldırarak. Harry ise, "Profesör, koridorlarda dolaşmanıza izin var mı?" diye sordu. "Koğuşta olmanız gerekmiyor mu?"</blockquote><blockquote class="calibre10">Lockhart'ın yüzündeki gülümseme yavaş yavaş silindi - Bir süre Harry'ye büyük bir dikkatle baktı, sonra da, 'Daha önce karşılaşmamış mıydık?" dedi.</blockquote><blockquote class="calibre10">"Ee... evet, karşılaşmıştık," dedi Harry. "Hogwarts'ta bize öğretmenlik yaptınız, hatırlıyor musunuz?"</blockquote><blockquote class="calibre10">"Öğretmenlik mi?" diye tekrarladı Lockhart, biraz tedirgin bir halde. "Ben mi? Öyle mi?"</blockquote><blockquote class="calibre10">Sonra gülümsemesi yüzüne öyle ani döndü ki, korkutucu bir manzaraydı.</blockquote><blockquote class="calibre10">"Bildiğiniz her şeyi ben öğrettim size herhalde, ha? Ee, o imzalı fotoğraflara ne dersiniz bakalım? Yuvarlak hesap bir düzine yapalım mı, böylece bütün küçük arkadaşlarınıza verebilirsiniz, kimse açıkta kalmaz!"</blockquote><blockquote class="calibre10">Ama tam o sırada koridorun öteki ucundan bir kafa göründü ve, "Gilderoy, seni yaramaz çocuk, yine nereye gittin?" diye seslendi.</blockquote><blockquote class="calibre10">Saçına simli kumaştan bir çelenk takmış epey anaç görünümlü bir şifacı, koridorda onlara doğru yürüyor, Harry ve diğerlerine içtenlikle gülümsüyordu.</blockquote><blockquote class="calibre10">"Ah, Gilderoy, ziyaretçilerin var demek! Ne kadar güzel, hem de Noel'de! Biliyor musunuz, hiç ziyaretçisi olmuyor, zavallıcık, niye olduğunu hiç bilmiyorum, öyle tatlı bir şey ki, öyle değil misin bakayım?"</blockquote><blockquote class="calibre10">"İmzalı fotoğraf veriyorum!" dedi Gilderoy şifacıya, yüzünde yine parıldayan bir gülümsemeyle. "Yığınla istiyorlar, hayır cevabını da kabul etmiyorlar! Umarım yeterli fotoğrafımız vardır!"</blockquote><blockquote class="calibre10">"Şunu dinlesenize bir," dedi şifacı, Lockhart'ın koluna girip, büyümüş de küçülmüş iki yaşında bir çocuğa gülümser gibi gülümsedi ona. "Birkaç sene önce hayli meşhurdu; bu imzalı fotoğraf verme hevesi, hafızasının geri dönmeye başladığına işarettir diye umuyoruz. Buradan gelir misiniz? Kapalı bir koğuşta kalıyor, ben Noel hediyelerini getirirken sıvışmış olmalı, yoksa kapı genellikle kilitli tutuluyor... gerçi tehlikeli falan olduğundan değil! Ama," diye devam etti fısıltıyla, "kendisi için biraz tehlikeli, sağolsun... kim olduğunu bilmiyor ya, gidiyor, sonra da nasıl geri döneceğini hatırlayamıyor... onu görmeye gelmeniz çok güzel."</blockquote><blockquote class="calibre10">"Şey," dedi Ron, el kol hareketleriyle anlamsızca üst katı işaret ederek, "biz aslında, sadece -ee-"</blockquote><blockquote class="calibre10">Ama şifacı onlara beklentiyle gülümsüyordu, o yüzden Ron'un zaten cılız bir sesle mırıldandığı "çay içecektik" sözleri havaya karıştı gitti. Birbirlerine çaresizce baktıktan sonra, Lockhart ve şifacısının peşinden koridorda yürümeye koyuldular.</blockquote><blockquote class="calibre10">"Fazla kalmayalım," dedi Ron usulca.</blockquote><blockquote class="calibre10">Şifacı asasını Janus Thickey Koğuşu'na doğrultup, "Alohomom," diye mırıldandı. Kapı açıldı ve içeri girdiler. Önden giden şifacı, Gilderoy'u kolundan sıkı sıkı tutarak yatağının yanına götürüp oradaki koltuğa oturttu.</blockquote><blockquote class="calibre10">Şifacı alçak sesle, "Bu, uzun süreli hastalarımızın kaldığı koğuş," diye bilgilendirdi Harry, Ron, Hermione ve Ginny'yi. "Kalıcı büyü hasarı yani. Yoğun iksir ve tılsım tedavisi ve azıcık da şansla, biraz ilerleme kaydedebiliyoruz tabii. Gilderoy, kimliğine dair bir şeyler hatırlamaya başlamışa benziyor; Mr. Bode'da da hayli ilerleme gördük, konuşma kabiliyetini hızla kazanıyormuş gibi görünüyor, gerçi henüz bildiğimiz bir dilde konuşmuyor ama. Eh, benim gidip Noel hediyelerini dağıtmam lazım, sizi baş başa bırakayım da sohbet edin."</blockquote><blockquote class="calibre10">Harry sağına soluna baktı. Etrafta bu koğuşun hastalar için kalıcı bir ev olduğunu şüpheye yer bırakmayacak şekilde gösteren işaretler vardı. Mr. Weasley'nin koğuşuna kıyasla yatakların çevresinde çok daha fazla kişisel eşya bulunuyordu; örneğin, Gilderoy'un karyola başlığı tarafındaki duvar, kendi resimleriyle doluydu. Hepsi otuz iki dişini göstererek gülümsüyor, yeni gelenlere el sallıyordu. Çoğunu ayrık ayrık, çocuksu bir yazıyla kendine imzalamıştı. Şifacı tarafından koltuğuna oturtulur oturtulmaz, Gilderoy bir yığın yeni fotoğrafı önüne çekti, eline bir tüy kalem aldı ve hararetle imzalamaya koyuldu.</blockquote><blockquote class="calibre10">"Zarflara koyabilirsin," dedi Ginny'ye, fotoğrafları imzaladıkça birer birer onun kucağına atarak. "Unutulmuş değilim, hayır efendim, hâlâ sürüyle hayran mektubu alıyorum... Gladys Gudgeon her hafta yazıyor... keşke niye olduğunu bilsem..." Yüzünde hafif şaşkın bir ifadeyle durakladı, sonra yeniden gülümsedi ve tazelenmiş bir enerjiyle imzalama işine döndü. "Sanırım sırf yakışıklılığımdan..."</blockquote><blockquote class="calibre10">Karşı yatakta solgun benizli, kederli görünen bir büyücü uzanmış, tavana bakıyordu; kendi kendine mırıldanıyor, etrafının hiç farkında değilmiş gibi görünüyordu. İki yatak ötede bütün kafası kürkle kaplı bir kadın vardı; Harry ikinci sınıfta Hermione'nin de başına buna benzer bir şey geldiğini hatırlıyordu, ama çok şükür onun hasarı kalıcı olmamıştı. Koğuşun en uzak tarafındaki iki yatak ise, yatanlara ve ziyaretçilere biraz mahremiyet vermek için, çiçekli perdelerle çevrilmişti.</blockquote><blockquote class="calibre10">Şifacı, kürklü kafalı kadına Noel hediyelerinden oluşan küçük bir yığın vererek, "Al bakalım, Agnes," dedi neşeli bir sesle. "Unutulmamışsın, gördün mü? Oğlun da baykuş gönderdi, bu gece ziyarete geleceğini söylüyor, güzel, değil mi?"</blockquote><blockquote class="calibre10">Agnes yüksek sesle birkaç kez havladı.</blockquote><blockquote class="calibre10">"Bak, Broderick, sana da bir saksı bitkisi ve her ay için farklı farklı güzel birer hipogrifin olduğu çok hoş bir takvim gönderilmiş; burayı şenlendirir, değil mi?" dedi şifacı. Mırıldanan adamın yanına gitti ve bir oraya bir buraya salınan uzun dokunaçlara sahip hayli çirkin görünümlü bir bitkiyi komodinin üzerine koydu, asasını kullanarak takvimi duvara astı. "Ve - aa, Mrs. Longbottom, gidiyor musunuz hemen?"</blockquote><blockquote class="calibre10">Harry hızla başını çevirdi. Koğuşun sonundaki iki yatağı çevreleyen perdeler açılmıştı ve iki ziyaretçi yatakların arasından kapıya doğru yürüyordu: uzun yeşil bir elbise, güve yenikli bir tilki kürkü ve besbelli doldurulmuş bir akbabayla süslü, sivri tepeli bir şapka giymiş ürkütücü görünümlü ihtiyar bir cadıyla, hemen arkasında yürüyen ve canı feci şekilde sıkkın görünen - Neville.</blockquote><blockquote class="calibre10">Birden bütün parçalar yerine oturdu ve Harry uçtaki iki yatakta kimlerin olduğunu anladı. Neville fark edilmeden ve soru sorulmadan koğuştan çıkabilsin diye Harry panik içinde etrafına bakıp diğerlerinin dikkatini başka bir yere çekmenin yolunu aradı, ama "Longbottom" ismini duyan Ron da başını kaldırmıştı. Harry onu durduramadan, "Neville!" diye seslendi.</blockquote><blockquote class="calibre10">Neville sıçradı ve sanki bir kurşun onu kıl payı ıskalamış gibi sindi.</blockquote><blockquote class="calibre10">"Biziz, Neville!" dedi Ron neşeyle, ayağa kalkarak.</blockquote><blockquote class="calibre10">"Gördün mü -? Lockhart burda! Sen kimi ziyaret ediyordun?"</blockquote><blockquote class="calibre10">"Arkadaşların mı, Neville'ciğim?" dedi Neville'in büyükannesi nazik bir sesle, heybetle üstlerine gelerek.</blockquote><blockquote class="calibre10">Neville'in, dünyada olmak istediği son yer burasıymış gibi bir hali vardı. Tombul yüzüne sönük bir mor renk hücum etti, hiçbiriyle göz göze gelmemeye çalışıyordu.</blockquote><blockquote class="calibre10">"Aa, evet," dedi Mrs. Longbottom, Harry'ye dik dik bakıp, sıkması için buruşuk, pençe gibi bir el uzatarak. "Evet, evet, senin kim olduğunu biliyorum elbette. Neville senden övgüyle bahsediyor."</blockquote><blockquote class="calibre10">"Şey - teşekkürler," dedi Harry, el sıkışarak. Neville ona bakmıyor, kendi ayaklarını süzüyordu, yüzü giderek daha da morarıyordu.</blockquote><blockquote class="calibre10">"Ve belli ki siz ikiniz Weasley'lerdensiniz," diye devam etti Mrs. Longbottom, elini sırayla Ron'a ve Ginny'ye sunarak. "Evet, annenizle babanızı tanıyorum -çok yakından değil tabii- ama iyi insanlar, iyi insanlar... sen de Hermione Granger olmalısın."</blockquote><blockquote class="calibre10">Hermione, Mrs. Longbottom'ın adını biliyor olmasına hayli şaşırmış görünse de, el sıkıştı.</blockquote><blockquote class="calibre10">"Evet, Neville bana senden epey bahsetti. Onu birkaç zor durumdan kurtarmışsın, değil mi? İyi bir çocuk," dedi, kemikli burnundan aşağı Neville'e, değer biçermiş gibi, ciddi bir ifadeyle bakarak, "ama korkarım ki babasının yeteneği yok onda." Başıyla koğuşun sonundaki iki yatağı işaret etti, şapkasındaki doldurulmuş akbaba endişe verici bir şekilde sallandı.</blockquote><blockquote class="calibre10">"Ne?" dedi Ron, hayretle. (Harry, Ron'un ayağına basmak istiyordu, ama cüppe değil de kot pantolon giydiğinde böyle şeyleri fark ettirmeden yapmak çok daha zordu.) "Ordaki senin baban mı, Neville?"</blockquote><blockquote class="calibre10">"Bu da ne demek oluyor?" dedi Mrs. Longbottom sert bir sesle. "Arkadaşlarına annenle babanı anlatmadın mı, Neville?"</blockquote><blockquote class="calibre10">Neville derin bir nefes aldı, gözlerini tavana dikti ve başını iki yana salladı. Harry ömründe kimse için daha çok üzüldüğünü hatırlamıyordu, ama Neville'i bu durumdan kurtarmak için aklına da hiçbir şey gelmiyordu.</blockquote><blockquote class="calibre10">"Bu utanılacak bir şey değil!" dedi Mrs. Longbottom kızgın kızgın. "Gurur duymalısın, Neville, gururl Sıhhatlerini ve akıl sağlıklarını tek oğulları onlardan utansın diye feda etmediler!"</blockquote><blockquote class="calibre10">"Utanmıyorum," dedi Neville, zar zor duyulan bir sesle, hâlâ Harry ve diğerleri dışında her yere bakarak. Ron o iki yatakta yatanları görmek için parmak ucuna kalkmıştı.</blockquote><blockquote class="calibre10">"Eh, o zaman bunu gösterme biçimin çok garip!" dedi Mrs. Longbottom. "Oğlum ve karısı," dedi mağrur mağrur, Harry, Ron, Hermione ve Ginny'ye dönerek, "Kim-Olduğunu-Bilirsin-Sen'in müritleri tarafından işkenceyle delirtildiler."</blockquote><blockquote class="calibre10">Hermione ve Ginny ellerini hızla ağızlarına kapadılar. Ron, Neville'in annesiyle babasını görebilmek için boynunu uzatmayı bıraktı, yüzünde yerin dibine geçmiş gibi bir ifade vardı.</blockquote><blockquote class="calibre10">"İkisi de Seherbaz'dı, büyücü toplumunda çok saygı duyulan kişilerdi," diye devam etti Mrs. Longbottom.</blockquote><blockquote class="calibre10">"Çok kabiliyetliydi ikisi de. Ben - evet, Alice'ciğim, ne oldu?"</blockquote><blockquote class="calibre10">Neville'in annesi, sırtında geceliğiyle koğuşun öbür ucundan gelmişti. Yüzü, Moody'nin ilk Zümrüdüanka Yoldaşlığı'nı gösteren eski fotoğrafındaki o tombul, mutlu yüz değildi artık. İncelmiş ve yıpranmıştı, gözleri fazla büyük, beyazlamış saçlarıysa tel tel ve cansız görünüyordu. Konuşmak istemiyormuş gibiydi, belki de konuşamıyordu, ama Neville'e doğru mahçup hareketler yapıp, elinde tuttuğu bir şeyi uzatıyordu.</blockquote><blockquote class="calibre10">"Yine mi?" dedi Mrs. Longbottom, biraz bıkkın bir sesle. "Pekâlâ, Alice'ciğim, pekâlâ - Neville, al şunu, neyse artık."</blockquote><blockquote class="calibre10">Neville çoktan elini uzatmıştı. Annesi onun avcuna boş bir Drooble'ın En İyi Balonlu Sakızı ambalajı bıraktı.</blockquote><blockquote class="calibre10">"Çok güzel, tatlım," dedi Neville'in büyükannesi sahte bir neşeyle, Neville'in annesinin omzunu okşayarak.</blockquote><blockquote class="calibre10">Neville ise usulca, "Teşekkürler, anne," dedi.</blockquote><blockquote class="calibre10">Annesi kendi kendine mırıldanarak, sallana sallana koğuşun öteki ucuna yürüdü. Neville döndü ve yüzünde meydan okuyan, adeta "cesaretiniz varsa gülün" diyen bir ifadeyle onlara baktı, ama Harry hayatında hiçbir şeyi komiklikten bu kadar uzak bulduğunu hatırlamıyordu.</blockquote><blockquote class="calibre10">"Eh, dönsek iyi olur," dedi Mrs. Longbottom, içini çekip uzun yeşil eldivenlerini eline geçirerek. "Hepinizle tanıştığıma çok sevindim. Neville, o ambalajı çöp kutusuna at, herhalde odanın duvarını kaplayacak kadar vermiştir şimdiye dek."</blockquote><blockquote class="calibre10">Ama Harry, Neville'in çıkarlarken sakız ambalajını cebine attığını gördüğünden emindi.</blockquote><blockquote class="calibre10">Kapı arkalarından kapandı.</blockquote><blockquote class="calibre10">"Hiç bilmiyordum," dedi Hermione, ağlamaklı görünüyordu.</blockquote><blockquote class="calibre10">"Ben de," dedi Ron boğuk bir sesle.</blockquote><blockquote class="calibre10">"Ben de," diye fısıldadı Ginny.</blockquote><blockquote class="calibre10">Hepsi dönüp Harry'ye baktı.</blockquote><blockquote class="calibre10">"Ben biliyordum," dedi üzgün üzgün. "Dumbledore anlatmıştı, ama kimseye söylemeyeceğime söz vermiştim... Bellatrix Lestrange, Azkaban'a bunun için gönderildi, Neville'in annesiyle babasına onları delirtinceye kadar Cruciatus lanetini uyguladığı için."</blockquote><blockquote class="calibre10">"Bellatrix Lestrange mı yapmış bunu?" diye fısıldadı Hermione, dehşet içinde. "Kreacher'ın ininde fotoğrafını sakladığı kadın mı?"</blockquote><blockquote class="calibre10">Uzun bir sessizlik oldu. Derken Lockhart'ın kızgın sesi duyuldu.</blockquote><blockquote class="calibre10">"Hey, elyazısını boşuna öğrenmedim herhalde!"</blockquote><div class="mbppagebreak" id="calibre_pb_49"></div>
</body></html>
