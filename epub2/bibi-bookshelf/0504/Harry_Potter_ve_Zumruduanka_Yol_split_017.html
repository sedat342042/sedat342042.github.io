<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Zümrüdüanka Yoldaşlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos792264" class="calibre1"><span class="calibre2">
</span></p><blockquote class="calibre7"><span class="calibre4">ON  BEŞİNCİ  BÖLÜM</span><br class="calibre8"/><span class="calibre4">HOGWARTS  YÜKSEK MÜFETTİŞİ</span></blockquote><blockquote class="calibre9">Percy'nin mektubunda sözünü ettiği makaleyi bulmak için ertesi sabah Hermione'nin Gelecek Postası'nı dikkatle taramak gerekecek sanmışlardı. Ancak, gazeteyi getiren baykuş giderken içi süt dolu sürahinin üzerini henüz aşmıştı ki, Hermione "hii" deyip gazeteyi masanın üzerine serdi. Dolores Umbridge'in büyük bir fotoğrafı, ağzı kulaklarında gülümseyerek, manşetin altından onlara usulca göz kırpıyordu.</blockquote><blockquote class="calibre9"><span class="calibre11"><span class="italic">BAKANLIK EĞİTİM REFORMUNA GİDİYOR</span></span></blockquote><blockquote class="calibre15"><span class="calibre11"><span class="italic">DOLORES UMBRIDGE</span></span></blockquote><blockquote class="calibre15"><span class="calibre11"><span class="italic">ÝLK YÜKSEK MÜFETTİŞ</span></span></blockquote><blockquote class="calibre9">"Umbridge - Yüksek Müfettiş mi?" dedi Harry kasvetle. Henüz yarısını yediği kızarmış ekmeği parmaklarının arasından kaydı. "Bu da ne demek?"</blockquote><blockquote class="calibre10">Hermione yüksek sesle okudu:</blockquote><blockquote class="calibre9"><span class="calibre11"><span class="italic">Sihir Bakanlığı dün gece şaşırtıcı bir hamleyle, Hogwarts Cadılık ve Büyücülük Okulu'nda emsali görülmemiş türden bir denetim sahibi olmasını sağlayacak yeni bir kanunu kabul etti.</span></span></blockquote><blockquote class="calibre10"><span class="calibre11"><span class="italic">“Bakan son zamanlarda Hogwarts'ta olanlardan gittikçe daha çok rahatsızlık duymaya başlamıştı,” dedi Bakan'ın ikinci Asistanı Percy Weasley. “Şimdiyse, okulun istemedikleri bir yöne doğru gittiğini düşünen endişeli ailelerin kaygılarını dikkate alıyor.”</span></span></blockquote><blockquote class="calibre10"><span class="calibre11"><span class="italic">Bakan Cornelius Fudge, büyücülük okulunda ilerleme kaydetmek için geçtiğimiz haftalarda yine yasal düzenlemeye başvurmuştu. Daha önce, 30 Ağustos'ta, görevdeki müdürün herhangi bir derse öğretmen adayı bulamaması halinde onun yerine Bakanlık'ın uygun birini seçmesini sağlayan Yirmi İki Numaralı Eğitim Kararnamesi çıkarılmıştı.</span></span></blockquote><blockquote class="calibre10"><span class="calibre11"><span class="italic">“Dolores Umbridge, Hogwarts'taki öğretmenlik görevine işte böyle getirildi,” dedi Weasley dün gece. “Dumbledore kimseyi bulamayınca, Bakan, Umbridge'i atamıştı, tabii ki kendisi anında büyük bir başarı gösterdi”.</span></span></blockquote><blockquote class="calibre9">"Ne göstermiş, ne göstermiş?" dedi Harry yüksek sesle. "Dur, dahası da var," dedi Hermione acı acı.</blockquote><blockquote class="calibre9"><span class="calibre11"><span class="italic">“- anında büyük bir başarı gösterdi, Karanlık Sanatlara Karşı Savunma dersinin öğretiminde devrim niteliğinde değişiklikler yaptı ve Hogwarts'ta olanların içyüzü konusunda Bakan'a kaynağından bilgi akışı sağlamaya başladı.”</span></span></blockquote><blockquote class="calibre10"><span class="calibre11"><span class="italic">“Hogwarts Yüksek Müfettişliği denen yeni bir mevkinin yaratılmasını sağlayan Yirmi Üç Numaralı Eğitim Kararnamesi ile Bakanlık, bu son işlevi resmileştiriyor.”</span></span></blockquote><blockquote class="calibre10"><span class="calibre11"><span class="italic">“Bu, Bakan'ın kimilerince Hogwarts'taki düşen standartlar olarak tanımlanan durumla başa çıkma planının yeni ve heyecan verici bir safhasını oluşturuyor,” dedi Weasley. “Müfettiş, diğer eğitmenleri teftiş etme ve hepsinin yeterli nitelikte olup olmadığını denetleme yetkisine sahip olacak. Profesör Umbridge'e öğretmenlik görevine ek olarak bu görev de teklif edildi ve sevinçle bildiririz ki, kendisi bu teklifi kabul etti.”</span></span></blockquote><blockquote class="calibre10"><span class="calibre11"><span class="italic">Bakanlık'ın attığı bu yeni adımlar, Hogwarts öğrencilerinin ailelerinden büyük destek gördü.</span></span></blockquote><blockquote class="calibre10"><span class="calibre11"><span class="italic">41 yaşındaki Mr. Lucius Malfoy, dün gece Wiltshire'daki malikânesinde, “Dumbledore'un adil ve tarafsız bir değerlendirmeye tâbi tutulacağını bildiğimden, şimdi içim çok daha rahat,” diye konuştu. “Çocuklarının iyiliğini düşünen pek çok kişi gibi ben de, son birkaç yılda Dumbledore'un verdiği tuhaf kararlardan dolayı endişe içindeydim, şimdi durumun Bakanlık gözetimi altında olduğunu bilmekten hepimiz memnunuz.”</span></span></blockquote><blockquote class="calibre10"><span class="calibre11"><span class="italic">Hiç şüphesiz söz konusu tuhaf kararlar arasında, kurtadam Remus Lupin'in, yarı-dev Rubeus Hagrid'in ve kuruntu kumkuması eski Seherbaz Deli-Göz Moody'nin öğretmenliğe getirilmesini de içeren tartışmalı atamalar bulunuyor.</span></span></blockquote><blockquote class="calibre10"><span class="calibre11"><span class="italic">Elbette bir taraftan da her yerde, bir zamanlar Uluslararası Büyücüler Konfederasyonu Yüce Şahsiyeti ve Büyüceşûra Başsihirbazı olan Albus Dumbledore'un, artık prestijli Hogwarts okulunu yönetebilecek durumda olmadığı yolunda söylentiler dolaşıyor.</span></span></blockquote><blockquote class="calibre10"><span class="calibre11"><span class="italic">Bir Bakanlık çalışanı dün gece, “Sanırım müfettişin atanması, Hogwarts'a hepimizin güvenebileceği bir müdürün getirilmesi doğrultusunda atılmış ilk adım,” dedi.</span></span></blockquote><blockquote class="calibre10"><span class="calibre11"><span class="italic">Büyüceşûra'nın kıdemli üyeleri Griselda Marchbanks ve Tiberius Ogden, Hogwarts Müfettişliği mevkisinin kabul edilişinin ardından durumu protesto ederek istifalarını sundular.</span></span></blockquote><blockquote class="calibre10"><span class="calibre11"><span class="italic">“Hogwarts bir okul, Cornelius Fudge'ın bürosunun ileri karakolu değil,” dedi Madam Marchbanks. “Albus Dumbledore'u karalamaya yönelik yeni ve iğrenç bir girişimden başka bir şey değil bu.”</span></span></blockquote><blockquote class="calibre10"><span class="calibre11"><span class="italic">(Madam Marchbanks'in bölücü cincüce gruplarıyla bağlantılarına ilişkin iddialar için, on yedinci sayfaya bakınız.)</span></span></blockquote><blockquote class="calibre9">Hermione okumayı bitirdi ve masanın öbür tarafından ikisine baktı.</blockquote><p class="calibre8" style="margin:0pt; border:0pt; height:1em"> </p><blockquote class="calibre10">"Demek bu yüzden Umbridge'i başımıza sardılar! Fudge şu '<span class="italic">Eğitim Kararnamesi</span>'ni çıkarıp onu zorla buraya sokmuş! Şimdi de ona diğer öğretmenleri teftiş etme yetkisi veriyor!" Hermione hızla nefes alıp veriyor, gözleri parıl parıl parlıyordu. "Buna inanamıyorum! Rezalet bu!"</blockquote><blockquote class="calibre10">"Biliyorum," dedi Harry. Masanın üstünde duran yumruğuna baktı ve Umbridge'in ona derisini kese kese yazdırdığı sözcüklerin solgun beyaz hatlarını gördü.</blockquote><blockquote class="calibre10">Ama Ron hafif hafif sırıtmaya başlamıştı.</blockquote><blockquote class="calibre10">"Ne var?" dedi Harry ve Hermione aynı anda, ona bakarak.</blockquote><blockquote class="calibre10">"McGonagall'ın teftiş edilişini görmeyi iple çekiyorum," dedi Ron mutlu mutlu. "Umbridge neye uğradığını şaşıracak."</blockquote><blockquote class="calibre10">"Hadi artık," dedi Hermione, yerinden hızla kalkarak, "gitmemiz gerekiyor, Binns'in dersini teftiş edecekse geç kalmamamız lazım..."</blockquote><blockquote class="calibre10">Ama Profesör Umbridge, aynı bir önceki pazartesi olduğu kadar sıkıcı geçen Sihir Tarihi dersini teftiş etmedi. İki ders üst üste İksir için Snape'in zindanına geldiklerinde orada da yoktu; Harry'nin Ay Taşı konusundaki ödevi, üst köşesine iri, diken diken kara bir "F" çiziktirilmiş halde kendisine iade edildi.</blockquote><blockquote class="calibre10">"S.B.D.'nizde böyle bir şey sunsanız alacağınız notu verdim size," dedi Snape, sırıtarak aralarında dolaşıp ödevlerini dağıtırken. "Böylece sınavda ne beklemeniz gerektiği konusunda gerçekçi bir fikir edinebilirsiniz."</blockquote><blockquote class="calibre10">Snape sınıfın ön tarafına yürüdü ve dönüp onlara baktı.</blockquote><blockquote class="calibre10">"Ödevlerin genel düzeyi berbattı. Bu, sınav olsaydı eğer, çoğunuz kalmıştınız. Bu hafta panzehirlerin değişik türleri konusundaki ödevinizde çok daha fazla gayret göstermenizi bekliyorum, yoksa o '<span class="italic">F</span>' alan mankafaları cezaya bırakmaya başlamak zorunda kalacağım."</blockquote><blockquote class="calibre10">Snape sırıtırken, Malfoy pis pis güldü ve sınıfta rahatlıkla duyulan bir fısıltıyla, "Bazıları F mi almış? Hah!" dedi.</blockquote><blockquote class="calibre10">Harry, Hermione'nin göz ucuyla bakıp, onun aldığı notu görmeye çalıştığını fark etti ve bu bilgiyi mümkünse kendine saklamak istediğinden, Ay Taşı ödevini çabucak çantasına tıktı.</blockquote><blockquote class="calibre10">Snape ona yine düşük not vermek için bir bahane bulamasın diye, Harry işe koyulmadan önce tahtadaki her şeyi defalarca okudu. Hazırladığı Kuvvetlendirme Solüsyonu, tam olarak Hermione'ninkinin turkuaz tonuna sahip olmamakla birlikte, en azından Neville'inki gibi pembe değil, maviydi. Ders sonunda şişesini Snape'in masasına bırakırken, içinde meydan okumayla karışık bir rahatlama duygusu vardı.</blockquote><blockquote class="calibre10">"Eh, geçen haftaki kadar kötü değildi, değil mi?" dedi Hermione, zindanın merdivenlerini çıkıp, öğle yemeğine gitmek için Giriş Salonu'ndan geçerlerken. "Ev ödevi de çok kötü sayılmaz, değil mi?"</blockquote><blockquote class="calibre10">Harry de Ron da cevap vermeyince, üsteledi: "Yani, tamam, madem S.B.D. düzeyinde not veriyor, zaten en yüksek notu beklemiyordum, ama şu anda geçer bir not da epey cesaret verici, ne dersiniz?"</blockquote><blockquote class="calibre10">Harry'nin gırtlağından, her anlama gelebilecek bir ses çıktı.</blockquote><blockquote class="calibre10">"Daha sınava kadar birçok şey olabilir tabii, kendimizi geliştirecek çok vaktimiz var, ama şimdi aldığımız notlar bir tür taban oluşturuyor, değil mi? Üstüne bir şeyler koyabileceğimiz bir taban..."</blockquote><blockquote class="calibre10">Birlikte Gryffindor masasına oturdular.</blockquote><blockquote class="calibre10">"Yani, tabii ki bir '<span class="italic">O</span>' alsam çok heyecanlanırdım -"</blockquote><blockquote class="calibre10">"Hermione," dedi Ron sert bir sesle, "ne not aldığımızı merak ediyorsan, sor."</blockquote><blockquote class="calibre10">"Hayır -yani ben- şey, madem söylemek istiyorsunuz -"</blockquote><blockquote class="calibre10">"Ben '<span class="italic">Z</span>' aldım," dedi Ron, kâsesine çorba koyarak. "Mutlu oldun mu?"</blockquote><blockquote class="calibre10">"Eh, bu utanılacak bir şey değil," dedi Fred. Az önce George ve Lee Jordan'la birlikte masaya gelmiş, Harry'nin sağına oturmuştu. "Şöyle güzel, sağlam bir 'Z'nin utanılacak tarafı yok."</blockquote><blockquote class="calibre10">"Ama," dedi Hermione, " 'Z'nin anlamı..."</blockquote><blockquote class="calibre10">" '<span class="italic">Zayıf</span>', evet," dedi Lee Jordan. "Yine de 'F'den iyidir, değil mi? '<span class="italic">Felaket</span>'ten yani?"</blockquote><blockquote class="calibre10">Harry yüzünü ateş bastığını hissetti ve böreğinin üstüne eğilip öksürük krizine tutulmuş gibi yaptı. Başını yeniden kaldırdığında, Hermione'nin S.B.D. notları konusuna hâlâ doyamamış olduğunu gördü üzüntüyle.</blockquote><blockquote class="calibre10">"Yani en yüksek not '<span class="italic">O</span>', '<span class="italic">Olağanüstü</span>'," diyordu, "sonra '<span class="italic">U</span>' "</blockquote><blockquote class="calibre10">"Hayır, 'B'," diye düzeltti George. " '<span class="italic">Beklenenin Üstünde</span>'. Ben hep Fred'le benim her şeyden '<span class="italic">B</span>' almamız gerektiğini düşünmüşümdür, çünkü sırf sınavlara gelmekle bile beklenenin üstüne çıktık."</blockquote><blockquote class="calibre10">Herkes güldü, Hermione hariç. O ise konuşmaya devam etti: "Yani, '<span class="italic">B</span>'den sonra '<span class="italic">U</span>' var, '<span class="italic">Uygun</span>', o da en düşük geçer not zaten, öyle değil mi?"</blockquote><blockquote class="calibre10">"Öyle," dedi Fred. Elindeki böreği bütünüyle çorbanın içine bandı, ağzına attı ve olduğu gibi yuttu.</blockquote><blockquote class="calibre10">"Sonra '<span class="italic">Z</span>' var, '<span class="italic">Zayıf</span>' -" Ron tebrikleri kabul edermiş gibi kollarını kaldırdı - "ve '<span class="italic">F</span>', yani '<span class="italic">Felaket</span>'."</blockquote><blockquote class="calibre10">"Sonra da '<span class="italic">İ</span>'," diye hatırlattı George.</blockquote><blockquote class="calibre10">" '<span class="italic">İ</span>' mi?" diye sordu Hermione, şaşkınlığa uğramış halde. " '<span class="italic">F</span>'den bile düşük mü yani? '<span class="italic">İ</span>' de ne anlama geliyor ki?"</blockquote><blockquote class="calibre10">" '<span class="italic">İfrit</span>'," dedi George hemen.</blockquote><blockquote class="calibre10">Harry, George'un espri yapıp yapmadığını bilmemesine rağmen yine güldü. Kendini, bütün S.B.D.'lerinden 'İ' aldığını Hermione'den saklamaya çalışırken gözünün önüne getirdi ve bundan sonra daha çok çalışmaya karar verdi.</blockquote><blockquote class="calibre10">"Teftiş edilen dersiniz oldu mu hiç?" diye sordu Fred.</blockquote><blockquote class="calibre10">"Hayır," dedi Hermione hemen. "Ya sizin?"</blockquote><blockquote class="calibre10">"Demin, yemekten önce," dedi George. "Tılsım."</blockquote><blockquote class="calibre10">"Nasıldı?" diye sordu Harry ve Hermione aynı anda.</blockquote><blockquote class="calibre10">Fred omuz silkti.</blockquote><blockquote class="calibre10">"Öyle çok kötü değildi. Umbridge köşede, elinde bir yazı altlığıyla pusuya yatıp notlar aldı. Flitwick'in nasıl olduğunu bilirsiniz, ona bir misafirmiş gibi davrandı, hiç rahatsız olmuşa benzemiyordu. Umbridge pek bir şey demedi. Alicia'ya normalde derslerin nasıl olduğu hakkında bir iki soru sordu, Alicia da çok iyi olduğunu söyledi, hepsi o kadar."</blockquote><blockquote class="calibre10">"İhtiyar Flitwick'in notunun kırılacağını hiç sanmıyorum," dedi George, "genellikle herkesi sınavlardan kazasız belasız geçirir."</blockquote><blockquote class="calibre10">"Bu öğleden sonra kimin dersi var?" diye sordu Fred, Harry'ye.</blockquote><blockquote class="calibre10">"Trelawney -"</blockquote><blockquote class="calibre10">"Görüp göreceğim 'İ' lerin en büyüğü."</blockquote><blockquote class="calibre10">"Bir de Umbridge'in kendisi."</blockquote><blockquote class="calibre10">"Eh, uslu bir çocuk ol da bugün Umbridge'e karşı kendini kaybetme," dedi George. "Daha fazla Quidditch antrenmanı kaçırırsan Angelina kuduracak."</blockquote><blockquote class="calibre10">Ama Harry'nin Profesör Umbridge'le karşılaşmak için Karanlık Sanatlara Karşı Savunma dersini beklemesi gerekmedi. Loş Kehanet odasının en arkasındaki bir sandalyede rüya güncesini çıkarıyordu ki, Ron dirseğiyle böğrünü dürttü ve dönüp bakan Harry, yerdeki kapaktan Profesör Umbridge'in çıkmakta olduğunu gördü. Neşeyle sohbet eden sınıfa birden sessizlik çöktü. Gürültü seviyesindeki bu ani düşüş nedeniyle, elindeki Rüya Tabirleri'ni öğrencilere dağıtmakta olan Profesör Trelawney de dönüp baktı.</blockquote><blockquote class="calibre10">"Tünaydın, Profesör Trelawney," dedi Profesör Umbridge, yüzünde o kocaman gülümsemesiyle. "Gönderdiğim pusulayı aldınız umarım? Hani teftişinizin gününü ve saatini belirten?"</blockquote><blockquote class="calibre10">Profesör Trelawney başıyla aksi aksi onayladı ve hayli gücenmiş bir halde, Profesör Umbridge'e arkasını dönüp kitapları dağıtmaya devam etti. Profesör Umbridge, yüzündeki gülümseme silinmeksizin, en yakın koltuğu arkasından tutup sınıfın önüne, Profesör Trelawney'nin koltuğunun birkaç santim arkasında bir yere çekti. Sonra da oturdu, çiçekli çantasından yazı altlığını çıkardı ve dersin başlaması için sabırsızlanıyormuşçasına, yüzünde beklenti dolu bir ifadeyle başını kaldırdı.</blockquote><blockquote class="calibre10">Profesör Trelawney hafiften titreyen ellerle şalına sıkı sıkı sarındı ve her şeyi çok büyük gösteren gözlük camlarının arkasından sınıfa göz gezdirdi.</blockquote><blockquote class="calibre10">Her zamanki gizemli ses tonunu taklit etmeye yönelik cesur bir girişimle, "Bugün kehanet niteliğindeki rüyaları işlemeye devam edeceğiz," dedi, ama sesi biraz titriyordu. "Lütfen ikili gruplara ayrılın ve Rüya Tabirleri'ne başvurarak birbirinizin en son gece imgelerini yorumlayın."</blockquote><blockquote class="calibre10">Tam yerine dönmeye hamle etmişti ki, Profesör Umbridge'in kendi koltuğunun yanı başında oturduğunu görünce derhal Parvati ve Lavender'a yöneldi. İkisi, Parvati'nin önceki gece gördüğü rüya üzerine koyu bir tartışmaya dalmıştı bile.</blockquote><blockquote class="calibre10">Harry Rüya Tabirleri'ni açtı, bir taraftan da gizlice Umbridge'i izliyordu. Umbridge not almaya başlamıştı bile. Birkaç dakika sonra ayağa kalktı ve Trelawney'nin arkasından sınıfı dolaşmaya, onun öğrencilerle konuşmalarını dinleyip kâh orada kâh burada soru sormaya başladı. Harry aceleyle başını kitabına gömdü,</blockquote><blockquote class="calibre10">"Bir rüya düşün, çabuk," dedi Ron'a, "ihtiyar kurbağa buraya gelirse diye."</blockquote><blockquote class="calibre10">"Geçen sefer ben yaptım," diye itiraz etti Ron, "sıra sende, sen anlat bir tane."</blockquote><blockquote class="calibre10">"Of, bilmiyorum..." dedi Harry çaresizce, son birkaç gündür rüya görüp görmediğini hatırlayamıyordu. "Diyelim ki ben... Snape'i kazanımın içinde boğduğumu gördüm. Evet, bu olur..."</blockquote><blockquote class="calibre10">Ron Rüya Tabirleri'ni açarken kıkır kıkır güldü.</blockquote><blockquote class="calibre10">"Tamam, rüyayı gördüğün tarihle yaşım ve rüya konusunun harf sayısını toplamamız gerekiyor... acaba konu '<span class="italic">boğmak</span>' mı, '<span class="italic">kazan</span>' mı, yoksa '<span class="italic">Snape</span>' mi?"</blockquote><blockquote class="calibre10">"Ne fark eder, seç bir tane işte," dedi Harry. Riski göze alıp arkasına baktı. Profesör Umbridge şimdi Profesör Trelawney'nin omzunun dibinde duruyor ve Kehanet öğretmeni Neville'e rüya güncesiyle ilgili soru sorarken not tutuyordu.</blockquote><blockquote class="calibre10">"Rüyayı ne zaman gördüm demiştin?" dedi Ron, hesaplarına gömülmüş halde.</blockquote><blockquote class="calibre10">"Bilmem, dün gece, ya da sen ne zaman istiyorsan," dedi Harry, Umbridge'in Profesör Trelawney'ye söylediklerini duymaya çalışarak. Şimdi Ron'la onun oturduğu yerden sadece bir masa ötedeydiler. Profesör Umbridge yine yazı altlığına birtakım notlar alıyor, Profesör Trelawney ise son derece bozulmuş görünüyordu.</blockquote><blockquote class="calibre10">"Pekâlâ," dedi Umbridge, başını kaldırıp Trelawney'ye bakarak, "tam olarak ne zamandır bu görevde bulunuyorsunuz?"</blockquote><blockquote class="calibre10">Profesör Trelawney ona kaşlarını çattı. Teftişin gurur kırıcılığından kendini mümkün olduğunca korumak istiyormuşçasına kollarını kavuşturmuş, omuzlarını kısmıştı. Kısa bir sessizlikten sonra, sorunun makul bir şekilde duymazdan gelebileceği kadar kırıcı olmadığına karar vermiş olacak ki, "Yaklaşık on altı yıldır," dedi, fevkalade gücenmiş bir ses tonuyla.</blockquote><blockquote class="calibre10">"Hayli uzun bir süre," dedi Profesör Umbridge, yazı altlığına not alarak. "Sizi işe alan, Profesör Dumbledore'du, öyle mi?"</blockquote><blockquote class="calibre10">"Doğru," dedi Profesör Trelawney sadece.</blockquote><blockquote class="calibre10">Profesör Umbridge bir not daha aldı.</blockquote><blockquote class="calibre10">"Ve şanlı Görücü Cassandra Trelawney'nin torununun torunusunuz, öyle mi?"</blockquote><blockquote class="calibre10">"Evet," dedi Profesör Trelawney, başını biraz kaldırarak.</blockquote><blockquote class="calibre10">Bir not daha.</blockquote><blockquote class="calibre10">"Ama sanıyorum -yanılıyorsam düzeltin- Cassandra'dan bu yana ailenizde İkinci Görü sahibi ilk kişi sizsiniz."</blockquote><blockquote class="calibre10">"Bu tür şeyler genelde -ee- üç kuşak atlar," dedi Profesör Trelawney.</blockquote><blockquote class="calibre10">Profesör Umbridge'in kurbağa gibi gülümsemesi yüzüne adamakıllı yayıldı.</blockquote><blockquote class="calibre10">"Elbette," dedi tatlı tatlı, bir not daha alarak. "O halde, benim için bir tahminde bulunuverirseniz..." Başını kaldırıp sorarcasına baktı, hâlâ gülümsüyordu.</blockquote><blockquote class="calibre10">Profesör Trelawney kulaklarına inanamıyormuş gibi kaskatı kesildi. "Sizi anlamıyorum," dedi, zayıf boynunun etrafındaki şalına can havliyle yapışarak.</blockquote><blockquote class="calibre10">"Benim için bir tahminde bulunmanızı istiyorum," dedi Profesör Umbridge gayet net bir sesle.</blockquote><blockquote class="calibre10">Kitaplarının arkasından çaktırmadan izleyenler sadece Harry ve Ron değildi. Sınıfın çoğu öylece kalakalmış, Profesör Trelawney'ye bakıyordu. Trelawney boncuklarını ve bileziklerini şıkırdatarak sırtını dikleştirdi.</blockquote><blockquote class="calibre10">"İç Göz'ün Görü'sü emre amade değildir!" dedi, hakarete uğramış gibi bir sesle.</blockquote><blockquote class="calibre10">"Anlıyorum," dedi Profesör Umbridge kadife gibi bir sesle. Yazı altlığına bir kez daha not aldı.</blockquote><blockquote class="calibre10">"Ben - ama - ama... durun!" dedi Profesör Trelawney birden, puslu sesini kullanmaya gayret ederek. Ancak sesinin öfkeden titriyor olması gizemli etkiyi berbat ediyordu. "Sanırım... sanırım bir şey görüyorum... sizinle ilgili bir şey... hatta, bir şey hissediyorum... karanlık bir şey... vahim bir tehlike..."</blockquote><blockquote class="calibre10">Profesör Trelawney titreyen bir parmakla Profesör Umbridge'i işaret etti, Umbridge ise kaşlarını kaldırmış, ona nazikçe gülümsüyordu.</blockquote><blockquote class="calibre10">"Korkarım... korkarım vahim bir tehlikeyle karşı karşıyasınız!" diye dramatik bir final yaptı Profesör Trelawney.</blockquote><blockquote class="calibre10">Bir an sessizlik oldu. Profesör Umbridge'in kaşları hâlâ kalkıktı.</blockquote><blockquote class="calibre10">"Pekâlâ," dedi usulca, yine bir şeyler çiziktirerek. "Eh, elinizden gelen bundan ibaretse..."</blockquote><blockquote class="calibre10">Arkasını döndü. Profesör Trelawney olduğu yere mıhlanmıştı, göğsü gözle görülür bir şekilde şişip iniyordu. Harry, Ron'un bakışlarını yakaladı ve onun da kendisiyle tamamen aynı şeyi düşündüğünü anladı: İkisi de Profesör Trelawney'nin koca bir sahtekâr olduğunu biliyordu, gel-gelelim Umbridge'den öylesine nefret ediyorlardı ki, kendilerini Trelawney'den yana hissediyorlardı - yani en azından Trelawney yanı başlarında bitene kadar.</blockquote><blockquote class="calibre10">"Ee?" dedi, kendinden beklenmeyecek kadar canlı bir sesle. Uzun parmaklarını Harry'nin burnunun dibinde şıklattı. "Rüya güncenize nasıl başladığınıza bir bakalım lütfen."</blockquote><blockquote class="calibre10">Harry'nin rüyalarını gücünün yettiği kadar yüksek sesle yorumladıktan sonra (anlaşılan hepsi, hatta yulaf lapası yediğini gördüğü rüyalar bile, feci ve zamansız bir ölüme işaret ediyordu), Harry'nin ona karşı sempatisi hayli azalmıştı. Bütün bunlar olurken Profesör Umbridge bir iki metre ötede durmuş, not alıyordu. Zil çaldığında gümüş merdivenden ilk inen o oldu, on dakika sonra Karanlık Sanatlara Karşı Savunma sınıfına adım attıklarındaysa çoktan gelmiş, onları bekliyordu.</blockquote><blockquote class="calibre10">Sınıfa girdiklerinde kendi kendine şarkı mırıldanıyor ve gülümsüyordu. Hepsi Savunma Sihri Kuramı kitaplarını çıkarırlarken, Harry ve Ron, Aritmansi'den gelen Hermione'ye Kehanet'te olanları anlattılar, ama Hermione'nin herhangi bir şey sormasına fırsat kalmadan Profesör Umbridge sınıfta sessizlik istedi ve herkes sustu.</blockquote><blockquote class="calibre10">"Asalarınızı kaldırın," diye buyurdu, yüzünde bir gülümsemeyle. Asalarını çıkaracak kadar iyimser olanlar, onları üzüntüyle çantalarına geri koydu. "Geçen derste Birinci Bölüm'ü bitirdiğimiz için, bugün on dokuzuncu sayfayı açın ve '<span class="italic">İkinci Bölüm, Yaygın Savunma Kuramları ve Kökenleri</span>'ne başlayın. Konuşmaya gerek yok."</blockquote><blockquote class="calibre10">Yüzünde hâlâ o kocaman, kendinden memnun gülümsemesiyle, masasına oturdu. Herkes aynı anda on dokuzuncu sayfayı açarken sınıftan toplu bir iç çekiş yükseldi. Harry sıkkın sıkkın, kitapta yıl boyunca okumalarına yetecek kadar bölüm olup olmadığını merak ederek tam içindekiler sayfasına bakmak üzereydi ki, Hermione'nin elinin yine havada olduğunu fark etti.</blockquote><blockquote class="calibre10">Profesör Umbridge de fark etti. Üstelik bu sefer, böyle durumlara karşı bir strateji geliştirmişe benziyordu. Hermione'yi görmemiş gibi yapmak yerine ayağa kalktı ve ön sıraların etrafından dolaşıp karşısına geldi. Sonra eğildi ve sınıfın geri kalanının duyamayacağı bir biçimde fısıldadı: "Bu defa ne var, Miss Granger?"</blockquote><blockquote class="calibre10">"Ben İkinci Bölüm'ü çoktan okudum," dedi Hermione.</blockquote><blockquote class="calibre10">"Pekâlâ, o zaman Üçüncü Bölüm'e geçin."</blockquote><blockquote class="calibre10">"Onu da okudum. Bütün kitabı okudum."</blockquote><blockquote class="calibre10">Profesör Umbridge bir an gözlerini kırpıştırdı, ama neredeyse hemen kendini toparladı yine.</blockquote><blockquote class="calibre10">"Peki, o halde bana On Beşinci Bölüm'de Slinkhard'ın karşı-uğursuzluklar hakkında söylediklerini anlatabilirsiniz herhalde."</blockquote><blockquote class="calibre10">"Karşı-uğursuzlukların yanlış adlandırıldığını söylüyor" dedi Hermione hemen. " '<span class="italic">Karşı-uğursuzluk</span>', sadece kendi uğursuzluk büyülerini daha kabul edilebilir göstermeye çalışan insanların onlara verdiği bir isimdir, diyor."</blockquote><blockquote class="calibre10">Profesör Umbridge kaşlarını kaldırdı, Harry onun istemese de etkilendiğini anladı.</blockquote><blockquote class="calibre10">"Ama ben aynı fikirde değilim," diye devam etti Hermione.</blockquote><blockquote class="calibre10">Profesör Umbridge'in kaşları daha da kalktı, bakışlarıysa belirgin bir şekilde soğuklaştı.</blockquote><blockquote class="calibre10">"Aynı fikirde değil misiniz?"</blockquote><blockquote class="calibre10">"Değilim," dedi Hermione. Umbridge'in tersine, fısıltıyla değil, rahatlıkla işitilebilir bir sesle konuşuyordu ve bütün sınıfın dikkatini çekmişti. "Mr. Slinkhard uğursuzluk büyülerini pek sevmiyor, değil mi? Ama bence savunma amaçlı kullanıldıklarında çok faydalı olabilirler."</blockquote><blockquote class="calibre10">"Öyle mi dersiniz?" dedi Profesör Umbridge, fısıldamayı unutup doğrularak. "Ama korkarım ki bu sınıfta önemli olan Mr. Slinkhard'ın fikri, sizinki değil, Miss Granger."</blockquote><blockquote class="calibre10">"Ama -" diye başladı Hermione.</blockquote><blockquote class="calibre10">"Yeter," dedi Profesör Umbridge. Tekrar sınıfın ön tarafına yürüyüp tam karşılarında durdu, dersin başındaki şen şakrak halinden eser kalmamıştı. "Miss Granger, Gryffindor'dan beş puan alıyorum."</blockquote><blockquote class="calibre10">Bunun üzerine sınıftan mırıltılar yükseldi.</blockquote><blockquote class="calibre10">"Neden?" dedi Harry kızgın kızgın.</blockquote><blockquote class="calibre10">"Sen karışma sakın!" diye telaşla fısıldadı Hermione.</blockquote><blockquote class="calibre10">"Anlamsız müdahalelerle dersimi böldüğü için," dedi Profesör Umbridge yumuşak bir ses tonuyla. "Burada olmamın sebebi, size Bakanlık tarafından onaylanmış bir yöntemle ders vermek ve bu yöntemde, pek anlamadıkları konularda öğrencilerin fikrini sormaya yer yok. Daha önce bu dersi veren öğretmenleriniz size daha çok serbestlik tanımış olabilir, ama hiçbiri bir Bakanlık teftişinden geçemezdi -belki Profesör Quirrell hariç, hiç olmazsa o kendini yaşınıza uygun konularla sınırlandırmıştı-"</blockquote><blockquote class="calibre10">"Evet, Quirrell muhteşem bir öğretmendi," dedi Harry yüksek sesle, "yalnız kafasının arkasında Lord Voldemort'un bulunması gibi ufacık bir kusuru vardı."</blockquote><blockquote class="calibre10">Bu sözleri, Harry'nin ömründe duyduğu en kulak tırmalayıcı sessizliklerden biri izledi. Sonra da -</blockquote><blockquote class="calibre10">"Sanırım bir hafta daha ceza size iyi gelecek, Mr. Potter," dedi Umbridge ipek gibi bir sesle.</blockquote><blockquote class="calibre7">*****</blockquote><blockquote class="calibre9">Harry'nin elinin üstündeki kesik anca iyileşmişti zaten; ertesi sabah ise yine kanıyordu. Akşam cezada hiç yakınmadı; Umbridge'e o zevki tattırmamaya kararlıydı; üst üste “Yalan söylememeliyim” yazarken, her yeni harfle kesik derinleşmesine karşın gıkı çıkmadı.</blockquote><blockquote class="calibre10">Bu ikinci haftalık cezanın en kötü tarafı, George'un tahmin ettiği gibi, Angelina'nın tepkisiydi. Salı sabahı kahvaltı için Gryffindor masasına geldiğinde Angelina onu köşeye sıkıştırdı ve öyle bir bağırmaya başladı ki, Profesör McGonagall öğretmenler masasından kalkıp hızla yanlarına geldi.</blockquote><blockquote class="calibre10">"Miss Johnson, ne cüretle Büyük Salon'da böyle çıngar çıkarırsınız? Gryffindor'dan beş puan!"</blockquote><blockquote class="calibre10">"Ama Profesör - gitti cezaya bıraktırdı kendini yine -"</blockquote><blockquote class="calibre10">"Ne demek oluyor bu, Potter?" dedi Profesör McGonagall sert bir sesle, hızla Harry'ye dönerek. "Ceza mı? Kimden?"</blockquote><blockquote class="calibre10">"Profesör Umbridge'den," dedi Harry mırıldanır gibi. Profesör McGonagall'ın kare çerçevenin arkasındaki boncuk gibi gözlerine bakamıyordu.</blockquote><blockquote class="calibre10">"Yani şimdi sen," dedi Profesör McGonagall, sesini arkalarındaki bir grup meraklı Ravenclaw'ın duyamayacağı kadar alçaltarak, "geçen pazartesi sana yaptığım uyarıdan sonra yine Profesör Umbridge'in dersinde kendini kaybettiğini mi söylüyorsun?"</blockquote><blockquote class="calibre10">"Evet," diye mırıldandı Harry, gözlerini yerden ayırmadan.</blockquote><blockquote class="calibre10">"Potter, kendine hâkim olman gerek! Bu gidişle başını ciddi bir belaya sokacaksın! Gryffindor'dan beş puan daha!"</blockquote><blockquote class="calibre10">"Ama - ne -? Profesör, hayır!" dedi Harry, bu adaletsizlik karşısında fena halde hiddetlenerek. "Zaten o beni cezalandırıyor, bir de siz niye puan alıyorsunuz?"</blockquote><blockquote class="calibre10">"Çünkü göründüğü kadarıyla cezaların senin üzerinde herhangi bir etkisi olmuyor!" dedi Profesör McGonagall ters ters. "Hayır, tek bir kelime bile söyleme, artık şikâyet istemiyorum, Potter! Miss Johnson, siz de ya bundan sonra bağrış çağnşınızı Quidditch sahasına saklayın ya da takım kaptanlığını kaybetme riskini göze alın!"</blockquote><blockquote class="calibre10">Profesör McGonagall öğretmenler masasına döndü. Angelina'nın uzaklaşmadan önce tiksinti dolu bir bakış attığı Harry, o gittikten sonra kendini sıraya, Ron'un yanına bıraktı. Burnundan soluyordu.</blockquote><blockquote class="calibre10">"Ben her gece elimi deştiriyorum diye kalkıp Gryffindor'dan puan alıyor! Bu nasıl adalet şimdi, ha?"</blockquote><blockquote class="calibre10">Ron, Harry'nin tabağına biraz domuz pastırması koyarak, "Haklısın, abi," dedi halden anlar bir sesle.</blockquote><blockquote class="calibre10">Öte yandan Hermione Gelecek Postesı'nın sayfalarını karıştırmakla yetindi, tek bir kelime bile etmedi.</blockquote><blockquote class="calibre10">"McGonagall'ın haklı olduğunu düşünüyorsun, değil mi?" dedi Harry kızgın kızgın, Hermione'nin yüzünü gizleyen Cornelius Fudge resmine.</blockquote><blockquote class="calibre10">"Keşke senden puan almasaydı, ama bence seni Umbridge'e karşı kendini kaybetmeme konusunda uyarmakta haklı," dedi Hermione'nin sesi. Bu arada Fudge ön sayfada ellerini kollarını abartılı şekilde oynatıyor, belli ki bir konuşma yapıyordu.</blockquote><blockquote class="calibre10">Harry Tılsım dersi boyunca Hermione'yle konuşmadı, ama Biçim Değiştirme'ye girdiklerinde onunla küs olduğunu unuttu. Profesör Umbridge yazı altlığıyla bir köşede oturmuştu, onun görüntüsü kahvaltıdaki olayların hafızasından silinip gitmesine neden oldu.</blockquote><blockquote class="calibre10">"Harika," diye fısıldadı Ron, her zamanki yerlerine otururlarken. "Umbridge'in belasını bulduğunu görelim bakalım."</blockquote><blockquote class="calibre10">Profesör McGonagall sınıfa girdiğinde, Profesör Umbridge'in orada olduğunu bildiğine dair en ufak bir işaret bile vermedi.</blockquote><blockquote class="calibre10">"Yeter," dedi ve ses bir anda kesildi. "Mr. Finnigan, lütfen buraya gelin ve ödevleri dağıtmaya başlayın - Miss Brown, şu fare kutusunu alın -aptallaşma, kızım, sana zarar vermezler- ve her öğrenciye bir tane dağıtın -"</blockquote><blockquote class="calibre10">"Ehem, ehem," dedi Profesör Umbridge, ders yılının ilk gecesinde Dumbledore'un sözünü kesmek için kullandığı o gülünç küçük öksürüğe başvurarak. Profesör McGonagall onu duymazdan geldi. Seamus, Harry'nin ödevini verdi; Harry ödevi ona bakmadan aldı ve bir "U" almayı başardığını görüp rahatladı.</blockquote><blockquote class="calibre10">"Pekâlâ, iyi dinleyin -Dean Thomas, fareye bir daha öyle bir şey yaparsan seni cezaya bırakırım- şimdiye kadar çoğunuz salyangozunuzu kaybetmeyi başardınız, arkada biraz kabuk bırakanlar bile büyünün özünü kavradı. Bugün -"</blockquote><blockquote class="calibre10">"Ehem, ehem," dedi Profesör Umbridge.</blockquote><blockquote class="calibre10">"Evet?" dedi Profesör McGonagall, arkasına dönerek. Kaşları birbirine öyle yaklaşmıştı ki, tek ve haşin bir çizgi oluşturuyor gibiydi.</blockquote><blockquote class="calibre10">"Merak ettim, Profesör, acaba teftişinizin tarihi ve saatiyle ilgili notumu aldı-"</blockquote><blockquote class="calibre10">"Belli ki almışım, yoksa size sınıfımda ne aradığınızı sorardım," dedi Profesör McGonagall, Profesör Umbridge'e sertçe arkasını dönerek. Öğrencilerin çoğu neşe dolu gözlerle birbirlerine baktılar. "Diyordum ki: Bugün, daha zor olan fare kaybetmeyi deneyeceğiz. Kaybetme Büyüsü-"</blockquote><blockquote class="calibre10">"Ehem, ehem."</blockquote><blockquote class="calibre10">"Merak ediyorum," dedi Profesör McGonagall soğuk bir hiddetle, Profesör Umbridge'e dönerek, "beni ikide bir keserseniz, öğretme yöntemlerim konusunda nasıl fikir edineceksiniz? Şunu söyleyeyim, genellikle ben konuşurken insanların konuşmasına müsaade etmem."</blockquote><blockquote class="calibre10">Profesör Umbridge suratına tokat yemiş gibi oldu. Konuşmadı, yazı altlığının üzerindeki parşömeni düzeltip hiddetle bir şeyler çiziktirmeye başladı.</blockquote><blockquote class="calibre10">Fevkalade kayıtsız görünen Profesör McGonagall, bir kez daha sınıfa hitap etti.</blockquote><blockquote class="calibre10">"Dediğim gibi, kaybedilecek hayvan daha karmaşık hale geldikçe Kaybetme Büyüsü de zorlaşır. Bir omurgasız olan salyangoz, pek de çetin ceviz değildir; bir memeli olan fareyse, çok daha çetindir. O yüzden, bu öyle aklınız yemekteyken üstesinden gelebileceğiniz bir büyü değildir. Evet - büyülü sözleri biliyorsunuz, ne yapabileceksiniz, görelim bakalım..."</blockquote><blockquote class="calibre10">"Bir de kalkmış, Umbridge'e karşı kendimi kaybetmem konusunda bana nutuk çekiyor!" diye fısıldadı Harry, Ron'a. Ama bir taraftan da sırıtıyordu - Profesör McGonagall'a kızgınlığı geçmiş gibiydi.</blockquote><blockquote class="calibre10">Profesör Umbridge, Profesör Trelawney'nin peşinden yürüdüğü gibi Profesör McGonagall'ın peşinden yürümedi; belki de Profesör McGonagall'ın buna izin vermeyeceğinin farkına varmıştı. Öte yandan, köşesinde otururken bir hayli not aldı ve Profesör McGonagall herkese toparlanmalarını söylediğinde, yüzünde zalim bir ifadeyle kalktı.</blockquote><blockquote class="calibre10">"Eh, bu da bir başlangıç," dedi Ron, kıvrılıp duran bir fare kuyruğunu tutup, Lavender'ın gezdirdiği kutunun içine atarak.</blockquote><blockquote class="calibre10">Sınıftan çıkarlarken, Harry, Profesör Umbridge'in öğretmen masasına yaklaştığını gördü; Ron'u dürttü, Ron da Hermione'yi. Üçü bilerek arkada kalıp kulak kabarttılar.</blockquote><blockquote class="calibre10">"Ne zamandır Hogwarts'ta öğretmenlik yapıyorsunuz?" diye sordu Profesör Umbridge.</blockquote><blockquote class="calibre10">"Bu aralık ayında otuz dokuzuncu yılımı dolduruyorum," dedi Profesör McGonagall ters ters, çantasını çarpıp kapattı.</blockquote><blockquote class="calibre10">Profesör Umbridge not düştü.</blockquote><blockquote class="calibre10">"Pekâlâ," dedi, "teftişinizin sonuçlarını on gün içinde alacaksınız."</blockquote><blockquote class="calibre10">"Sabırsızlıkla bekliyorum," dedi Profesör McGonagall, soğuk ve kayıtsız bir sesle, sonra da kapıya doğru ilerledi. "Siz üçünüz, çabuk olun bakalım," diye ekledi, Harry, Ron ve Hermione'yi kışkışlayarak.</blockquote><blockquote class="calibre10">Harry elinde olmadan ona hafifçe gülümsedi, karşılığında onun da kendisine gülümsediğine yemin edebilirdi.</blockquote><blockquote class="calibre10">Umbridge'i akşamki cezasına kadar bir daha görmeyeceğini sanıyordu, ama yanılmıştı. Sihirli Yaratıkların Bakımı için çimin üzerinden Orman'a doğru yürürlerken, onun ve yazı altlığının Profesör Grubbly-Plank'in yanında onları beklediğini gördüler.</blockquote><blockquote class="calibre10">Canlı dallara benzeyen bir grup tutsak Kabuluk'un tahta biti arandığı tahta masanın etrafına toplanırlarken, Harry, Umbridge'in, "Genellikle bu dersi siz vermiyorsunuz, doğru mu?" diye sorduğunu duydu.</blockquote><blockquote class="calibre10">"Çok doğru," dedi Profesör Grubbly-Plank, ellerini arkasında kavuşturmuş, ayak uçlarında yaylanarak. "Geçici olarak Profesör Hagrid'in yerine geldim."</blockquote><blockquote class="calibre10">Harry, Ron ve Hermione tedirgin tedirgin bakıştılar. Malfoy, Crabbe ve Goyle ile fısır fısır bir şeyler konuşuyordu; Bakanlık'tan birine Hagrid'le ilgili hikâyeler anlatmak şüphesiz çok hoşuna giderdi.</blockquote><blockquote class="calibre10">"Hımm," dedi Profesör Umbridge. Sesini alçalttı, ama Harry yine de onu duyabiliyordu. "Merak ediyorum da -tuhaftır, müdür bana bu konuda herhangi bir bilgi vermeye isteksiz görünüyor- acaba siz bana Profesör Hagrid'in bu oldukça uzun yokluğunun sebebini söyleyebilir misiniz?"</blockquote><blockquote class="calibre10">Harry, Malfoy'un hevesle başını kaldırdığını gördü.</blockquote><blockquote class="calibre10">"Korkarım söyleyemem," dedi Profesör Grubbly-Plank neşeli bir sesle. "Sizden daha fazla bir şey bilmiyorum. Dumbledore'dan baykuş geldi, bir iki haftalık öğretmenlik işi ister miyim diye. Kabul ettim. Bütün bildiğim bu. Ee... başlayayım mı o halde?"</blockquote><blockquote class="calibre10">"Evet, buyrun lütfen," dedi Profesör Umbridge, yazı altlığına bir şeyler çiziktirerek.</blockquote><blockquote class="calibre10">Umbridge bu derste farklı bir rota izleyip öğrencilerin arasında gezindi ve onlara sihirli yaratıklarla ilgili sorular sordu. Çoğu iyi cevaplar vermeyi başarınca, Harry'nin morali biraz düzeldi; en azından sınıf Hagrid'in yüzünü kara çıkarmıyordu.</blockquote><blockquote class="calibre10">Profesör Umbridge, Dean Thomas'ı uzunca bir süre sorguya çektikten sonra Profesör Grubbly-Plank'in yanına döndü. "Genelde," dedi, "öğretmen kadrosunun geçici bir üyesi olarak -dışarıdan bakan tarafsız bir göz de diyebilirim, sanıyorum- Hogwarts'ı nasıl buluyorsunuz? Okul yönetiminden yeterince destek aldığınızı düşünüyor musunuz?"</blockquote><blockquote class="calibre10">"Ah, evet, Dumbledore harikadır," dedi Profesör Grubbly-Plank kalpten bir sesle. "Evet, işlerin yürütülme biçiminden çok memnunum, gerçekten çok memnunum."</blockquote><blockquote class="calibre10">Kibarca inanamaz görünen Umbridge, kısa bir not düştü ve konuşmaya devam etti: "Peki, bu yıl, bu sınıfta neleri işlemeyi düşünüyorsunuz - tabii ki, Profesör Hagrid'in geri dönmeyeceğini varsayarsak?"</blockquote><blockquote class="calibre10">"Ha, onlara S.B.D.'de en çok çıkan yaratıkları göstereceğim," dedi Profesör Grubbly-Plank. "Pek de bir şey kalmadı zaten - tek boynuzlu atlarla Burnuklar'ı işledik, Dombazlar'la Mıncıklar'ı görürüz, onları, Krup'larla Hırpılar'ı tanıyabilecek hale getiririm diyorum, öyle işte..."</blockquote><blockquote class="calibre10">"Öyle ya da böyle, siz ne yaptığınızı biliyor gibi görünüyorsunuz," dedi Profesör Umbridge, yazı altlığına bariz bir şekilde çetele atarak. Harry onun "siz" kelimesine yaptığı vurgudan hoşlanmamıştı, bir dahaki sorusunu Goyle'a sormasındansa hiç hoşlanmadı. "Peki, duyduğuma göre bu derste yaralanmalar olmuş, doğru mu?"</blockquote><blockquote class="calibre10">Goyle salak salak sırıttı. Malfoy hemen atılıp cevap verdi.</blockquote><blockquote class="calibre10">"Bendim o," dedi. "Bir Hipogrif beni yaraladı."</blockquote><blockquote class="calibre10">"Bir Hipogrif mi?" dedi Profesör Umbridge, çılgınca çiziktirerek.</blockquote><blockquote class="calibre10">"Tek nedeni, Hagrid'in söylediklerini yapmayacak kadar aptal olmasıydı," dedi Harry kızarak.</blockquote><blockquote class="calibre10">Ron da Hermione de inlediler. Profesör Umbridge başını ağır ağır Harry'ye doğru çevirdi.</blockquote><blockquote class="calibre10">"Bir gecelik ceza daha, sanırım," dedi usulca. "Peki, çok teşekkür ederim, Profesör Grubbly-Plank, bence bu kadarı yeterli. Teftişinizin sonucunu on gün içinde alacaksınız."</blockquote><blockquote class="calibre10">"Şahane," dedi Profesör Grubbly-Plank ve Profesör Umbridge çimin üzerinden şatoya doğru yürümeye koyuldu.</blockquote><blockquote class="calibre7">*****</blockquote><blockquote class="calibre9">Harry o gece Umbridge'in odasından çıktığında neredeyse gece yarısı olmuştu, eli öylesine kanıyordu ki, üzerine sardığı eşarp lekelenmişti. Döndüğünde Ortak Salon boş olur sanıyordu, ama Ron ile Hermione yatmayıp onu beklemişlerdi. Onları gördüğüne sevindi, özellikle de Hermione eleştirel değil, anlayışlı bir tavır takındığı için.</blockquote><blockquote class="calibre10">"Al," dedi Hermione endişeyle, küçük bir kâse sarı sıvıyı ona uzatarak, "elini şunun içine sok. Süzülmüş ve turşusu kurulmuş bir Laçan dokunaçları solüsyonu bu, iyi gelir."</blockquote><blockquote class="calibre10">Harry kanayan, sızlayan elini kâseye sokunca müthiş bir rahatlama hissetti. Crookshanks bacaklarına süründü, mır mır mırladı ve sonra da zıplayıp kucağına kuruldu.</blockquote><blockquote class="calibre10">"Sağol," dedi minnetle, sol eliyle Crookshanks'in kulaklarının arkasını kaşıyarak.</blockquote><blockquote class="calibre10">"Ben hâlâ gidip bu konuda onu şikâyet etmen gerektiğini düşünüyorum," dedi Ron, alçak sesle.</blockquote><blockquote class="calibre10">"Hayır," dedi Harry kararlı bir edayla.</blockquote><blockquote class="calibre10">"McGonagall bir bilse çıldırırdı -"</blockquote><blockquote class="calibre10">"Evet, büyük ihtimalle," dedi Harry. "Peki sence Umbridge'in, Yüksek Müfettiş'i şikâyet edenlerin derhal atılacağını bildiren yeni bir kararname çıkarması ne kadar sürerdi?"</blockquote><blockquote class="calibre10">Ron cevap vermek için ağzını açtı, ama hiç ses çıkmadı ve bir süre sonra, yenilgiyi kabul etmişçesine, ağzını kapadı.</blockquote><blockquote class="calibre10">"Korkunç bir kadın," dedi Hermione alçak sesle. "Korkunç. Biliyor musun, sen geldiğinde Ron'a diyordum ki... bu konuda bir şeyler yapmalıyız."</blockquote><blockquote class="calibre10">"Ben zehir önerdim," dedi Ron, yüzünde gaddar bir ifadeyle.</blockquote><blockquote class="calibre10">"Hayır... demek istediğim, hani felaket bir öğretmen, ondan hiçbir şey öğrenemeyeceğiz ya, o konuda bir şeyler yapmalıyız," dedi Hermione.</blockquote><blockquote class="calibre10">"E, ne yapabiliriz ki?" dedi Ron, esneyerek. "Çok geç değil mi? Görevi aldı, burada kalıcı artık. Fudge bunu sağlar mutlaka."</blockquote><blockquote class="calibre10">"Şey," dedi Hermione tereddütle. "Biliyor musunuz, bugün düşünüyordum da..." Harry'ye ürkek bir bakış atıp devam etti: "Düşünüyordum da -belki artık bizim- bu işi kendi başımıza yapmamızın vakti gelmiştir."</blockquote><blockquote class="calibre10">"Hangi işi kendi başımıza yapmamızın?" dedi Harry kuşkuyla, elini hâlâ Laçan dokunaçları özünde tutarak.</blockquote><blockquote class="calibre10">"Şey - Karanlık Sanatlara Karşı Savunma'yı kendi başımıza öğrenmenin," dedi Hermione.</blockquote><blockquote class="calibre10">"Hadi canım," dedi Ron, inleyerek. "Fazladan çalışmamızı mı istiyorsun yani? Daha ikinci hafta olmasına rağmen Harry'le benim yine ödevlerimizden geri kaldığımızın farkında mısın?"</blockquote><blockquote class="calibre10">"Ama bu, ev ödevinden çok daha önemli!" dedi Hermione.</blockquote><blockquote class="calibre10">Harry ve Ron, faltaşı gibi gözlerle ona baktılar.</blockquote><blockquote class="calibre10">"Evrende ev ödevinden daha önemli bir şeyin olduğunu düşünemiyorum!" dedi Ron.</blockquote><blockquote class="calibre10">"Saçmalama, tabii ki var," dedi Hermione. Onun yüzünün genellikle E.R.İ.T.'in yarattığı türden bir şevkle ışıldadığını gören Harry, bir tekinsizlik duygusuna kapıldı. "Burada mesele, tıpkı Harry'nin Umbridge'in ilk dersinde söylediği gibi, dışarıda bizi bekleyen şeylere karşı hazırlanmamız. Mesele, kendimizi gerçekten koruyabilecek duruma gelmek. Eğer bütün bir yıl boyunca hiçbir şey öğrenmezsek-"</blockquote><blockquote class="calibre10">"Kendi başımıza pek bir şey yapamayız," dedi Ron mağlup bir sesle. "Yani, tamam, gidip kütüphaneden uğursuzluk büyülerine bakıp onları uygulamayı deneyebiliriz sanırım -"</blockquote><blockquote class="calibre10">"Hayır, artık kitaplardan bir şeyler öğrenebileceğimiz evreyi geçtik bence," dedi Hermione. "Bir öğretmene ihtiyacımız var, doğru dürüst birine, büyüleri nasıl kullanacağımızı bize gösterecek, yanlış yaparsak düzeltebilecek birine."</blockquote><blockquote class="calibre10">"Lupin'den söz ediyorsan..." diye başladı Harry.</blockquote><blockquote class="calibre10">"Yo, yo, Lupin'den söz etmiyorum," dedi Hermione. "Yoldaşlık işleriyle çok meşgul zaten, onu en fazla Hogsmeade'e gittiğimiz hafta sonlarında görebiliriz, bu da hiç yeterli değil."</blockquote><blockquote class="calibre10">"Kim o zaman?" dedi Harry, kaşlarını çatarak.</blockquote><blockquote class="calibre10">Hermione derin derin içini çekti.</blockquote><blockquote class="calibre10">"Çok belli değil mi?" dedi. "Senden söz ediyorum, Harry."</blockquote><blockquote class="calibre10">Bir anlık bir sessizlik oldu. Hafif bir gece esintisi Ron'un arkasındaki pencere camlarını takırdattı ve şöminenin alevi titredi.</blockquote><blockquote class="calibre10">"Benden mi, nasıl yani?" dedi Harry.</blockquote><blockquote class="calibre10">"Senin bize Karanlık Sanatlara Karşı Savunma öğretmenden söz ediyorum."</blockquote><blockquote class="calibre10">Harry ona şaşkın şaşkın baktı. Sonra Ron'a döndü. Hermione ne zaman E.R.İ.T. gibi olmayacak fikirlerden bahsetse birbirlerine usanmış gözlerle bakarlardı ve şimdi de öyle bir bakışla karşılaşacağını sanıyordu. Ancak hayret içinde, Ron'un hiç de usanmışa benzemediğini gördü.</blockquote><blockquote class="calibre10">Ron kaşlarını hafifçe çatmıştı, belli ki düşünüyordu. Sonra, "Fena fikir değil," dedi.</blockquote><blockquote class="calibre10">"Ne fena fikir değil?" dedi Harry.</blockquote><blockquote class="calibre10">"Sen," dedi Ron. "Bize nasıl yapılacağını öğretmen."</blockquote><blockquote class="calibre10">"Ama..."</blockquote><blockquote class="calibre10">Harry sırıtmaya başlamıştı, ikisinin onunla dalga geçtiğinden emindi.</blockquote><blockquote class="calibre10">"Ama ben öğretmen değilim ki, ben yapamam -"</blockquote><blockquote class="calibre10">"Harry, sen Karanlık Sanatlara Karşı Savunma'da bizim dönemin en iyisisin," dedi Hermione.</blockquote><blockquote class="calibre10">"Ben mi?" dedi Harry, daha da beter sırıtmaya başlamıştı. "Hayır, değilim, sen bütün sınavlarda benden iyi not aldın -"</blockquote><blockquote class="calibre10">"Aslına bakarsan, almadım," dedi Hermione istifini bozmadan. "Üçüncü sınıfta benden iyi not aldın - ki ikimizin de sınava girdiği ve başımızda işi bilen bir öğretmenin olduğu tek yıldı o. Ama burada sınav sonuçlarından söz etmiyorum, Harry! Yaptıklarına bak bir!"</blockquote><blockquote class="calibre10">"Nasıl yani?"</blockquote><blockquote class="calibre10">"Biliyor musun, ben bu kadar aptal birinin bana öğretmenlik etmesini istediğimden hiç emin değilim," dedi Ron Hermione'ye, hafifçe sırıtarak. Sonra Harry'ye döndü.</blockquote><blockquote class="calibre10">"Bir düşünelim bakalım," dedi, dikkatini toplamaya çalışan Goyle taklidi yaparak. "Eee... birinci yıl - Kim-Olduğunu-Bilirsin-Sen'den Felsefe Taşı'nı kurtardın."</blockquote><blockquote class="calibre10">"Ama o şans eseriydi," dedi Harry, "beceri değil -"</blockquote><blockquote class="calibre10">"İkinci yıl," diye sözünü kesti Ron, "Basilisk'i öldürüp Riddle'ı yok ettin."</blockquote><blockquote class="calibre10">"Evet, ama Fawkes gelmeseydi, ben -"</blockquote><blockquote class="calibre10">"Üçüncü yıl," dedi Ron, sesini iyice yükselterek, "aynı anda yüz kadar Ruh Emici'yi savuşturdun -"</blockquote><blockquote class="calibre10">"Onun tamamen şans eseri olduğunu biliyorsun, eğer Zaman Döndürücü -"</blockquote><blockquote class="calibre10">"Geçen yıl ise," dedi Ron, artık neredeyse bağırarak, "Kim-Olduğunu-Bilirsin-Sen'i yine savuşturdun -"</blockquote><blockquote class="calibre10">"Beni dinleyin!" dedi Harry kızgın kızgın, çünkü şimdi hem Ron hem de Hermione sırıtıyordu. "Beni dinleyin bir, tamam mı? Öyle söyleyince süper görünüyor, ama hepsi şans eseriydi -yarısında ne yaptığımın farkında bile değildim, hiçbirini planlamadım, aklıma gelen şeyi yaptım ve neredeyse her defasında yardım aldım-"</blockquote><blockquote class="calibre10">Ron ile Hermione hâlâ sırıtıyordu. Harry sinirinin depreşmeye başladığını hissetti; niye bu kadar kızdığını bile bilmiyordu.</blockquote><blockquote class="calibre10">"Orada öyle oturup sırıtmasanıza, benden iyi biliyormuşsunuz gibi, sonuçta orada olan bendim, değil mi?" dedi öfkeyle. "Neler olduğunu ben biliyorum, tamam mı?</blockquote><blockquote class="calibre10">Bütün bunların altından kalkmamın sebebi, Karanlık Sanatlara Karşı Savunma'da muhteşem olmam değil -altından kalktım, çünkü- çünkü hep doğru zamanda yardım geldi, ya da doğru bir tahminde bulundum -ama hepsinde kör topal ilerledim, ne yaptığım konusunda en ufak bir fikrim yoktu- KESİN GÜLMEYİ!"</blockquote><blockquote class="calibre10">Laçan özü kâsesi yere düşüp parçalandı. Harry kendini ayakta buldu, oysa kalktığını hatırlamıyordu bile. Crookshanks hızla bir sedirin altına kaçtı. Ron ve Hermione'nin gülümsemeleri kaybolmuştu.</blockquote><blockquote class="calibre10">"Nasıl bir şey olduğunu bilmiyorsunuz! Siz -ikiniz de- onunla yüz yüze gelmek zorunda kalmadınız, değil mi? Her şey birkaç büyü ezberleyip ona doğru fırlatmaktan ibaret mi sanıyorsunuz, sanki sınıftaymışsınız falan gibi? Her an ölümle aranızda kendi -kendi zekânız, cesaretiniz ya da her neyse onun- dışında bir şey olmadığının bilincinde oluyorsunuz, sanki öldürülmenize, işkence görmenize ya da bir arkadaşınızın ölümünü izlemeye bir nano-saniye varken doğru dürüst düşünebilecekmişsiniz gibi -derslerde bize bunu hiç öğretmediler, böyle şeylerle başa çıkmaya çalışmanın nasıl bir şey olduğunu- siz ikiniz de orada öyle oturmuş, benim burada böyle ayakta olmam, hayatta olmam çok zeki bir çocuk olduğumu gösterirmiş gibi davranıyorsunuz, sanki Cedric Diggory aptalmış, sanki yüzüne gözüne bulaştırmış gibi -anlamıyorsunuz, onun yerinde ben de olabilirdim, eğer Voldemort'un bana ihtiyacı olmasa ben olurdum zaten-"</blockquote><blockquote class="calibre10">"Öyle bir şey söylemiyorduk, abı," dedi Ron, donakalmış halde. "Diggory'ye laf etmiyorduk, biz hiç -sen işe yanlış tarafından-"</blockquote><blockquote class="calibre10">Çaresizlik içinde dönüp Hermione'ye baktı, ama onun yüzünde de yaralanmış bir ifade vardı.</blockquote><blockquote class="calibre10">"Harry," dedi Hermione çekingen bir tavırla, "anlamıyor musun? İşte... işte tam da bu yüzden sana ihtiyacımız var... bunun g-gerçekte nasıl bir şey olduğunu bilmemiz gerekiyor... onunla yüz yüze gelmenin... V-Voldemort'la."</blockquote><blockquote class="calibre10">Hermione ömründe ilk kez Voldemort'un adını ağzına almıştı, Harry'yi sakinleştiren de her şeyden çok bu oldu. Hâlâ hızlı hızlı nefes alarak, koltuğuna gömüldü, gömülürken de elinin yine fena halde zonklamaya başladığını fark etti. Keşke Laçan özü kâsesini kırmasaydım, diye düşündü.</blockquote><blockquote class="calibre10">"Şey... bir düşünsen," dedi Hermione usulca. "Olur mu?"</blockquote><blockquote class="calibre10">Harry söyleyecek bir şey bulamadı. Patladığı için kendinden utanmaya başlamıştı bile. Neyi onayladığının bile pek farkında olmadan, kafa salladı.</blockquote><blockquote class="calibre10">Hermione ayağa kalktı.</blockquote><blockquote class="calibre10">"Eh, ben gidip yatıyorum," dedi, becerebildiğince doğal bir sesle. "Ee... iyi geceler."</blockquote><blockquote class="calibre10">Ron da ayağa kalktı.</blockquote><blockquote class="calibre10">"Geliyor musun?" dedi Harry'ye, tedirgin bir tavırla.</blockquote><blockquote class="calibre10">"Evet," dedi Harry. "Bir... bir dakika sonra. Önce şunu temizleyeyim."</blockquote><blockquote class="calibre10">Yerdeki kırık kâseyi işaret etti. Ron anladığını belirtircesine başını salladı ve gitti.</blockquote><blockquote class="calibre10">"Reparo," diye mırıldandı Harry, asasını kırık porselen parçalarına doğrultarak. Hepsi hızla uçuşup birleştiler. Kâse yepyeni görünüyordu, ama Laçan özünü kâseye döndürmenin yolu yoktu.</blockquote><blockquote class="calibre10">Birden üzerine öyle bir yorgunluk çöktü ki, koltuğuna gömülüp oracıkta uyuma fikri gözüne hayli cazip göründü, ama kendini zorlayıp kalktı ve Ron'un arkasından yukarı çıktı. Huzursuz gecesi bir kez daha uzun koridorlar ve kilitli kapılar gördüğü rüyalarla geçti, ertesi gün uyandığındaysa yara izi yine sızlıyordu.</blockquote><div class="mbppagebreak" id="calibre_pb_31"></div>
</body></html>
