<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>23</h1>

  <p>Spokane, Washington’da Shari adlı bir lokantada tebdili kıyafet turta yiyip kahvemi içerken Fertility Hollis tekrar hayatıma giriyor. Ön kapıdan girip dosdoğru benim masama geliyor. Fertility Hollis için birilerinin iyi kalpli vaftiz annesi diyemezsiniz ama nerelerde karşınıza çıktığına şaşırabilirsiniz.</p>

  <p>Ama çoğunlukla şaşırmazsınız.</p>

  <p>Soluk gri renkli gözleri, okyanuslar kadar sıkkın bakan Fertility.</p>

  <p>Aldığı her nefes yorgun bir iç çekiş olan Fertility.</p>

  <p>O, etrafındaki kasırgaların usanmış gözü.</p>

  <p>Bitkin bir kazazede gibi, bir çeşit ölümsüz varlık gibi veya tarih dediğimiz milyonlarca yıllık televizyon tekrarlarını izlemekten gelen Mısırlı bir vampir gibi yüzü ve kolları sarkmış vaziyette geçip karşıma oturuyor. Bir mucize istemek için onu zaten arayacaktım, o yüzden onu görmüş olduğuma çok sevinçliyim.</p>

  <p>O sıralarda hâlâ ortalıktan toz olma şansım vardı. Henüz yitik biri değildim ama işin ucundaydım. Bunu da medyadaki düşüşüme ve basındaki durgunluğuma borçluydum.</p>

  <p>Dirseklerini masaya, yüzünü de ellerine yaslayıp oturduğu yere yayılışına ve yüzüne dökülen zayıf ve iç sıkıcı tondaki kızıl saçlarına bakarak, Fertility’nin dünyadakinden daha az yerçekimi olan bir gezegenden henüz döndüğünü sanabilirdiniz. Bir deri bir kemik olmasına rağmen, sanki sırf burada olduğu için sekiz yüz kilo çekiyormuş gibi görünüyordu.</p>

  <p>Birbiriyle alakasız bir pantalon, bluz ve ayakkabı giymiş, koluna bir kanvas el çantası takmıştı. Havalandırma çalıştığı için kullandığı yumuşatıcının tatlı ve sahte kokusunu duyabiliyorum.</p>

  <p>Fertility hafiflemiş gibi görünüyor.</p>

  <p>Ortadan kayboluyormuş gibi görünüyor.</p>

  <p>Silinmiş gibi duruyor.</p>

  <p>“Endişelenecek bir şey yok,” diyor. “Bu sadece makyajsız halim. Bir görev için buradayım.”</p>

  <p>İş.</p>

  <p>“Doğru,” diyor. “Rezil işim.”</p>

  <p>Balığım nasıl, diye soruyorum.</p>

  <p>“İyi,” diyor.</p>

  <p>Onunla burada karşılaşmamız kesinlikle rastlantı olamaz. Beni takip etmiş olmalı.</p>

  <p>“Her şeyi bildiğimi unutuyorsun,” diyor ve “Saat kaç?” diye soruyor.</p>

  <p>On üç elli üç, diyorum.</p>

  <p>“On bir dakika içinde garson kız sana bir turta daha getirecek. Ama bu seferki limon kremalı olacak. Bu akşamki gösterine yalnızca altmış kişi gelecek. Yarın sabah Shreveport diye bir yerde Walker Nehri Köprüsü yıkılacak. Orası neresiyse.”</p>

  <p>Tahmin yürütüyorsun, diyorum.</p>

  <p>“Ve,” derken suratını buruşturuyor. “Senin bir mucizeye ihtiyacın var. Hem de çok kötü ihtiyacın var.”</p>

  <p>Belki öyledir, diyorum. Bugünlerde kimin mucizeye ihtiyacı yok ki? Bu kadar çok şeyi nasıl biliyorsun, diye soruyorum.</p>

  <p>“Tıpkı,” diyerek lokantanın diğer ucunu işaret ediyor. “Şurada ki garson kızın kanser olduğunu bildiğim gibi. Yediğin turta mideni bozacak, bunu da biliyorum. Şu anda Asya’da saatin kaç olduğuna bağlı olarak, aşağı yukarı birkaç dakika içinde Çin’de bir sinema yanacak. Şu anda Finlandiya’da bir kayakçı bir düzine insanın ölümüne sebep olacak bir çığ başlatmak üzere.”</p>

  <p>Fertility elini sallıyor ve kanserli garson bize doğru geliyor.</p>

  <p>Fertility bana doğru eğilip “Bütün bunları biliyorum çünkü ben her şeyi biliyorum,” diyor.</p>

  <p>Garson genç bir kız ve ne saçlarında, ne dişlerinde, ne de herhangi başka bir yerinde bir terslik veya hastalık belirtisi yok. Fertility sebze garnitürlü susamlı kızarmış tavuk sipariş ediyor. Yanında pilav da getiriyor musunuz, diye soruyor.</p>

  <p>Camdan dışarı bakınca Spokane’in hâlâ yerinde durduğunu görüyorum. Binalar. Spokane Nehri. Hepimizin paylaştığı güneş. Bir otopark. Sigara izmaritleri.</p>

  <p>Neden garsonu uyarmadın, diye soruyorum.</p>

  <p>“Hiç tanımadığın biri sana böyle bir şey söylese nasıl tepki verirdin? Kızın gününü berbat etmekten başka işe yaramaz bu,” diyor Fertility. “Ayrıca yaşayacağı kişisel dram benim siparişimi geciktirirdi.”</p>

  <p>Vişneli turta yiyiyorum ve bu yüzden midem bozulacak. Telkin gücü.</p>

  <p>“Düzenlere dikkat etmek yeterli,” diyor Fertility. “Bütün düzenleri gördükten sonra bilinene dayanarak geleceği tahmin edebilirsin.”</p>

  <p>Fertility Hollis’e göre kaos diye bir şey yok.</p>

  <p>Sadece düzenler var, düzenlerin üstünde düzenler, diğer düzenleri etkileyen düzenler var. Düzenlerin içinde gizlenen düzenler ve düzen içinde düzenler var.</p>

  <p>Eğer yakından bakarsan, tarihin kendini tekrar etmekten başka bir şey yapmadığını görürsün, diyor.</p>

  <p>“Kaos dediğimiz şey aslında henüz tanımadığımız düzenlerden ibaret. Tesadüfler henüz çözümleyemediğimiz düzenlerden ibaret. Anlamadığımız şeye saçma diyoruz. Okuyamadığımız şeye laf salatası diyoruz.</p>

  <p>Özgür irade yok.</p>

  <p>Değişkenler yok.</p>

  <p>Sadece kaçınılmaz olan var. Sadece bir gelecek var ve seçme şansımız yok.</p>

  <p>İşin kötü yanı hiçbir şeyi kontrol edemiyoruz.</p>

  <p>İşin iyi yanı ise hata yapma ihtimalimiz yok.</p>

  <p>Lokantanın öbür ucunda duran garson kız genç, güzel ve talihsiz görünüyor.</p>

  <p>“Ben düzenlere dikkat ediyorum,” diyor Fertility.</p>

  <p>“Etmemek elimde değil,” diyor.</p>

  <p>“Her gece daha fazla rüya görüyorum. Her şeyi. Her gece, gelecekle ilgili bilgi veren bir tarih kitabı okuyor gibiyim,” diyor.</p>

  <p>İşte böylece her şeyi biliyor.</p>

  <p>“Televizyona çıkmak için bir mucizeye ihtiyacın olduğunu da biliyorum.”</p>

  <p>Benim iyi bir kehanete ihtiyacım var, diyorum.</p>

  <p>“İşte bu yüzden buradayım,” diyor ve çantasından kalın bir ajanda çıkarıyor. “Bana bir zaman dilimi ver. Kehanet için bir tarih söyle.”</p>

  <p>Gelecek haftadan sonraki hafta, herhangi bir gün olabilir, diyorum.</p>

  <p>Ajandasına bakıp “Zincirleme trafik kazasına ne dersin?” diyor.</p>

  <p>Kaç araba var, diye soruyorum.</p>

  <p>“On altı,” diyor. “On ölü. Sekiz yaralı.”</p>

  <p>Daha parlak bir şeyler yok mu, diye soruyorum.</p>

  <p>“Las Vegas’ta bir kumarhane yangınına ne dersin?” diyor. “Üstsüz dansçı kızların kafalarındaki büyük tüylü süslemeler alev alıyor, falan filan.”</p>

  <p>Ölü var mı?</p>

  <p>“Yok. Ufak yaralanmalar var. Ama dumandan çok fazla insan etkilenecek.”</p>

  <p>Daha büyük bir şey?</p>

  <p>“Solaryum salonunda patlama.”</p>

  <p>Daha göz kamaştırıcı bir şey?</p>

  <p>“Milli parklardan birinde kuduz salgını.”</p>

  <p>Sıkıcı.</p>

  <p>“Metro kazası.”</p>

  <p>Nerdeyse uyuyacağım.</p>

  <p>“Paris’te üstü bomba dolu kürk karşıtı bir eylemci.”</p>

  <p>Geçelim.</p>

  <p>“Alabora olan petrol tankeri.”</p>

  <p>Böyle şeylerle kim ilgilenir ki?</p>

  <p>“Çocuk düşüren film yıldızı.”</p>

  <p>Harika, diyorum. Bu gerçekleştiğinde izleyicilerim benim gerçek bir canavar olduğumu düşünecek.</p>

  <p>Fertility ajandasını karıştırıyor.</p>

  <p>“Tanrım, yaz aylarındayız. Bu dönemde pek fazla felaket seçeneği olmuyor.”</p>

  <p>Bakmaya devam et, diyorum.</p>

  <p>“Ulusal hayvanat bahçesinin çiftleştirmeye çalıştığı dev panda Ho Ho, diğer pandadan zührevi bir hastalık kapacak.”</p>

  <p>Bunu asla televizyonda söylemem.</p>

  <p>“Tüberküloz patlaması nasıl?”</p>

  <p>Esniyorum.</p>

  <p>“Otoban katili?”</p>

  <p>Esniyorum.</p>

  <p>“Köpek balığı saldırısı?”</p>

  <p>En diptekileri karıştırıyor olmalı.</p>

  <p>“Bacağı kırılacak bir yarış atı?”</p>

  <p>“Louvre müzesinde parçalanacak bir tablo?”</p>

  <p>“Görevden ayrılan bir başbakan?”</p>

  <p>“Düşen bir meteor?”</p>

  <p>“Mikroplu donmuş hindiler?”</p>

  <p>“Orman yangını?”</p>

  <p>Hayır, diyorum.</p>

  <p>Çok üzücü.</p>

  <p>Çok sanatsal.</p>

  <p>Çok politik.</p>

  <p>Çok ezoterik.</p>

  <p>Çok iğrenç.</p>

  <p>Hiçbiri cazip değil.</p>

  <p>“Bir volkandan fışkıran lavlar?”</p>

  <p>Çok yavaş. Gerçek dram yok. Sadece maddi zarar yaratır. Problem şu ki felaket filmleri sayesinde, artık insanlar doğadan çok büyük şeyler bekliyor.</p>

  <p>Garson tavuğu ve benim limon kremalı turtamı getiriyor, kahvelerimizi tazeliyor. Sonra da gülümseyip ölmeye gidiyor.</p>

  <p>Fertility ajandasını karıştırıp duruyor.</p>

  <p>Turta boğazıma takılıyor. Spokane dışarıda. Havalandırma içeride. Hiçbir şey bir düzen gibi görünmüyor.</p>

  <p>Fertility “Katil arılara ne dersin?” diyor.</p>

  <p>Nerede, diye soruyorum.</p>

  <p>“Dallas, Teksas’a geliyorlar.”</p>

  <p>Ne zaman?</p>

  <p>“Gelecek pazar sabahı, saat sekizi on geçe.”</p>

  <p>Birkaç tane mi? Sürü mü? Kaç tane?</p>

  <p>“Milyarlarca.”</p>

  <p>Harika, diyorum.</p>

  <p>Fertility hafifçe iç geçirip kızarmış tavuğa dalıyor. “Hassiktir,” diyor, “bunu seçeceğini baştan beri biliyordum.”</p>
</body>
</html>
