<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>12</h1>

  <p>Uyandığımda delirmiş gibiydim. Fertility yatağımın kenarına oturmuş elindeki ucuz nemlediriciyle kollarıma ve göğsüme masaj yapıyordu.</p>

  <p>“Hoş geldin. Ayılamayacağını düşünmeye başlamıştık,” diyor Fertility.</p>

  <p>Neredeyim ben?</p>

  <p>Fertility etrafına bakıyor. “Ortalama mobilyaları olan bir Akça-ağaç Şatosu’ndasın. Mutfak zemini linolyum kaplı. İki banyonun da yerleri cilasız vinil kaplı. Duvarlar kolay temizlenebilsin diye çiçek desenli vinille kaplanmış ve yeşilli mavili sahil temasıyla dekore edilmiş,” diyor.</p>

  <p>“Hayır,” diye fısıldıyorum. Dünyanın hangi köşesindeyiz, demek istemiştim.”</p>

  <p>“Bunu kastettiğini anlamıştım,” diyor Fertility.</p>

  <p>Pencereden “Yol Ayrımı İleride” yazılı bir tabela geçiyor.</p>

  <p>İçinde bulunduğumuz oda en son hatırladığım odadan farklı. Tavanın hemen altından geçen duvar kâğıdı bordüründe dans eden filler var. Yatmakta olduğum yatağın gölgeliği ve makine işi beyaz tül perdeleri var. Perdeler yatağın kenarlarına pembe kurdelelerle bağlanmış. Pencerelerde beyaz panjurlar var. Fertility’yle görüntümüz duvardaki kalp şeklinde bir aynaya yansıyor.</p>

  <p>Maison’a ne oldu, diye soruyorum.</p>

  <p>“O iki ev önceydi,” diyor Fertility. “Şu anda Kansas’tayız. Dört yatak odalı Akçaağaç Şato’sunun yarısındayız. Seri üretim evlerin içinde en iyisi bu.”</p>

  <p>Güzel mi gerçekten?</p>

  <p>Fertility “Adam en iyisinin bu olduğunu söylüyor,” derken üstümdeki örtüleri düzeltiyor. “Renkleri evle uyumlu olan nevresim takımları ve yemek odasındaki dolaplarda, oturma odasındaki leylak rengi kadifeden koltuk takımına uygun yemek takımları bile var. Gerçi mutfak yok, en azından bu yarıda. Evin diğer yarısı her neredeyse, mutfağın leylak rengi olduğuna eminim.”</p>

  <p>Adam nerede, diye soruyorum.</p>

  <p>“Uyuyor.”</p>

  <p>Benim için endişelenmedi mi?</p>

  <p>“Bir sorun çıkmayacağını ona anlattım,” diyor Fertility.</p>

  <p>Yatağın etrafındaki tüller evin hareketiyle birlikte dans ediyor.</p>

  <p>Pencereden geçen bir tabelada “Dikkat” yazıyor.</p>

  <p>Fertility’nin her şeyi biliyor olmasından nefret ediyorum.</p>

  <p>Fertility “Her şeyi biliyor olmamdan nefret ettiğini biliyorum,” diyor.</p>

  <p>Kardeşini öldürdüğümü de bilip bilmediğini soruyorum.</p>

  <p>Ve bir anda gerçek su yüzüne çıkıyor. Ölüm döşeğindeki son itirafım.</p>

  <p>“Onunla öldüğü gece konuştuğunu biliyorum,” diyor. “Ama Trevor kendini öldürdü.”</p>

  <p>Ve ben onun homoseksüel sevgilisi filan da değildim.</p>

  <p>“Bunu da biliyordum.”</p>

  <p>Kriz hattında belden aşağı muhabbet ettiğin herif de bendim.</p>

  <p>“Biliyorum.”</p>

  <p>Avuçlarına nemlendirici doldurup omuzlarıma sürüyor. “Trevor senin sahte kriz hattını aradı çünkü şaşırtılmak istiyordu. Ben de aynı sebeple senin peşinden geldim.”</p>

  <p>Gözlerimi kapatıp bütün bu olanların nasıl biteceğini de biliyor musun, diye soruyorum.</p>

  <p>“Uzun vadede mi yoksa kısa vadede mi?”</p>

  <p>İkisi de, diyorum.</p>

  <p>“Uzun vadede,” diyor, “hepimiz öleceğiz. Sonra bedenlerimiz çürüyecek. Bunda şaşılacak bir şey yok. Kısa vadede, ölene dek mutlu bir şekilde yaşayacağız.”</p>

  <p>Gerçekten mi?</p>

  <p>“Gerçekten” diyor. “O yüzden endişe etme.”</p>

  <p>Kalp şeklindeki aynadan yaşlanmakta olan görüntüme bakıyorum.</p>

  <p>Pencereden geçen tabelada “Güvenli Kullanın, Hayatta Kalın” yazıyor.</p>

  <p>Pencereden geçen tabelada “Radarla Hız Kontrolü Yapılmaktadır” yazıyor.</p>

  <p>Pencereden geçen tabelada “Emniyetiniz İçin Farlarınızı Yakınız” yazıyor.</p>

  <p>Fertility “Lütfen rahatla ve olayları akışına bırak,” diyor.</p>

  <p>Felaketleri, acıları, sefaleti mi akışına bırakayım? Sence ben bunları akışına bırakabilir miyim, diye soruyorum.</p>

  <p>“Ve neşeyi,” diyor. “Ve huzuru, ve mutluluğu ve saadeti.” Columbia Şükran Mozolesi’ndeki kanatların isimlerini sayıyor. “Her şeyi kontrol etmek zorunda değilsin,” diyor. “Zaten edemezsin.”</p>

  <p>Ama felaketlere karşı hazırlıklı olabilirim.</p>

  <p>Üstünde “Kemerinizi Takmayı Unutmayın” yazan bir tabela geçiyor.</p>

  <p>“Durmadan bir felaketten korkarsan, başına bir felaket gelir.” diyor Fertility.</p>

  <p>Üstünde “Düşen Kayalara Dikkat Edin” yazan bir tabela geçiyor.</p>

  <p>Üstünde “Keskin Viraj” yazan bir tabela geçiyor.</p>

  <p>Üstünde “Yol Islakken Kaygandır” yazan bir tabela geçiyor.</p>

  <p>Pencereden bakınca her geçen saniye Nebraska daha da yaklaşıyor.</p>

  <p>Dünyanın kendisi her an gerçekleşebilecek bir felaket gibi.</p>

  <p>“Her zaman yanında olmayacağımı bilmeni isterim,” diyor Fertility. “Ama seni, her zaman bulacağım.”</p>

  <p>Üstünde “Oklahama 165 kilometre” yazan bir tabela geçiyor.</p>

  <p>“Her ne olursa olsun,” diyor Fertility, “sen veya abin ne yaparsanız yapın, mutlaka doğru olanı yapmışsınızdır.”</p>

  <p>“Bana güvenmek zorundasın,” diyor.</p>

  <p>Dudaklarım için nemlendirici krem alabilir miyim, diye soruyorum. Çok fena çatladılar da.</p>

  <p>Üstünde “Sağdan Gelen Araçlara Yol Verin” yazan bir tabela geçiyor.</p>

  <p>“Tamam,” diyor Fertility. “Günahlarını affettim. Eğer seni rahatlatacaksa sana bir dudak kremi bulabilirim.”</p>
</body>
</html>
