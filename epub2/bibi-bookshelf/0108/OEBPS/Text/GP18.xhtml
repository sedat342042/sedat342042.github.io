<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>30</h1>

  <p>Bütün sabah polislere, danışmanı en son gördüğümde çalışma odasındaki şöminenin tuğlalarını temizlediğini ve canlı olduğunu anlatmaya çalıştım. Baca deliği iyi çalışmıyordu, o yüzden duman önden çıkıyordu. İşverenlerim ıslak odun yakıyorlar. Polislere masum olduğumu söylüyorum.</p>

  <p>Ben kimseyi öldürmedim.</p>

  <p>Ajandama göre dün tuğlaları temizlemem gerekiyordu.</p>

  <p>Bu dakikaya kadar günüm böyle geçti işte.</p>

  <p>Önce polis “Neden danışmanı öldürdün” diye beni sıkıştırıp durdu. Sonra da menajer arayıp bana dünyaları vaat etti. Bunların dışında bir de Fertility var. Fertility, Fertility. Hayatını nasıl kazandığı konusunda içim pek rahat değil, diyelim. Bununla bitmiyor.</p>

  <p>Ayrıca, ileride başıma gelecek felaketleri öğrenmeye de pek meraklı değilim.</p>

  <p>Bu yüzden kendimi aşağıdaki yeşil banyoya kilitleyip olayları bir sıraya koymaya çalışıyorum.</p>

  <p>Polise verdiğim ifadede danışmanı çalışma odasındaki şöminenin önünde yüzüstü yatar vaziyette ölü olarak bulduğum yazıyor. Siyah kapri pantolonu hâlâ üstündeydi ve düşüşüne bağlı olarak kıçının etrafında toplanmıştı. Beyaz gömleği pantolonundan dışarı fırlamış ve kolları da dirseklerine kadar sıvanmıştı. Ölümcül klorin gazı odaya sinmişti ve temizlik süngeri hâlâ danışmanın bembeyaz ölü elindeydi.</p>

  <p>Onu bulmadan önce, eve açık bırakmış olduğum bodrum penceresinden girmiştim çünkü televizyoncuların ellerinde kameraları, kâğıt bardaklardaki kahveleri ve -sanki işlerini gerçekten ciddiye almalarına yetecek kadar maaş alıyorlarmış gibi- profesyonel kaygılarıyla beni rahatsız etmelerini istemiyordum. Sanki aynı şeyler iki gün sonra yayınlayacakları başka bir hikâyede tekrarlanmayacakmış gibi. Tekrarlanacak.</p>

  <p>Ben de kendimi banyoya kilitledim. Kapının dışındaki polisler kusuyor musun, diye soruyorlar ve ev sahibinin telefonda nasıl salata yeneceğiyle ilgili direktifler isteyerek bağırıp çağırdığını söylüyorlar.</p>

  <p>Danışmanla kavga etmiş miydiniz, diye soruyorlar.</p>

  <p>Dün yapmam gereken işlerin ajandamdaki listesine bir bakın, diyorum. Buna hiç vaktimiz yoktu.</p>

  <p>İşbaşı yaptığım saatten saat sekize kadar pencereleri macunluyor olmam gerekiyordu. Ajandam mutfak tezgâhının üstünde, telefonun yanında açık duruyor. Süveleri boyuyor olmam gerekiyordu.</p>

  <p>Saat sekizden ona kadar garaj yolundaki yağ lekelerini temizliyordum. Saat ondan öğle yemeğine kadar bahçedeki çalıları budamam gerekiyordu. Öğle yemeğinden saat üçe kadar verandayı süpürmem gerekiyordu. Üçten beşe kadar çiçeklerin altındaki suyu değiştirmem gerekiyordu. Beşten yediye kadar da şöminenin tuğlalarını ovmam gerekiyordu.</p>

  <p>Hayatımın her dakikası önceden planlanmış durumda ve ben bundan gerçekten bıktım, usandım.</p>

  <p>Kendimi, Tanrı’nın ajandasındaki görevlerden biri gibi hissediyorum: Karanlık çağlardan hemen sonra gelen İtalyan Rönesansı.</p>

  <p>Her şeyin bir mevsimi vardır.</p>

  <p>Her trend, moda ve dönem için. Dön, dön, dön.</p>

  <p>Vaiz, Bap Üç, bilmem kaçıncı ayetten bilmem kaçıncı ayete kadar.</p>

  <p>Bilgi Çağı’nın Endüstri Devrimi’nden hemen sonra gelmesi planlanmıştı. Sonra Postmodern Çağ başlayacaktı. Sonra da Mahşerin Dört Atlısı. Kıtlık. Tamam. Salgın. Tamam. Savaş. Tamam. Ölüm. Tamam. Ve büyük olayların, depremlerin ve medcezir dalgalarının arasında, Tanrı bana bir konuk oyuncu rolü ayarlamıştı. Belki oluz yıl sonra, belki de seneye Tanrı’nın ajandasındaki görevim son bulacaktı.</p>

  <p>Banyonun kapısından polisler “Ona vurdun mu?” diye soruyorlar. Danışmana. “Vaka dosyalarını ve RHTİ kitabını sen mi çaldın? Bütün dosyalar kayıp.”</p>

  <p>Onlara, o içiyordu diyorum. Psikotropik ilaçlar alıyordu. Kapalı ve hava deveranı olmayan yerlerde çamaşır suyu ve amonyağı karıştırıyordu. Boş zamanlarında ne yapıyordu bilmiyorum ama bir sürü serseriyle çıktığını anlatıyordu.</p>

  <p>Ve o dosyalar dün yanındaydı.</p>

  <p>Ve ona son söylediğim şey tuğlaları kum püskürtmeden temizleyemeyeceği oldu ama o tuzruhunun bu işi göreceğinden çok emindi. Erkek arkadaşlarından bir tanesi öyle olduğuna yemin etmiş.</p>

  <p>Bu sabah bodrum penceresinden içeri girdiğimde yerde yatıyordu, ölmüştü. Tuğla duvar yarısına kadar tuz ruhuyla sıvanmıştı ve eskisi kadar pisti, üstelik o da artık bu pisliğin bir parçasıydı.</p>

  <p>Siyah kapri pantolonu ile kırmızı kanvas ayakkabılarının içine giydiği küçük beyaz çoraplarının arasından görünen baldırları çok pürüzsüz ve beyazdı. Bir zamanlar kırmızı olan dudakları, tırnaklarının etrafındaki deri ve gözlerinin çevresi artık maviydi.</p>

  <p>Gerçek şu ki danışmanı ben öldürmedim ama birinin bu işi yapmış olmasına sevindim.</p>

  <p>O, geçirdiğim son on seneyle olan tek bağlantımdı. O beni geçmişime bağlayan tek insandı.</p>

  <p>Gerçek şu ki tekrar tekrar öksüz kalabilirsiniz.</p>

  <p>Gerçek şu ki öyle de olacak.</p>

  <p>Ve aslında artık hiçbir şey hissetmeyecek hale gelene kadar her seferinde daha az acı çekeceksiniz.</p>

  <p>Bu konuda bana güvenebilirsiniz.</p>

  <p>On yıl boyunca her hafta yapmış olduğumuz kalp kalbe konuşmalardan sonra onu yerde ölü olarak yatarken gördüğümde ilk düşündüğüm şey “İşte temizlemem gereken bir şey daha” oldu.</p>

  <p>Polis banyonun kapısından, niye onları aramadan önce bir galon dolusu çilekli rom hazırladığımı soruyor.</p>

  <p>Çünkü ahududumuz bitmişti.</p>

  <p>Çünkü aslında hiç fark etmez, anlamıyor musunuz? Zamanın hiç önemi yoktu.</p>

  <p>Bunu değerli bir staj olarak düşünün. Hayatınızın kötü bir şaka olduğunu düşünün.</p>

  <p>İşinden nefret eden ve bütün hastalarını kaybeden danışmana ne denir?</p>

  <p>Ölü.</p>

  <p>Onu, fermuarlı, büyük bir plastik torbaya yerleştirmeye çalışan polis memuruna ne denir?</p>

  <p>Ölü.</p>

  <p>Ön bahçede çekim yapan ana haber spikerine ne denir?</p>

  <p>Ölü.</p>

  <p>Fark etmez. Komik olan hepimizin hayatının ana fikrinin aynı olması.</p>

  <p>Tamamen yeni bir gelecek vaat eden menajer birinci hatta bekliyor.</p>

  <p>Patronum hoparlörlü telefondan bağırıyor, bir restoranda iş yemeği yiyormuş ve hurma salatasının göbeğini nasıl yiyeceğini bilmediği için tuvalete gidip cep telefonundan beni aramış. Sanki bir önemi varmış gibi.</p>

  <p>Hey, diye bağırıyorum. Ben de.</p>

  <p>Yani tuvalette saklanıyorum, demek istiyorum.</p>

  <p>Bütün sırlarınızı bilen tek kişinin sonunda ölmesi insana korkunç karanlık bir zevk veriyor. Aileniz. Doktorunuz. Terapistiniz. Danışmanınız. Banyo penceresinin dışındaki güneş bize aslında ne kadar salak olduğumuzu göstermeye çalışıyor. Tek yapmanız gereken şey etrafınıza bakmak.</p>

  <p>Bize kilisede hiçbir şeyi arzulamamamız öğretilmişti. Nazik ve kederli görünmemiz, mütevazı bakış ve tavırlarımızı korumamız ve sade ve alçak bir ses tonuyla konuşmamız öğretilmişti.</p>

  <p>Felsefelerinin onları nereye götürdüğüne bakın hele.</p>

  <p>Hepsi öldü. Ben hayattayım. Danışman öldü. Herkes öldü.</p>

  <p>Dava düştü.</p>

  <p>Banyoda tıraş bıçakları var. İçebileceğim iyot var. Yutabileceğim uyku hapları var. Seçim meselesi. Yaşa ya da öl.</p>

  <p>Aldığımız her nefes bir seçim.</p>

  <p>Geçen her dakika bir seçim.</p>

  <p>Olmak ya da olmamak.</p>

  <p>Kendinizi merdivenden atmadığınız her an bir seçimdir. Arabanızı duvara çarpmadığınız her an hayata yeniden başlıyorsunuz.</p>

  <p>Eğer beni meşhur etmesi için menajere izin verirsem önemli bir değişiklik olmayacak.</p>

  <p>Kendi talk show’u olan Creedish’e ne denir?</p>

  <p>Ölü.</p>

  <p>Limuzine binen ve biftek yiyen Creedish’e ne denir?</p>

  <p>Ölü.</p>

  <p>Hangi yöne gidersem gideyim, kaybedecek hiçbir şeyim olmayacak.</p>

  <p>Ajandama göre bacadaki kurumu temizlemek için şu anda şöminenin içinde çinko yakıyor olmalıydım.</p>

  <p>Banyonun penceresinden görünen güneş, fermuarlı plastik bir torbanın içine konmuş olan danışmanı sedyeyle yolda duran ve ışıkları yanmayan ambulansa taşıyan polisleri gözetliyor.</p>

  <p>Onu bulduktan sonra uzunca bir süre cesedinin yanında durdum ve çilekli romumu yudumlayarak yüzüstü yatan morarmış bedenine baktım. Böyle olacağını önceden bilmek için Fertility Hollis olmaya gerek yok. Danışmanın siyah saçları, kafasına bağlamış olduğu kırmızı bandanadan fırlamıştı. Cansız ağzının köşesinden bir iki damla su tuğlanın üzerine akmıştı. Vücudu baştan aşağıya ölü deriyle kaplanmış gibi görünüyordu.</p>

  <p>Böyle olacağını ta baştan tahmin edebilirdiniz. Günün birinde hepimizin başına gelecek olan şey bu.</p>

  <p>Terbiyemi takınarak bir yere varamayacağımı anladım. Artık ortalığı karıştırma zamanı geldi.</p>

  <p>Kendime biraz daha çilekli rom hazırladıktan sonra polisi aradım ve acele etmemelerini, kimsenin bir yere kaçmadığını söyledim.</p>

  <p>Sonra menajeri aradım. Gerçek şu ki, her zaman bana ne yapmam gerektiğini söyleyen biri oldu hayatımda. Kilise. İşverenlerim. Ve yalnız kalmaya dayanamıyorum. Özgür olma fikrini kaldıramıyorum.</p>

  <p>Menajer oradan ayrılmamamı ve polise ifade vermemi söyledi. Çıkmama izin verdikleri anda bana bir araba göndereceğini söyledi. Bir limuzin.</p>

  <p>Şehrin dört bir yanına yapıştırmış olduğum siyah beyaz etiketler hâlâ duruyor ve üstlerinde “Kendinize ve Hayatımıza Bir Şans Daha Tanıyın. Yardım İçin Beni Arayın,” ardından da telefon numaram yazıyor.</p>

  <p>Bütün o ümitsiz insanlar kendi başlarının çaresine bakmak zorundalar artık.</p>

  <p>Menajer, limuzinin beni havaalanına götüreceğini söyledi. Uçak da beni New York’a götürecekti. Daha önce hiç karşılaşmadığım bir grup insan, hakkımda hiçbir şey bilmeyen New York’lu insanlar benim otobiyografimi yazmaya başlamışlardı bile. Menajer, ilk altı bölümün limuzinde bana fakslanacağını, böylece herhangi bir röportaj yapmadan önce çocukluğumu ezberleme fırsatı bulacağımı söyledi.</p>

  <p>Ben çocukluğumu zaten biliyorum, dedim ona.</p>

  <p>“Bu versiyonu daha iyi,” dedi.</p>

  <p>Versiyon mu?</p>

  <p>“Film için daha da iyi bir versiyon yazmayı planlıyoruz,” dedi ve kimin sen olmasını istersin, diye sordu.</p>

  <p>Kendimin.</p>

  <p>“Filmde demek istemiştim.”</p>

  <p>Hatta kalmasını rica ettim. Meşhur olmak şimdiden daha az özgürlük ve daha çok kararlar silsilesi ve görev üstüne görev olmaya başlamıştı bile. Verdiği his pek de hoş değildi ama çok tanıdıktı.</p>

  <p>Sonra polisler ön kapıda belirdi, içeri girip danışmanın cansız bedeninin farklı açılardan resimlerini çektiler ve içkimi bırakıp dün gece hakkında soracakları sorulara cevap vermemi istediler.</p>

  <p>Hemen sonra kendimi banyoya kilitledim ve psikoloji kitaplarının varoluş krizi olarak adlandıracakları minik bir kriz geçirdim.</p>

  <p>Sonra işverenim hurma salatasının göbeğini nasıl yiyeceğini sormak için bir restoranın tuvaletinden telefon açtı ve böylece günüm hemen hemen tamamlanmış oldu.</p>

  <p>Yaşamak veya ölmek?</p>

  <p>Banyodan çıkıp polislerin yanından geçiyorum ve dosdoğru telefona yöneliyorum. İşverenime salata çatalını kullanmasını söylüyorum. Ucu aşağı bakacak şekilde çatalı salatanın göbeklerine saplamasını, ağzına götürmesini ve göbeğin suyunu emmesini söylüyorum. Sonra da emdiği salata göbeklerini Brooks-Brothers marka, çizgili ve kruvaze takımının iç cebine koymasını söylüyorum.</p>

  <p>“Anladım,” diyor ve bu evdeki işim de böylece sona ermiş oluyor.</p>

  <p>Bir elim telefondayken, diğer elimle polislere blenderin içindeki çilek suyuna rom eklemelerini işaret ediyorum.</p>

  <p>Menajer, yanıma bavul almam gerekmediğini söylüyor. New York’taki bir stilist, benden reklamını yapmamı istedikleri bir gardırop dolusu tamamı pamuklu, çuval stili dini spor giysiler hazırlıyormuş.</p>

  <p>Bavul bana otelleri, oteller avizeleri, avizeler felaketleri, felaketler de Fertility Hollis’i hatırlatıyor. Giderken geride bıraktığım tek şey o. Çok fazla olmasa da hakkımda bir şeyler bilen tek kişi Fertility. Belki geleceğimi görebilir ama geçmişimi bilmiyor. Artık geçmişim hakkında hiç kimse hiçbir şey bilmiyor.</p>

  <p>Belki sadece Adam.</p>

  <p>İkisi yan yana gelince, benim hakkımda benden fazla şey biliyorlar.</p>

  <p>Menajer, programın uyarınca araba beş dakika içinde orada olacak, diyor.</p>

  <p>Yaşamaya devam etme zamanı.</p>

  <p>Tekrar koşuya katılma zamanı.</p>

  <p>Limuzinde koyu camlı güneş gözlükleri olacak. Tanınmamak için kılık değiştirmiş gibi görünmek istiyorum. Siyah deri koltuklar ve renkli camlar istiyorum. Havaalanında ismimi bağıran bir kalabalık görmek istiyorum, diyorum menajere. Daha değişik kokteyller içmek istiyorum. Özel fitness hocası istiyorum. Yedi kilo vermek istiyorum. Saçımın daha gür olmasını istiyorum. Burnumun daha küçük görünmesini istiyorum. Kaplama dişler, çukur bir çene, çıkık elmacık kemikleri istiyorum. Manikür yaptırmak ve bronzlaşmak istiyorum.</p>

  <p>Fertility’nin görünüşümle ilgili beğenmediği diğer şeyleri hatırlamaya çalışıyorum.</p>
</body>
</html>
