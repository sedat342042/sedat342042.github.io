<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>32</h1>

  <p>Gelecek hafta bir benzin istasyonunda patlama olacak. Hayvan satan bir dükkândan yüzlerce kanarya kaçacak. Fertility bunların hepsini rüyalarında görüyor. Tam şu anda su borusunda sızıntı olan bir otel var. Su haftalardır duvarların içinde damlayıp durdu, alçıyı eritti, tahtaları çürüttü, metaller paslandı ve haftaya salı günü 15:04’te lobinin tavanındaki dev kristal avize düşecek.</p>

  <p>Fertility rüyasında ana kristal zımbırtıların takırdayacağını, sonra da tavandan alçı tozu döküleceğini görmüş. Sonra da kenetlerden bir tanesi, paslı bir cıvata başının fırlamasına sebep oluyormuş. Cıvata başı pof diye yerdeki halının üstüne, bavullarıyla orada duran yaşlı bir adamın yanına düşüyormuş. Adam cıvata başını yerden alıp avucunun içinde tutuyor, üstündeki pasa ve çatlağın içinden parlayan çeliğe bakıyormuş.</p>

  <p>Tekerlekli bavulunu çeken bir kadın adamın yanında durup sırada olup olmadığını soruyormuş.</p>

  <p>Yaşlı adam “Hayır,” diyormuş.</p>

  <p>Kadın teşekkür ediyormuş.</p>

  <p>Danışma görevlisi zile basıp, sıradaki lütfen, diyormuş.</p>

  <p>Oda hizmetlisi bir adım öne çıkıyormuş.</p>

  <p>İşte tam o sırada düşüyormuş avize.</p>

  <p>İşte Fertility’nin rüyaları bu kadar ayrıntılıydı ve Fertility her gördüğü rüyada başka bir detay arıyordu. Mesela kadının üstünde kırmızı etek ve ceketten bir takım vardı ve belindeki altın zincirli kemerin markası Christian Dior’du. Yaşlı adamın gözleri maviydi. Cıvata başını tuttuğu elinin parmağında alyans vardı. Oda hizmetlisi oğlanın kulağı delikti ama küpesi yoktu.</p>

  <p>Fertility’nin anlattığına göre danışma masasının arkasında, şıklık taslayan altın kaplama bir kutunun içinde, kadranını deniz kabukları ve yunusların desteklediği Fransız barok tarzı komplike bir saat vardı. Ve saat tam olarak 15:04’tü.</p>

  <p>Fertility bana bunları anlatırken gözlerini kapamıştı. Ya hatırlamaya çalışıyordu ya da uyduruyordu, bilemiyorum.</p>

  <p>Selaniklilere Birinci Mektup, Bap Beş, Yirminci Ayet:</p>

  <p>“Peygamberlikleri hor görmeyin.”</p>

  <p>Avize tam düşeceği sırada ampülleri söneceğinden herkes yukarı bakacakmış. Fertility daha sonra ne olacağını bilmiyor. Hep o anda uyanıyor. Tam avizenin düşeceği veya uçağın çakılacağı sırada bitiyor rüyalar. Ya da trenin raydan çıkacağı sırada. Şimşek çaktığında. Deprem olduğunda.</p>

  <p>Fertility meydana gelecek felaketleri içeren bir takvim tutmaya başlamıştı. Bana gösterdi. Ben de ona işverenlerimin tuttuğu ajandayı gösterdim. Fertility’nin gelecek haftanın programında fırında patlama, kaçan kanaryalar, benzin istasyonunda yangın ve oteldeki avizenin düşmesi vardı. Fertility birini seçmemi söyledi. Öğle yemeklerimizi paketleyip, birlikte güzel bir gün geçirecektik.</p>

  <p>Gelecek hafta iki kere çimleri kesmem lazım. Şöminenin pirinç alet setini cilalamam lazım. Buzluktaki bütün yiyeceklerin tarihlerini kontrol edeceğim. Kilerdeki korserveleri döndüreceğim. Birbirlerine vermeleri için işverenlerime evlilik yıldönümü hediyeleri alacağım.</p>

  <p>Tabii olur, diyorum. Sen nasıl istersen öyle olsun.</p>

  <p>Bunları, bir itfaiyecinin bizi kadın giysilerinin bulunduğu yanan beşinci katta çaça yaparken bulmasından hemen sonra konuşuyoruz. İfadelerimizi aldıktan ve başlarının belaya girmemesi için bize sigorta formları imzalattıktan sonra bizi caddeye indirdiler. Dışarı çıkar çıkmaz Fertility’ye neden diye soruyorum.</p>

  <p>Neden kimseyi arayıp olacaklardan haberdar etmiyorsun, diye soruyorum.</p>

  <p>“Çünkü kimse kötü haber duymak istemiyor,” diyor ve omuz silkiyor. “Trevor gördüğü her rüyadan sonra arardı ve her seferinde başı belaya girerdi.”</p>

  <p>“Böyle inanılmaz bir yeteneği olduğuna kimse inanmak istemedi. Trevor’ı hep terörist veya kundakçı olmakla suçladılar.”</p>

  <p><span style="font-style:italic;">Ruh Hastalıkları İstatistik Elkitabı'na</span> göre, bir piroman.</p>

  <p>Başka bir yüzyılda yaşıyor olsaydık, onu büyücü olmakla suçlarlardı.</p>

  <p>Bu yüzden Trevor kendini öldürdü.</p>

  <p>Benim de küçük yardımlarımla.</p>

  <p>“İşte bu yüzden artık kimseye bir şey söylemiyorum,” diyor Fertility. “Yanacak olan yer bir yetimhane olsaydı belki söylerdim. Belki. Ama bu insanlar benim kardeşimi öldürdüler. Niye onlara iyilik yapayım ki?”</p>

  <p>İnsanların hayatlarını kurtarabilmek için yapmam gereken şey Fertility’ye gerçeği, yani kardeşini öldürenin ben olduğumu söylemek, ama bunu yapmıyorum. Otobüs gelene kadar hiçbir şey konuşmadan durakta oturuyoruz. Yerden aldığı bir fişin arkasına telefon numarasını yazıp veriyor. Mağazaya geri götürüp numaramı yaptığım takdirde üç yüz dolar getirecek bir fiş bu. Fertility bir felaket seçmemi ve onu aramamı söylüyor. Otobüs onu alıp işe, akşam yemeğine veya rüyalarına götürüyor.</p>

  <p>Ajandama göre süpürgeliklerin tozunu alıyor olmam gerekiyor. Şu anda çalıları kırpıyor, çimleri biçiyor, arabaları temizliyor, ütü yapıyor olmam lazım ama yapmam gereken işlerin hepsini danışmanın yaptığını biliyorum.</p>

  <p><span style="font-style:italic;">Ruh Hastalıkları Teşhis ve İstatistik</span> kitabına göre bir dükkâna dalıp hırsızlık yapıyor olmam gerekiyor. Hapsolmuş cinsel enerji mi bir yerlerde harcıyor olmam lazım.</p>

  <p>Fertility’ye göre tanımadığımız birtakım insanların ölüşünü izlerken yemek için öğle yemeği hazırlıyor olmam gerekiyor. İkimizi salı günü öğleden sonra otelin lobisindeki kadife bir koltukta oturmuş çay içerken hayal ediyorum.</p>

  <p>Kitabı Mukaddes’e göre ne yapıyor olmam gerekiyor, bilmiyorum.</p>

  <p>Creedish kilise doktrinine göre ölmüş olmam gerekiyor.</p>

  <p>Yukarıdakilerin hiçbiri zevkime hitap etmediğinden ben de şehirde yürüyüşe çıkıyorum. Fertility’ye göre beş gün içinde bumlayacak olan fırından mis gibi ekmek kokusu geliyor. Evcil hayvan satan dükkânda yüzlerce kanarya tıkış tıkış dolduruldukları pis kokulu bir kafesin içinde çırpınıp duruyorlar. Haftaya hepsi özgür olacaklar. Peki ya sonra? Onlara kafesinizde kalın demek istiyorum. Hayatta özgürlükten daha iyi şeyler vardır. Bir yabancının evinde uzun ve sıkıcı bir hayat geçirdikten sonra ölüp kanarya cennetine gitmekten daha beter şeyler vardır.</p>

  <p>Fertility’nin havaya uçacağını söylediği benzin istasyonunda görevliler benzin pompalıyorlar. Yeterince mutlular, en azından mutsuz değiller, hepsi genç ve kimin hangi vardiyada çalıştığına bağlı olarak haftaya öleceklerinden veya işsiz kalacaklarından habersizler.</p>

  <p>Hava hayli çabuk kararıyor.</p>

  <p>Otelin lobisinin büyük camlarından içeri bakınca avize, altından geçen kurbanların üzerinde kocaman ve korkunç görünüyor. Buldog benzeri küçük köpeğiyle bir kadın. Bir aile: Anne, baba, üç küçük çocuk. Danışma masasının arkasındaki saat, haftaya salı saat 15:04’e daha çok vakit olduğunu söylüyor. Orada günler boyunca dikilmek gayet emniyetli olabilir ama vakit gelince bir saniye bile durmamak gerekir.</p>

  <p>Altın şeritli kapı görevlisini geçip içeri girebilir, otel müdürüne avizenin düşeceğini söyleyebilirsiniz.</p>

  <p>Sevdiği herkesin öleceğini söyleyebilirsiniz.</p>

  <p>Bir gün kendisinin de öleceğini.</p>

  <p>Tanrı’nın bizi yargılamak için geri geleceğini.</p>

  <p>Ve günahlarının onu doğru cehenneme götüreceğini.</p>

  <p>İnsanlara gerçeği söyleseniz bile gözleriyle görmeden asla size inanmazlar. O zaman da çok geç olur. Bu arada söyledikleriniz onları kızdırmaktan başka işe yaramaz ve sizin de başınızı derde sokar.</p>

  <p>O yüzden çekip eve gitmeyi tercih edersiniz.</p>

  <p>Akşam yemeği pişirilecek. Yarın için ütülenmesi gereken bir gömlek var. Ayakkabılar parlatılacak. Bulaşıklar yıkanacak. Yeni yemek tarifleri üstünde çalışılacak.</p>

  <p>Düğün çorbası yapmak için yaklaşık iki buçuk kilo kemik iliği gerekiyor. Sakatatlar bu sene daha büyük. İşverenlerim daima son moda yemekleri yemek istiyorlar. Böbrek. Ciğer. Şişirilmiş domuz işkembesi. Suteresi ve rezene ile doldurulmuş, orta pişmiş inek midesi, geviş stilinde. Başka hayvanlarla doldurulmuş hayvan yemekleri seviyorlar, mesela tavşan doldurulmuş tavuk. Jambon doldurulmuş sazan. Somon doldurulmuş ördek.</p>

  <p>Eve getirip üstünde pratik yapmam gereken o kadar çok tarif var ki.</p>

  <p>Fırında pişerken kurumasın diye bifteğin üstü başka bir hayvanın yağıyla kaplanır. Tam bunu yapmaya hazırlanırken telefon çalıyor.</p>

  <p>Arayan tabii ki Fertility.</p>

  <p>“O garip herif hakkında haklıymışsın,” diyor.</p>

  <p>Hangi konuda, diye soruyorum.</p>

  <p>“Şu Trevor’ın erkek arkadaşı olan herif,” diyor. “Gerçekten birine ihtiyacı varmış. İstediğini yaptım ve onunla buluştum. Bindiğimiz otobüste şu mezhebin müritlerinden biri vardı. İkiz olmalılar, o derece benziyorlardı birbirlerine.”</p>

  <p>Belki de yanılıyorsundur, diyorum. O mezhebin müritlerinin çoğu öldü. Hepsi deli ve aptaldı ve hemen hemen hepsi öldü. Gazetede yazıyor. İnandıkları her şeyin yalan olduğu ortaya çıktı.</p>

  <p>“Otobüsteki herif bir akrabalıkları olup olmadığını sordu ve Trevor’ın erkek arkadaşı hayır dedi.”</p>

  <p>O zaman bir ilgileri yoktur birbirleriyle, diyorum. Sen kendi kardeşini tanımaz mıydın?</p>

  <p>Fertility “Üzücü olan tarafı da bu işte. Herifi tanıdı. Hatta bir isim bile söyledi. Brad ya da Tim veya benzeri bir isim söyledi.”</p>

  <p>Adam.</p>

  <p>Bunun neresi üzücü, diye soruyorum.</p>

  <p>“Çünkü gerçeği inkâr ettiği çok bariz ve acınası biçimde ortadaydı,” diyor. “Normal ve mutlu bir hayat sürüyormuş gibi görünmeye çalıştığı çok bariz. Öyle üzücüydü ki ona telefon numaramı bile verdim. Onun için üzüldüm. Geçmişiyle barışması için ona yardım etmek istiyorum. Ayrıca başının çok büyük bir belaya gireceğini hissediyorum.”</p>

  <p>Nasıl bir bela, diye soruyorum. Belayla ne kastediyorsun, diyorum.</p>

  <p>“Büyük bir mutsuzluk,” diyor. “Henüz pek emin değilim. Felaket olabilir. Acı. Toplu katliam. Nereden bildiğimi sorma. Bu uzun bir hikâye.”</p>

  <p>Rüyaları. Benzin istasyonu, kanaryalar, oteldeki avize ve şimdi de sıra bende.</p>

  <p>“Dinle,” diyor. “Bizim şu buluşma meselesini konuşmamız lazım ama şimdi olmaz.”</p>

  <p>Niye?</p>

  <p>“Rezil işim şu sıralar gittikçe yoğunlaşıyor. Eğer Dr. Ambrose adında biri arayıp Gwen’i tanıyor musun diye sorarsa, beni tanımadığını söyle. Hiç karşılaşmadığımızı söyle, olur mu?”</p>

  <p>Gwen mi?</p>

  <p>Dr. Ambrose kim, diye soruyorum.</p>

  <p>“Bu onun adı işte,” diyor Fertility. Ya da Gwen. “Gerçekte doktor falan olduğunu sanmıyorum. Daha çok benim için bağlantıları yapan bir temsilci gibi. Yapmak istediğim iş bu değil ama onunla sözleşmeli çalışıyorum.”</p>

  <p>Sözleşmeli olarak yaptığın iş nedir, diye soruyorum.</p>

  <p>“Yasadışı bir şey değil. Her şey kontrolüm altında. Aşağı yukarı.”</p>

  <p>Ne?</p>

  <p>Ve bana ne olduğunu söylüyor. Söylemesiyle birlikte alarmlar ve sirenler çalmaya başlıyor.</p>

  <p>Kendimi gittikçe daha küçük hissediyorum.</p>

  <p>Alarmlar, patlayan flaşlar ve sirenler etrafımı sarıyor.</p>

  <p>Kendimi gittikçe daha önemsiz hissediyorum.</p>

  <p>2039 sayılı uçağın kokpitindeyim ve dört motorun ilki az önce durdu. İşte tam bu noktada sonun başlangıcı da başlamış oldu.</p>
</body>
</html>
