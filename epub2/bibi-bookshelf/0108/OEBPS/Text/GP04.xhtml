<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>44</h1>

  <p>Bu günkü işimin bir bölümü, akşam verilecek olan yemek davetinin menüsünü incelemek. Yani çalıştığım evden çıkıp otobüsle başka büyük bir eve gideceğim ve tanımadığım bir aşçıya, insanlara ne yedirmeyi planladığını soracağım. Emrinde çalıştığım insanlar sürprizlerden hoşlanmıyorlar. Bu yüzden yaptığım işlerden bir tanesi de, menüde ıstakoz veya enginar gibi yemesi zor olan bir yemek var mı diye araştırmak ve bunu patronlarıma bildirmek. Menüde göz korkutucu bir yemek varsa, onlara nasıl yeneceğini öğretmem gerekiyor.</p>

  <p>Ekmek parası işte.</p>

  <p>Temizliğini de yaptığım evde yaşayan çift hiçbir zaman evde olmuyor. Çünkü işleri bunu gerektiriyor. Onlarla ilgili bildiğim birkaç detayı da evlerini temizlerken öğrendim. Etrafa saçtıkları öteberiyi toplarken çıkarıyorum bu sonuçları. Her Allah’ın günü onların küçük pisliklerini temizliyorum. Video kasetlerini başa sarıyorum.</p>

  <p><span style="font-style:italic;">Çıldırtıcı Anal Fanteziler.</span></p>

  <p>Letha Weapons’ın koca memeleri. Minik Külkedisi’nin maceraları.</p>

  <p>Otobüsten indiğimde, emrimde çalıştığım insanlar işbaşı yapmak için şehre inmiş oluyorlar. Onlar eve döndüğünde ben de şehirdeki ev müsveddesi apartman daireme dönmüş oluyorum. Kirayı artırmak için birileri daireye bir soba ve fırın koyana kadar burası bir otel odasıymış. Ama banyo hâlâ koridorda.</p>

  <p>İşverenlerimle sadece hoparlörlü telefon aracılığıyla görüşebiliyorum. Bu alet mutfak tezgâhının üstünde duran ve bana daha fazla iş yapmamı emretmelerine yarayan plastik bir kutu.</p>

  <p>Hezekiel, Bap On Dokuz, Yedinci Ayet:</p>

  <p>“Ve O, onların ıssız saraylarını biliyordu...” falan filan. Kitabı Mukaddes’in tamamını akılda tutmaya imkân yoktur. İnsanın kafasında ismini hatırlayacak yer bile kalmaz.</p>

  <p>Son altı yıldır temizliğini yaptığım ev tahmin ettiğiniz gibi büyük ve şehrin gerçekten şık bir muhitinde bulunuyor. Yani benim yaşadığım yere kıyasla öyle. Evimin civarındaki bütün stüdyo tipi daireler, ısınmış bir tuvalet oturağı gibi. Sizden bir saniye önce birileri oradaydı ve kalktığınız anda yerinize başkası gelecek.</p>

  <p>Her sabah çalışmak için gittiğim muhitteki evlerin duvarlarında tablolar var. Ön kapının ardında kimsenin adımını atmadığı bir sürü oda var. Kimsenin yemek pişirmediği mutfaklar var. Hiç kirlenmeyen banyolar var. Acaba alır mıyım diye beni denemek için şifoniyerin arkasına kazayla düşürülmüş süsü verilen paralar asla elli dolardan az değil. Giydikleri giysiler mimarlar tarafından tasarlanmış gibi görünüyor.</p>

  <p>Telefonun yanında büyük bir ajanda duruyor. Ajandada benden yapmamı istedikleri işlerin listesi yazılı. Gelecek on yıl içinde yapacağım tüm işlerin hesabını tutmamı istiyorlar. Onlar gibi yaşarsanız, hayatınızdaki her şey listedeki maddelere dönüşür. Başarılması gereken bir işe. Böylece hayatınızın deşifre olmuş halinin neye benzediğini görebilirsiniz.</p>

  <p>İki nokta arasındaki en kısa mesafe bir zaman dilimidir, programdır, vaktinizin haritasıdır, ömrünüzün sonuna kadar yapacağınız işlerin listesidir.</p>

  <p>İçinde bulunduğunuz anı ölüme bağlayan düz çizgiyi hiçbir şey bir liste kadar iyi gösteremez.</p>

  <p>“O ajandaya baktığımda,” diye bağırıyor telefondaki ses, “beş yıl sonra bugün saat dörtte seni nerede bulabileceğimi bilmek istiyorum. O derece planlı olacaksın!”</p>

  <p>Yapacaklarınızı kâğıt üstünde görünce, yaşam süreniz konusunda her zaman karamsarlığa kapılırsınız. Yapmak istediğiniz şeylerin sadece küçük bir kısmını başarabilirsiniz. Geleceğinizin özgeçmişi.</p>

  <p>Bugün günlerden cumartesi, saat öğleden sonra iki; ajandama göre işverenlerimin alıştırma yapabilmesi için beş tane ıstakoz haşlamam gerekiyor. Ne kadar çok para kazandıklarını buradan anlayabilirsiniz.</p>

  <p>Benim dana pirzolası yiyebilmemin tek yolu ise, aşırdığım etleri otobüsle kucağımda taşıyarak eve götürmek.</p>

  <p>Istakoz haşlamanın püf noktası basittir. Önce bir elektrikli ısıtıcıya soğuk su doldurur ve bir çimdik tuz atarsınız. Eşit miktarda su ve votka veya vermut da kullanabilirsiniz. Daha keskin bir tat elde etmek için suya biraz yosun katabilirsiniz. Bunlar ev ekonomisi dersinde öğretilen temel konulardır.</p>

  <p>Bunun dışında öğrendiğim çoğu şeyi bu insanların temizlemem için bana bıraktıkları pisliklerden öğrendim.</p>

  <p>Kürkteki kan lekesi nasıl çıkarılır, sorun bana.</p>

  <p>Ben ciddiyim, çekinmeyin.</p>

  <p>Sorun.</p>

  <p>Bu işin sırrı mısır unu ve kürkü ters yöne fırçalamaktır. İşin hüneri ise çenenizi kapalı tutmaktır.</p>

  <p>Piyanonun tuşlarındaki kan lekesini çıkarabilmek için tuşları talk pudrası veya süttozuyla ovmak gerekir.</p>

  <p>Şimdi söyleyeceğim şey çok aranan bir beceri olmayabilir, ama duvar kâğıdındaki kan lekelerini çıkarmak için mısır nişastasıyla suyu karıştırıp elde ettiğiniz lapayı lekenin üzerine sürmeniz yeterlidir. Bu yöntemle çarşaf veya koltuklardaki kan lekelerini de çıkarabilirsiniz. Önemli olan bu tür şeylerin ne denli çabuk olabileceğini unutabilmektir. İntiharlar. Kazalar. Tutku suçları.</p>

  <p>Kafanızda başka hiçbir düşünce kalmayana kadar lekeye konsantre olun. Pratik yapmak yapılan işi mükemmelleştirir. Eğer buna öyle denebilirse tabii.</p>

  <p>Tek yeteneğinizin gerçeği gizlemek olduğunu fark etmenin nasıl bir duygu olduğunu görmezlikten gelin. Sizin korkunç bir günah işlemek için Tanrı vergisi bir hüneriniz var. Bu sizin yazgınız. İnkâr yeteneği size doğuştan ihsan edilmiş. Bir lütuf gibi.</p>

  <p>Eğer böyle denebilirse.</p>

  <p>İnsanların evini temizlemekle geçirdiğim on altı yıldan sonra bile hâlâ dünyanın gün geçtikçe düzeldiğine inanmak istiyorum ama gerçekte durumun öyle olmadığının farkındayım. İnsanlığın biraz olsun iyiye gitmesini istiyorum ama biliyorum ki bu da gerçekleşmeyecek. Yine de insan bir şeyler başarabileceğine inanmak istiyor.</p>

  <p>Her gün aynı evi temizliyorum ve yanlışları inkâr etme becerimden başka gelişen hiçbir yönüm yok.</p>

  <p>Tanrı beni işverenlerimle karşılaşmaktan korusun.</p>

  <p>Onlardan hoşlanmadığımı düşünmenizi istemem. Sosyal danışmanın beni çok daha kötü evlere gönderdiği oldu. İşverenlerimden nefret etmiyorum. Onları sevmiyor olabilirim ama nefret ettiğim de doğru değil. Bugüne kadar çok daha kötüleriyle çalıştım.</p>

  <p>Perde ve masa örtülerindeki çiş lekelerinin nasıl çıkarılacağını sorun bana.</p>

  <p>Oturma odasının duvarındaki kurşun deliklerini gizlemenin en hızlı yolunu sorun. Cevap, diş macunudur. Daha büyük kalibreler için eşit miktarda nişasta ve tuzu macunla karıştırın.</p>

  <p>Tecrübe konuşuyor.</p>

  <p>Istakozun sırtını açmanın ince detaylarını öğrenebilmeleri için beş ıstakoz yeterli diye düşünüyorum. Istakozun sert dış kabuğundan bahsediyorum. Kabuğu kırdıktan sonra içeride hayvanın beynini veya kalbini arayacaklar. Önce ıstakozları suya koyup sonra ocağın ateşini açmak gerekiyor. İşin sırrı ateşi yavaş yavaş yükseltmekte. Suyun yüz dereceye ulaşması için en az bir otuz dakika geçmesi gerekiyor. Böylece ıstakozlar acı çekmeden ölecekler.</p>

  <p>Günlük ajandam boş durmamamı ve tuza batırılmış yarım limonla bakırları iyice parlatmamı söylüyor.</p>

  <p>Her birinin ağırlığı yaklaşık bir buçuk kilo olduğu için pratik yapacağımız ıstakozlara jumbo ıstakoz deniyor. Yarım kilonun altındaki ıstakozlara piliç deniyor. Tek kıskacı olan ıstakozlara ıskarta deniyor. Buzdolabından çıkardığım, nemli yosunla paketlenmiş ıstakozların yaklaşık yarım saat kaynaması gerekiyor. Bunlar, ev ekonomisi dersinde öğrendiğim türden bilgiler.</p>

  <p>Öndeki iki büyük kıskaçtan, büyükçe ve azıdişi gibi görünen kıskaca kırıcı deniyor. Daha küçük ve makas biçiminde olan kıskaca ise kesici deniyor. Yandaki küçük bacaklar yürüyüş bacakları. Kuyruğun altında beş sıra küçük yüzgeç var ve bunlara da yüzgeç ayak deniyor. Biraz ev ekonomisi bilgisi daha: Yüzgeç ayakların ilk sırası yumuşak ve tüylüyse, ıstakoz dişidir. İlk sıra sert ve pürüzlüyse, erkek.</p>

  <p>Istakoz dişiyse, arka yürüyüş bacaklarının arasında kalp şeklindeki kemikli oyuğu bulun. Geçen iki sene içinde seks yaptıysa eğer, bu oyukta hâlâ canlı sperm taşıyor demektir.</p>

  <p>Üç erkek ve spermsiz iki dişi ıstakozu ocağın üstündeki tencereye yerleştirirken telefon çalıyor.</p>

  <p>Isıyı biraz artırırken telefon çalmaya devam ediyor.</p>

  <p>Ellerimi yıkarken telefon çalmaya devam ediyor.</p>

  <p>Kendime bir kahve hazırlayıp, içine krema ve şeker koyarken de telefon çalmaya devam ediyor.</p>

  <p>Istakozun torbasından bir avuç dolusu yosun alıp ocaktaki ıstakozların üstüne serpiştirirken de telefon çalıyor. Istakozlardan bir tanesi kırıcı kıskacını kaldırarak infazı erteletme talebinde bulunuyor. Kesici ve kırıcı bütün kıskaçlar bantlanmış durumda.</p>

  <p>Ellerimi tekrar yıkayıp kurularken de telefon çalmaya devam ediyor.</p>

  <p>Telefon tekrar çalıyor ve cevap veriyorum.</p>

  <p>Gaston’ların Evi, diye açıyorum telefonu.</p>

  <p>“Gaston <span style="font-style:italic;">Konutu</span>!” diye bağırıyor telefondaki ses. “Gaston <span style="font-style:italic;">Konutu</span> diyeceksin! Sana söylediğimiz gibi açacaksın telefonu!”</p>

  <p>Ev ekonomisi dersinde sadece yazı yazarken ve levha hazırlarken bir eve konut diyebileceğimiz öğretilmişti. Bunu, üstüne basa basa yüzlerce kez anlatmışlardı.</p>

  <p>Kahvemden bir yudum alıyorum ve ateşin altını biraz daha açıyorum. Telefondaki ses bağırmaya devam ediyor. “Kimse yok mu? Sesimi duyuyor musun? Hat mı kesildi?”</p>

  <p>Emrinde çalıştığım çift bir partiye gitmişler ve konukların içinde elbezini altındaki tasla birlikte kaldırmayı bilmeyen bir tek onlar varmış. O günden beri de kendilerini bu tür görgü kurallarını öğrenmeye adamışlar. Görgü kurallarının amaçsız ve gereksiz olduğunu söylemelerine rağmen, en basit görgü kuralını bilememekten ödleri kopuyor.</p>

  <p>Telefondaki ses bağırmaya devam ediyor, “Cevap ver! Kahretsin! Bu akşamki davetten söz et! Ne tür yemekler yiyeceğiz? Sabahtan beri düşünmekten kafayı yedik!”</p>

  <p>Fırının üstündeki dolabı açıp ıstakoz takımlarını, fındık kıracağını ve açacağını ve mutfak önlüğünü kontrol ediyorum.</p>

  <p>Verdiğim dersler sayesinde, bu insanlar tatlılar için kullanılan gümüş servis takımını dizmenin tüm uygun yollarını biliyorlar. Sayemde uzun kaşığı bardaktan çıkarmadan buzlu çay içmeyi de öğrendiler. Biraz hüner gerektiriyor; kaşığın sapını, işaret ve orta parmaklarınızın arasına alıp dudağınızı değdirdiğiniz tarafın karşısına dayarsınız ama gözünüzü çıkarmamaya özen göstermelisiniz. Bunu herkes bilmez. Islak kaşığı çıkarırlar ve masa örtüsünü kirletmemek için kaşığı koyacak bir yer arayıp dururlar. Ya da daha beterini yapıp kaşığı herhangi bir yere bırakıverirler ve orada ıslak bir çay lekesi kalır.</p>

  <p>Telefondaki ses susuyor ve ondan sonra, ancak ses sustuktan sonra ben konuşmaya başlıyorum.</p>

  <p>Dinliyor musunuz, diye soruyorum.</p>

  <p>Yemek tabağını gözlerinde canlandırmalarını istiyorum.</p>

  <p>Bu gece saat bir konumunda ıspanak suflesi olacak. Pancarlı şey saat dört konumunda yer alacak. Kıyılmış badem soslu et tabağın diğer yanında, saat dokuz konumunda olacak. Eti yemek için konuklar bıçaklarını kullanacaklar. Ve unutmadan, et kemikli olacak.</p>

  <p>Şimdiye kadar aldığım en iyi görev bu; çocuk yok, kedi yok, cilalanacak parkeler yok, o yüzden bu işi kaybetmek istemiyorum.</p>

  <p>Umurumda olmasaydı, işverenlerime aklıma gelen her türlü puştluğu yapardım. Mesela, şerbeti kâseden yalayarak içmelerini söylerdim, köpek maması stili.</p>

  <p>Ya da kuzu pirzolasını tabaktan dişleriyle alıp kafalarını hızla sağa sola sallamalarını söylerdim.</p>

  <p>İşin kötü tarafı ise onların bunu yapma olasılığının çok yüksek olması olurdu. Çünkü onlara hiç yanlış bilgi vermedim, bana güveniyorlar.</p>

  <p>Görgü kurallarını öğretmenin dışında, işin en zor kısmı onların düşük beklentilerini karşılamaya çalışmaktı.</p>

  <p>Gecelik, smokin ve şapkalardaki bıçak deliklerinin nasıl onarılacağını sorun bana. Deliğin içine azıcık renksiz tırnak cilası sürülür.</p>

  <p>Ev ekonomisi dersinde ihtiyacınız olan püf noktalarının hepsi öğretilmez ama çalışmaya başladıktan bir süre sonra bunları kendiniz keşfetmeye başlarsınız. Çocukluğumun geçtiği kilise yerleşiminde bize, damlamayan mum yapmak için mumları bol tuzlu suda bekletmek gerektiği öğretilmişti. Kullanıma hazır hale gelene kadar da buzlukta bekletmek gerektiği öğretilmişti. Onlar için ev işleriyle ilgili yararlı bilgiler bunlardı. Mumları pişmemiş bir spagetti çubuğuyla yakmak gerekirdi. On altı yıldır insanların evlerini temizliyorum ama bugüne kadar hiç kimse benden evin içinde elimde yanan bir spagetti çubuğuyla gezinmemi istemedi.</p>

  <p>Ev ekonomisi dersinde üstüne basa basa öğrettikleri hiçbir şeyin dış dünyada önemi yoktu.</p>

  <p>Mesela kimse bize yeşil renkli nemlendiricinin, tokatlanmış ve kızarmış teni kapatacağını öğretmemişti. Parmağında elmas yüzüğü olan bir hanımefendinin elinin tersiyle bir beyefendiye tokat patlatması durumunda, kanı durdurmak için kan kalemi kullanılması gerektiği de bize öğretilmemişti. Yaraya bir parçacık Japon yapıştırıcısı dokundurursanız, bir film galasında kameraya rahatlıkla gülümseyebilirsiniz. Ne bir yara iziniz olur, ne dikiş iziniz.</p>

  <p>Kanı silmek için her zaman yanınızda kırmızı bir toz bezi bulundurun, böylece lekeyi çıkarmak için uğraşmak zorunda kalmazsınız.</p>

  <p>Ajandam bir kasap bıçağını bilemem gerektiğini söylüyor.</p>

  <p>Bu akşamki davetle ilgili açıklama yapmaya devam ediyorum.</p>

  <p>Uğraşmak zorunda kalacağınız bir ıstakoz olduğu doğru ama önemli olan paniğe kapılmamak, diyorum.</p>

  <p>Sadece bir tane tuzluk olacak. Rostodan sonra bir av hayvanı servis edilecek; güvercin yavrusu. Yemesi ıstakozdan daha zor olan bir yemek varsa, o da güvercin yavrusudur. Bütün o küçük kemikleri ayıklamak gerçekten zordur ve sanki herkes bu iş için gran-tuvalet giyinip gelmiştir. Aperatiften sonra başka bir şarap ikram edilir, çorbayla şeri, ıstakozla beyaz şarap, rostoyla kırmızı şarap ve zorlu güvercin yavrusuyla birlikte bir kırmızı şarap daha servis edilir. Tabii bu süre zarfında beyaz masa örtüsünün üstünde salata sosları, salçalar ve şaraptan oluşan küçük takımadalar oluşmuştur bile.</p>

  <p>İşte benim işim böyle şeylerle uğraşmaktır. En görgülü işverenler bile erkek onur konuğunun nereye oturması gerektiğini bilmek istemez.</p>

  <p>Ev ekonomisi dersini veren hocalarımız, en mükemmel akşam yemeği davetini vermek için huzur ve zarafet dolu mükemmel bir günden sonra taze çiçeklerle birlikte bir fincan kahve sunulması gerektiğinden bahsederlerdi ama dış dünyada kimse bunu kıçına takmıyor.</p>

  <p>Bu gece çorbayla rosto servisinin arasında masadaki herkes büyük bir ıstakozu didik didik etmeye zorlanacak. Otuz dört sanayi devi, otuz dört başarılı canavar, otuz dört siyah kravatlı tescilli vahşi nasıl ıstakoz yenmesi gerektiğini biliyormuş gibi yapacak.</p>

  <p>Istakozdan sonra uşaklar üstünde limon dilimleri yüzen sıcak su taslarını getirecekler. Daha sonra da dirseklerine kadar yağ ve sarımsağa batmış, göğüs boşluğundaki eti emmekten sırıtkan yüzleri yağlanmış bu otuz dört kişi, bitirmiş oldukları berbat otopsiden kafalarını kaldıracaklar.</p>

  <p>Her günü ev temizlemekle geçen on yedi yıldan sonra hakkında en çok bilgi sahibi olduğum şeyler, tokatlanmış yüzler, kremalı mısır, morarmış gözler, çıkmış omuzlar, çırpılmış yumurtalar, tekmelenmiş incik kemikleri, yırtılmış kornealar, doğranmış soğanlar, her türlü ısırık, nikotin lekeleri, seks kremleri, kırılmış dişler, patlamış dudaklar, çırpılmış kremalar, burkulmuş kollar, vajina yırtıkları, ezme jambon, sigara yanıkları, dövülmüş ananas, fıtıklar, düşükler, hayvanların çiş lekeleri, dilimlenmiş hindistan cevizi, oyulmuş gözler, burkulmalar ve morluklar oldu.</p>

  <p>Saatlerce ağlamaktan kan çanağına dönmüş gözlerini gizlemesi için evin hanımına, mavi veya leylak rengi göz kalemi kullanmasını tavsiye edin. Karşınıza kocasının dişini kırmış bir kadın çıkarsa, kocası diş doktoruna gidene kadar dişi bir bardak sütün içinde saklayın. Bu arada beyaz bir macun elde edene kadar çinko oksitle karanfil yağını karıştırın. Hızlı ve kolay bir dolgu için, oyuğu durulayıp çarçabuk sertleşen bu macun ile doldurun.</p>

  <p>Yastıktaki gözyaşı lekelerini çıkarmak için, ter lekesi için uyguladığınız yöntemi deneyin. Beş aspirini suda eritin ve lekeli kısmı iyice çitileyin. Rimel lekesi bile olsa, sorun çözülmüş demektir.</p>

  <p>Tabii buna çözüm denilebilirse.</p>

  <p>İster bir lekeyi temizliyor olun, ister bir balığı veya evi, düşünmek istediğiniz şey dünyayı düzeltiyor olduğunuzdur ama aslında yaptığınız, işlerin kötüleşmesine izin vermekten başka bir şey değildir. Daha çok ve daha hızlı çalışırsam bu kargaşaya bir son verebilirim diye düşünürsünüz; ama beş yıllık ömrü olan bir ampulü değiştirirken, ölmeden önce belki de en fazla on kere daha bu ampulü değiştirme şansınız olacağını fark edersiniz.</p>

  <p>Zaman akıp gidiyor. Eskisi kadar enerjik de değilsiniz. Ağırlaşmaya başladınız.</p>

  <p>Teslim olmaya başladınız.</p>

  <p>Bu sene sırtımda kıllar bitmeye başladı ve burnum gün geçtikçe büyüyor. Her sabah aynaya bakıyorum ve yüzümün her gün biraz daha maşrapaya benzediğini fark ediyorum.</p>

  <p>İnsan bu tür zengin evlerinde çalışınca, arabanın bagajındaki kan lekelerini çıkarmanın en iyi yolunun hiç soru sormamak olduğunu öğreniyor.</p>

  <p>Telefondaki ses, “Alo?” diyor.</p>

  <p>İyi iş çıkarmanın en kolay yolu, sadece sizden isteneni yapmak.</p>

  <p>Telefondaki ses, “Alo?” diyor.</p>

  <p>Yakadaki ruj lekesini çıkarmak için lekeyi sirkeyle ovun.</p>

  <p>Meni gibi protein bazlı inatçı lekeleri çıkarmak için, lekeyi tuzlu soğuk suyla durulayın, sonra da normalde yıkadığınız gibi yıkayın.</p>

  <p>Buna uygulamalı eğitim deniyor ve bu bilgiler çok değerlidir.</p>

  <p>Eğer isterseniz not tutabilirsiniz.</p>

  <p>Hırsızlar tarafından kırılan yatak odası penceresinin veya yere düşen viski şişesinin kırıklarını toplamak ve hatta en minik parçacıkları bile yok etmek için bir dilim ekmek kullanırsınız.</p>

  <p>Bunları zaten biliyorsanız lütfen söyleyin.</p>

  <p>Telefondaki ses “Alo?” diyor.</p>

  <p>Ben bu filmi daha önce görmüştüm.</p>

  <p>Ev ekonomisi dersinde öğretilen diğer konular düğün davetiyelerine cevap vermenin, Papa’ya hitap etmenin, gümüş çatal-bıçak takımlarına monogram işleminin uygun yolları gibi şeylerdir. Creedish kilise okulunda dünyanın, adabı muaşeret konulu mükemmel ve zarif bir küçük tiyatro oyunu olabileceği öğretilir. Oyunun yönetmeni de sizsinizdir. Öğretmenler, herkesin ıstakoz yemeyi bildiği yemek daveti resimleri çizerler.</p>

  <p>Ama kazın ayağı öyle değildir.</p>

  <p>Her gün tekrar tekrar yapılan aynı işlerin küçük detaylarında kaybolup gidersiniz.</p>

  <p>Şömine temizlenecektir.</p>

  <p>Çimler biçilecektir.</p>

  <p>Şarap mahzenindeki şişeler ters çevrilecektir.</p>

  <p>Çimler tekrar biçilecektir.</p>

  <p>Gümüşler parlatılacaktır.</p>

  <p>Sil baştan.</p>

  <p>Bir kerecik de olsa, bir şeyi herkesten daha iyi bildiğimi kanıtlamak isterdim. Bir şeyleri örtbas etmekten fazlasını yapabilirim. Dünya bugünkünden çok daha iyi bir yer olabilir. Yapmanız gereken tek şey bana sormak.</p>

  <p>Hayır, ben ciddiyim, durmayın, sorun bana.</p>

  <p>Enginar nasıl yenir?</p>

  <p>Kuşkonmaz nasıl yenir?</p>

  <p>Sorun bana.</p>

  <p>Istakoz nasıl yenir?</p>

  <p>Tenceredeki ıstakozlar ölmüş gibi göründüklerinden, bir tanesini tutup kaldırıyorum. Telefona, “Önce öndeki iki kıskacı büküp koparın,” diyorum.</p>

  <p>Diğer ıstakozları eve gelince pratik yapmaları için buzluğa koyuyorum. Telefona “Not alın,” diyorum.</p>

  <p>Kıskaçları koparıp içindeki eti yiyorum.</p>

  <p>Kuyruğu bedeninden ayrılana dek ıstakozu geriye doğru büküyorum. Kuyruğun ucunu, karnın ucundaki yumuşak kısmı koparın ve kuyruktaki eti çıkarmak için deniz ürünleri takımındaki çatalı kullanın, diyorum. Kuyruk boyunca uzanan bağırsak damarını çıkarın. Eğer damarlar temizse, ıstakoz uzun süredir bir şey yememiş demektir. Bağırsak kalın ve koyu renkteyse yeni yemek yemiştir ve içi pislik dolu demektir.</p>

  <p>Kuyruk etini yiyorum.</p>

  <p>Ağzım doluyken telefona, deniz ürünleri için kullanılan çatal, üç sivri ucu olan minik çataldır, diyorum.</p>

  <p>Sonra sırtını, yani sert kabuğu açacaksınız ve Tomali denilen yeşil renkli sindirim bezini yiyeceksiniz, diyorum. Pıhtılaşınca beyazlaşan bakirimsi kanı yiyin, diyorum. Olgunlaşmamış, mercan kırmızısı yumurta yığınlarını yiyin, diyorum.</p>

  <p>Bu arada ben de hepsini yiyorum.</p>

  <p>Istakozların kan dolaşımı sistemi “açık” bir sistemdir, yani kan hayvanın vücut boşlukları içinde sağa sola savrularak bütün organları besler.</p>

  <p>Parmaklarımı yalarken, ciğerleri süngerimsi ve serttir ama yenir, diyorum telefona. Midesi kafasının arkasında bulunur ve diş gibi görünen sert bir torbadır. Mideyi yemeyin.</p>

  <p>Istakozun içini eşeliyorum. Bütün yürüyüş bacaklarının içindeki eti emiyorum. Solungacını ısırıp koparıyorum. Beyindeki sinirleri ayırıyorum.</p>

  <p>Duruyorum.</p>

  <p>Gördüğüm şey olacak gibi değil.</p>

  <p>Telefondaki ses bağırıyor, “Tamam, şimdi sırada ne var? Hepsi bu mu? Yenecek bir yer kaldı mı?”</p>

  <p>Bu olamaz. Saat üçe geliyor ve ajandama göre bu saatte dışarıda bahçeyi kazıyor olmam lazımdı. Saat dörtte çiçek tarhını düzenleyeceğim. Beş buçukta ateş çiçeklerini söküp yerlerine Hollanda lalesi, gül, aslanağzı, eğreltiotu ve çim ekeceğim.</p>

  <p>Telefondaki ses bağırmaya devam ediyor, “Orada neler oluyor? Cevap ver bana! Bir sorun mu var?”</p>

  <p>Programım bana mutlu olduğumu söylüyor. Üretkenim. Çok çalışıyorum. Her şey genel olarak yolunda gidiyor. İşleri hallediyorum.</p>

  <p>Telefondaki ses bağırıyor, “Sonra ne yapacağız?”</p>

  <p>Bugün, güneşin insanı utandırmak için doğduğu günlerden biri.</p>

  <p>Telefondaki ses bağırıyor, “Yapacak başka ne kaldı?”</p>

  <p>Telefonu kapatıyorum çünkü yapacak hiçbir şey kalmadı. Hemen hemen hiçbir şey.</p>

  <p>Belki de bu sadece ışığın bir oyunudur, ama neredeyse bütün ıstakozu yiyip bitirdikten sonra kalp atışını fark ediyorum.</p>
</body>
</html>
