<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>40</h1>

  <p>Bu gece yine her zamanki telefonlar geliyor. Gökyüzünde dolunay var. İnsanlar okulda aldıkları düşük notlar yüzünden ölmeye hazırlar. Aileleriyle ilgili problemleri, erkek arkadaşlarıyla olan sorunları, küçük boktan işleri yüzünden ölmeye hazırlar. Bu telefonlar tam da arakladığım birkaç kuzu pirzolasını kelebek kanadı biçiminde ikiye ayırmaya çalışırken geliyor.</p>

  <p>İnsanlar şehir dışından arıyorlar ve santral memuru, John Doe’nun ödemeli imdat çağrısını kabul edip etmeyeceğimi soruyor.</p>

  <p>Bu akşam <span style="font-style:italic;">en croute</span> usulü alabalık yemenin değişik bir tarzını deneyeceğim. Balığı yerken yapılacak bu yeni ve seksi bilek hareketiyle, işverenlerim bir sonraki yemek davetinde diğer konuklara parmak ısırtacak minik bir jest yapmış olacaklar. Minik bir sihirbazlık numarası. Ayrıca, balo dansının sofra adabındaki eşdeğeri olarak, kremalı soğanları ağzınıza götürürken kullanacağınız şatafatlı bir numara üstünde çalışıyorum. Tabakta kalan adaçaylı kremayı ortadan kaldırmak için geliştirdiğim şaşmaz bir tekniği mükemmelleştirmek üzereyken, telefon tekrar çalıyor.</p>

  <p>Herifin biri Cebir II dersinden kaldığını söylemek için arıyor.</p>

  <p>Sadece pratik yapmak için, “Öldür kendini,” diyorum.</p>

  <p>Kadının biri arayıp, çocuklarının çok yaramaz olduğunu söylüyor.</p>

  <p>Bir dakika bile vakit kaybetmeden, “Öldür kendini,” diyorum.</p>

  <p>Adamın biri arayıp arabasının bozulduğunu söylüyor.</p>

  <p>Öldür kendini.</p>

  <p>Kadının biri telefonda filmin son seansının kaçta olduğunu soruyor.</p>

  <p>Öldür kendini.</p>

  <p>“Orası 555 13 27 değil mi? Moorehouse Sineması değil mi orası?” diye soruyor.</p>

  <p>Öldür kendini, diyorum. Öldür kendini. Öldür kendini.</p>

  <p>Kızın biri arayıp “Ölmek insanın canını çok yakar mı?” diye soruyor.</p>

  <p>Bak tatlım, diyorum, evet yakar ama yaşamaya devam etmek çok daha fazla acıtır.</p>

  <p>“Sadece merak etmiştim,” diyor. “Kardeşim geçen hafta intihar etti de.”</p>

  <p>Bu kız, Fertility Hollis olmalı. Kardeşinin kaç yaşında olduğunu soruyorum. Sesimi elimden geldiğince boğuklaştırıyor ve beni tanımamasını umuyorum.</p>

  <p>“Yirmi dört,” diyor ama ağladığı falan yok. Hatta sesi üzgün bile gelmiyor.</p>

  <p>Sesini duymak bana onun ağzını hatırlatıyor, ağzı nefesini, nefesi de göğüslerini hatırlatıyor.</p>

  <p>Korintoslulara Birinci Mektup, Bap Altı, On Sekizinci Ayet:</p>

  <p>“Zinadan kaçın... zina eden kendi bedenine karşı günah işler.”</p>

  <p>Neler hissettiğini anlat bana, diyorum yeni boğuk sesimle.</p>

  <p>“Zamanına karar veremiyorum,” diyor. “Bahar sömestri bitmek üzere ve işimden gerçekten nefret ediyorum. Dairemin kira sözleşmesi bugün yarın sona erecek. Arabamın sigorta pullarının süresi gelecek hafta doluyor. Eğer kendimi öldüreceksem bundan iyi bir zaman olamazmış gibi geliyor bana.”</p>

  <p>Yaşamak için bir sürü iyi sebep var, diyorum ve benden bir liste istememesi için dua ediyorum. Kardeşinin ölümünün üzüntüsünü seninle paylaşan kimse yok mu, diye soruyorum. Bu korkunç olayda sana destek olacak birisi, mesela kardeşinin eski bir dostu filan yok mu, diyorum.</p>

  <p>“Yok gibi.”</p>

  <p>Kardeşinin mezarını ziyaret eden hiç kimse yok mu, diye soruyorum.</p>

  <p>“Hayır.”</p>

  <p>Bir kişi bile yok mu, diye soruyorum. Senden başka kimse mezarına çiçek götürmüyor mu? Bir tek eski dost bile yok mu? “Yok.”</p>

  <p>Onu etkilediğim çok açık.</p>

  <p>“Ha,” diyor. “Bir dakika. Birisi var, ama çok tuhaf bir herif.” Harika. Bana tuhaf dedi.</p>

  <p>Tuhaf demekle ne kastettiğini soruyorum.</p>

  <p>“Şu topluca intihar eden mezhebi hatırlıyor musun?” diyor. “Yedi, sekiz sene önceydi. Kurdukları köydeki herkes kiliseye gidip zehir içmişti. Sonra FBI onları el ele tutuşmuş vaziyette yerde yatarken bulmuştu, hepsi ölmüştü. Bu herif bana onları hatırlattı. Acayip kıyafetleri yüzünden değil de, daha çok saçları yüzünden. Sanki gözleri kapalıyken kendi saçını kendisi kesmiş gibi duruyordu.” On sene önceydi. Ve şu anda tek yapmak istediğim şey telefonu kapatmak.</p>

  <p>İkinci Tarihler, Bap Yirmi Bir, On Dokuzuncu Ayet:</p>

  <p>“.... bağırsakları çıktı...”</p>

  <p>“Alo?” diyor. “Hâlâ hatta mısın?”</p>

  <p>Evet, diyorum. Başka ne gibi tuhaflıkları vardı?</p>

  <p>“Başka bir tuhaflığı yoktu,” diyor. “Elinde kocaman bir çiçek demetiyle kardeşimin mezarının başındaydı.”</p>

  <p>Bak işte gördün mü, diyorum. Böyle bir kriz anında kollarına koşman gereken sevgi dolu insan bu işte, diyorum.</p>

  <p>“Hiç sanmıyorum,” diyor.</p>

  <p>Evli olup olmadığını soruyorum.</p>

  <p>“Hayır.”</p>

  <p>Görüştüğü biri var mı?</p>

  <p>"Hayır.”</p>

  <p>O Zaman bu herifi tanımaya çalış, diyorum. Bırak da ikinizin ortak kaybı sizi bir araya getirsin. Aşk hayatın için büyük bir atılım olabilir bu.</p>

  <p>“Hiç sanmıyorum,” diyor. “Öncelikle, bu adamı görmedin bile. Yani, ben hep kardeşimin homoseksüel olabileceğinden şüphelenmiştim ve elinde çiçeklerle bu herifi kardeşimin mezarının başında görünce şüphelenmekte haklı olduğumu anladım. Ayrıca, hiç de çekici değildi.”</p>

  <p>Mersiyeler, Bap İki, On Birinci Ayet:</p>

  <p>“...ciğerim yere döküldü...”</p>

  <p>Peki ya saçlarına çekidüzen verirse, diye soruyorum. Ona yardım edebilirsin. Onu baştan yaratabilirsin.</p>

  <p>“Sanmıyorum,” diyor. “Herif adamakıllı çirkin. Saç kesimi berbat ve favorileri neredeyse ağzına kadar iniyor. Gıdıları yokmuş veya elmacık kemikleri varmış gibi göstermek için kadınların makyaj yapması gibi erkeklerin de bir hatayı örtmek için sakal bırakması tarzında bir şey değil onunki. Bu herifin suratı hepten bozuk. Üstelik de ibne.”</p>

  <p>Korintoslulara Birinci Mektup, Bap On Bir, On Dördüncü Ayet:</p>

  <p>“Tabiat bile size öğretmiyor mu ki, erkeğin uzun saçlı olması kendisi için hürmetsizliktir?”</p>

  <p>Onun eşcinsel olduğuna dair elinde kanıt olmadığını söylüyorum.</p>

  <p>“Nasıl bir kanıt istiyorsun?”</p>

  <p>Kendisine sor, diyorum. Onunla tekrar görüşmeyecek misin?</p>

  <p>“Aslında,” diyor, “Ona gelecek hafta mezarlıkta buluşmak için söz verdim ama bilemiyorum. Aslında niyetim yoktu. Ondan kurtulmak için söyledim bunu. Çok zavallı ve acınası görünüyordu. Mozolede beni bir saat boyunca takip etti.”</p>

  <p>Yine de onunla buluşmak zorundasın, diyorum. Söz verdin. Zavallı ölmüş kardeşin Trevor’ı düşün. Biricik arkadaşından kaçtığını bilse Trevor senin hakkında ne düşünürdü?</p>

  <p>“Adını nerden biliyorsun?” diye soruyor.</p>

  <p>Kimin adını?</p>

  <p>“Kardeşim Trevor’ın. Adını söyledin.”</p>

  <p>Önce sen söylemiş olmalısın, diyorum. Bir dakika önce kendin söyledin. Trevor. Yirmi dört yaşında. Geçen hafta kendini öldürmüş. Homoseksüel. Bir ihtimal. Gizli bir âşığı vardı ve şu anda o kişinin senin omzuna yaslanıp ağlamaya ihtiyacı var.</p>

  <p>“Hepsini yakaladın demek? Sen iyi bir dinleyicisin,” diyor. “Çok etkilendim. Tipin nasıl?”</p>

  <p>Çirkin, diyorum. İğrenç. Çirkin saçlar. Çirkin bir mazi. Görünüşümü beğeneceğini hiç sanmıyorum.</p>

  <p>Söz verdiğin gibi şu kardeşinin arkadaşıyla, belki de sevgilisi, dul eşiyle buluşacak mısın, diye soruyorum.</p>

  <p>“Bilmiyorum,” diyor. “Belki. Eğer şimdi benim için bir şey yaparsan, belki o yaratıkla haftaya buluşurum.”</p>

  <p>Unutma, diyorum. Birinin yalnızlığına son vermek için bir şansın var. Sana ölesiye ihtiyacı olan bir adama sevgi ve yakınlık sunmak için mükemmel bir fırsat.</p>

  <p>“Siktir et sevgiyi,” derken sesi benimki gibi kısıklaşıyor. “Beni baştan çıkaracak bir şey söyle.”</p>

  <p>Ne demek istediğini anlamıyorum, diyorum.</p>

  <p>“Ne demek istediğimi anlıyorsun,” diyor.</p>

  <p>Tekvin, Bap Üç, On ikinci Ayet:</p>

  <p>“. . . Yanıma verdiğin kadın o ağaçtan bana verdi, ve yedim.”</p>

  <p>Bak, diyorum. Burada yalnız değilim. Etrafımda zamanlarını bu işe vakfetmiş sevgi ve şefkat dolu gönüllüler var.</p>

  <p>“Hadi,” diyor. “Göğüslerimi yala.”</p>

  <p>Doğuştan gelen sevgi ve şefkat dolu mizacımdan faydalanıyorsun, diyorum. Şimdi kapatmam gerek, diyorum.</p>

  <p>“Her yerimi öp,” diyor.</p>

  <p>Kapatıyorum, diyorum.</p>

  <p>“Daha hızlı,” diyor. “Daha hızlı. Ah, daha hızlı, daha hızlı becer beni,” derken kahkahalar atıyor. “Yala beni. Yala beni. Yala beni. Yala. Beni.”</p>

  <p>Şimdi telefonu kapatıyorum, diyorum. Ama kapatmıyorum.</p>

  <p>“Beni istiyorsun, sen de biliyorsun,” diyor Fertility. “Sana ne yapmamı istersin, söyle. Beni istiyorsun. Hadi korkunç bir şey yaptır bana.”</p>

  <p>Ben daha şeyimi pantolonumdan çıkaramadan, Fertility Hollis bir porno kraliçesi edasıyla yırtık ve iniltili bir orgazm çığlığı atıyor.</p>

  <p>Ve telefonu kapatıyorum.</p>

  <p>Timoteos’a Birinci Mektup, Bap Beş, On Beşinci Ayet:</p>

  <p>“Çünkü zaten bazıları Şeytan’ın ardınca saptılar.’</p>

  <p>Kendimi ucuz ve kullanılmış, kirli ve aşağılanmış hissediyorum. Kirli, aldatılmış ve bir kenara fırlatılmış.</p>

  <p>Sonra telefon çalıyor. Bu, o. Bu o olmalı, o yüzden telefonu açmıyorum.</p>

  <p>Bütün gece telefon çalmaya devam ediyor. Ben kendimi aldatılmış hissederek burada oturup kalıyorum ve telefona cevap vermeye cesaret edemiyorum.</p>
</body>
</html>
