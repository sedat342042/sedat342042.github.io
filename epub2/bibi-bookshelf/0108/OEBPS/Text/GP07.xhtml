<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>41</h1>

  <p>Çok geç olmadan, yani uçağım çakılmadan önce, adımla ilgili bir açıklama yapmak istiyorum. Tender Branson. Bu aslında gerçek bir isim değil. Daha çok bir rütbe gibi. Başka bir kültürden olan bir ailenin çocuğuna Yüzbaşı Smith veya Piskopos Jones tarzı isimler vermesi gibi. Ya da Vali Brown. Ya da Doktor Moore. Şerif Peterson.</p>

  <p>Creedish kültüründe sadece soyadları vardır. Soyadı kocadan gelir. Mülkiyet hakkı iddia etmek için soyadınızı kullanırsınız. Soyadı bir etikettir.</p>

  <p>Benim soyadım Branson.</p>

  <p>Rütbem Tender Branson. Bu, en düşük rütbedir.</p>

  <p>Sosyal danışman bir keresinde bana, sahip oldukları soyadının dışarıdaki dünyada çalışmaya gönderilen kız veya erkek evlatlar için bir çeşit şans ya da şanssızlık sayılıp sayılamayacağını sormuştu.</p>

  <p>İntihar olayları başladığından beri dışarıdaki insanların Creedish kültürü için kafalarında oluşturdukları resim, abim Adam’ın onlar hakkında anlattıklarına benzemeye başlamıştı.</p>

  <p>Adam dışarıdaki dünyada insanların hayvanlar gibi pervasız olduklarını ve sokaklarda tanımadıkları insanlarla zina yaptıklarını söylemişti.</p>

  <p>Bugünlerdeyse dış dünyadaki insanlar bana bazı soyadlarının daha yüksek fiyatlar getirip getirmediğini soruyorlar. İş sözleşmelerinde bazı soyadları daha düşük rayiçlere gidiyor muymuş?</p>

  <p>Sonra da genellikle, Creedish mezhebine mensup bazı babaların nakit akışını artırmak için kızlarını hamile bırakıp bırakmadığını soruyorlar. Evlenmesine izin verilmeyen erkek çocukların hadım edilip edilmediğini soruyorlar. Sen hadım edildin mi, asıl sormak istedikleri bu. Creedish mezhebine mensup erkek çocukların mastürbasyon yapıp yapmadığını soruyorlar. Ya da çiftlikteki hayvanlarla cinsel ilişkiye girip girmediklerini veya eşcinsel ilişkide bulunup bulunmadıklarını soruyorlar. Yani benim böyle bir şey yapıp yapmadığımı soruyorlar.</p>

  <p>Yapıyor muydum? Yapmış mıydım?</p>

  <p>Hiç tanımadığım insanlar yüzüme bakıp bakir olup olmadığımı sorarlar.</p>

  <p>Bilmiyorum. Unuttum. Veya bu konu sizi hiç ilgilendirmez de diyebiliriz.</p>

  <p>Unutmadan söyleyeyim; abim Adam Branson üç dakika, otuz saniyeyle benden büyüktü ama Creedish standartlarına göre ha üç dakika olmuş ha üç sene, hiç fark etmezdi.</p>

  <p>Çünkü Creedish doktrinine göre yarışı ikinci bitiren yoktur.</p>

  <p>Her ailede ilk doğan erkek çocuğa Adam ismi verilir. Kilise yerleşiminde aileme ait olan toprağın varisi Adam Branson’dı.</p>

  <p>Adam’dan sonra doğan bütün erkek çocuklara Tender ismi verilir. Bu da beni, ailemin çalışması için dış dünyaya salıverdiği en az sekiz Tender Branson’dan biri yapar.</p>

  <p>Bütün kız çocuklara, birinciden sonuncuya kadar hepsine Biddy ismi verilir.</p>

  <p>Tender’lar işçidir. İşlerini yaparlar.</p>

  <p>Biddy’ler emir kuludur. Her emre koşarlar.</p>

  <p>İki ismin de argo olduğunu tahmin etmek yerinde olur ama geleneksel isimlerin kısaltmaları olan bu isimlerin uzun hallerinin ne olduğunu bilmiyorum.</p>

  <p>Ama şu kadarını biliyorum: Kilise mütevelli heyeti üyeleri bir ailenin Adam’ı için herhangi bir Biddy Branson’ı seçtiğinde, kızın ismi, yani rütbesi Author’a dönüşür.</p>

  <p>Adam Maxton’la evlendiğinde Biddy Branson’ın ismi Author Maxton olur.</p>

  <p>Damat Adam Maxton’ın anne ve babasının ismi de ilk torunlarının doğumuna kadar Adam ve Author Maxton’dır. İlk torundan sonra yaşlı çiftin ikisinin de ismi Elder Maxton olarak değişir.</p>

  <p>Çoğunlukla ilk torun doğduğunda, çocuk üstüne çocuk doğurmaktan Bayan Elder Maxton ölmüş olur.</p>

  <p>Kilise mütevelli heyetinin hemen hemen tüm üyeleri erkekti. Eğer çabuk davranırsa bir erkek otuz beşine gelmeden mütevelli heyeti üyesi olabilirdi.</p>

  <p>Aslında karışık değildi.</p>

  <p>Dış dünyayla ve dış dünyada yaşayan onca aileyle, büyükanne ve büyükbabayla, büyük büyükanne ve büyük büyükbaba, teyze, dayı, yeğen ve kuzenlerle ve hepsinin farklı olan ilk isimleriyle kıyaslandığında kilisenin rütbe sistemi çok basitti.</p>

  <p>Creedish kültüründe yaşayan birinin ismi onun nereye ait olduğunu gösterirdi. Tender veya Biddy. Adam veya Author. Veya Elder. Kişiye verilen isim hayatının geri kalanının nasıl devam edeceğini gösterirdi.</p>

  <p>İnsanlar, Adam’ın üç buçuk dakikayla benden büyük olması yüzünden kilise topraklarında kalıp mülk sahibi olma ve bir aile kurma şansını kaçırdığım için öfke duyup duymadığımı sorarlar. Ben de onlara evet demeyi öğrendim, çünkü dış dünyadaki insanların duymak istedikleri bu. Ama bu doğru değil. Hiçbir zaman öfke duymadım.</p>

  <p>Bu tıpkı, neden daha uzun parmaklarla doğup da konser kemancısı olamadım diye kızmaya benzer.</p>

  <p>Anne ve babanız neden daha uzun boylu, daha zayıf, daha güçlü veya daha mutlu değildi diye hayıflanmak gibi. Bunlar geçmişte kalmış ve sizin değiştiremeyeceğiniz detaylardır.</p>

  <p>Gerçek şu ki, Adam benden önce doğmuştu. Ve belki de dışarı çıkıp dünyayı göremediği için Adam beni kıskanıyordu. Ben kilise topraklarından ayrılmak için bavulumu hazırlarken, Adam neredeyse hiç tanımadığı bir Biddy Gleason’la evlenmek üzereydi.</p>

  <p>Kilise mütevelli heyeti, dışarıdaki dünyada birbirinin “kuzeni” olarak anılan kişiler arasında herhangi bir evliliğe meydan vermemek için, kimin hangi aileden hangi biddy ile evlendiğini gösteren kapsamlı çizelgeler tutardı. Her kuşakta, Adam’lar on yedisine yaklaşırken, kilise heyeti üyeleri kan bağı açısından onlara en uzak eşi seçebilmek için bir araya gelirlerdi. Her kuşakta bir düğün mevsimi olurdu. Kilise yerleşiminde yaklaşık kırk aile vardı ve her yeni kuşaktaki hemen her aile evde düğünler veya partiler düzenlerdi. Düğün mevsimi bir tender veya biddy için uzaktan izlenecek bir olaydı.</p>

  <p>Biddy’ler bu düğünlerin kendi düğünleri olduğunu hayal ederlerdi.</p>

  <p>Tender’lar hayal kurmazdı.</p>
</body>
</html>
