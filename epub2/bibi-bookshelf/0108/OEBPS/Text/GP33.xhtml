<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>15</h1>

  <p>İşin düzgün olması için önce beyaz bir kâğıt alınır, üstüne kenarı yaldızlı bir kâğıt koyulup katlanır. Katlı kâğıtların arasına bir kupon yerleştirilir. Katlanan kâğıtların yanına üstünde ürün pulları olan bir kâğıt eklenir. Hepsinin üstüne antetli bir kâğıt sarılır. Ve bunların hepsi bir zarfın içine yerleştirilir.</p>

  <p>Adresin yazılı olduğu etiket zarfın üstüne yapıştırılır ve üç sent kazanılır.</p>

  <p>Bu işi otuz üç kere yaparsanız yaklaşık bir dolar kazanırsınız.</p>

  <p>Buraya gelmek Adam Branson’ın fikriydi.</p>

  <p>Katlamakta olduğum mektup şöyle başlıyor:</p>

  <p><span style="font-style:italic;">WILSON konutuna gelen suda tehlikeli parazitler olabilir mi?</span></p>

  <p>Adam, şu anda bulunduğumuz yerin güvenli olduğunu söylüyor.</p>

  <p>Beyaz kâğıdın üstüne yaldızlı kâğıt, içine kupon, ürün pulları, antetli kâğıt, hepsini bir zarfa koyuyorum ve kaçışa üç sent daha yaklaştım.</p>

  <p><span style="font-style:italic;">CAMERON konutuna gelen suda tehlikeli parazitler olabilir mi?</span></p>

  <p>Adam ve Fertility ile birlikte yemek masasında oturmuş zarf dolduruyoruz. Saat on olunca evin hanımı ön kapıyı kilitliyor ve mutfağa dönmeden önce yanımızda durup kızımızın durumunu soruyor. Doktorlar durumu düzeltebildi mi, yaşayacak mı, diye soruyor.</p>

  <p>Saçlarında hâlâ pirinç taneleri olan Fertility cevaplıyor. “Henüz tehlike geçmiş değil.”</p>

  <p>Elbette bir kızımız filan yok.</p>

  <p>Kızımızın olması Adam’ın fikriydi.</p>

  <p>Etrafımızda üç veya dört aileden oluşan karma bir grup var ve çocuklarla büyükler kanser, kemoterapi, cilt yanıkları ve yaralardan söz ediyorlar. Stafilokok iğnelerinden bahsediyorlar. Evin hanımı kızımızın adını soruyor.</p>

  <p>Birbirimize bakıyoruz, Fertility elindeki zarfı yalamak için dilini dışarı çıkarıyor. Adam’a bakmak, eski halimin resmine bakmak gibi.</p>

  <p>Aynı anda üç farklı isim söylüyoruz.</p>

  <p>Fertility “Amanda,” diyor.</p>

  <p>Adam “Patty,” diyor.</p>

  <p>Ben Laura diyorum. İsimler üst üste biniyor.</p>

  <p>Kızımız.</p>

  <p>Evin hanımı, yanan beyaz smokinimden geri kalan elbisenin içinde oturan bana bakıyor ve kızınız neden hastanede, diye soruyor.</p>

  <p>Aynı anda üç farklı hastalık söylüyoruz.</p>

  <p>Fertility “Belkemiğinde problem var,” diyor.</p>

  <p>Adam “Çocuk felci,” diyor.</p>

  <p>Ben “Tüberküloz,” diyorum.</p>

  <p>Evin hanımı beyaz ve sarı kâğıdı üst üste koyup katlayışımızı, kuponu koyuşumuzu, ürün pullarının olduğu kâğıdı, antetli kâğıdı kıvırışımızı izliyor ve sonra da gözleri bileğimde takılı olan kelepçeye takılıyor.</p>

  <p><span style="font-style:italic;">DIXON konutuna gelen suda tehlikeli parazitler olabilir mi?</span></p>

  <p>Bizi buraya Adam getirdi. Sadece bir gece kalacağız dedi. Burası güvenliymiş. Seri cinayetten arandığım için Adam sabaha kuzeye doğru gidip Kanada’ya kaçmak için hangi yolu izleyeceğimizi biliyor ama bu gece burada saklanmamız gerekiyor. Yemeğe ihtiyacımız var. Biraz paraya ihtiyacımız var. O yüzden Adam bizi buraya getirdi.</p>

  <p>Buraya stadyumda insanların polis hattını yarmaya çalışmasından sonra geldik. Hileli evlilik olayından sonra. Menajer ölmüştü ve polisler beni cinayetten tutuklayabilmek için linç edilmekten korumaya çalışıyorlardı. Colt’ların maçı kazanacağını söylediğim anda Superdome stadındaki herkes sahaya inmişti bile. Polislerin ellerindeki kelepçelerin bir halkası koluma geçmişti bile ama sahanın yanından akın eden sarhoşlara karşı, polisin yapabileceği bir şey yoktu.</p>

  <p>Bando milli marşı çalıyordu.</p>

  <p>İnsanlar her yönden sahaya akın ediyorlardı. Yumruklarını kaldırmış bize doğru koşuyorlardı. Formalı Arizona Cardinal futbolcuları sahadaydı. Indianapolis Colt takımının oyun dışındaki futbolcuları yerlerinde durup birbirlerinin kıçlarını tokatlayıp, olayı kutluyorlardı.</p>

  <p>Polis düğün platformunun kenarına vardığı sırada ayağımla düğmeye bastım ve özgür kalan beş bin güvercin etrafıma bir duvar ördü.</p>

  <p>Güvercinler polisleri, futbol fanatikleri orta sahaya ulaşana dek benden uzak tuttu.</p>

  <p>Polis güruhla çatışırken ben de gelinin buketini kaptım.</p>

  <p>Burada oturmuş zarf doldururken insanlara nasıl kaçtığımı anlatmak istiyorum. Gözyaşı bombalarının havada nasıl jet hızıyla uçuştuğunu anlatmak istiyorum. Stadyumdaki güruhtan çıkan uğultunun kubbenin altında nasıl yankılandığını anlatmak istiyorum. Gözünden yaşlar süzülen gelinin elindeki kucak dolusu polyester ipek karışımı buketi nasıl kaptığımı. Saç spreyi sıkılmış olan buketi yanan bir muma tutuşumu ve herhangi bir saldırganı geri püskürtmek için elimdeki meşaleyi nasıl kullandığımı anlatmak istiyorum.</p>

  <p>Keklik çiçeklerinden oluşan meşaleyi ve hanımeli tellerinden oluşan kırbacı önümde tutarak platformdan atlayıp kalabalığı yararak sahada ilerlemeye başladım. Orta saha. Otuz altı metre çizgisi.</p>

  <p>Yirmi yedi. Beyaz smokinimle sahada sebatla ilerledim ve oyunu götürdüm, atağa kalktım ve döndüm. On sekiz metre çizgisi. Beni durdurmasınlar diye yanan çiçekleri kırbaç gibi iki yana sallayıp durdum. Dokuz metre çizgisi.</p>

  <p>On bin kişilik takım beni durdurmak için sahadaydı.</p>

  <p>Kimileri sarhoştu, kimileri profesyoneldi ama hiçbirinin damarlarında benim aldığım kaliteli kimyasallardan yoktu.</p>

  <p>Eller beyaz telleri yakalamaya çalışıyordu.</p>

  <p>Adamlar bacaklarıma dalıyorlardı.</p>

  <p>Hayatımı kurtaran aldığım stereoidler oldu.</p>

  <p>Sonra, gol oldu.</p>

  <p>Kale direklerinin altından geçtim ve beni sahadan çıkaracak olan çelik kapılara doğru koşmaya devam ettim.</p>

  <p>Elimdeki meşalenin ateşi iyice azalıp ipekten narin zambaklar gibi görünmeye başlayınca omzumdan geriye salladım. Çelik kapılardan içeri dalıp, kapıların sürgüsünü çektim.</p>

  <p>Süper kupa fanatikleri dışarıdan kilitli çelik kapıları yumruklarken, ben de yiyecekler ve makyözle birlikte birkaç dakikalığına güvendeydim. Menajerin cesedi büfenin yanında, beyaz bir masa örtüsünün altında uzanıyordu. Büfede sadece hindili sandviçler, su şişeleri ve taze meyve vardı. Makarna salatası. Düğün pastası.</p>

  <p>Makyöz sandviç yiyordu. Menajerin cansız bedenine baktı, kalasını iki yana salladı ve “İyi iş çıkardın,” dedi. “Ondan ben de nefret ederdim,” diye de ekledi.</p>

  <p>Bileğine menajerin altın Rolex’ini geçirmişti.</p>

  <p>“Sandviç ister misin?” diye sordu.</p>

  <p>Sadece hindili mi var, yoksa başka çeşitlerden de kaldı mı, diye sordum.</p>

  <p>Bir şişe maden suyu uzattı ve smokinimin arkasının yanmakta olduğunu söyledi.</p>

  <p>Dışarı nereden çıkılıyor, diye sordum.</p>

  <p>Şu kapıdan çık, dedi.</p>

  <p>Arkamızdaki çelik kapılar yerlerinden oynuyordu.</p>

  <p>Uzun koridoru geç, dedi.</p>

  <p>“Sonundan sağa dön.”</p>

  <p>“Çıkış yazan yerden çık.”</p>

  <p>Teşekkür ederim, dedim.</p>

  <p>“Eğer istersen bir tane köfteli sandviç kalmıştı,” dedi.</p>

  <p>Sandviçi alıp kapıya yönelirken, “Koridoru geç, çıkıştan çık,” dedi.</p>

  <p>Dışarıdaki park yerinde otomatik vitesli, kırmızı bir araba bekliyordu. Direksiyonda Fertility oturuyordu ve yanında da Adam vardı.</p>

  <p>Arka koltuğa geçtim ve kapıları kilitledim. Önde oturan Fertility’ye camını kapamasını söyledim. Fertility o sırada radyo kanallarıyla uğraşıyordu.</p>

  <p>Sahadaki güruh çıkışlardan dağılmaya başlamıştı ve etrafımızı çevirmek için üstümüze doğru geliyorlardı.</p>

  <p>Yüzleri o kadar yaklaşmıştı ki tükürükler saçtıklarını görebiliyordum.</p>

  <p>Sonra da gökyüzünde en büyük mucize gerçekleşti.</p>

  <p>Yağmur başladı.</p>

  <p>Beyaz bir yağmur.</p>

  <p>Cennetten inen ilahi bir iksir gibiydi, yemin ederim.</p>

  <p>Öyle kaygan ve yoğun yağıyordu ki, stadyumdan çıkan güruh düşüyordu, kayıp düşüyorlardı, düşüp sere serpe yere uzanıyorlardı. Beyaz yağmur parçaları arabanın camlarından, paspastan ve saçlarımızdan sekiyordu.</p>

  <p>Adam merak içinde, kaçmamıza yardım eden bu beyaz yağmur mucizesine bakıyordu.</p>

  <p>“Bu bir mucize,” diyordu.</p>

  <p>Arka tekerlekler patinaj yaptı, kaydı ve biz kaçarken geride bir siyahlık bıraktı.</p>

  <p>“Hayır, mucize filan değil,” dedi Fertility. “Sadece pirinç.”</p>

  <p>Hâlâ stadyumun etrafında turlamakta olan balonda TEBRİKLER ve MUTLULUKLAR yazıları yanıp sönüyordu.</p>

  <p>“Keşke bunu yapmamış olsalardı,” dedi Fertility. “Pirinç kuşları öldürüyor.”</p>

  <p>Kuşları öldüren o pirinçler bizim hayatımızı kurtardı ama, dedim.</p>

  <p>Ara yoldan otobana çıktık.</p>

  <p>Adam arkasına döndü ve “O koca sandviçin hepsini bitirecek misin?” diye sordu.</p>

  <p>Köfteli sandviç, dedim.</p>

  <p>Kuzeye gitmemiz lazım, dedi Adam. Bir yol biliyordu ama ertesi sabaha kadar New Orleans’tan çıkamazdık. On yıldır bu işi yapıyordu, parasız vaziyette bütün ülkeyi baştan başa dolaşıyordu.</p>

  <p>Ve insanları öldürüyordun, dedim.</p>

  <p>“İnsanları Tanrı’ya teslim ediyordum,” dedi.</p>

  <p>Fertility “Kapayın çenenizi,” dedi.</p>

  <p>Nakit paraya ihtiyacımız var, dedi Adam. Uyumaya. Yiyeceğe. Ve bütün bunları nerede bulacağımızı biliyordu. İnsanların bizimkinden daha beter sorunlarının olduğu bir yer biliyordu.</p>

  <p>Sadece biraz yalan söylememiz gerekecekti.</p>

  <p>“Şu dakikadan itibaren,” dedi Adam, “sizin bir çocuğunuz var.”</p>

  <p>Hayır, yok.</p>

  <p>“Ve çocuğunuzun ölümcül bir hastalığı var,” dedi Adam.</p>

  <p>Bizim çocuğumuzun yok.</p>

  <p>“New Orleans’a çocuğunuzu hastaneye yatırmak için geldiniz. Tüm söylemeniz gereken bu. Gerisini ben hallederim,” dedi.</p>

  <p>Fertility’ye “Şuradan dön.” dedi.</p>

  <p>“Buradan sağa dön.”</p>

  <p>“İki sokak ileriden sola dön.”</p>

  <p>Gideceğimiz yerde beleşe bir gece kalabilecektik. Bize verecekleri yiyeceklerden yiyebilirdik. Ve biraz para kazanmak için sayfa dizmek, zarf doldurmak gibi küçük el işleri yapabilirdik. Duş alabilirdik. Gece haberlerinde kaçış haberimizi izleyebilirdik. Adam “Süper kupayı berbat edip kaçan bir toplu katliamcı gibi görünmüyorsun. Berbat haldesin, kimse seni bu halde tanıyamaz. Ayrıca gittiğimiz yerde insanların kendi dertleri var,” dedi.</p>

  <p>Fertility “Seri cinayet failinden toplu katliamcıya terfi etmek için yaklaşık kaç kişiyi öldürmek gerekir?” diye sordu.</p>

  <p>Adam “Arabadan ayrılmayın. Ben içeri girip adamları kafalayacağım. Çocuğunuzun çok hasta olduğunu unutmayın,” dedi.</p>

  <p>Sonra da “Geldik,” dedi.</p>

  <p>Fertility eve bakıp Adam’a “Hasta olan sensin,” dedi.</p>

  <p>Adam “Ben sizin zavallı hasta çocuğunuzun vaftiz babasıyım,” dedi.</p>

  <p>Evin önündeki tabelada Ronald McDonald Evi yazıyordu.</p>
</body>
</html>
