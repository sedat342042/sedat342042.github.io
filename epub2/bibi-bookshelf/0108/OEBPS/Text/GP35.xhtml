<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>13</h1>

  <p>Yoldaki ikinci günümüzde dişlerim bana zayıf ve sararmış gibi geliyor. Kaslarımın güçsüzleştiğini hissediyorum. Hayatıma esmer biri olarak devam edemem. Biraz zamana ihtiyacım var, sadece bir dakikaya, belki de otuz saniyeye ama sahne ışıklarının altında olmalıyım.</p>

  <p>Ne kadar kendimden saklamaya çalışsam da, yavaş yavaş dağılmaya başlıyorum.</p>

  <p>Dallas, Texas’ta, mutfak tezgâhları sahte çini kaplama, ana banyosunda taharet klozeti olan yarım bir Wilmington Villası’nda yolculuk ediyoruz. Ebeveyn yatak odası yok ama çamaşır odası ve çamaşır ve kurutma makinesi bağlantıları var. Tabii ki su, elektrik ve telefon hattı yok. Mutfakta badem renkli aletler var. Şömine yok ama yemek odasında yere kadar uzanan perdeler var.</p>

  <p>Bu evi hatırlayamadığım kadar çok eve baktıktan sonra bulduk. Gazlı şömineleri olan evler. Fransız mobilyaları, geniş camlı sehpaları ve raylı ışıkları olan evler.</p>

  <p>Texas’ın ufkunda batmakta olan kırmızı ve altın renkli gökyüzünün altında, Dallas’taki bir kamyon durağının park yerindeyiz. Hepimiz için ayrı bir yatak odası olan ama mutfağı olmayan bir evle yola devam etmek istemiştim. Adam iki yatak odalı, mutfaklı ama banyosuz bir ev istemişti.</p>

  <p>Zamanımız dolmak üzereydi. Güneş neredeyse tamamen kaybolmuştu ve şoförler gece yolculuklarına hazırlanıyorlardı.</p>

  <p>Soğuk soğuk terliyordum. Bütün vücudum, hatta sarı saç diplerim bile ağrıyordu. Sonra birden park yerinin ortasında çakılların üstünde mekik çekmeye başladım. Sırt üstü yatıp krampların yoğunluğuna rağmen mekik çektim.</p>

  <p>Derinin altında yağlar birikmeye başlamıştı bile. Karnımdaki kaslar kayboluyordu. Göğüslerim sarkmaya başlamıştı. Bronzlaştırıcı kreme ihtiyacım vardı. Biraz güneş banyosu yapmam gerekiyordu.</p>

  <p>Sadece beş dakika, diye yalvardım Adam’la Fertility’ye. Yola çıkmadan önce izin verin de beş dakika solaryuma gireyim, diye yalvardım.</p>

  <p>“Mümkünü yok küçük kardeş,” dedi Adam. “FBI orta batıdaki bütün jimnastik ve solaryum salonlarını, sağlıklı yiyecek dükkânlarını gözetliyordur.”</p>

  <p>İki gün boyunca kamyoncu lokantalarında satılan berbat kızarmış yiyecekleri yemekten midem bozulmuştu. Kereviz istiyordum. Bezelye istiyordum. Lifli ve yulaflı kepek, kahverengi pirinç ve idrar söktürücü istiyordum.</p>

  <p>Fertility Adam’a “Sana söylediğim şey olmaya başladı işte. Onu bir yerlere kilitlememiz gerekecek. İlgi Eksikliği Sendromu geçiriyor,” diyordu.</p>

  <p>Şoför kamyonu vitese takmış, kalkmak üzereyken ikisi beni Maison d’Elegance türü bir eve doğru çekiştirdiler. Çarşafsız bir yatak ve üstünde aynası olan Akdeniz tarzı bir gardıroptan ibaret olan bir yatak odasının içine ittiler. İçeriden, yatak odasının kapısına Akdeniz tarzı mobilyaları, oturma gruplarını, sehpaları ve eski şarap şişesi gibi görünen lambaları, televizyon sehpasını ve bar taburelerini yığdıklarını duyabiliyordum.</p>

  <p>Texas, yatak odasının penceresinden hızla kayıp geçiyordu. Alacakaranlıkta yanımızdan geçen bir tabelada Oklahoma’ya 400 km. yazdığını görebildim. Bütün oda sarsılıyordu. Duvar kâğıtlarında sarı küçük çiçekler vardı ve o kadar hızlı titreşiyorlardı ki, midem bulandı. Odanın hangi köşesine gidersem gideyim, aynadan kendimi görebiliyordum.</p>

  <p>İhtiyacım olan ultraviyole ışınlarını alamadığım için tenim eski sıradan beyazlığına dönüyordu. Belki sadece hayal ediyordum ama sanki kaplamalarımdan biri gevşemiş gibiydi. Paniğe kapılmamaya çalışıyordum.</p>

  <p>Tişörtümü çıkarıp aynada kendimi inceledim. Yan durup midemi içeri çektim. Şu anda bir Durateston iğnesi bana kesinlikle iyi gelirdi. Ya da Anavar. Veya Deca-Durabolin. Yeni saç rengim beni solgun gösteriyordu. Son geçirdiğim gözkapağı ameliyatı bir işe yaramamıştı ve göz torbalarım yeniden şişmeye başlamışlardı. Ektirdiğim saçların dipleri zayıflamış gibiydi. Sırtımda çıkan kıl var mı diye aynada kendimi incelemeye devam ettim.</p>

  <p>Pencerenin önünden geçen bir tabelada “Yumuşak Omuzlar” yazıyordu.</p>

  <p>Bronzlaştırıcı kremden geriye kalanlar gözlerimin kenarlarında, ağzımın etrafındaki kırışıklıklarda ve alırımın üstünde birikmişti.</p>

  <p>Biraz uyumaya çalışıyorum. Tırnaklarımla kazıyarak şilteyi deliyorum.</p>

  <p>Pencerenin önünden geçen bir tabelada “Ağır Vasıtalar Sağdan Gidiniz” yazıyor.</p>

  <p>Kapı çalınıyor.</p>

  <p>“Yemek istersen sana bir çizburger aldım,” diyor Fertility kapının ve önüne yığılmış mobilyaların gerisinden.</p>

  <p>İğrenç, yağlı ve lanet olası bir çizburger istemiyorum, diye bağırıyorum.</p>

  <p>“Eski haline dönene kadar şeker, yağ ve tuz almalısın,” diyor Fertility. “Kendi iyiliğin için.”</p>

  <p>Bütün vücudumun kremlenmesi gerekiyor, diye bağırıyorum. Saç köpüğüne ihtiyacım var.</p>

  <p>Kapıyı yumrukluyorum.</p>

  <p>İki saat ağırlık çalışmam lazım. Tırmanma aletinde üç yüz kat çıkmam lazım.</p>

  <p>“Senin sadece yardıma ihtiyacın var,” diyor Fertility. “İyileşeceksin.”</p>

  <p>Beni öldürüyorsun, diyorum.</p>

  <p>“Biz senin hayatını kurtarmaya çalışıyoruz.”</p>

  <p>Su tutuyorum. Omuzlarımın şekli bozuluyor. Gözaltı torbalarıma kapatıcı sürmem lazım. Dişlerim çarpılıyor, tellerimin sıkılması lazım. Diyetisyenime ihtiyacım var. Ortodontistimi çağırın. Baldırlarım küçüldü. Ne istersen yaparım. Sana para veririm.</p>

  <p>“Senin paran yok ki,” diyor Fertility.</p>

  <p>Ama ünlü biriyim ben.</p>

  <p>“Toplu cinayetten aranıyorsun.”</p>

  <p>Adam’la birlikte bana idrar söktürücü bulmak zorundasınız.</p>

  <p>“Bir sonraki molada sana koyu bir kahve alırım,” diyor Fertility.</p>

  <p>Yetmez.</p>

  <p>“Hapiste bu kadarını bile bulamazsın.”</p>

  <p>Bunu tekrar düşünelim istersen, diyorum. Hapishanede, ağırlık çalışma aletleri olur. Güneşte zaman geçirebilirim. Halter kaldırabilirim. Kaçak Winstrol bile bulabilirim belki. Lütfen çıkmama izin ver, diyorum. Lütfen kapının arkasındakileri çek.</p>

  <p>“Kendine gelene kadar olmaz.”</p>

  <p>BEN HAPSE GİRMEK İSTİYORUM!</p>

  <p>“Hapiste elektrikli sandalye var.”</p>

  <p>Bu riski göze alıyorum.</p>

  <p>“Ama seni öldürürlerse ne olacak?”</p>

  <p>İyi ya işte. Bütün ilgiyi üzerimde toplamak istiyorum. Son bir kez.</p>

  <p>“İlginç. Hapse girecek ve ilgi odağı olacaksın demek?” Nemlendiriciye ihtiyacım var. Birileri fotoğrafımı çeksin. Ben sıradan insanlar gibi değilim. Yaşayabilmek için sürekli röportaj veriyor olmam lazım. Doğal ortamımda, yani televizyonda olmam lazım. Özgürce dolaşıp kitap imzalıyor olmam lazım.</p>

  <p>“Seni bir süre yalnız bırakacağım,” diyor Fertility kapının arasından. “Senin biraz dinlenmeye ihtiyacın var.”</p>

  <p>Ölümlü olmaktan nefret ediyorum.</p>

  <p>“Bunu bir çeşit <span style="font-style:italic;">My Fair Lady</span> veya <span style="font-style:italic;">Pygmalion</span> gibi düşün. Sadece senin durumun tersten işliyor.”</p>
</body>
</html>
