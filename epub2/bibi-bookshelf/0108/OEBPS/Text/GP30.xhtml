<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>18</h1>

  <p>İnsanlar, ekmek kızartma makinesini çalıştırabilir misin, diye soruyorlar.</p>

  <p>Çim biçme makinesinin ne işe yaradığını biliyor muyum?</p>

  <p>Saç kremi ne işe yarar biliyor muyum?</p>

  <p>İnsanlar benim sıradan bir dünyalı gibi davranmamı istemiyorlar. Cennet bahçesinin elma muhabbetinden önceki saflığına sahip olmamı istiyorlar. Bebek İsa’nın saflığına. İnsanlar televizyonun nasıl çalıştığını bilip bilmediğimi soruyorlar.</p>

  <p>Hayır bilmiyorum ama çoğu insan bilmez zaten.</p>

  <p>Gerçek şu ki ben zaten bir zekâ küpü değildim ve gün geçtikçe de geriliyorum. Aptal değilim ama olma yolunda ilerliyorum. Koca bir adam olarak dış dünyada yaşayıp da bir şeyleri öğrenmemek mümkün değil. Tabii ki konserve açacağının nasıl çalıştığını biliyorum.</p>

  <p>Ünlü bir ruhani lider olmanın en zor yanı insanların düşük beklentilerini karşılamaya çalışmak.</p>

  <p>İnsanlar saç kurutma makinesinin ne işe yaradığını biliyor musun, diye soruyorlar.</p>

  <p>Menajere göre zirvede kalabilmenin yolu tehdit edici olmamaktan geçiyor. Hiçbir şey olmaktan. İnsanların doldurabileceği bir hoşluk olmaktan. Ayna olmaktan. Ben lotoyu tutturan adamın dini versiyonuyum. Amerika zengin ve ünlü insanlarla dolu ama benim az bulunur türden bir kombinasyon sergilemem gerekiyor: Meşhur ama aptal, ünlü ama mütevazı, saf ama zengin. Mütevazı hayatınızın içinde yuvarlanıp giderken, Jean D’Arc’vari bir gündelik hayatı sürdürür, Meryem Ana saflığıyla bulaşıklarınızı yıkayıp dururken, günün birinde sıranız geliveriyor.</p>

  <p>İnsanlar masaj tedavisinin ne işe yaradığını bilip bilmediğimi soruyorlar.</p>

  <p>İnsanlar evliyalığın insanın başına birdenbire geliverdiğini sanıyorlar. Sanki çok kolaymış gibi. Sanki keşfedildiğinizde Schwab’s mağazasında çalışan Lana Turner olabilirmişsiniz gibi. On birinci yüzyılda yaşıyor olsaydık belki o kadar pasif olabilirdik. Ama artık Noel için özel televizyon programını yapmadan evvel ağzınızın etrafındaki kırışıklıkları yok eden lazer teknolojisi var. Deriyi yenileyen kimyasallar var. Cilt kazıma operasyonları var. Jean D’Arc’ın işi kolaydı.</p>

  <p>Bugünlerde insanlar çek hesabı diye bir şey bilip bilmediğimi soruyorlar.</p>

  <p>Sürekli neden evli olmadığımı soruyorlar. İffetsiz düşüncelerim var mı? Tanrı’ya inanıyor muyum? Kendime dokunuyor muyum?</p>

  <p>Kâğıt parçalama makinesinin ne işe yaradığını biliyor muyum?</p>

  <p>Bilmiyorum. Bilmiyorum. Şüphelerim var. Söylemeyeceğim. Ayrıca kâğıt parçalama makineleriyle ilgili malumat vermesi için bir menajerim var.</p>

  <p>Hikâyenin bu bölümünde, postadan <span style="font-style:italic;">Ruh Hastalıkları Teşhis ve İstatistik Elkitabı'nın</span> bir nüshası çıkıyor. Gelen posta ekibindeki bir memur kitabı alıp medya direktör asistanına veriyor, o da alt seviyeden bir halkla ilişkiler memuruna teslim ediyor. Oradan günlük program sorumlusunun eline veriliyor ve o da kitabı otel odamdaki kahvaltı tepsisinin üstüne koyuyor. Sabahları aldığım 430 gramlık karmaşık karbonhidratın ve 600 gramlık yumurta albümin proteininin yanında, rahmetli danışmanın kayıp RHTİ kitabı duruyor.</p>

  <p>Bir seferde on çuval mektup geliyor. Kendi posta kodum bile var.</p>

  <p>Mektuplarda bana yardım et, beni iyileştir, beni koru, beni besle yazıyor.</p>

  <p>Mesih. Kurtarıcı. Lider, diyorlar bana.</p>

  <p>Sapkın. Kâfir. Deccal. Şeytan, diyorlar.</p>

  <p>Yatakta oturur vaziyette bir yandan kahvaltımı yaparken, bir yandan da kitabı okuyorum. Paketin üstünde gönderenin adı veya adresi yok ama kitabın içinde danışmanın imzası var. İsmin kişiden, işaretlerin işaret edilenden, sembollerin sembolize edilen şeylerden daha uzun yaşaması garip geliyor. Aynen Columbia Şükran Mozolesi’ndeki mezar taşlarının üstündeki isimler gibi, danışmandan geriye kalan tek şey ismi.</p>

  <p>Kendimizi ölülerden çok üstün hissediyoruz.</p>

  <p>Mesela, Mikelanj madem o kadar akıllıydı, o zaman niye öldü?</p>

  <p>Kitabı okurken, şişko ve aptal olabilirim ama hâlâ hayattayım, diyorum kendi kendime.</p>

  <p>Danışman ise hâlâ ölü ve hayatı boyunca öğrenip inandığı her şeyin yanlış olduğunun kanıtı daha şimdiden ortaya çıkmış. Kitabın bu basımının arkasına, bir önceki basımda yapılan düzeltmeler eklenmiş. Kurallar değişmiş bile.</p>

  <p>Neyin kabul edilebilir, normal ve akıllıca olduğunun yeni tanımları var.</p>

  <p>Ketlenmiş Eril Orgazm’ın adı değişip Eril Orgazm Bozukluğu olmuş.</p>

  <p>Psikojenik Bellek Yitimi değişip Disosiyatif Bellek Yitimi olmuş.</p>

  <p>Rüya Anksiyetesi Bozukluğu, Karabasan Bozukluğu olmuş.</p>

  <p>Her basımda semptomlar değişiyor. Yeni bir standartla akıllı insanlar deli sınıfına girebiliyor. Deli diye adlandırılan insanlar akıl sağlığının numunesi oluyorlar.</p>

  <p>Menajer kapıyı çalmadan elinde gazetelerle içeri dalıyor ve beni yatakta kitabı okurken yakalıyor. Bak postadan ne çıktı demeye kalmadan menajer kitabı elimden çekip alıyor ve “Sen, suç delili ne demek biliyor musun?” diye soruyor. Kitabın içine bakıp danışmanın ismini okuyor ve “Sen, birinci dereceden cinayet ne demek biliyor musun?” diye soruyor. Bir eliyle kitabı tutarken, diğeriyle kitabı yumrukluyor. “Elektrikli sandalyeye oturmak nasıl bir duygudur, biliyor musun?”</p>

  <p>Pat, vuruyor.</p>

  <p>“Cinayetten mahkûm olursan yakın gelecekteki gösterilerde bilet satışlarının ne hale geleceğini biliyor musun?”</p>

  <p>Pat, vuruyor.</p>

  <p>“Birinci dereceden kanıt diye bir şey duydun mu hiç?”</p>

  <p>Neden söz ettiği konusunda hiçbir fikrim yok.</p>

  <p>Koridordaki elektrik süpürgesinin sesini duydukça üstüme tembellik çöküyor. Neredeyse öğlen oldu ve hâlâ yataktan çıkmadım.</p>

  <p>“İşte bundan bahsediyorum,” derken kitabı iki eliyle kavrayıp yüzüme doğru uzatıyor. “Polis, bu kitaba cinayet hatırası der,” diyor.</p>

  <p>Her Allah’ın günü polislerin danışmanın ölümüyle ilgili olarak benimle konuşmak istediklerini söylüyor. Her Allah’ın günü FBI menajere, danışmanın klorin gazıyla boğulup ölmeden bir hafta önce ortadan kaybolan RHTİ kitabının ve vaka dosyalarının akıbetini soruyormuş. Hükümet olaydan böylece sıyrılmama bozuluyormuş. “Her an hakkında tutuklama emri çıkarılabileceğinin farkında mısın?” diye soruyor menajer.</p>

  <p>Birinci dereceden katil zanlısı olmak ne demek biliyor muymuşum?</p>

  <p>Kitabın bende olmasının nasıl bir intiba yaratacağını biliyor muymuşum?</p>

  <p>Yatağın içinde oturup yağsız tost ve şekersiz yulaf ezmesi yemeye devam ediyorum. Sonra da kollarımı ileri uzatıp gerinirken “Unut gitsin,” diyorum. Rahatla. Kitap postayla geldi.</p>

  <p>Menajer “Sence bu işi çözer mi?” diye soruyor.</p>

  <p>Kitabı kendi kendine postalamış olabilirsin, diyor. Kitap bana eski hayatımı hatırlatıyor. Her ne kadar aldığım ilaçlar, koşturup durmak ve bütünlük duygunun tamamen çözülmüş olması işimi çok zorlaştırıyorsa da, sürekli tuvaletleri temizliyor olmaktan iyidir. Ayrıca şimdiye kadar hiçbir şey çalmamış da değilim. Bir şeyler yürütmenin bir diğer iyi yolu da fiyat etiketini kesmektir. Bu metod en çok bir sürü departmanı ve tezgâhtarı olan büyük mağazalarda işe yarar. Bir şapka, eldiven veya şemsiye bulun, fiyat etiketini kesin ve aldığınız malı kayıp eşya departmanına bırakın. Mağazadan o malla çıkmanız bile gerekmiyor.</p>

  <p>Eğer malın mağazanın stokundan olduğunu fark ederlerse, tekrar satışa sunarlar.</p>

  <p>Ama çoğunlukla mal kayıp eşya bölümünde kalır ve otuz gün içinde biri çıkıp da aramazsa, sizin olur.</p>

  <p>Kimse kaybetmediği için, malı soran da olmayacaktır.</p>

  <p>Hiçbir mağaza kayıp eşya departmanına bir dâhi koymaz.</p>

  <p>Menajer “Sen kara para aklamak nedir biliyor musun?” diye soruyor.</p>

  <p>“Bu da aynı şey. Danışmanı öldürdükten sonra kitabı kendine postalamış olabilirsin. Deyim yerindeyse kendini aklamış olursun. Mısır işi pamuklu yastıkların üstüne kurulmuş, öğlenlere kadar kahvaltı edip işlediğin cinayetten şeytanca bir zevk duyarken masum görünmek için kitabı kendine postalamış olabilirsin.”</p>

  <p>Herhangi bir şeyi aklama fikri beni hasta ediyor, aklıma kurutma makinesinde dönüp duran fermuarlı giysilerin sesi geliyor.</p>

  <p>Kaldığım süitte, bir cinayet nedeni bulmak için çok uzaklara bakmak gerekmiyor. Danışmanın dosyalarında beni nasıl tedavi ettiği tek tek yazıyordu. Teşhirci ben, pedofil ben, hırsız ben.</p>

  <p>Menajer “Sen FBI soruşturmasının nasıl bir şey olduğunu biliyor musun?” diye soruyor.</p>

  <p>“Polislerin aptal olduğunu mu sanıyorsun?” diyor.</p>

  <p>“Senin katil olmadığını varsayıyorum. O zaman kitabı kim yolladı sana? Sana böyle bir oyunu kim oynamış olabilir?” diye soruyor.</p>

  <p>Belki biliyorumdur. Evet, muhtemelen kim olduğunu biliyorum.</p>

  <p>Menajer bunu Katolik, Baptist, Taocu, Musevi veya Anglikan gibi düşman bir mezhepten birinin kıskançlık sebebiyle yapmış olabileceğini düşünüyor.</p>

  <p>Abim yaptı, diyorum. Hâlâ hayatta olması muhtemel olan bir abim var ve Adam Branson’ın toplu intihardan kurtulanları intihar süsü vererek öldürdüğünü düşünmek çok da zor değil. Danışman benim yapmam gereken işi yapıyordu. Beni öldürmek için hazırlanan tuzağa onun düştüğünü tahmin etmek zor değil. Kapağını açar açmaz yere serilmem için lavabonun altına bırakılmış amonyak ve çamaşır suyu dolu bir şişe.</p>

  <p>Kitap menajerin elinden kayıyor ve sayfaları açık olarak yere düşüyor. Menajer diğer elini kafasına götürüp saçlarını kavrıyor. "Aman Tanrım,” diyor. “Sakın bana hâlâ hayatta olan bir abin olduğunu söyleme.”</p>

  <p>Belki, diyorum. Muhtemelen öyle, evet. Bir keresinde onu bir otobüste görmüştüm. Danışman ölmeden iki hafta önceydi.</p>

  <p>Menajer gözlerini, tosttan dökülen kırıntıların arasında oturan bana dikiyor ve “Hayır,” diyor. “Sen hiç kimseyi görmedin.”</p>

  <p>Adı Adam Branson, diyorum.</p>

  <p>Menajer kafasını sallıyor ve “Hayır, değil,” diyor.</p>

  <p>Adam evimi aradı ve beni öldürmekle tehdit etti, diyorum.</p>

  <p>Menajer “Seni kimse tehdit filan etmedi,” diyor.</p>

  <p>Evet etti. Adam Branson bütün ülkeyi dolaşıp hepimizi cennete götürmek veya dünyaya Creedish'lerin birbirine bağlılığını göstermek veya emek misyonerleri hareketinin köküne kibrit suyu döken kişiden intikam almak için hayatta kalan müritleri öldürmeye başladı.</p>

  <p>Menajer “Sen <span style="font-style:italic;">kamuoyu tepkisi</span> lafının ne demek olduğunu biliyor musun?” diye soruyor.</p>

  <p>“Halk efsanevi Creedish Ölüm Mezhebi’nin hayatta kalan son müridinin sen olmadığını öğrenirse, kariyerin ne hale gelir biliyor musun?”</p>

  <p>Menajer sormaya devam ediyor: “Ya abin yakalanırsa ve mezheple ilgili gerçekleri anlatırsa? Yazarların senin çocukluğunla ilgili dünyaya anlattığı her şeyi berbat eder.”</p>

  <p>“Peki ya sonra ne olur?”</p>

  <p>Bilmiyorum.</p>

  <p>“Sonra sen bir hiç olursun,” diyor.</p>

  <p>“Sen de diğer ünlü yalancılardan biri olursun.”</p>

  <p>“Bütün dünya senden nefret eder.”</p>

  <p>Menajer “Sen kamuyu aldatma amaçlı eylemlerin ne gibi hapis cezası hükümleri olduğunu biliyor musun? Yanıltıcı bilgi vermenin? Yalan reklam yapmanın? Yazılı iftiranın cezasını biliyor musun?” diye bağırıyor.</p>

  <p>Sonra da kulağıma fısıldayacak kadar yaklaşıp “Hapishaneyle kıyaslandığında, Sodom ve Gomore şehirlerinin, Minneapolis ve St. Paul gibi kalacağını söylememe gerek var mı?” diyor.</p>

  <p>“Sana neyi bildiğini söyleyeyim,” diyor. Yerden RHTİ kitabını alıp günlük gazetenin içine sarıyor. “Senin bir abin yok. RHTİ kitabını hiç görmedin. Abini hiç görmedin. Danışmanın ölmüş olmasına çok üzülüyorsun. Ölen aileni çok özlüyorsun. Danışmanı canı gönülden sevmiştin. Sana verdiği destek ve yardımlar için ona sonsuza dek minnettar kalacaksın ve ölen ailenin cehennemde yanmaması için her saniye dua ediyorsun. Danışmanın gerçek katillerini arayacak yerde, durmadan sana saldıran tembel polisleri kınıyorsun. Bu üzücü ve trajik ölüm olayının bir an önce sonuçlanmasını istiyorsun. Ve hayatına devam etmek istiyorsun.”</p>

  <p>“Sevgili menajerinin sana verdiği desteğe güveniyorsun. Ve son derece minnettarsın.”</p>

  <p>“Hizmetçi gelip odayı temizlemeden önce, RHTİ kitabını kâğıt parçalama makinesine tıkacağım,” diyor.</p>

  <p>“Şimdi o koca kıçını yataktan kaldır ve sana az önce söylediklerimi unutma, seni tembel bok torbası. Çünkü er ya da geç bunları polise söylüyor olacaksın.”</p>
</body>
</html>
