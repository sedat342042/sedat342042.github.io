<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>17</h1>

  <p>Oturduğum tuvalete bitişik olan iki kabinden de mırıltılar ve nefes sesleri geliyor. Seslerin seks iniltisi mi yoksa bağırsak sesi mi olduğunu ayırt edemiyorum. Oturduğum kabinin iki cephesinde de delikler var ama bakamıyorum.</p>

  <p>Fertility şu anda burada mı bilemiyorum.</p>

  <p>Eğer buradaysa ve yanımdaki kabinde oturuyorsa herkes çıktıktan sonra bana büyük bir mucize söylemesi için ona yalvaracağım.</p>

  <p>Sağımdaki duvarda “Kalbim kırık oturdum, sıçacaktım osurdum” yazıyor.</p>

  <p>Onun yanında “Hayat hikâyem” yazıyor.</p>

  <p>Sol duvardaki deliğin yanında ise “Sıkı asıl” yazıyor.</p>

  <p>Onun yanında “Götümü ye”, onun da yanında “Memnuniyetle” yazıyor.</p>

  <p>Burası New Orleans’daki Superdome stadına en yakın olan havaalanında bir tuvalet. Yarın Superdome stadında Süper Kupa maçı var ve maçın devre arasında ben evleniyor olacağım.</p>

  <p>Zaman azalıyor.</p>

  <p>Bütün ekip ve yeni gelin dışarıdaki koridorda iki saattir beni bekliyorlar ve o kadar uzun süre oturdum ki neredeyse bağırsaklarım kıçımdan fırlayacak. Pantolonumun dizleri kırış kırış oldu. Klozet kâğıdı, sifondan sızan suyu çekip çıplak kıçımı ıslatıyor. Aldığım her nefeste insanların bıraktığı ağır kokuyu soluyorum.</p>

  <p>Art arda sifonlar çekiliyor ama son kişi çıkar çıkmaz bir yenisi giriyor içeri.</p>

  <p>Duvarda “Hayatın da porno filmlerin de sonu bellidir, tek fark hayat orgazmla başlar” yazıyor.</p>

  <p>Onun yanında “Sona yaklaştıkça daha da heyecanlı oluyor” yazıyor.</p>

  <p>Onun yanında, “Aman ne tantrik” yazıyor.</p>

  <p>Onun yanında “Burası bok kokuyor” yazıyor.</p>

  <p>Son bir sifon çekiliyor. Son adam ellerini yıkıyor ve kapıdan çıkıp gidiyor.</p>

  <p>Solumdaki deliğe “Fertility orada mısın?” diye fısıldıyorum.</p>

  <p>Sağımdaki deliğe “Fertility sen misin?” diyorum.</p>

  <p>Tek korkum başka bir herifin daha gazetesini okumak ve altı öğünlük mükellef yemekle dolu bağırsaklarını boşaltmak için içeri girmesi.</p>

  <p>Sonra sağımdaki delikten bir ses “Televizyonda bana fahişe dediğin için senden nefret ediyorum,” diyor.</p>

  <p>Özür dilerim, diye fısıldıyorum. Sadece bana verdikleri metni okuyordum.</p>

  <p>“Bunu biliyorum.”</p>

  <p>Ben de bildiğini biliyorum.</p>

  <p>Deliğin gerisindeki kırmızı dudaklar “Bana ihanet edeceğini bile bile aradım. Bunun özgür iradeyle filan bir ilgisi yok. İsa ve Yahuda misali. Sen öyle ya da böyle benim piyonumsun,” diyor.</p>

  <p>Teşekkürler, diyorum.</p>

  <p>Ayak sesleri duyuluyor. Biri gelip solumdaki tuvalete giriyor.</p>

  <p>Sağımdaki deliğe ‘Şimdi konuşamayız. Biri girdi içeri,” diye fısıldıyorum.</p>

  <p>“Sorun değil,” diyor kırmızı dudaklar. “Gelen, abin.”</p>

  <p>Abim mi?</p>

  <p>Dudaklar “Evet abin, Adam Branson,” diyor.</p>

  <p>Ve solumdaki delikte bir silah namlusu görünüyor.</p>

  <p>Ve bir erkek sesi “Merhaba küçük kardeş,” diyor.</p>

  <p>Delikteki namlunun ucu kör gibi ayağımı, göğsümü, kafamı, tuvaletin kapısını, sifonu hedef alıyor.</p>

  <p>Namlunun girdiği deliğin hemen yanında “Bunu ağzına al” yazıyor.</p>

  <p>“Korkma,” diyor Fertility. “Seni öldürmeyecek. O kadarını biliyorum.”</p>

  <p>“Seni göremiyorum ama altı kurşunum var ve mutlaka biri sana isabet edecek,” diyor Adam.</p>

  <p>Kırmızı dudaklar “Sen kimseyi öldürmeyeceksin,” diyor siyah namluya. Ve çıplak beyaz bacaklarımın üzerinden karşılıklı konuşmaya başlıyorlar. “Dün gece benim evime geldi ve bütün gece o silahı kafama dayadı ama saçımı bozmaktan başka bir şey yapmadı.”</p>

  <p>“Kapa çeneni,” diyor silah.</p>

  <p>Dudaklar “O silahın içinde kurşun bile yok,” diyor.</p>

  <p>Silah “Kapa çeneni!” diyor.</p>

  <p>Dudaklar “Dün gece seninle ilgili bir rüya daha gördüm. Sana çocukken neler yaptıklarını biliyorum. Hepsinin korkunç olduğunu biliyorum. Neden seks yapmaktan korktuğunu anlıyorum,” diyor.</p>

  <p>Bana hiçbir şey yapmadılar, diye fısıldıyorum.</p>

  <p>Silah “Olanları durdurmaya çalıştım ama kilise büyüklerinin siz çocuklara yaptıkları şeylerin fikri bile içimi bulandırıyordu,” diyor.</p>

  <p>O kadar da kötü değildi, diye fısıldıyorum.</p>

  <p>“Rüyamda ağlıyordun. İlk seferinde küçücük bir çocuktun ve neler olacağı konusunda hiçbir fikrin yoktu,” diyor dudaklar.</p>

  <p>Bunların hepsini geride bıraktım ben, diye fısıldıyorum. Ben şanlı ve şöhretli bir dini liderim.</p>

  <p>Silah “Hiçbir şeyi geride bırakmadın,” diyor.</p>

  <p>Evet, bıraktım.</p>

  <p>“O zaman neden hâlâ bakirsin?” diye soruyor dudaklar.</p>

  <p>Yarın evleniyorum.</p>

  <p>“Ama onunla yatmayacaksın,” diyor dudaklar.</p>

  <p>O çok çekici ve güzel bir kız, diyorum.</p>

  <p>Dudaklar “Ama yine de onunla yatmayacaksın. Cinsel ilişkiye girmeyeceksin,” diyor.</p>

  <p>Silah dudaklara “Dış dünyaya gidince seks yapmak istemesinler diye kilisenin bütün küçük kız ve oğlan çocuklarına yaptığı buydu işte,” diyor.</p>

  <p>Dudaklar silaha “Bence yaptıkları tamamen sadistçeydi,” diyor.</p>

  <p>Hazır düğünden bahsetmişken, elindeki en büyük mucizeyi bana söyler misin, diyorum.</p>

  <p>“Bundan fazlasına ihtiyacın olacak,” diyor dudaklar. “Yarın sabah sen evlenirken, menajerin ölecek. İyi bir mucizenin yanında, iyi bir avukata da ihtiyacın olacak.”</p>

  <p>Menajerimin ölmesi fikri pek de fena değil.</p>

  <p>Dudaklar “Polis senden şüphelenecek,” diyor.</p>

  <p>Ama neden?</p>

  <p>“Senin şu yeni çıkan Gerçek isimli parfümünden koklayacak ve boğularak ölecek,” diyor dudaklar.</p>

  <p>Silah “Çamaşır suyu ve amonyak karışımı,” diyor.</p>

  <p>Aynen danışmana olduğu gibi, öyle mi, diye soruyorum.</p>

  <p>“İşte bu yüzden polis senden şüphelenecek,” diyor dudaklar.</p>

  <p>Ama danışmanı abim öldürdü, diyorum.</p>

  <p>“Doğru hüküm,” diyor silah. “RHTİ kitabını ve senin vaka dosyalarını da ben çaldım.”</p>

  <p>“Menajeri öldürme planlarını yapan da kendisi,” diyor dudaklar.</p>

  <p>Silah dudaklara “Ona en eğlenceli kısmını da anlat,” diyor.</p>

  <p>“Her gün rüyalarımda intiharı cinayet gibi görünen tüm Creedish müritlerinin ölümünden polisin seni sorumlu tuttuğunu görüyorum,” diyor dudaklar.</p>

  <p>Yani, Adam’ın öldürdüğü tüm Creedish’ler.</p>

  <p>“Evet işte onlar,” diyor silah.</p>

  <p>“Polis bütün cinayetleri belki de ünlü olmak için işlediğini düşünüyor. Şişko ve çirkin bir hizmetçiyken, bir gecede ünlü bir ruhani lider oldun. Yarın da ülkenin en başarılı seri cinayet faili olmakla suçlanacaksın,” diyor dudaklar.</p>

  <p>“Başarılı kelimesi burada pek iyi durmadı,” diyor silah.</p>

  <p>O kadar da şişko değildim, diyorum.</p>

  <p>“Kaç kiloydun?” diye soruyor silah. “Ama dürüst ol.”</p>

  <p>Duvarda “Bugün geri kalan ömrünüzün en berbat günü” yazıyor.</p>

  <p>“Eskiden de şişkoydun. Hâlâ şişkosun,” diyor dudaklar.</p>

  <p>Öyleyse neden şimdi öldürmüyorsun beni, diye soruyorum. Neden silahına birkaç kurşun koyup, beni vurmuyorsun?</p>

  <p>“Kurşunum var,” diyor silah ve önce yüzümü, sonra dizlerimi, ayaklarımı ve son olarak da Fertility’nin dudaklarını nişan alıyor.</p>

  <p>Dudaklar “Hayır, o silahta kurşun yok,” diyor.</p>

  <p>“Evet, var,” diyor silah.</p>

  <p>“Öyleyse ispat et,” diyor dudaklar. “Vur onu. Hadi durma. Vur onu. Vur.”</p>

  <p>Hayır vurma beni, diyorum.</p>

  <p>“Şimdi canım istemiyor,” diyor silah.</p>

  <p>Dudaklar “Yalancı,” diyor.</p>

  <p>“Pekâlâ, çok uzun zaman önce onu vurmak istemiş olabilirim,” diyor silah. “Ama artık ne kadar ünlü olursa o kadar iyi diyorum. Bu yüzden danışmanı öldürdüm ve ruh sağlığı kayıtlarını yok ettim. İşte bu yüzden menajere küçük bir şişe klorin gazı hazırladım,” diyor silah.</p>

  <p>Ben danışmana sadece deli numarası yapıyordum, diyorum.</p>

  <p>Duvarda “Çabuk işe, daha işeyecekler var,” yazıyor.</p>

  <p>“Menajeri kimin öldürdüğünün bir önemi yok,” diyor dudaklar. “Kameranın önünden çekildiğin anda polis seni seri cinayet işlemekten tutuklamak üzere yarı sahaya ayak basmış olacak.”</p>

  <p>“Ama endişe etmene gerek yok,” diyor silah. “Seni kurtarmaya geleceğiz.”</p>

  <p>Kurtarmaya mı?</p>

  <p>“Sadece sana birazdan vereceğim kehaneti söyleyeceksin,” diyor dudaklar. “Ve birkaç dakikalık kargaşadan faydalanıp stadyumdan kaçacaksın.”</p>

  <p>Kargaşa mı?</p>

  <p>Silah “Biz arabada bekliyor olacağız,” diyor.</p>

  <p>Dudaklar “Kırmızı bir araba,” diyor.</p>

  <p>Silah “Henüz arabayı çalmadık ki, nereden biliyosun kırmızı olacağını?” diyor.</p>

  <p>“Ben her şeyi bilirim,” diyor dudaklar. “Kırmızı bir araba çalacağız. Hem de otomatik olacak çünkü ben vitesli araba kullanamam.”</p>

  <p>“Tamam,” diyor silah. “Kırmızı bir araba.”</p>

  <p>“Tamam,” diyor dudaklar.</p>

  <p>Bundan daha fazla heyecanlı olamam. Hadi söyle şu kehaneti, diyorum.</p>

  <p>Ve Fertility söylüyor. Kariyerimin en büyük mucizesi.</p>

  <p>Ve o haklı.</p>

  <p>Kargaşa kopacak.</p>

  <p>Ortalık cehennem yerine dönecek.</p>
</body>
</html>
