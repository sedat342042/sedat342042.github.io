<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>22</h1>

  <p>Sonuç olarak milyarlarca katil arı tam zamanında yani pazar sabahı saat sekizi on geçe Dallas, Teksas’a daldı. Oysa ben, televizyon izleyicisi pazar payının sadece yüzde on beşini alabilmiştim.</p>

  <p>Bir sonraki hafta kablolu televizyoncular bana tam bir dakika ayırdılar ve bazı ağır toplar, ilaç firmaları, araba üreticileri, benzin ve tütün holdingleri, daha büyük bir mucize sergilemem koşuluyla sponsor olmak için sıraya girdiler.</p>

  <p>Tamamen art niyetli olarak, sigorta şirketleri büyük ilgi gösterdiler.</p>

  <p>Gelecek haftaya kadar her gece Florida eyaletinde gösteri yapıyor olacağım. Jacksonville-Tampa-Orlando-Miami. Tender Branson Mucize Turnesi. Her gece bir mucize.</p>

  <p>Menajerim ve kablolu televizyoncular buna Mucize Anı demeyi tercih ediyorlar ve gerçekleştirdiğim mucizeler için hemen hemen hiç çaba sarfetmiyorum. Taranmış saçlarım ve boynumdaki kravatla otururken biri kamerayı yüzüme çeviriyor. Kasvetli bir ifadeyle kameraya doğru konuşuyorum:</p>

  <p>Ipswich Burnu’ndaki denizfeneri yarın devrilecek.</p>

  <p>Gelecek hafta Alaska’daki Mannington Buzulu çökecek ve buzulun çok yakınından geçen bir gemiyi altına alacak.</p>

  <p>Ondan sonraki hafta ölümcül bir virüs taşıyan fareler Chicago, Tacoma ve Green Bay’de ortaya çıkacaklar.</p>

  <p>Bunun televizyonda haber spikeri olmaktan farkı yoktu. Tek farkı olayları önceden bildiriyor olmaktı.</p>

  <p>Fertility’den birkaç düzine daha kehanet isteyecektim. Böylelikle bir sezonluk Mucize Anı kaydetmiş olacaktım. Bir yılı böylece garantiye alınca, kendi gösterilerimi yapmak, ürün tanıtımlarına çıkmak ve kitap imzalamak için bol bol zamanım olacaktı. Belki danışmanlık bile yapabilirdim. Filmlerde veya televizyonda konuk oyuncu olarak görünebilirdim.</p>

  <p>Ne zaman diye sormayın çünkü hatırlamıyorum ama o sıralarda intihar etmeyi hep unutuyordum.</p>

  <p>Eğer menajer programımın bir yerine intiharı koysaydı şu anda ölmüş olurdum. Perşembe öğleden sonra saat yedide lavabo açıcı içilecek. Hiç dert değil. Fakat zaman içinde katil arılar ve yoğun taleplerle birlikte, ya Ferlility'le tekrar karşılaşamazsam diye paniklemeye başladım. Ayrıca ekip de her zaman yanımdaydı. Halkla ilişkiler uzmanı, günlük program sorumluları, spor hocam, dişçim, dermatoloğum, diyetisyenim, ekiptekilerin hepsi tazı gibi beni takip ediyordu.</p>

  <p>Katil arılar beklediğimiz kadar başarılı olamadı. Kimseyi öldürmediler ama çok ilgi çektiler. Şimdi bir bis yapmam gerekiyordu.</p>

  <p>Yıkılan bir stadyum.</p>

  <p>Grizu patlaması.</p>

  <p>Raydan çıkan bir tren.</p>

  <p>Sadece tuvalete oturduğum zaman yalnız kalabiliyorum ama orda bile rahat bırakmıyorlar.</p>

  <p>Fertility hiçbir yerde yok.</p>

  <p>Hemen hemen bütün erkekler tuvaletlerinde, iki tuvalet arasındaki bölmede bir delik oluyor. Bu delikleri biri tırnağıyla tahtayı kazıyarak açmış olmalı. Günlerce veya aylarca sürmüş olmalı bu delikleri açmak. Hatta mermer ve çeliğe bile açmışlar bu delikleri. Sanki hapisten kaçmaya çalışan birinin işi gibi. Fakat bu delikten ancak bakılabilir ve konuşulur. Ya da bir parmak, dil veya penis sokulabilir ve böylelikle azıcık kaçılmış olur.</p>

  <p>İnsanlar bunlara “şeref delikleri” diyorlar.</p>

  <p>Altın damarı bulmak gibi.</p>

  <p>Fakat burada şeref buluyorsun.</p>

  <p>Miami havaalanında bir tuvalette oturuyorum. Sağ dirseğimin hizasında bölme duvarına o deliklerden açılmış ve deliğin etrafında benden önce bu tuvalette oturmuş adamların mesajları var.</p>

  <p>John M buradaydı, 14/3/64.</p>

  <p>Carl B buradaydı, 8 Ocak 1976.</p>

  <p>Mezar yazıları gibi.</p>

  <p>Bazı yazılar yeni kazınmış ama bazıları eski ve üstünden birçok kez boya geçilmesine rağmen öyle derin kazınmışlar ki hâlâ okunabiliyorlar.</p>

  <p>Artık burada olmayan adamlardan geriye kalan binlerce anın, duygunun ve ihtiyacın gölgeleri bunlar. Burada oluşlarının kaydı. Ziyaretlerinin. Geçişlerinin. Bunlar danışmanın birinci dereceden kaynak belgeler diye adlandıracağı türden yazılar.</p>

  <p>Kirli ve yanlış şeyler tarihçesi.</p>

  <p>Beleş saksafon için bu gece burada ol. 18 Haziran 1973, Cumartesi.</p>

  <p>Bunların hepsi duvarlara kazınmış.</p>

  <p>Bunlar resimsiz yazılar. İsimsiz seks. Yazısız resimler. Aralanmış uzun bacakları, yuvarlak göğüsleri, dalgalı saçları ile çıplak bir kadının resmi var ama kadının yüzü yok.</p>

  <p>Kadının kıllı vajinasına dev damlalar fışkırtan, bir adam boyunda dev ve sert bir penis var.</p>

  <p>“Cennet, açık büfe am yiyebileceğiniz bir yerdir,” yazıyor.</p>

  <p>“Cennet götten sikilmektir.”</p>

  <p>“Cehennemin dibine kadar yolun var ibne.”</p>

  <p>“Gittim zaten.”</p>

  <p>“Bok ye.”</p>

  <p>“Onu da yaptım.”</p>

  <p>Duvarda yazan bu seslere ilaveten gerçek bir kadın sesi duyuyorum. “Yeni bir felakete ihtiyacın var, değil mi?” diye fısıldıyor.</p>

  <p>Ses delikten geliyor ama bakınca sadece boyalı bir çift dudak görünüyor. Kırmızı dudaklar, beyaz dişler ve ıslak bir dil “Burada olacağını biliyordum. Ben her şeyi biliyorum,” diyor.</p>

  <p>Fertility.</p>

  <p>Delikteki dudakların yerini, mavi göz farı ve göz kalemiyle olduğundan büyük görünen gri renkli bir göz ve ağır ağır kırpışan rimelli kirpikler alıyor. Gözbebeği önce büyüyor, sonra küçülüyor. Sonra gözünün yerini dudak alıyor ve “Dert etme. Uçağın birkaç saat rötar yapacak,” diyor.</p>

  <p>Duvarda, dudağın hemen yanında “Yalarım, yutarım” yazıyor.</p>

  <p>Onun yanındaysa “Tek istediğim onu sevmek, ama buna izin vermiyor” yazıyor.</p>

  <p>“İçimdeki aşk ılıktır” diye başlayan bir şiir var. Şiirin gerisi duvara fışkırtılanlardan dolayı silinip gitmiş.</p>

  <p>Dudak “Bir görev için buradayım,” diyor.</p>

  <p>Rezil işinden bahsediyor olmalı.</p>

  <p>“Rezil işim yüzünden,” diyor.</p>

  <p>Bu konu hakkında kesinlikle konuşmuyoruz.</p>

  <p>“Bu konu hakkında konuşmak istemiyorum,” diyor.</p>

  <p>Tebrikler, diye fısıldıyorum. Katil arılar için yani.</p>

  <p>Duvarda, kucağa oturan Creedish kızına ne denir, yazıyor.</p>

  <p>Ölü.</p>

  <p>Götünü siktiren Creedish ibnesine ne denir?</p>

  <p>Dudak, “Yeni bir felakete ihtiyacın var, değil mi?” diyor.</p>

  <p>Hatta on, on beş tanesine, diye fısıldıyorum.</p>

  <p>Dudak “Hayır,” diyor. “Sen de güvendiğim diğer erkekler gibi olmaya başladın. Çok açgözlüsün.”</p>

  <p>Ben sadece insanların hayatlarını kurtarmaya çalışıyorum.</p>

  <p>“Sen açgözlü bir domuzsun.”</p>

  <p>İnsanları felaketlerden korumak istiyorum.</p>

  <p>“Sen sadece bir sirk köpeğisin.”</p>

  <p>Bunu sadece kendimi öldürebilmek için yapıyorum.</p>

  <p>“Ölmeni istemiyorum.”</p>

  <p>Niye?</p>

  <p>“Ne demek, niye?”</p>

  <p>Niye hayatta kalmamı istiyorsun? Beni sevdiğin için mi?</p>

  <p>Dudak “Hayır,” diyor. “Senden nefret de etmiyorum ama sana ihtiyacım var.”</p>

  <p>Ama benden hoşlanmıyor da değilsin yani?</p>

  <p>Dudak “Yaşadığım hayatın ne kadar sıkıcı olduğunu biliyor musun sen? Her şeyi bilmenin, olacakların milyonlarca kilometre öteden geldiğini görmenin ne kadar sıkıcı olduğunu biliyor musun? Dayanılmaz bir şey bu. Ve sadece benim için değil.”</p>

  <p>Dudak “Hepimiz sıkıldık,” diyor.</p>

  <p>Duvarda “Sandy Moore’u siktim” yazıyor.</p>

  <p>Etrafına başka başka on kişi “Ben de” yazmış.</p>

  <p>Bir diğeri “Burada Sandy Moore’u sikmeyen biri var mı?” yazmış.</p>

  <p>Hemen onun yanına başka biri “ben” yazmış.</p>

  <p>Onun yanında da “ibne” yazıyor.</p>

  <p>“Hepimiz aynı televizyon programlarını izliyoruz,” diyor dudak. “Radyoda aynı şeyleri duyuyoruz, birbirimize aynı şeyleri söylüyoruz. Hayatın hiç sürprizi kalmadı. Hep aynı şeyler olup duruyor. Tekrarlar.”</p>

  <p>Deliğin içindeki kırmızı dudaklar “Hepimiz aynı televizyon programlarıyla büyüdük. Sanki hepimize aynı suni hafızadan takılmış. Çocukluğumuzla ilgili hiçbir şeyi hatırlamazken, komedi dizilerindeki ailelerin başına gelenlerin hepsini gayet iyi biliyoruz. Hepimizin belli başlı hedefleri aynı. Hepimizin korkuları aynı,” diyor.</p>

  <p>Dudaklar “Gelecek parlak değil,” diyor.</p>

  <p>“Çok yakında aynı anda aynı şeyleri düşünmeye başlayacağız. Mükemmel bir uyum içinde olacağız. Senkronize. Birleşmiş. Eşit. Kati. Karıncalar gibi. Böcekler gibi. Koyunlar gibi.”</p>

  <p>Her şey bir diğerinin türevi.</p>

  <p>Bir göndermeye yapılan bir göndermeye yapılan bir gönderme.</p>

  <p>İnsanlar sormaları gereken ‘Varoluşun temeli nedir?’ sorusunu sormuyorlar da, ‘Bu nereden geliyor?’ diye soruyorlar.</p>

  <p>Delikten gelen sesi, insanların telefonda itiraflarda bulunmalarını dinlediğim gibi, hayat belirtisi bulmak için mezarları dinlediğim gibi dinliyorum. Peki neden bana ihtiyacın var, diye soruyorum.</p>

  <p>“Çünkü sen farklı bir dünyada büyüdün,” diyor dudaklar.</p>

  <p>“Çünkü eğer bu dünyada beni şaşırtabilecek bir kişi varsa, o da sensin. Sen kitle kültürünün bir parçası değilsin, en azından şimdilik. Yeni bir şeyler görebilmek için tek umudum sensin. Sen benim üstümdeki sıkıntı büyüsünü bozabilecek büyülü prenssin. Hiç değişmeden birbirini izleyen günlerin yarattığı transı bozabilecek. Ben bunu daha önce gördüm duygusunu yıkabilecek. Sen tek kişilik bir kontrol grubusun.”</p>

  <p>Hayır, diye fısıldıyorum. Ben o kadar da farklı değilim.</p>

  <p>“Evet öylesin.” diyor dudaklar. “Ve senin farklı kalman benim tek umudum.”</p>

  <p>Öyleyse bana birkaç tane kehanet söyle.</p>

  <p>“Hayır.”</p>

  <p>Neden?</p>

  <p>“Çünkü seni bir daha göremem. İnsanlar seni yiyip bitirirler ve seni kaybederim. Bundan sonra sana her hafta sadece bir tane kehanette bulunacağım.”</p>

  <p>Nasıl?</p>

  <p>“Bu şekilde,” diyor dudaklar. “Aynen şimdi olduğu gibi. Endişe etmene de gerek yok. Ben seni bulurum.”</p>
</body>
</html>
