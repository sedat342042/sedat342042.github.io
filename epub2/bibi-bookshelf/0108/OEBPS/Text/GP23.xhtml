<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>25</h1>

  <p>Bir keresinde menajer bana “Beş yıl içinde kendini nerede ve ne yapıyor olarak görüyorsun?” diye sormuştu.</p>

  <p>Ölü, demiştim. Kendimi ölmüş ve çürüyor olarak görüyorum. Ya da küller görüyorum. Kendimi yaktırmışım.</p>

  <p>Cebimde dolu bir silah olduğunu hatırlıyorum. Kalabalık ve karanlık bir oditoryumun gerisinde duruyorduk, sadece ikimiz vardık. İlk defa kalabalık bir seyirci önüne çıkacaktım.</p>

  <p>Kendimi ölmüş ve cehenneme gitmiş olarak görüyorum, demiştim.</p>

  <p>O gece kendimi öldürmeyi planladığımı hatırlıyorum. Menajere, cehennemdeki ilk bin yılımın giriş seviyesinde geçeceğini tahmin ettiğimi söyledim. Ama daha sonra idari kadroya geçmek istiyordum. Ekipten biri olacaktım. Bir sonraki milenyumda cehennemin pazar payı dev bir gelişim gösterecekti. Zirveye oynamak istiyordum.</p>

  <p>Menajer bunların son derece gerçekçi fikirler olduğunu söyledi.</p>

  <p>Sigara içtiğimizi hatırlıyorum. Sahnede yerel bir papaz açılış konuşmasını yapıyordu. Isınma turunda papazın görevi, seyircinin derin ve hızlı bir biçimde nefes alıp vermesini sağlamaktı. Bunun için yüksek sesle şarkı söylemek gerekiyordu. Ya da bağırmak. Menajere göre insanlar ciğerlerindeki tüm nefesi kullanarak bağırdıklarında veya şükran duasını söylediklerinde çok sık nefes alıp veriyorlar. İnsanların kanı asidik olmalı. Hızlı ve derin derin soluduklarında, kanlarındaki karbondioksit seviyesi düşüyor ve kanları alkalik oluyor.</p>

  <p>Menajer “Solumaya bağlı alkalikleşme” diyor.</p>

  <p>İnsanlar sersemliyorlardı. Yerlere düşerlerken, kulakları uğulduyor, el ve ayak parmakları uyuşuyor, göğüslerine bir ağrı saplanıyor ve terliyorlardı. Buna vecit hali deniyordu. Kramp yüzünden pençe gibi görünen elleriyle insanlar yerlere yuvarlanıyordu.</p>

  <p>Bu mutlak saadet yerine geçiyordu.</p>

  <p>“Din işindekiler buna ‘ıstakoz avlama’ diyorlar,” dedi menajer.</p>

  <p>Sürekli tekrarlanan hareketler etkiyi artırıyordu ve sahnedeki açılış gösterisi hep aynı temrinle devam ediyordu. Seyirciler hep birlikte alkış tutuyorlardı. Uzun sıralar halinde kol kola girmiş olan bu insanlar hezeyan içinde sağa sola sallanıyorlardı.</p>

  <p>Menajer, bu rutin gösteriyi akıl edenlerin, muhtemelen cehennemdeki işleri de yürüttüğünü söylemişti.</p>

  <p>Sponsorumuzun Eski Zaman Yazları Hazır Limonata Tozu olduğunu hatırlıyorum.</p>

  <p>Benim sıram, açılış gösterisini yapan kişinin beni sahneye davet etmesiyle başlıyordu ve gösterimin bir bölümünde herkese büyü yapıyordum.</p>

  <p>“Doğal bir trans durumu,” diye açıklıyordu menajer.</p>

  <p>Kruvaze ceketinin cebinden kahverengi bir şişe çıkarıp “Eğer kuvvetli duygular hissedecek gibi olursan, birkaç tane Endorphinol al,” demişti.</p>

  <p>Ben de ona, bana onlardan bir avuç dolusu vermesini söylemiştim.</p>

  <p>Gösterinin hazırlık aşamasında ekiptekiler, gösterinin yapıldığı yerdeki halkı evlerinde ziyaret etmiş ve gösteriye gelmeleri için onlara bedava bilet dağıtmıştı. Menajer bunu bana yüzüncü kez anlatıyordu. Gittikleri evlerde tuvaleti kullanmak için izin istemişler ve ecza dolabındaki ilaçları bir kâğıda not etmişlerdi. Menajer, Vaiz Jim Jones’un da bu taktiği kullandığını ve Halkın Tapmağı tarikatında mucizeler yarattığını söylemişti.</p>

  <p>Mucize muhtemelen burada doğru kelime olmadı.</p>

  <p>Kürsünün üstünde, daha önce hiç karşılaşmadığım insanların isimlerinin ve hayatlarını tehdit eden hastalıkların yazılı olduğu bir liste vardı.</p>

  <p>Bayan Steven Brandon’ı çağırıyordum. Lütfen buraya gelin ve Tanrı’nın hasta böbreğinize dokunmasına izin verin.</p>

  <p>Bay William Doxy, lütfen buraya gelin ve tekleyen kalbinizi Tanrı’nın ellerine bırakın.</p>

  <p>Aldığım eğitimde, optik sinirlerde beyaz bir ışık çaktırmak için parmaklarımla bir insanın gözüne hangi hızla ve nasıl bastırmam gerektiği öğretilmişti.</p>

  <p>“İlahi ışık,” diyordu menajer.</p>

  <p>Aldığım eğitimde, kulaklarında bir uğultu olması için ellerimle bir insanın kulaklarına nasıl sertçe bastırmam gerektiği öğretilmişti. Onlara bunun “ebedi Om” olduğunu söylüyordum.</p>

  <p>“Haydi,” diyordu menajer.</p>

  <p>Sıram gelmişti.</p>

  <p>Sahnede açılış duasını yaptıran adam, mikrofondan Tender Branson diye bağırıyordu. Biricik, tek, son kurtulan, yüce Tender Branson.</p>

  <p>Menajer “Dur,” demişti. Ağzımdaki sigarayı çekip, beni koridora itmişti. “Şimdi gidebilirsin.”</p>

  <p>Koridorun etrafında toplanan insanların elleri bana dokunmak için uzanıyordu. Sahnedeki spotlardan üzerime gelen ışıklar çok parlaktı. Etrafımdaki karanlık, beni sevdiğini düşünen binlerce trans halindeki insanın gülen yüzleriyle doluydu. Tek yapmam gereken ışığa doğru yürümekti.</p>

  <p>Bu tıpkı ölmek gibiydi, ama ölümdeki hakimiyet sorunları burada söz konusu değildi.</p>

  <p>Silah ağırdı ve pantolonumun cebinden kalçama çarpıyordu.</p>

  <p>Bu, tanışmadan bir aileye sahip olmak gibiydi. Arada bir kan bağı olmadan akrabalar edinmeye benziyordu.</p>

  <p>Sahne ışıklardan dolayı sıcaktı.</p>

  <p>Bu, karşıdakini sevme riski olmadan sevilmekti.</p>

  <p>Ölmek için gerçekten mükemmel bir andı.</p>

  <p>Cennet değildi ama hayatım boyunca cennete en yakın olduğum andı.</p>

  <p>Kollarımı kaldırdım ve insanlar coşkuyla bağırdılar. Kollarımı indirdim ve herkes sustu. Okuyacağım metin kürsünün üstünde duruyordu. Daktilo edilmiş listede, karanlıkta bekleşen insanlardan kimin hangi hastalıktan mustarip olduğu yazılıydı.</p>

  <p>Herkesin kanı alkalikti. Herkes yüreğini vermeye hazırdı. Hırsızlık yaparken hissettiklerimi hissediyordum. Telefonda bana içini döken insanları dinlerken hissettiklerimi hissediyordum. Seksin de buna benzediğini düşünüyordum.</p>

  <p>Aklımda Fertility, önümdeki metni okumaya başladım.</p>

  <p>Bizler yaratılışın ilahi ürünleriyiz.</p>

  <p>Her birimiz güzel bir bütünün parçalarıyız.</p>

  <p>Her duruşumda insanlar nefeslerini tutuyorlardı.</p>

  <p>Metinden okumaya devam ediyordum. Hayat değerli bir armağandır.</p>

  <p>Elimi cebime sokup kurşunla dolu silahı tuttum.</p>

  <p>Bu değerli armağan, ne kadar acı dolu ve anlamsız görünse de korunmalıdır. Barış öyle mükemmel bir armağandır ki, ancak Tanrı tarafından bahşedilebilir. Ancak Tanrı'nın en bencil çocukları, Tanrı’nın en büyük armağanını çalabilir. Hayattan daha yüce olan armağanını. Ölümü.</p>

  <p>Bu sözüm katillere, diyordum. İntihar edenlere. Kürtaj yanlılarına, acı çekenlere ve hastalara.</p>

  <p>Kullarını ölümle şaşırtma hakkı yalnızca Tanrı'ya aittir.</p>

  <p>Ne söylediğimin farkına vardığımda artık çok geç olmuştu. Tesadüf müydü, yoksa bana bir silah ve kurşun bulmasını söylediğimde menajer aklımdan neler geçtiğini anlamış mıydı bilemiyorum ama, okuduğum metin bütün planımı altüst etmişti. Bunu okuduktan sonra kendimi öldürmemin imkânı yoktu. Çok aptalca görünecekti.</p>

  <p>Böylece kendimi öldüremedim.</p>

  <p>Gecenin geri kalanı planlandığı gibi devam etti. İnsanlar kurtarılmış olduklarını hissederek evlerine gittiler. Ben de kendimi başka bir gece öldürmeye karar verdim. Zamanlama kesinlikle yanlıştı. Ertelemek zorunda kalmıştım çünkü zamanlama çok önemliydi.</p>

  <p>Ayrıca.</p>

  <p>Sonsuzluk, sonsuza kadar sürecekmiş gibi görünüyordu.</p>

  <p>Karanlıkta bana gülümseyen bir sürü insanın önünde, ömrünü banyo temizlemek ve çim biçmekle geçirmiş olan kendime sordum: Niye acele ediyordum ki?</p>

  <p>Daha önce yoldan çıkmıştım, tekrar çıkabilirdim. Pratik yapmak insanı mükemmelleştirir.</p>

  <p>Tabii buna öyle derseniz.</p>

  <p>Birkaç yeni günahla özgeçmişimin daha iyi görüneceğini düşündüm.</p>

  <p>Sonsuza kadar lanetlenmiş olmanın iyi yanı bu işte.</p>

  <p>Cehennem bekleyebilir.</p>
</body>
</html>
