<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>4</h1>

  <p>Ertesi sabah uyandığımda Fertility’nin telefonda birine bir şeyler fısıldadığını duyuyorum. Yatakta doğruluyorum ve Fertility’nin yataktan çıkıp giyinmiş olduğunu ve telefondakine “Sidney’e sabah sekizde uçuşunuz var mı?” diye sorduğunu fark ediyorum.</p>

  <p>“Tek gidiş olsun lütfen. Varsa cam kenarı. Kredi kartı kabul ediyor musunuz?” diye soruyor.</p>

  <p>Beni fark edince telefonu kapatıp ayakkabılarını giymeye başlıyor. Ajandasını çantasına koyacakken vazgeçip, komodinin üzerine bırakıyor.</p>

  <p>Nereye gidiyorsun, diye soruyorum.</p>

  <p>“Sidney’e” diyor.</p>

  <p>Ama neden?</p>

  <p>“Bir sebebi yok.”</p>

  <p>Anlat bana, diyorum.</p>

  <p>Çantasını alıp kapıya doğru ilerlerken “Çünkü beklediğim sürpriz gerçekleşti” diyor. “İstediğim lanet olası sürpriz gerçekleşti ve lanet olsun ki ben bunu istemiyorum. İstemiyorum!”</p>

  <p>Neyi istemiyorsun?</p>

  <p>“Hamileyim.”</p>

  <p>Nerden biliyorsun ki?</p>

  <p>“Ben her şeyi biliyorum!” diye bağırıyor bana. “Daha doğrusu her şeyi biliyordum ama bunun olacağını göremedim. Bu zavallı, sıkıcı ve rezil dünyaya bir çocuk getireceğimi bilmiyordum. Geleceği görme yeteneğime sahip olacak ve can sıkıntısından patlayacak bir çocuk. Asla şaşırmayacak bir çocuk. Bunu önceden göremedim.”</p>

  <p>Peki şimdi ne olacak?</p>

  <p>“Sidney’e gidiyorum, Avustralya’ya.”</p>

  <p>Ama neden?</p>

  <p>“Annem kendini öldürdü. Abim kendini öldürdü. Cevabı kendin bul.”</p>

  <p>Ama neden Avustralya?</p>

  <p>Yatak odasının kapısından çıkıp merdivenlere doğru ilerliyor. Peşinden gitmek istiyorum ama çıplağım.</p>

  <p>“Bunu çok radikal bir kürtaj yöntemi gibi düşün,” diye bağırıyor avazı çıktığı kadar.</p>

  <p>Ebeveyn yatak odasından daha önce bin kere ütülemiş olduğum mavi takım elbiseyle bir adam çıkıyor. Daha önce telefonda bin kere duymuş olduğum o ses “Sen Dr. Ambrose musun?” diye soruyor bana.</p>

  <p>Ben giysilerimi giyene kadar Fertility merdivenlerden inip ön kapıdan çıkıyor. Yatak odasının camından bakıyorum ve Fertility’nin bahçeden geçip taksiye bindiğini görüyorum.</p>

  <p>Daha önce bin kere elimde yıkadığım ipek bir gömlek içindeki bir kadın, mavi takım elbiseli adamın yanına, koridora çıkıyor. Yatak odasının kapısında donmuş vaziyette bana bakarlarken, kadın birden bağırmaya başlıyor. “Bu o! Hatırladın mı? Eskiden bizim yanımızda çalışıyordu! Bu o sahte peygamber!”</p>

  <p>Fertility’nin ajandasını kaptığım gibi kaçmaya başlıyorum. Ön kapıdan çıkıp otobüs durağına kadar koşuyorum. Ajandayı karıştırıp bugünün tarihini buluyorum ve aradığım cevap karşıma çıkıyor.</p>

  <p>Bugün öğleden sonra saat 13:25’te, direkt Sidney’e uçan 2039 sayılı uçak bir manyak tarafından kaçırılacak ve uçak Avustralya’nın iç kısımlarında bir yere düşecek.</p>

  <p>Bayanlar, baylar. 2039 sayılı uçağın içindeki son kişi olarak Avustralya’nın dev anakarası üstünde uçmakta olduğumuzu ve son motorun da durduğunu söylemeyi kendime görev bilirim.</p>

  <p>Hiçliğe yapacağımız iniş başlamıştır. Lütfen kemerlerinizi bağlayın.</p>
</body>
</html>
