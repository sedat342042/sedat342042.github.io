<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>45</h1>

  <p>Evden ayrılmadan bir gece önce ağabeyim bana dışarıdaki dünyayla ilgili bildiği her şeyi anlattı.</p>

  <p>Dışarıdaki dünyada kadınlar saç renklerini değiştirme gücüne sahipler, dedi. Ve göz renklerini. Ve dudak renklerini.</p>

  <p>Arka verandada, mutfaktan süzülen ışığın altında oturuyorduk. Ağabeyim Adam buğday biçer gibi saçlarımı kesiyordu; bir avuç dolusu saçı kavrayıp, yarısını usturayla alıyordu. Kafamı oynatmadan dosdoğru ona bakmam için çenemi başparmağıyla işaret parmağının arasına kıstırıyor ve kahverengi gözleri favorilerimde odaklanıyordu.</p>

  <p>Favorilerimin boyunu eşitleyebilmek için önce birini keserdi, sonra ötekini; sonra ilkini biraz daha kısaltırdı ve favorilerimin ikisi de yok olana kadar sırayla kesmeye devam ederdi.</p>

  <p>Diğer yedi kardeşim verandada oturmuş, Adam’ın anlattığı bütün kötülükler oradan fırlayıp çıkacakmış gibi karanlığı gözlüyorlardı.</p>

  <p>Dışarıdaki dünyada insanlar kuşları evlerinde tutuyorlar, dedi Adam. Bunu görmüştü.</p>

  <p>Karısıyla evliliğini devlet nazarında yasallaştırmak için Adam kilise topraklarından bir kez dışarı çıkmıştı.</p>

  <p>Dışarıdaki dünyada televizyon denilen ruhlar insanları evlerinde ziyaret ediyor, dedi Adam.</p>

  <p>Ruhlar radyo tabir edilen şeyler vasıtasıyla insanlarla konuşuyormuş.</p>

  <p>Bir arada olmaktan nefret ettikleri ama yalnız kalmaktan da korktukları için insanlar telefon denilen bir alet kullanıyorlarmış.</p>

  <p>Şekil vermek için değil de, daha çok bir ağacı budarmışçasına kesmeye devam ediyordu saçımı. Saç öbekleri verandanın tahtaları üstünde birikiyordu; kesilmiş saçlar gibi değil de, toplanmış ekinler gibi.</p>

  <p>Kilise topraklarındaki meyve bahçelerine girmeye çalışan geyikleri kaçırmak için bahçeye saç kırpıklarıyla dolu torbalar asardık. Kilise yerleşiminden ayrılınca vazgeçmek zorunda olduğun nimetlerden bir tanesi, hiçbir şeyi israf etmeme kuralıdır, dedi Adam. Vazgeçmesi en zor olan nimet ise sessizliktir.</p>

  <p>Dışarıdaki dünyada gerçek sessizlik yok, dedi Adam. Kulaklarını tıkayıp sadece kalp atışını duyduğun o sahte sessizlikten değil de, doğadaki gerçek sessizlikten bahsediyordu.</p>

  <p>Evlendikleri hafta, Adam ve Biddy Gleason kilise yerleşiminden kalkan bir otobüse binmişlerdi. Kilisenin mütevelli heyetinden bir üye de onlara eşlik ediyordu. Adam’ın anlattıklarına göre yol boyunca otobüsün içi gürültülüydü. Yanlarından geçen arabalar kükrüyordu. Dışarıdaki insanlar nefes almadan konuşup, saçma sapan şeyler söylüyorlardı. Konuşmadıkları zamanlardaysa, tekrar tekrar aynı şarkıları söyleyen insanların kopya edilmiş seslerinin yankılandığı radyolar dolduruyordu bu boşluğu.</p>

  <p>Dışarıya çıkınca vazgeçmen gereken nimetlerden bir tanesi de karanlıktır, dedi Adam. “Gözlerini yumup kendini bir dolaba kapayabilirsin, ama ben bundan bahsetmiyorum.” Kilise yerleşiminde gece zifiri karanlıktır. Karanlık bu denli yoğun olunca, gökyüzündeki yıldızlar çok sık görünür. Ayın yüzeyindeki girintili çıkıntılı dağ silsilelerini, yılankavi nehirleri ve pürüzsüz su birikintilerini rahatlıkla görebilirsiniz.</p>

  <p>Ayın veya yıldızların olmadığı gecelerde hiçbir şey görünmezdi ama hayal kurmanın sınırı yoktu.</p>

  <p>En azından ben böyle hatırlıyorum.</p>

  <p>Annem mutfakta, yanıma almama izin verilen elbiseleri ütüleyip katlıyordu. Babam ortalıkta yoktu ve nerede olduğunu bilmiyordum. İkisini de bir daha hiç görmeyecektim.</p>

  <p>İnsanlar hep o sırada annemin ağlayıp ağlamadığını sorarlar ve bu soru bana çok komik gelir. Evden ayrılırken babamın gözyaşları içinde bana sıkıca sarılıp sarılmadığını sorar insanlar. “Hayır,” dediğim zaman da çok şaşırırlar. Ben ayrılırken ne ağlayan oldu, ne de boynuma sarılan.</p>

  <p>Domuzlardan birini sattığımız zaman da ağlayan veya domuza sarılan kimse olmazdı. Tavuk kesip elma toplarken de ağlayan veya birbirine sarılana rastlanmazdı.</p>

  <p>Hiç kimse gece olup da yatağına yattığında, yetiştirdiği buğdaylar gerçekten mutlu mu, ekmek oldukları için hayatlarından memnunlar mı acaba, diye düşünmezdi.</p>

  <p>Ağabeyim saçımı kesiyordu. Annem de ütüyü yeni bitirmiş, dikişe başlamak için oturmuştu. Hamileydi. O zaten bildim bileli hamileydi. Etekleri mutfaktaki tahta sıralara veya yerlere yayılmış olan kız kardeşlerim de onun etrafında oturmuş dikiş dikiyorlardı.</p>

  <p>İnsanlar hep neler hissettiğimi sorarlar. Korkuyor muydum? Yoksa heyecanlı mıydım?</p>

  <p>Kilise doktrinine göre sadece ailenin ilk erkek çocuğunun, yani Adam’ın, evlenip kilise topraklarında yaşlanmaya hakkı vardı. Geri kalan çocuklarsa, yani ben, yedi erkek ve beş kız kardeşim, on yedi yaşına basar basmaz kilise yerleşimini terk edip çalışmaya başlayacaktık. Babam kilise topraklarında yaşıyordu çünkü ailesinin ilk erkek evladıydı. Annem de orada yaşıyordu, çünkü kilisenin mütevelli heyeti üyeleri babam için onu seçmişlerdi.</p>

  <p>Hiçbirimiz baskı altında ve kargaşa içinde yaşamıyorduk, ama bu gerçeği söylediğimde insanlar hep hayal kırıklığına uğrarlar. Hiçbirimiz kiliseye öfke duymuyorduk. Sadece yaşıyorduk. Duyguların ağırlığı altında ezilen hiç kimse yoktu.</p>

  <p>Kaderimizin bütün derinliği bundan ibaretti. İster sığ deyin, ister derin. Bizi korkutabilecek hiçbir şey yoktu. Kilise yerleşiminde yetişen insanların inancı böyleydi. Dünyada olup biten her şeye Tanrı karar veriyordu. Hayat tamamlanması gereken bir görevdi. Önemli olan faydalı bir şeyler yapmaktı ve her türlü sevinç ve gözyaşı insana ayak bağı olmaktan başka bir işe yaramazdı. Duygular ahlâki yozlaşmanın işaretiydi. Hayattan bir şeyler beklemek veya pişmanlık duymak gereksiz ve aptalca lükslerdi.</p>

  <p>İnanç sistemimizin çerçevesi işte buydu. Bilinmesi gereken hiçbir şey yoktu ve hayatta her an her şey olabilirdi.</p>

  <p>Dış dünyada otomobillere güç vermek ve uçakları gökte uçurmak için şeytanla pazarlık yapılıyor, dedi Adam. İnsanları tembelleştirmek için elektrik tellerinden kötülük geçiyormuş. İnsanlar bulaşıklarını yıkamadan dolaba geri koyuyorlar ve bulaşıkları dolap yıkıyormuş. Borularda gezen sular insanların çöplerini ve boklarını alıp götürüyormuş, gerisi de onların sorunu değilmiş zaten. Adam çenemi parmaklarının arasına alıp suratıma bakmak için eğildi ve dış dünyada insanların aynalara baktığını söyledi.</p>

  <p>Otobüste önünde oturan insanların aynaları varmış ve durmadan nasıl göründüklerine bakıyorlarmış. Adam bunu çok utanç verici bulmuş.</p>

  <p>Sebebini hiç hatırlamamakla birlikte o günden sonra uzunca bir süre saçlarımı kestirmediğimi hatırlıyorum. Tepesinde kalan kısacık kıllarla kafam, sapların dimdik durduğu bir saman tarlasına benziyordu.</p>

  <p>Dış dünyada bütün sayım işlemlerinin makinelerin içinde yapıldığını söyledi Adam.</p>

  <p>Tüm yemekler garsonlar tarafından yediriliyordu insanlara.</p>

  <p>Adam kilise topraklarından sadece bir kez çıkmıştı. Karısı ve kendilerine eşlik eden kilise heyeti üyesiyle birlikte Nebraska’nın Robinsville şehir merkezinde bir otelde kalmışlardı. Hiçbiri uyuyamamıştı. Ertesi gün otobüs onları hayatlarının sonuna kadar bir daha çıkmayacakları evlerine geri getirmişti.</p>

  <p>Otel denilen şey, içinde bir sürü insanın barındığı, yemek yediği ve uyuduğu ama kimsenin birbirini tanımadığı büyük bir evdir, dedi Adam. Adam’ın söylediğine göre, dışarıdaki ailelerin çoğunluğu bu tanıma uyuyordu.</p>

  <p>Dışarıdaki kiliseler, dev dinlerin uzaktaki fabrikalarında üretilen yalanları insanlara satan mağazalardır, dedi Adam.</p>

  <p>Sonra da şimdi hatırlayamadığım bir sürü şey daha anlattı.</p>

  <p>Saçımı kestiği o gece bundan on altı yıl önceydi.</p>

  <p>Benim şimdi olduğum yaştayken babam, Adam’ın, benim ve diğer on dört kardeşimin tohumlarını atmıştı.</p>

  <p>Evi terk ettiğimde on yedi yaşımdaydım.</p>

  <p>Babamı son gördüğümde benim şimdiki halim gibi görünüyordu.</p>

  <p>Adam’a bakmak aynaya bakmak gibiydi. Üç dakika ve otuz saniyeyle benim ağabeyimdi ama Creedish mezhebinde kimse ikiz diye bir kavramdan haberdar değildi.</p>

  <p>Adam Branson’ı son gördüğüm gece, onun ne kadar iyi ve bilge bir adam olduğunu düşünmüştüm.</p>

  <p>Ne kadar da aptalmışım.</p>
</body>
</html>
