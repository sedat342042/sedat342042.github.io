<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>42</h1>

  <p>Adı Fertility Hollis’ti. Şaka yapmıyorum, bu onun gerçek adıydı ve yarınki buluşmamızda sosyal danışmanla paylaşmak istediğim konu da onunla ilgiliydi.</p>

  <p>Tabi olduğum gözlem programının koşullarından biri de haftada bir saat sosyal danışmanımla görüşmek. Karşılığında konut kuponu alıyorum. Bu program sayesinde konut yardımı almaya hak kazanıyorum. Bedava hükümet peyniri, süttozu, bal ve yağ. Bedavadan işe yerleştirilme imkânı. Bunlar, Kurtulanlara Yönelik Federal Koruma Programı’nın yaptığı kıyaklardan sadece birkaçı. Köpek kulübesine benzeyen evim ve tüketim fazlası peynir. Küçük, rezil işim ve araklayarak otobüsle eve getirdiğim pirzolalarım. Ucu ucuna yetecek kadar veriyorlar işte.</p>

  <p>Öyle aman aman bir şey verdikleri yok, engellilere ayrılmış park yerlerini de kullanamıyorsunuz ama haftada bir kez, bir saatliğine sosyal danışman geliyor. Profesyonel şefkati, vaka sicil dosyaları ve ziyaret ettiği müşteriler arasında kat ettiği kilometrelerin kaydını tuttuğu mesafe kayıt çizelgesiyle birlikte benimki salı günleri sade renkli resmi daire arabasıyla çalıştığım eve geliyor. Bu hafta ziyaret edecek yirmi dört müşterisi var. Bu sayı geçen hafta yirmi altıydı.</p>

  <p>Her salı beni dinlemeye geliyor.</p>

  <p>Her hafta ona, ülke çapında geriye kaç kişi kaldığını soruyorum.</p>

  <p>Mutfakta kendine dakiri ve mısır cipsi hazırlıyor. Ayakkabılarını çıkarıp bir kenara fırlatmış. Mutfak tezgâhının üstünde ikimizin arasında duran ve içi vaka dosyalarıyla dolu olan kanvas spor çantanın içinden klipsli bir dosya çıkarıyor ve benimkini bulup en üste koymak üzere haftalık vaka izleme formlarını karıştırıyor. Parmağını üstünde sayıların olduğu bir sütunun üstünde gezdirip “Yüz elli yedi kişi kalmış. Ülke çapında,” diyor.</p>

  <p>Haftalık görüşme formumun üstüne tarihi girdikten sonra, zamanı da kaydetmek için saatine bakıyor. Okumam ve altını imzalamam için klipsli dosyayı çevirip bana uzatıyor. İmzamı, buraya geldiğini kanıtlamak için alıyor. Konuştuğumuzu kanıtlamak için. Paylaştığımızı. Bana bir kalem uzatıyor. Birbirimize kalplerimizi açtık. Beni dinle, beni iyileştir, beni koru, bana inan. O gittikten sonra boğazımı kessem bile bu onun hatası olmayacak.</p>

  <p>Formu imzalarken bana “Az ilerideki solaryum merkezinde çalışan kadını tanıyor muydun?” diye soruyor.</p>

  <p>Hayır. Aa, evet. Tamam, kimden bahsettiğini hatırladım.</p>

  <p>“İri bir kadın. Örgülü, uzun sarı saçlı. Alman efsanelerindeki kraliçeler gibi,” diyor. “İki gece önce gitti. Kendini uzatma kablosuyla asmış,” diyor. Önce parmakları avucuna doğru kıvrılmış şekilde, sonra da ellerini çevirip parmaklarını ileri doğru uzatarak tırnaklarına bakıyor. Çantasının yanına gidip içinden parlak kırmızı bir oje çıkarıyor. “İyi oldu,” diyor, “Onu hiç sevmemiştim zaten.”</p>

  <p>Dosyayı geri verirken, başka kimler var, diye soruyorum.</p>

  <p>“Bir bahçıvan,” diyor. Beyaz, uzun saplı, parlak kırmızı renkli minik oje şişesini kulağının yanında sallıyor. Diğer eliyle de formları karıştırıyor. 134 numaralı vakanın görüşme formunu görebilmem için dosyayı bana doğru kaldırıyor. Kırmızı büyük harflerle TAHLİYE EDİLDİ damgası var formun üstünde, yanında da tarih.</p>

  <p>Bu damga bir hastaneden artakalmış bir şey. Orada TAHLİYE EDİLDİ damgası, hastanın taburcu edildiği anlamına geliyordu. Şimdi ise söz konusu kişinin öldüğünü belirtiyor. Hiç kimse üstünde ÖLDÜ ibaresi olan bir damga sipariş etmek istememiş. Rehber bunu bana birkaç sene önce, intihar olayları tekrar yükselişe geçtiğinde söylemişti. Topraktan geldik, toprağa gidiyoruz. İşte her şey böyle bir dönüşüm içinde.</p>

  <p>“Bu herif bir çeşit tarım ilacı içmiş,” diyor. Ojenin kapağını çeviriyor. Elleri boşta dönüyor. Eklemleri beyazlaşana kadar kapağı zorlamaya devam ediyor. “Bu insanlar beni beceriksiz göstermek için ellerinden gelen her şeyi yapar,” diyor.</p>

  <p>Ojeyi masanın kenarına vurduktan sonra yeniden açmaya çalışıyor. “Al,” diyerek bana uzatıyor ojeyi. “Bunu benim için aç lütfen.”</p>

  <p>Şişeyi bir hamlede açıp geri veriyorum.</p>

  <p>“Tanıyor muydun bu ikisini?” diye soruyor.</p>

  <p>Yo, hayır. Tanımıyordum. Kim olduklarını biliyorum ama geçmişten hatırlamıyorum onları. Yetişme çağımdan tanımıyorum, ama son birkaç sene içinde buralarda görmüştüm ikisini de. Hâlâ eski tip kilise kıyafetlerini giyiyorlardı. Adam her zaman bol pantolonunun üstüne pantolon askılarını takıyor ve yazın en sıcak gününde bile yakası sımsıkı kapalı olan uzun kollu gömleğini giyiyordu. Kadın ise kilisede zorunlu olan iç sıkıcı renkteki iş elbisesini giyiyordu. Kafasına da hâlâ bonesini takıyordu. Erkekler her zaman geniş kenarlı şapka takarlardı. Yazları hasır, kışları siyah keçeden.</p>

  <p>Evet. Tamam. Onları buralarda görmüştüm. Fark edilmeyecek tipler değillerdi.</p>

  <p>Küçük oje fırçasıyla her bir tırnağına kırmızı üstüne kırmızı ojeyi sürerken “Onları gördüğünde üzülüyor muydun?” diye soruyor. “Eski kilisenden birilerini görmek seni üzüyor muydu? İnsanları, senin kiliseye bağlı olduğun zamanlardaki giysilerle görmek seni kızdırıyor muydu ya da?”</p>

  <p>Telefon çalıyor.</p>

  <p>“Aileni hatırlatıyor mu bunlar sana?”</p>

  <p>Telefon çalıyor.</p>

  <p>“Ailenin başına gelenler seni öfkelendiriyor mu?”</p>

  <p>Telefon çalıyor.</p>

  <p>“İntiharlar başlamadan önce hayatın nasıldı, hatırlıyor musun?”</p>

  <p>Telefon çalıyor.</p>

  <p>Sosyal danışman “Şu telefona cevap verecek misin?” diyor.</p>

  <p>Bir dakika içinde açacağım. Ama önce ajandama bakmalıyım. Bugün yapmam gereken işlerin listesini görmesi için kalın defteri kaldırıp ona gösteriyorum. İşverenlerim arayıp beni faka bastırmaya çalışıyorlar. Eğer şu dakika dışarıda havuzu temizliyor olmam gerekiyorsa ve yanlışlıkla içeride olup telefonu açarsam vay halime.</p>

  <p>Telefon çalıyor.</p>

  <p>Ajandama göre şu anda mavi misafir odasındaki perdeleri preslemem gerekiyor. Ne demekse.</p>

  <p>Sosyal danışman mısır cipslerini ağzında çatırdatıyor. O yüzden elimi havaya kaldırıp ona sessiz olmasını işaret ediyorum.</p>

  <p>Telefon bir kez daha çalıyor ve açıyorum.</p>

  <p>“Bu akşamki davetle ilgili olarak bize neler söyleyeceksin bakalım?” diye bağırıyor telefondaki ses.</p>

  <p>Sakin olun, diyorum. Kafanızı karıştıracak bişey yok. Kemiksiz somon var. Bir çeşit küçük havuç. Bir de hindiba sote.</p>

  <p>“O ne?”</p>

  <p>Pişmiş bir yaprak, diyorum. En soldaki küçük çatalla yiyeceksiniz. Dişleri aşağı dönük duran. Sote edilmiş hindibayı zaten biliyorsunuz. Sote hindibayı bildiğinizi biliyorum. Geçen yıl katıldığınız yılbaşı partisinde yemiştiniz. Sote hindibayı seviyorsunuz. Sadece üç lokma alın, diyorum telefona. Seveceğinize eminim.</p>

  <p>“Şömine rafındaki lekeleri çıkarır mısın?” diye soruyor telefondaki ses.</p>

  <p>Ajandama göre bu işi yarın yapıyor olacağım.</p>

  <p>“Ah!” diyor telefondaki ses. “Unutmuşuz.”</p>

  <p>Evet. Tabii ya. Unutmuşsunuz.</p>

  <p>Yavşaklar.</p>

  <p>Bana centilmenin centilmeni diyebilirsiniz ama her iki şekilde de yanılmış olursunuz.</p>

  <p>“Bilmemiz gereken başka bir şey var mı?”</p>

  <p>Bugün Anneler Günü.</p>

  <p>“Sıçtık. Kahretsin. Hassiktir!” diyor telefondaki ses. “Sen bir şeyler ayarlayıp gönderdin mi? Gerekeni yaptın mı?”</p>

  <p>Elbette. İkisinin annesine de birer çiçek aranjmanı yolladım. Çiçekçi faturayı hesaplarına yazacak.</p>

  <p>“Kartta ne dedin?”</p>

  <p>Dedim ki:</p>

  <p>Her An Yüreğimde Taşıdığım Canımın İçi Anneciğime. Annesini Bu Kadar Seven Bir Oğul/Kız Daha Yoktur. En Derin Sevgilerimle. Sonra da uygun imza.</p>

  <p>Sonra da bir not: Kurutulmuş bir çiçek de en az canlısı kadar güzeldir.</p>

  <p>“Güzel olmuş. Bu onları bir sene daha idare eder,” diyor telefondaki ses. “Verandadaki çiçekleri sulamayı unutma. Ajandanda yazıyor.”</p>

  <p>Sonra telefonu kapatıyorlar. Bana herhangi bir işi hatırlatmalarına gerek yok. Sadece son sözü söylemiş olmak için yapıyorlar bunu, o kadar.</p>

  <p>Çok da umrumdaydı.</p>

  <p>Sosyal danışman kırmızı ojeli tırnaklarını kurutmak için parmaklarını ağzının önünde ileri geri sallıyor ve tırnaklarına üflüyor. İki derin nefes arasında da “Ailen?” diye soruyor.</p>

  <p>Üflüyor.</p>

  <p>“Kendi annen?” diye soruyor.</p>

  <p>Üflüyor.</p>

  <p>“Anneni hatırlıyor musun?”</p>

  <p>Üflüyor.</p>

  <p>“Sence bir şey hissetmiş midir?”</p>

  <p>Üflüyor.</p>

  <p>“Yani intihar ederken demek istiyorum.”</p>

  <p>Matta, Bap Yirmi Dört, On Üçüncü Ayet:</p>

  <p>“Ancak sona kadar dayanan, kurtulacak odur.”</p>

  <p>Ajandama göre klimanın filtresini temizlemem lazım. Yeşil oturma odasının tozunu almam gerekiyor. Pirinç kapı kollarını parlatmam gerekiyor. Eski gazeteler geri dönüşüm kutusuna atılacak.</p>

  <p>Vakit dolmak üzere ve hâlâ Fertility Hollis hakkında konuşamadım. Mozolede karşılaşmamız hakkında. Yaklaşık bir saat birlikte yürüyüp konuştuğumuzu, bana yirminci yüzyılın farklı sanat akımlarından söz ettiğini, her birinin İsa’nın çarmıha gerilişini nasıl tasvir ettiğini anlattığını söyleyemedim. Mozolenin en eski kısmı olan Saadet kanadında İsa çok zayıf ve kadınlarınki gibi kocaman ıslak gözler ve uzun kirpiklerle romantik bir tarzda resmedilmiş. 1930’larda inşa edilen kanatta, İsa süper kahraman kaslarıyla bir Sosyal Gerçekçi olarak tasvir edilmiş. Kırklı yıllarda inşa edilmiş olan Huzur kanadında İsa, kübik şekiller ve düzlemlerden oluşan soyut bir düzenleme oluvermiş. Ellilerde, cilalı meyve ağacından, modern Danimarka sanatını yansıtan bir iskelet olarak boy gösteriyor. Altmışların İsa’sı ise, eğri büğrü tahtalardan çatılmış bir şey.</p>

  <p>Yetmişlerde herhangi bir kanat inşa edilmemiş, seksenlerde inşa edilen kanattaysa İsa yok. Sadece, alışveriş merkezlerinde bulabileceğiniz türden o yeşil cilalı, seküler çağrışımlı mermerler ve pirinç kaplamalar var.</p>

  <p>Fertility sanat hakkında konuştu ve Saadet, Huzur, Barış, Neşe, Selamet, Vecit ve Sihir kanatlarında gezindik.</p>

  <p>Adının Fertility Hollis olduğunu söyledi.</p>

  <p>Bana Tender Branson demesini söyledim. Gerçek bir isme benzemiyor belki, ama bundan başka ismim yok.</p>

  <p>Bundan sonra her hafta kardeşinin mezarını ziyaret edeceğini söyledi. Gelecek çarşamba geleceğine söz verdi.</p>

  <p>Sosyal danışman “Neredeyse on yıl oldu. Neden bana açılıp, ölen ailenle ilgili hislerini paylaşmıyorsun?” diye soruyor.</p>

  <p>Özür dilerim, diyorum. Ama işimin başına dönmem lazım. Zamanımız doldu.</p>
</body>
</html>
