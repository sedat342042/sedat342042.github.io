<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>24</h1>

  <p>Uçak yere çakılmadan ve kara kutunun bandı bitmeden önce, bir özür borçlu olduğum konulardan biri de <span style="font-style:italic;">Gündelik Dualar Kitabı’</span> dır.</p>

  <p><span style="font-style:italic;">Gündelik Dualar Kitabı</span>’nın benim fikrim olmadığı herkesçe bilinmeli. Evet, dünya çapında iki yüz milyon sattı. Evet, sattı. Evet, üstüne benim ismimi koymalarına izin verdim ama kitap menajerin fikriydi. Ondan önce de yazım ekibinden önemsiz birinin fikriydi. Adını şimdi hatırlayamadığım bir metin yazarının zirveye oynama çabasının ürünüydü.</p>

  <p>Önemli olan kitabın benim fikrim olmaması.</p>

  <p>Bir gün menajer, kahverengi gözlerinde aklına bir para kazanma yolu geldiği zamanlar beliren o pırıltıyla bana geldi. Halkla ilişkiler uzmanının söylediğine göre, bütün gösterilerim şimdiden dolmuştu. Bu olay, kitapçılarda imzalamakta olduğum o Kitabı Mukaddes baskısını çıkarmamızdan sonra oluyordu. Kitapçılarda milyonlarca kilometre uzunlukta garantili raf alanımız vardı ve ben turdaydım.</p>

  <p>Menajer “Kitap turunun eğlenceli bir şey olmasını bekleme,” demişti.</p>

  <p>“Kitap imzalamak aynen liseden mezun olduğun gün herkesin okul yıllığına yazı yazmam istemesi gibidir, ancak kitap imzalamak ömrünün sonuna kadar sürebilir.”</p>

  <p>Seyahat programıma göre, Denver’da bir depodaki stokları imzalıyordum ve işte o sırada menajer insanların günlük yaşamlarında kullanabileceği minik bir meditasyon kitabı çıkarma fikrini bana açmıştı. Kısa şiirimsi pasajlardan oluşacak küçük bir şey, demişti. Elli sayfa, en fazla. Çevrenin, çocukların değerini anlatan, emniyetli konulara atıfta bulunan küçük dualar. Anneler. Pandalar. Herkesi ilgilendiren konular. Ortak sorunlar. Kitabın üstüne senin adını koyarız, senin yazdığını söyleriz ve sıkı bir tanıtım yaparız, demişti.</p>

  <p>Bilmeniz gereken diğer nokta ise, kitabı ikinci basımı piyasaya sürülene kadar hiç görmemiş olmam. Ben kitabı gördüğümde elli binden fazla satmıştı bile ve insanların ciddi bir şekilde sinirlenmiş olması yetmiyormuş gibi kopan yaygara sadece satışların artmasına neden olmuştu.</p>

  <p>Bir gün, televizyonda yayınlanan bir gündüz programını sunmak üzere yeşil odada bekliyordum. Bu olay, kitap imzalama turundan hemen sonra oluyordu. Programı başka biriyle birlikte sunuyordum ve planımıza göre, program yeterince ilgi görürse kendi televizyon programımı yapacaktım. Yeşil odada oturmuş, bir aktrisle, Wendi Daniels ya da başka biriyle, ayak tırnağı bakımıyla ilgili sırlarımızı paylaşıyorduk ki, benden kitabı imzalamamı istedi. <span style="font-style:italic;">Gündelik Dualar Kitabı’nı.</span> Yemin ederim kitabı ilk kez orda gördüm. İmzalamış olduğum bir grup Kitabı Mukaddes kopyasının üstünde duruyordu, yemin ederim.</p>

  <p>Wendi Daniels gözaltı şişliklerini indirmek için bir parça basur kremi kullanmam gerektiğini söylüyordu.</p>

  <p>Sonra da kitabı, <span style="font-style:italic;">Gündelik Dualar Kitabı’nı</span> bana uzattı ve kitabın sırtından bana bakan kendi ismimi gördüm. Ben, ben, ben. İşte oradaydım.</p>

  <p>Kitabın içinde, insanların benim yazdığımı sandıkları dualar vardı:</p>

  <p>Orgazmı Geciktirme Duası.</p>

  <p>Zayıflama Duası.</p>

  <p>Laboratuvarlarda ürün testi için kullanılan hayvanların öldükten sonra kıyma makinesinden geçirilerek sosis yapılmaları kadar acı veren bir histi bu.</p>

  <p>Sigarayı Bırakma Duası.</p>

  <blockquote style="margin: 0 0 0 40px; border: none; padding: 0px;">
    <p>En Kutsal Babamız,</p>

    <p>Bana vermiş olduğun seçeneği geri al.</p>

    <p>İrade ve alışkanlıklarımın kontrolünü eline al.</p>

    <p>Eylemlerim üzerindeki gücümü ellerimden çekip al.</p>

    <p>Her davranışım Senin kararın olsun.</p>

    <p>Her yanlışım Senin elinden çıksın.</p>

    <p>Ve hâlâ sigara içmeye devam edersem,</p>

    <p>Bunu Senin isteğin olarak kabul etmeme izin ver.</p>

    <p>Amin.</p>
  </blockquote>

  <p>Küf Lekelerini Çıkarma Duası</p>

  <p>Saç Dökülmesini Önleme Duası</p>

  <blockquote style="margin: 0 0 0 40px; border: none; padding: 0px;">
    <p>Her şeyi takdir eden Tanrım,</p>

    <p>Hepimizin kılavuzu,</p>

    <p>En değersiz kullarının imdadına yetiştiğin gibi,</p>

    <p>En yoldan çıkmış kuzularını kurtardığın gibi,</p>

    <p>Beni yeniden sonsuz mutluluğa kavuştur.</p>

    <p>Gençliğimin geri kalanını benim için koru.</p>

    <p>Bütün yaratılışı bağışlamak senin elindedir.</p>

    <p>Esirgemek senin elinde.</p>

    <p>Sen ki sonsuz cömertsindir,</p>

    <p>Acılarımı gör.</p>

    <p>Amin.</p>
  </blockquote>

  <p>Ereksiyon Yaratma Duası</p>

  <p>Ereksiyonu Sürdürme Duası</p>

  <p>Havlayan Köpekleri Susturma Duası</p>

  <p>Araba Alarmlarını Susturma Duası</p>

  <p>Bütün bunları okuduktan sonra televizyonda berbat göründüm. Yapmayı tasarladığımız şu televizyon programına elveda demek zorunda kaldım. Canlı yayın bittikten hemen sonra telefona sarılıp o sırada New York’ta bulunan menajeri aradım. Benim açımdan konuşmanın tamamı öfke doluydu.</p>

  <p>Onun umrumda olan tek şeyse paraydı.</p>

  <p>“Dua nedir?” diyordu. “Dua bir çeşit büyüdür,” diye telefonda o da bana bağırıyordu. “İnsanların enerjilerini belirli bir ihtiyaca odaklamalarının bir yoludur. İnsanlar zihinlerini bir konuda netleştirip, onu başarmalılar.”</p>

  <p>Park Cezalarını Önleme Duası Tesisat Sızıntılarını Önleme Duası</p>

  <p>“İnsanlar sorunlarını çözmek için dua ederler. Ve bunlar, insanlara zorluk çıkaran gerçek sorunlar.” Menajer telefonda bağırmaya devam ediyordu.</p>

  <p>Vajina Duyarlılığını Arttırma Duası</p>

  <p>“Dualar, gıcırdayan bir tekerleği yağlamak gibidir.” Menajer bu denli fesattı işte. “İhtiyaçlarını dile getirmek için dua edersin.”</p>

  <p>Tren Gürültüsüne Karşı Dua</p>

  <p>Park Yeri Bulma Duası</p>

  <p><br /></p>

  <blockquote style="margin: 0 0 0 40px; border: none; padding: 0px;">
    <p>İlahi ve merhametli Tanrım,</p>

    <p>Bugün bana bir park yeri ihsan edersen,</p>

    <p>Sana tapınmamın tarihte eşi benzeri olmayacak.</p>

    <p>Çünkü Sen verensin.</p>

    <p>Çünkü Sen kaynağımızsın.</p>

    <p>Bütün iyilikler Senden gelir.</p>

    <p>Her şey Senin içindedir.</p>

    <p>Senin şefkatinde huzuru bulurum.</p>

    <p>Senin yol göstermenle barışı bulurum.</p>

    <p>Durmak, dinlenmek, oyalanmak, park etmek.</p>

    <p>Bunları bahşetmek senin elindedir.</p>

    <p>Ve senden dileğim bunlardır.</p>

    <p>Amin.</p>
  </blockquote>

  <p>Şu anda ölmek üzere olduğumun farkındayım ve insanların bir şeyi daha bilmesini istiyorum. Her şeye rağmen tek niyetim Tanrı'ya hizmet etmekti. Az çok. Bunu amaç bildirimizde bulamazsınız ama genel olarak benim planım buydu. En azından bunun için biraz çaba sarf etmek istiyordum. Bu yeni kitap hiç de dindarca görünmüyordu. Samimi bile değildi.</p>

  <p>Aşırı Koltukaltı Terlemesini Önleme Duası</p>

  <p>İkinci Görüşmeye Çağrılma Duası</p>

  <p>Kayıp Kontak Lensi Bulma Duası</p>

  <p>Öte yandan, Fertility bile kitap hakkında yanlış düşündüğümü söylüyor. Fertility kitabın ikinci cildinin de çıkarılmasını istemişti.</p>

  <p>Fertility, bazı stadyumlarda sahneye çıkıp Tanrı’ya dua ederken benim, Mickey Mouse veya Coca-Cola tişörtü giymiş insanlarla aynı olduğumu söylüyordu. Bu kadar basitti. Bu aslında bir seçim meselesi bile değildi. Yanlış bir şey yapmak olanaksızdı. Fertility, Tanrı’ya dua etmenin yapılacak en güvenli işlerden biri olduğunu söylüyordu. Bir şey düşünmek bile gerekmiyordu.</p>

  <p>“Verimli ol ve çoğal,” diyordu Fertility bana. “Tanrı'ya şükret. Bunda hiçbir risk yok. Bu bizim doğal halimiz.”</p>

  <p><span style="font-style:italic;">Gündelik Dualar Kitabı’nı</span> kurtaran şey, insanların oradaki bütün duaları kullanmaları oldu. Bazıları, özellikle de rekabete içerleyen din adamları bu işe öfkelendiler, ama zaten bu noktada nakit akışımız azalmaya başlamıştı. Toplam gelirimizdeki artış durmaya yüz tutmuştu. Piyasa doymuştu. İnsanlar bütün duaları beyinlerine kazımışlardı. Trafiğe takılanlar <span style="font-style:italic;">Trafiği İlerletme Duası’nı</span> tekrar ediyorlardı. Erkekler <span style="font-style:italic;">Orgazmı Geciktirme Duası’nı</span> okuyorlardı ve en az çarpım tablosu kadar işe yarıyordu. En iyisi çenemi kapayıp gülümsemeye devam etmekti.</p>

  <p>Ayrıca gösterilere gelen insan sayısı da gittikçe düşüyordu ve bunun sonun başlangıcı olduğunu biliyordum. <span style="font-style:italic;">People</span> dergisine en son üç ay önce kapak olmuştum.</p>

  <p>Meşhurları İşe Yerleştirme gibi bir olanak da söz konusu değildi.</p>

  <p>Unutulmuş film artistlerinin veya meşhur kimselerin tekrar eğitim almak için meslek okullarına dönmesi de pek görülmüş bir şey değildir. Yapabileceğim tek şey televizyondaki yarışma programlarına çıkmaktı, ama maalesef o kadar zeki değildim.</p>

  <p>Zirveye çıkmıştım ve zamanlama olarak bu da intihar etmek için iyi bir pencere gibi görünüyordu. Neredeyse başarıyordum. Haplar elimdeydi. O kadar yakındım intihara. Aşırı dozda meta-testosteron almayı planlıyordum.</p>

  <p>Tam o sırada menajer aradı. Avazı çıktığı kadar bağırıyordu ve sesinde, Kansas’taki bir stadyumda milyonlarca Hıristiyanın adımı bağırırken yaydıkları o coşku vardı.</p>

  <p>Kaldığım otel odasını arayan menajer telefonda bana kariyerimin dönüm noktasını müjdeliyordu. Gelecek hafta, diyordu. Akşam kuşağında, kazanan piyango biletlerinin belirlendiği programda, bir spor ayakkabı markası ile yerel bir tako restoranı reklamının arasında otuz saniyelik bir yerimiz varmış.</p>

  <p>Hapları neredeyse ağzıma atmak üzere olduğumu düşünmek beni şimdi bile heyecanlandırıyor.</p>

  <p>Ama artık o kadar sıkıcı olmayacaktı.</p>

  <p>Çünkü kablolu televizyon yayınında, tam da izlenme oranının en yüksek olduğu dakikada milyonlarca insan beni izlerken silahımı çekip kendimi vuracaktım ve azımsanmayacak sayıda izleyicim olacaktı.</p>

  <p>Bu kesinlikle gözardı edilemeyecek bir şehitlik vakası olacaktı.</p>

  <p>“Yalnız küçük bir ayrıntı daha var,” diyordu menajer telefonda. Bağırıyordu. “Onlara senin bir mucize gerçekleştireceğini söyledim.”</p>

  <p>Mucize mi?</p>

  <p>“Çok büyük bir şey değil canım. Kızıldeniz’i filan ayırman gerekmiyor. Suyu şaraba çevirmen yeterli olur. Ama unutma. Eğer mucize yoksa, televizyon da yok.”</p>
</body>
</html>
