<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>7</h1>

  <p>Bütün sabah, Creedish kilise binası kalıntısının soğuk gölgesi üzerimdeyken, Adam Branson’ı gömdüm. Katmanlarca müstehcenlik, Aç Göt Delikleri, Çılgın Travestiler arasında kilisenin mezarlığını ellerimle kazdım. Etrafım, üzerine söğüt ve kurukafa resimleri oyulmuş mezartaşlarıyla dolu. Taşların üzerindeki yazıları tahmin edersiniz.</p>

  <p>Rahmetli Oldu Ama Unutulmadı.</p>

  <p>Tanrı onu hatalarıyla birlikte cennete yollasın.</p>

  <p>Sevgili Babamız.</p>

  <p>Aziz Annemiz.</p>

  <p>Şaşkın Ailemiz.</p>

  <p>Ne olursa olsun Tanrı onları esirgesin ve affetsin.</p>

  <p>Etkisiz Danışman.</p>

  <p>İğrenç Menajer.</p>

  <p>Yoldan Çıkmış Abi.</p>

  <p>Ya yediğim botoks iğnelerinden, ya ilaçların birbiriyle etkileşmesinden, ya uykusuzluktan ya da ilgi eksikliği sendromunun uzun vadeli etkisinden dolayı hiçbir şey hissetmiyorum. Ağzımın içinde acı bir tat var. Boğazımdaki lenf bezlerine dokunuyorum ama sadece küçümseme hissediyorum.</p>

  <p>Belki de etrafımdaki herkes öldüğü için, insanları kaybetme konusunda üstün bir beceri geliştirdim. Doğal bir yetenek. Bir lütuf.</p>

  <p>Nasıl Fertility’nin kısır olması taşıyıcı annelik için biçilmiş kaftansa, belki ben de hiçbir şey hissetmemek gibi faydalı bir beceri geliştirmişimdir.</p>

  <p>Aynen diz altından kesilen bacağınıza baktığınızda ilk önceleri bir şey hissetmemeniz gibi bir durum. Belki de şoktayımdır.</p>

  <p>Ama umarım değilimdir.</p>

  <p>Ben bu yetinin yavaş yavaş kaybolmasını istemiyorum.</p>

  <p>Bir daha hiçbir şey hissetmemek için dua ediyorum.</p>

  <p>Çünkü eğer bu yeti kaybolursa, bütün olanlar çok canımı yakacak. Hem de hayatımın sonuna kadar ıstırap verecek bana.</p>

  <p>Bu tür bilgileri hiçbir okulda öğretmezler ama gömdüğünüz bir şeyi köpeğinizin bulmasını istemiyorsanız, gömdüğünüz yere amonyak dökün. Karıncaları uzak tutmak için boraks sıkın.</p>

  <p>Hamamböcekleri için şap kullanın.</p>

  <p>Naneyağı fareleri uzak tutar.</p>

  <p>Tırnaklarınızın altındaki kan lekesini temizlemek için parmaklarınızı yarım limonun içine batırın ve oynatın. Sonra da ılık suda durulayın.</p>

  <p>Arabanın enkazı hemen hemen tamamen yandı, geriye sadece tüten koltuklar kaldı. Arabadan çıkan kurdele şeklindeki kara duman vadinin üzerinde uzanıyor.</p>

  <p>Adam’ın vücudunu kucaklayıp havaya kaldırırken ceketinin cebinden silahı düşüyor. Civarda ses çıkaran tek şey, üzeri kanlı el izlerimle kaplı kayanın etrafında vızıldayan sinekler.</p>

  <p>Adam’ın yüzünden geri kalanlar hâlâ yapışkan ve kırmızı renkli dergiye sarılı. Kazdığım deliğe Adam’ın önce ayaklarını, sonra da başını indirirken, ufukta sarı bir taksinin hoplaya zıplaya bana doğru gelmekte olduğunu görüyorum.</p>

  <p>Kazdığım çukur sadece Adam’ı alacak büyüklükte olduğu için, kıvrılıp yanına yatamıyorum. Çukurun kenarına çömelip, toprakla doldurmaya başlıyorum.</p>

  <p>Toprak bitince, solmuş pornoları, eskimiş müstehcen kitapları, Traci Lords ve John Holmes’u, Kayla Kleevage ve Dick Rambone’u, pili bitmiş vibratörleri, yırtılmış oyun kâğıtlarını, gevrek ve kırılgan ama hiç kullanılmamış prezervatifleri dolduruyorum çukurun içine.</p>

  <p>Bu hissi biliyorum.</p>

  <p>Ekstra duyarlılık için tırtıklı prezervatifler.</p>

  <p>Şu anda hiç ihtiyacım olmayan bir şey varsa da o da duyarlılık.</p>

  <p>Boşalmayı geciktirmek için tepesine lokal anestezik sürülmüş prezervatifler. Bu ne yaman çelişkidir? Hiçbir şey hissetmiyorsun ama saatlerce sikişebiliyorsun.</p>

  <p>Bence burada ciddi bir hata yapmışlar.</p>

  <p>Ben bütün hayatımın üstüne lokal anestezik sürülmesini istiyorum.</p>

  <p>Sarı taksi çukurlara gire çıka yaklaşıyor. Arabayı kullanan kişinin dışında, bir de arkada oturan biri var.</p>

  <p>Kim olduğunu bilmiyorum ama tahmin ediyorum.</p>

  <p>Silahı yerden alıp cebime sokuşturmaya çalışıyorum. Namlu astarı yırtıyor ve silah tamamen gizlenmiş oluyor. İçinde kurşun var mı, hiç bilmiyorum.</p>

  <p>Taksi sesimi duyurabileceğim bir mesafede duruyor.</p>

  <p>Arkadan Fertility inip el sallıyor. Şoförün penceresine eğiliyor ve söylediklerini rüzgâr bana taşıyor. “Lütfen bekler misiniz? Bir dakika sonra döneceğim.”</p>

  <p>Dengesini kaybetmemek için kollarını iki yana açarak bana doğru geliyor. Kafası önde, her adımda kaygan ve parlak dergilere bakarak ilerliyor. Orji Oğlanları. Döl Delileri.</p>

  <p>“Şu sıralar birine ihtiyacın olabilir diye düşündüm,” diye sesleniyor.</p>

  <p>Ellerimdeki kanı silmek için bir bez parçası veya ağsız iç çamaşırı arıyorum.</p>

  <p>Kafasını kaldırıp “Şu Creedish ölüm abidesinin gölgesinin, Adam’ın mezarının üzerine düşmesi çok sembolik olmuş,” diyor.</p>

  <p>Adam’ı gömmekle uğraştığım üç saat, hayatımda işsiz geçirdiğim en uzun süre oldu. Neyse ki şimdi Fertility Hollis burada ve bana ne yapmam gerektiğini söyleyecek. Yeni işim onu takip etmek.</p>

  <p>Fertility ufka bakmak için dönerken, “Burası tam Ölümün Gölgesi Vadisi gibi olmuş,” diyor. “Abinin kafatasını ezmek için en uygun yeri bulmuşsun. Tıpkı Habil’le Kabil’in hikâyesi gibi oldu, vay canına.”</p>

  <p>Kendi kardeşimi öldürdüm.</p>

  <p>Onun kardeşini de öldürdüm.</p>

  <p>Adam Branson.</p>

  <p>Trevor Hollis.</p>

  <p>Elimde telefon veya bir taş varken kesinlikle kardeşler konusunda bana güvenmeyin.</p>

  <p>Fertility omzundaki çantaya elini atıyor ve “Biraz meyankökü şekeri ister misin?” diye soruyor.</p>

  <p>Kanlı ellerimi gösteriyorum.</p>

  <p>“Sanırım istemezsin,” diyor.</p>

  <p>Omzunun üzerinden beklemekte olan taksiye bakıp el sallıyor. Sürücü camından bir kol uzanıyor, o da el sallıyor.</p>

  <p>Bana dönüp “Durumu şöyle özetleyeyim. Adam ve Trevor aslında kendilerini öldürdüler.”</p>

  <p>“Trevor kendini öldürdü çünkü hayatında hiçbir sürpriz veya heyecan kalmamıştı. Ölümcül derecede hastaydı. Sıkıntıdan ölüyordu. Hayatındaki tek sır ölümdü.”</p>

  <p>“Adam da ölmek istedi çünkü aldığı eğitimle bir Creedish olmaktan başka yapabileceği bir şey yoktu. Adam hayatta kalan Creedish’leri öldürdü çünkü kölelerden oluşan eski bir topluluğun, özgür insanlardan oluşan yeni bir topluluk kuramayacaklarını biliyordu. Yeni bir nesil yaratmak için İsrail kabilelerini çöle süren Musa gibi, Adam da senin yaşamanı istedi ama bir köle olarak değil.”</p>

  <p>“Sen benim kardeşimi öldürmedin,” diyor Fertility.</p>

  <p>“Abini de öldürmedin. Daha çok intihar etmesine yardım ettin.”</p>

  <p>Omzundaki çantadan bir demet çiçek çıkarıyor. Taze kırmızı güller ve beyaz karanfillerden bir buket. “Bak şimdi,” derken eğilip buketi, altında Adam’ın mezarının bulunduğu dergilerin üzerine bırakıyor.</p>

  <p>“İşte kocaman bir sembol daha,” diyor çömeldiği yerden bana bakarken. “Bu çiçekler birkaç saat içinde solacaklar. Üstlerine kuşlar pisleyecek. Duman yüzünden kötü kokacaklar ve muhtemelen yarın buldozerler üstlerinden geçecek ama şu anda öyle güzeller ki.”</p>

  <p>Sen çok düşünceli ve sevgi dolu bir insansın, diyorum.</p>

  <p>“Evet, biliyorum,” diyor.</p>

  <p>Ayağa kalkıp kolumun temiz bir kısmını yakalıyor, kandan lekelenmemiş bir kısmını. Ve benimle birlikte taksiye doğru yürümeye başlıyor.</p>

  <p>“Bana bu kadar pahalıya patlamadığı başka bir zaman kalpsiz ve bıkkın olabiliriz,” diyor.</p>

  <p>Taksiye doğru yürürken “Bütün ülke Süper Kupa’yı berbat edişini konuşuyor. O yüzden uçağa veya otobüse binemeyiz. Gazetelerde senin için deccal diye yazıyorlar. Creedish katliamının sorumlusu yazıyorlar. Tender Branson ticari işletmelerinin kârı tavana vurdu ama hep yanlış nedenlerle, yazıyorlar. Katolikler, Museviler, Baptistler ve dünyanın diğer büyük dinleri ‘Biz size söylemiştik’ diyorlar.”</p>

  <p>Taksiye binmeden evvel kanlı ellerimi ceplerime saklıyorum. Silah işaretparmağıma takılıyor.</p>

  <p>Fertility arka kapıyı açıp beni bindiriyor. Sonra diğer taraftan dolaşıp kendi de biniyor.</p>

  <p>Dikiz aynasından bakan şoföre gülümsüyor ve “Grand Island’a dönüyoruz, sanırım,” diyor.</p>

  <p>Taksimetrede yedi yüz seksen dolar yazıyor.</p>

  <p>Şoför dikiz aynasından bana bakıp “Annen en sevdiğin otuzbir dergini çöpe mi attı?” diye soruyor. “Buranın ucu bucağı yok. Eğer bir şey kaybettiysen, boşuna arama, bulamazsın.”</p>

  <p>Fertility “Sinirlenme,” diye fısıldıyor.</p>

  <p>“Adam alkolik. Ücreti kredi kartımla ödeyeceğim. Ama adam iki gün sonra bir trafik kazasında öleceği için parayı asla alamayacak,” diye fısıldamaya devam ediyor.</p>

  <p>Güneş tepeye yükseldiği için beton kulenin gölgesi de iyice küçülüyor.</p>

  <p>Balığım iyi mi, diye soruyorum.</p>

  <p>“Ah Tanrım,” diyor Fertility. “Balığın.”</p>

  <p>Taksi dış dünyaya doğru yalpalayarak yol alıyor.</p>

  <p>Artık hiçbir şey beni üzmemeli, ama bunu duymak istemiyorum.</p>

  <p>“Balığın için gerçekten üzgünüm,” diyor Fertility. “Ama öldü.” Altı yüz kırk birinci balığım.</p>

  <p>Acı çekti mi, diye soruyorum.</p>

  <p>Fertility “Sanmıyorum,” diyor.</p>

  <p>Ona yem vermeyi mi unuttun?</p>

  <p>“Hayır.”</p>

  <p>Öyleyse niye öldü, diye soruyorum.</p>

  <p>Fertility “Bilmiyorum. Bir gün eve gittiğimde ölmüştü,” diyor. Hiçbir sebep yokken ölmüştü.</p>

  <p>Anlamsız bir biçimde.</p>

  <p>Büyük bir politik jest falan söz konusu değildi.</p>

  <p>Ölüvermişti işte.</p>

  <p>Lanet olası aptal bir balıktı belki ama benim sahip olduğum tek şeydi.</p>

  <p>Sevgili balığım.</p>

  <p>Bütün olanlardan sonra, bunu kaldırmak zor olmamalıydı.</p>

  <p>Aziz balığım.</p>

  <p>Ama öyle olmuyor. Taksinin arkasında oturmuş, ellerim ceplerimde, silah elimdeyken ağlamaya başlıyorum.</p>
</body>
</html>
