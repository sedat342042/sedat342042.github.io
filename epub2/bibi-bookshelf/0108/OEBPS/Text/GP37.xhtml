<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>11</h1>

  <p>Denver, Colorado’daki bir kamyon durağında Fertility’yi kaybediyoruz. Ben bile bunun olacağını önceden kestirmiştim. Kamyon şoförü işemek için indiğinde, Fertility de bana dudak kremi almak için gizlice araçtan inmiş. Fertility’nin çığlıklarını duyana kadar Adam da ben de uyuyorduk.</p>

  <p>Tahmin edersiniz ki böyle olmasını Fertility kendisi planlamıştı.</p>

  <p>Karanlıkta, sadece pencerelerden giren ay ışığında Adam’ın açmış olduğu ön kapılara doğru ilerlemeye çalışıyorum.</p>

  <p>Fertility arkamızdan koştururken, kamyon da benzinlikten uzaklaşıp, gittikçe hız kazanıyor. Dudak kremini tuttuğu eli ileri uzanmış. Kırmızı saçları arkasında uçuşuyor. Ayakkabıları asfaltı dövüyor.</p>

  <p>Adam onu tutabilmek için ileri uzanıyor. Diğer eliyle aracın kapısına yapışmış.</p>

  <p>Ev sarsılınca ağaç kaplama küçük bir sehpa yuvarlanıp Adam’ın yanından geçiyor ve açık kapılardan dışarı fırlıyor. Sehpa yere çakılırken Fertility kendini diğer tarafa atıyor.</p>

  <p>Adam “Hadi tut elimi. Uzanabilirsin,” diyor.</p>

  <p>Yemek odasından bir sandalye fırlayıp, asfaltta patlıyor. Neredeyse Fertility’ye çarpacaktı. Ama Fertility “Hayır,” diyor.</p>

  <p>Kelimeleri kamyonun motor gürültüsünde kaybolup giderken “Dudak kremini al,” diyor.</p>

  <p>Adam “Hayır. Eğer seni tutamazsam, biz atlarız aşağıya. Bir arada kalmamız gerekiyor,” diyor.</p>

  <p>Fertility “Hayır,” diyor. “Dudak kremini al. İhtiyacı var.”</p>

  <p>Adam “Sana daha çok ihtiyacı var,” diyor.</p>

  <p>Açık kalan pencere dışarıdaki havayı emip içeri çekiyor ve evin açık zemin planı bu havayı ön kapıdan dışarı atıyor. Koltukların üstündeki işlemeli süs yastıkları yerlerinden fırlayıp Adam’ın etrafından ön kapıya sekiyorlar. Fertility’ye doğru uçup yüzüne çarpıyor ve neredeyse yere düşürüyorlar onu. Daha çok botanik fotoğraf reprodüksiyonlarının ve zevkli yarış atı resimlerinin bulunduğu çerçeveli dekoratif tablolar duvardaki yerlerinden çıkıp, asfaltta paramparça oluyorlar. Yerlere cam, tahta ve sanat saçılıyor.</p>

  <p>Yardım etmek istiyorum ama çok güçsüzüm. Son birkaç gündür çok fazla gözden uzak kaldım. Zar zor ayakta duruyorum. Kan şekerim yerlerde sürünüyor. Sadece Adam daha ileri uzandıkça, Fertility’nin daha da geride kalışını izliyorum.</p>

  <p>İpekten yapılmış çiçek aranjmanları yerlerinden zıplıyor, kırmızı ipek güller, kırmızı ipek sardunyalar ve mavi laleler kapıdan fırlayıp Fertility’nin etrafında kanat çırpıyorlar. Unutkanlık sembolü gelincikler yola seriliyor ve Fertility bunların üstünden atlıyor. Rüzgâr beyaz fulleri ve pembe ıtırşahileri, beyaz zambakları ve mor orkideleri Fertility’nin ayağına seriyor.</p>

  <p>“Atlamayın sakın,” diyor Fertility.</p>

  <p>“Ben sizi bulurum. Nereye gittiğinizi biliyorum nasıl olsa,” diyor.</p>

  <p>Çok kısa bir süreliğine neredeyse başaracakmış gibi oluyor. Neredeyse Adam’ın eline dokunuyor ama Adam onu içeri çekmek için ileri doğru bir hamle yaptığında, eller birbirini ıskalıyor.</p>

  <p>Hemen hemen ıskalıyorlar. Adam elini açıyor ve dudak kremim elinde buluyor.</p>

  <p>Ve Fertility geride karanlığın içine karışıyor.</p>

  <p>Kayboluyor. Saatte kırk kilometre hızla gidiyor olmalıyız, Adam dönüp krem tüpünü bana atıyor. O kadar sert atıyor ki iki duvardan da sekiyor tüp. “Umarım artık mutlusundur. Umarım dudakların iyileşir,” diye kükrüyor Adam.</p>

  <p>Yemek odasındaki dolabın kapağı açılıyor ve tabaklar, salata kâseleri, büyük bir çorba kâsesi, kadehler ve bardaklar sekerek ön kapıdan dışarı yuvarlanıyorlar. Hepsi asfalta çakılıyor. Bütün düşen eşyalar ay ışığında parlayan geniş bir iz bırakıyor arkamızda.</p>

  <p>Arkamızdan kimse koşturmuyor ama Adam özel ses sistemli ve dijital resim kalitesinde görüntü veren renkli televizyonu yüklenip ön kapıya doğru taşıyor. Bir çığlıkla beraber televizyonu ön kapıdan sallıyor. Ardından ikili bir kadife kanepeyi dışarı savuruyor. Sonra da küçük piyanoyu. Attığı her şey yola düştüğü anda patlıyor.</p>

  <p>Sonra dönüp bana bakıyor.</p>

  <p>Bense aptal, güçsüz ve çaresiz bir biçimde yere eğilmiş dudak kremini arıyorum.</p>

  <p>Saçları yüzüne dökülmüş, bütün dişleri görünür vaziyette “Aslında o kapıdan seni atmalıydım,” diyor Adam.</p>

  <p>Üstünde “Nebraska 156 km” yazan bir tabela geçiyor.</p>

  <p>Sonra da Adam’ın yüzüne yavaştan ürkütücü bir gülümseme yayılıyor. Hâlâ açık olan ön kapılara doğru sendeliyor ve etrafında uğuldayan gece rüzgârına karşı bağırıyor.</p>

  <p>“Fertility Hollis! diye bağırıyor.”</p>

  <p>“Teşekkürler!” diye bağırıyor.</p>

  <p>Geride bıraktığımız karanlığa, kırıntılara, cam parçalarına ve enkaza karşı bağırıyor “Bana söylediğin her şeyin mutlaka gerçekleşeceğini unutmayacağım!”</p>
</body>
</html>
