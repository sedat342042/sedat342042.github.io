<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>36</h1>

  <p>Krom eşyaları cilalamanın bir yolu da maden suyu kullanmaktır. Fildişinden yapılma eşyaları veya çatal bıçak takımlarının kemik saplarını temizlemek için limon suyu ve tuzla ovun. Takım elbiselerin parlamasını önlemek için kumaşı su ve amonyak karışımıyla ıslatın, sonra da nemli bir bezin üstünden ütüleyin.</p>

  <p>En mükemmel Bourguignon soslu bifteği yapmak için sosun içine biraz portakal kabuğu rendeleyin.</p>

  <p>Kiraz lekesini çıkarmak için lekeyi olgun domatesle ovun, sonra da her zamanki gibi yıkayın.</p>

  <p>İşin sırrı paniğe kapılmamakta.</p>

  <p>Pantolonların ütü çizgisini belirginleştirmek için pantolonu tersine çevirip çizgiye içeriden sabun sürün. Tekrar tersine çevirin ve her zamanki gibi ütüleyin.</p>

  <p>İşin hilesi sürekli meşgul olmakta.</p>

  <p>Katilin beni aramış olması gerçeğine rağmen işlerimi her zamanki gibi yapmaya devam ediyorum.</p>

  <p>İşin sırrı hayal gücünüzün aşırı çalışmasına izin vermemekte.</p>

  <p>Bütün gece boyunca temizlik yapıyorum. Uyuyamıyorum. Fırını temizlemek için önce biraz amonyak kaynatıyorum. Pantolonların ütü çizgisinin bozulmaması için kullanabileceğiniz bir diğer yöntem de ütü bezini su ve sirkeyle ıslatmaktır. Tırnaklarımın içindeki pislikleri temizliyorum. Eğer pencerelerden birini açmazsam kaynayan amonyağın kokusundan bayılacağım.</p>

  <p>Evet, ağzımdaki baklayı çıkarmam lazım.</p>

  <p>Sosyal danışman kayıp. Her on dakikada bir ofisinden arıyorum ve her seferinde karşıma telesekreter mesajı çıkıyor. On sene boyunca onu ilk kez arıyorum ve tek duyduğum “Lütfen bip sesinden sonra mesajınızı bırakın” mesajı.</p>

  <p>Bana bahsettiğin o psikopat var ya, diyorum, işte o aradı.</p>

  <p>Bütün gece boyunca ofisini aramaya devam ediyorum.</p>

  <p>Lütfen bip sesinden sonra mesajınızı bırakın.</p>

  <p>Bana bir koruma ayarlaması lazım.</p>

  <p>Telesekreter aleti lafımı bitirmeden sözümü kesip duruyor. O yüzden ben de tekrar arıyorum.</p>

  <p>Lütfen mesaj bırakın.</p>

  <p>Beni yirmi dört saat koruyacak, silahlı polis refakatine ihtiyacım var.</p>

  <p>Lütfen mesaj bırakın.</p>

  <p>Bana bahsettiğin katil benim kim olduğumu biliyor. Aradı. Nerede yaşadığımı biliyor. Telefon numaram onda var.</p>

  <p>Lütfen mesaj bırakın.</p>

  <p>Beni ara. Beni ara. Beni ara.</p>

  <p>Lütfen mesaj bırakın.</p>

  <p>Eğer sabaha intihar etmiş bulunursam, bil ki bu bir cinayetti.</p>

  <p>Lütfen mesaj bırakın.</p>

  <p>Eğer katilin teki kafamı fırına sokarsa ve sabaha ölü bulunursam, bunun sebebi senin mesajlarını kontrol etmiyor olmandır.</p>

  <p>Lütfen mesaj bırakın.</p>

  <p>Bak, diyorum telesekretere. Bu gerçek. Bu paranoyaya bağlı bir hayal değil. Bunları tedavi etmiştin, hatırlıyor musun?</p>

  <p>Lütfen mesaj bırakın.</p>

  <p>Bu şizoid bir fantazi değil. Halüsinasyon görmüyorum. İnan bana.</p>

  <p>Lütfen mesaj bırakın. Sonra da telesekreterin bandı doluyor.</p>

  <p>Bütün gece, buzdolabı giriş kapısının arkasına dayanmış olarak kulak kabartıyorum. Hiç uyumuyorum. Tuvalete gitmem lazım ama hayatımı riske atacak kadar sıkışmadım. Birileri koridorda yürüyor ama kimse durmuyor. Bütün gece boyunca kapımın koluna dokunan kimse olmuyor. Telefon çalıp duruyor. Sosyal danışman arayabilir diye cevap veriyorum ama arayanların hiçbiri o değil. İnsan sefilliğinin her zamanki resmigeçidi. Evlenmeden hamile kalanlar. Kronik hastalar. Madde bağımlıları. Ben telefonu yüzlerine kapatmadan önce dertlerini çabucak anlatmaları gerekiyor. Hattı meşgul etmemeliyim.</p>

  <p>Telefon her çaldığında içimi hem sevinç hem de korku kaplıyor çünkü arayan danışman da olabilir katil de.</p>

  <p>Yaklaşmak veya uzak durmak.</p>

  <p>Telefona cevap vermek için pozitif ve negatif teşvik.</p>

  <p>Yaşadığım paniğin ortasında, “Merhaba, yine ben. Bütün hafta seni düşündüm. Buluşmamızın kurallara aykırı olup olmadığını sormak için aradım. Seninle gerçekten tanışmak istiyorum,” demek için Fertility arıyor.</p>

  <p>Bir yandan ayak seslerini dinleyip koridora açılan kapının altındaki ışık huzmesine bir gölgenin düşmesini beklerken, diğer yandan da yangın merdiveninde kimse var mı diye perdeyi kaldırıp bakıyorum. Arkadaşına ne oldu, diye soruyorum. Onunla bugün buluşmayacak mıydın?</p>

  <p>“Ha, o mu?”, diyor Fertility. “Evet, onu bugün gördüm.”</p>

  <p>Ve?</p>

  <p>“Kadın parfümü ve saç spreyi kokuyordu,” diyor Fertility. “Kardeşim onda ne buldu hiç anlamıyorum.”</p>

  <p>Parfüm ve saç spreyini güllere sıkmıştım ama bunu ona söyleyemem.</p>

  <p>“Ayrıca tırnaklarında kırmızı oje lekeleri vardı.”</p>

  <p>Dokunduğum güllerden bulaşan kırmızı sprey boya.</p>

  <p>“Ve çok kötü dans ediyor.”</p>

  <p>Şu anda beni öldürseler bile bu gereksiz olur.</p>

  <p>“Dişleri de bir garip, çürük değiller ama küçük ve yamuk yumuklar.”</p>

  <p>Kalbime bir bıçak saplasanız bile artık çok geç.</p>

  <p>“Ayrıca iğrenç ve maymun eli gibi küçük elleri var.”</p>

  <p>Şu anda bir cinayete kurban gitmek, taze bahar havası almak gibi gelirdi.</p>

  <p>“Yani bu da demek oluyor ki sosis gibi küçük bir penisi var.”</p>

  <p>Fertility konuşmaya devam ederse, yarın sabaha sosyal danışmanın hastalarından biri daha eksilmiş olacak.</p>

  <p>“Şişko değil,” diyor Fertility, “balina gibi değil ama yine de bana göre çok şişman.”</p>

  <p>Dışarıda bir vurucunun olma ihtimaline karşılık, storları açıp iğrenç şişko gövdemi pencerenin önüne yerleştiriyorum. Elinde dürbünlü tüfeği olan herhangi biri varsa, lütfen beni şu anda vursun. Hem de tam koca yağlı kalbimden. Tam küçük sosisimden vursun.</p>

  <p>“O senin gibi değil,” diyor Fertility.</p>

  <p>Ne kadar benzediğimizi görsen çok şaşırırdın, diyorum içimden.</p>

  <p>“Sen çok gizemlisin.”</p>

  <p>Eğer şu mozoledeki herifle ilgili bir şeyi değiştirebilseydin, bu ne olurdu, diye soruyorum.</p>

  <p>“Beni daha fazla taciz etmemesi için,” diyor Fertility, “onu öldürürdüm.”</p>

  <p>Bu konuda pek de yalnız sayılmazsın hani. Başımın üstünde yerin var. Bir numara al ve sıraya geç.</p>

  <p>“Boş ver onu,” derken sesi boğuklaşmaya başlıyor. “Seni baştan çıkarmak için aradım aslında. Ne yapmamı istersin, söyle. Hadi bana kötü bir şey yaptır.”</p>

  <p>Fırsat kapıyı çalıyor.</p>

  <p>İşte planımın bir sonraki safhası.</p>

  <p>Bu yüzden cehenneme gidebilirim ama yine de Fertility’ye “O beğenmediğin herif var ya, işte onu çıldırtmanı ve sonra da neler hissettiğini bana anlatmanı istiyorum,” diyorum.</p>

  <p>“Dünyada olmaz,” diyor.</p>

  <p>O zaman telefonu kapatıyorum.</p>

  <p>“Bekle. Ya seni arayıp yalan söylersem? Ya uydurursam? Nereden bileceksin?” diyor.</p>

  <p>Hayır, diyorum, bilirim. Buna emin olabilirsin.</p>

  <p>“O hilkat garibesiyle hayatta yatmam.”</p>

  <p>Sadece öpebilirsin belki.</p>

  <p>Fertility “Hayır,” diyor.</p>

  <p>Peki ya buluşsanız? Bütün bir öğleden sonrayı birlikte geçirseniz. Mezarlıktan çıkınca belki daha iyi görünüyordur. Birlikte piknik yapın. Eğlenceli bir şeyler yapın.</p>

  <p>“Eğer yaparsam benimle birlikte olur musun?” diyor Fertility. Kesinlikle, diyorum.</p>
</body>
</html>
