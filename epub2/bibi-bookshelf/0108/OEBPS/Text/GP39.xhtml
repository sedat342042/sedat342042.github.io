<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>9</h1>

  <p>Creedish kilise toprakları tamı tamına sekiz bin üç yüz altı dönümlük bir alana yayılıyor ve arazinin neredeyse tamamı Nebraska, Grand Island’ın kuzey batısındaki Flemming Nehri’nin iki yanında uzanıyor. Grand Island’dan dört, Sioux Şelalesi’nden de dokuz saatlik araba yolculuğuyla varılıyor buraya.</p>

  <p>Bildiklerimin en azından bu kadarı doğru.</p>

  <p>Adam’ın söyledikleri hakkında hâlâ düşünüyorum. Adam çoğu kültürde insanları köleleştirmek için ilk adımın onları iğdiş etmek olduğunu söyledi. Bu insanlara hadım deniyordu. Bazı kültürler de, işi oraya kadar vardırmasalar da, seksten zevk almamanız için ne mümkünse yapıyorlardı. Cinsel organlardan parçalar kesiyorlardı. Klitorisin bazı kısımlarını, dedi adam. Veya sünnet derisini. Sonra da hassas bölgelerde, yani insanın en çok zevk aldığı yerlerde hissizleşme başlıyordu.</p>

  <p>Zaten amaç da budur, demişti Adam.</p>

  <p>Güneşin doğacağı noktaya sırtımızı dönüp bütün gece batıya doğru yol almıştık. Neredeyse güneşle yarışmış, eve vardığımızda bize göstereceği şeyleri görmemeye çalışmıştık.</p>

  <p>Arabanın ön paneline, üzerinde bol pantolon, yün ceket ve şapkası yani Creedish kilise kostümü olan bir adamın on iki santimlik plastikten heykeli yapıştırılmış. Gözleri, karanlıkta parlayan plastikten yapılmış. Ellerini dua eder gibi kavuşturmuş ama o kadar yukarı kaldırmış ve kendinden o kadar uzakta tutmuş ki, neredeyse panelin yolcu tarafından aşağıya atlayıverecekmiş gibi görünüyor.</p>

  <p>Fertility Adam’a Grand Island’daki kamyon durağından iki sokak ötede duran yeşil ve son model bir Chevrolet’yi bulmasını söylemiş. Anahtarlar üstünde ve depo da ağzına kadar benzin dolu olacak, demiş. Casa Castile’den indikten beş dakika sonra Fertility’nin söylediği arabayı elimizle koymuş gibi bulduk.</p>

  <p>Adam, önünde duran plastik heykele bakıp “Bu lanet olası şey de ne?” diye soruyor.</p>

  <p>O lanet olası şey benim, diyorum.</p>

  <p>“Sana hiç benzemiyor bu,” diyor.</p>

  <p>Dindar biri gibi görünmesi gerekiyordu.</p>

  <p>“Daha çok şeytan gibi görünüyor,” diyor Adam.</p>

  <p>Arabayı ben kullanıyorum.</p>

  <p>Adam konuşuyor.</p>

  <p>“İnsanları iğdiş ederek köleleştirmeyen kültürler, onların beyinlerini iğdiş ederler. Seksin son derece kirli, kötü ve tehlikeli olduğunu insanların beynine öyle bir kazırlar ki, kişi cinsel ilişkiye girmenin ne kadar zevkli olduğunu bilse bile, yine de yapmaz.”</p>

  <p>“Dış dünyadaki dinlerin çoğunda bu böyledir. Creedish’lerin seçmiş oldukları yol da budur,” diyor Adam.</p>

  <p>Bunlar benim duymak istediğim şeyler değil fakat radyoyu açınca bütün kanalların dini yayın yapan istasyonlara ayarlanmış olduğunu keşfediyorum. Koro müziği. Kötü ve yanlış yolda olduğumu söyleyen İncil vaizleri. Kanallar arasında gezinirken tanıdık bir sesle karşılaşıyorum, Tender Branson Dini Radyosu. Yerini hatırlamadığım bir stüdyoda kaydetmiş olduğum binlerce radyo programından bir tanesi.</p>

  <p>Creedish ebeveynlerin çocuklara yaptığı zalimlikler akla hayale sığacak gibi değildir, diyorum radyoda.</p>

  <p>Adam “Sana ne yaptıklarını hatırlıyor musun?” diye soruyor.</p>

  <p>Taciz hiç bitmiyordu, diyorum radyodan.</p>

  <p>“Yani çocukken demek istiyorum,” diyor Adam.</p>

  <p>Dışarıda güneş yüzünü göstermeye başlıyor ve karanlıkta şekiller beliriyor.</p>

  <p>Radyodaki sesim “Beyinlerimiz yıkanmıştı, hiç şansımız yoktu. Dış dünyada hiçbirimiz seks yapmak istemeyecektik. Kiliseye asla ihanet etmeyecektik. Bütün hayatımızı çalışarak geçirecektik,” diyor.</p>

  <p>“Ve eğer hiç seks yapmazsan,” diyor Adam, “güç hissinin ne olduğunu asla bilemezsin. Kendi sesin ve kişiliğin olmaz. Seks bizi ailemizden ayıran eylemdir. Çocukları ebeveynlerden ayıran şeydir. Gençlerin ilk başkaldırıları seks yoluyla olur.”</p>

  <p>“Ve eğer hiç seks yapmazsan,” diyor Adam, “ailenin sana öğrettiği şeylerin ötesine asla geçemezsin. Eğer seksi yasaklayan kuralı çiğnemezsen, bir daha hiçbir kuralı çiğneyemezsin.”</p>

  <p>Radyodaki sesim “Dış dünyadaki insanlar beynimizin nasıl yıkandığını hayal bile edemezler,” diyor.</p>

  <p>“1960’lardaki kargaşanın sebebi Vietnam Savaşı değildi, “diyor Adam. “Uyuşturucular da değildi. Doğum kontrol hapıydı. Tarihte ilk kez insanlar istedikleri kadar seks yapabiliyorlardı. Herkesin böyle bir gücü vardı.”</p>

  <p>“Tarih boyunca yaşamış en güçlü diktatörlerin çoğu seks manyağıydı,” diyor Adam ve soruyor “Sekse olan açlıkları ellerindeki güçten mi kaynaklanıyordu, yoksa güç tutkularının nedeni sekse olan düşkünlükleri miydi?”</p>

  <p>“Ve eğer seksi arzulamıyorsan, gücü arzular mısın?” diye soruyor.</p>

  <p>Hayır, diyor.</p>

  <p>“Ağırbaşlı, sıkıcı ve cinsel açıdan bastırılmış başkanlar seçeceğimize,” diyor, “belki de en azgın adayları seçmeliyiz. Belki iyi iş çıkarırlar.”</p>

  <p>Üzerinde ‘Tender Branson Hassas Maddeler Ulusal Atık Alanı, 16 km.” yazılı bir tabelanın yanından geçiyoruz.</p>

  <p>“Ne anlatmaya çalıştığımı anlıyor musun?” diye soruyor Adam.</p>

  <p>Eve sadece on dakikalık yolumuz kaldı.</p>

  <p>“Neler olduğunu hatırlamalısın,” diyor Adam.</p>

  <p>Hiçbir şey olmadı.</p>

  <p>Radyodaki sesim “Tacizin ne kadar korkunç boyutlarda olduğunu tarif etmek imkânsız,” diyor.</p>

  <p>İlerledikçe yol kenarlarında gittikçe daha fazla müstehcen dergi görüyoruz. Üstü açık kamyonlardan yol kenarlarına uçmuş olmalılar. Çırılçıplak güzel kadınların solmuş fotoğrafları yol kenarındaki ağaçların gövdelerine dolanmış. Sırılsıklam olmuş erkeklerin uzun ve mor ereksiyonlu fotoğrafları dallardan sarkıyor. Video filmlerin siyah kutuları yol kenarındaki çakılların üstünde yatıyor. Pembe vinilden yapılmış patlak bir kadın yol kenarındaki otların yanında yatıyor ve yanından geçerken arabanın çıkardığı esintiyle saçları ve elleri sallanıyor.</p>

  <p>“Seks korkulacak, berbat bir şey değildir” diyor Adam.</p>

  <p>Radyodaki sesim “Geçmişi maziye gömüp, hayatıma devam etmek istiyorum,” diyor.</p>

  <p>İleride bir yerde yol boyunca sıralanmış ağaçlar bitiyor ve onun gerisinde hiçbir şey görünmüyor. Güneş tepede ve bizimle seyahat ediyor. Uzunca bir mesafede çöplükten başka hiçbir şey görünmüyor.</p>

  <p>Üzerinde ‘Tender Branson Hassas Maddeler Ulusal Atık Alanı’na Hoş Geldiniz’ yazan bir tabelanın yanından geçiyoruz.</p>

  <p>Ve eve varıyoruz.</p>

  <p>Tabelanın gerisinde vadi ufka kadar uzanıyor ve günlerden pazar olması sebebiyle park edilmiş ve sessiz duran birkaç buldozerin sarısı dışında, vadi tamamen çıplak, kirli ve gri.</p>

  <p>Bir ağaç dahi yok.</p>

  <p>Bir kuş bile yok.</p>

  <p>Civardaki tek yapı vadinin ortasında dikilen beton bir sütun. On yıl önce herkesin içeride ölü bulunduğu ve bir zamanlar Creedish’lerin toplantı salonu olan, binadan geriye kalmış gri bir beton yığını. Etrafımızda kadınların erkeklerle, kadınların kadınlarla, erkeklerin erkeklerle, erkek ve kadınların hayvanlarla ve çeşitli aletlerle çekilmiş resimleri var.</p>

  <p>Adam tek kelime bile etmiyor.</p>

  <p>Radyodan “Artık mutlu ve sevgi dolu bir hayatım var,” diyorum.</p>

  <p>Radyodan “Yaratılış Kampanyası’yla seçilen ve bana uygun görülen kadınla evlenmek istiyorum,” diyorum.</p>

  <p>Radyodan “Müritlerimin de yardımıyla dünyayı sarmış olan seks illetini durduracağım,” diyorum.</p>

  <p>Merkezdeki beton sütuna giden yol uzun ve tekerlek izleriyle dolu. Yolun iki yanında vibratörler, dergiler, plastik vajinalar ve çeşitli plastik seks oyuncakları birbirine yapışmış ve için için yanan tepecikler oluşturmuşlar. Tepeciklerden çıkan duman grileşip boğucu bir is halini alıyor ve rüzgârla yolun diğer tarafına savruluyor.</p>

  <p>Karşımızdaki sütun gittikçe büyüyor, bazen yanan pornoların dumanının içinde kayboluyor, sonra tekrar ortaya çıkıyor ve daha da korkunç görünüyor.</p>

  <p>Radyodan “Bütün hayatım size yakın bir kitapçıda satılıyor,” diyorum.</p>

  <p>Radyodan “Tanrı’nın yardımıyla, bütün insanlığın seksi bir daha aklına bile getirmemesini sağlayacağım,” diyorum.</p>

  <p>Adam radyoyu kapatıyor.</p>

  <p>“Kilise heyetindekilerin size, bütün Tender ve Biddie'lere ne yaptığını öğrendiğim gece vadiden ayrıldım,” diyor.</p>

  <p>Duman yola çöküyor. Arabaya giriyor, ciğerlerimizi ve gözlerimizi yakıyor.</p>

  <p>Yanaklarımdan yaşlar süzülürken, bize hiçbir şey yapmadılar diyorum.</p>

  <p>Adam öksürüyor ve “Kabul et,” diyor.</p>

  <p>Sütun daha da yakınımızda tekrar beliriyor.</p>

  <p>Kabul edecek hiçbir şey yok.</p>

  <p>Duman her şeyi bulanıklaştırıyor.</p>

  <p>Sonra Adam baklayı ağzından çıkarıyor. “Size izlettiler,” diyor.</p>

  <p>Hiçbir şey göremiyorum ama arabayı sürmeye devam ediyorum.</p>

  <p>“Karım ilk çocuğumuzu doğururken,” diyor Adam, yanaklarından dumanla kapkara olmuş yaşlar inerken, “heyettekiler kolonideki bütün Tender ve Biddie’leri toplayıp izlettirdiler. Karım aynen kendisine söylendiği gibi bağırdı. O çığlıklar attıkça, heyettekiler vazettiler ve seksin bedelinin ölüm olduğunu söyleyerek feryat ettiler. O çığlıklar attıkça, heyettekiler doğumun zorlaşması için ellerinden geleni yaptılar. Karım çığlıklar attı ve bebek öldü. Çocuğumuz öldü. Çığlıklar attı ve sonra kendisi de öldü.”</p>

  <p>Teslimiyetin ilk iki kurbanı.</p>

  <p>O gece Adam kilise yerleşiminden çıkmış ve telefon etmişti.</p>

  <p>“Kilisede ne zaman yeni bir bebek doğsa, heyettekiler size doğumu izlettiriyorlardı.”</p>

  <p>En fazla on beş, yirmi kilometreyle gidiyoruz ve dumanın içinde kaybolan kilise binasının dev beton kalıntısı aniden önümüze çıkıyor.</p>

  <p>Hiçbir şey söyleyemiyorum, sadece nefes almaya çalışıyorum.</p>

  <p>“Tabii ki seks yapmak istemezsin. İstemezsin çünkü annem ne zaman bir çocuk doğursa, sana zorla izlettirdiler. Çünkü senin için seks sadece acı ve günahtan ibaret ve seksle ilgili tek hatırladığın şey annemin boylu boyunca yatıp çığlıklar atmasıydı,” diyor Adam.</p>

  <p>Böylece baklayı ağzından çıkarmış oluyor.</p>

  <p>Duman öyle yoğun ki Adam’ı bile göremiyorum.</p>

  <p>“Seks senin için işkenceden başka bir şey ifade etmiyor olmalı,” diyor.</p>

  <p>Öylece söyleyiveriyor.</p>

  <p>Gerçek, Parfüm.</p>

  <p>Ve bir anda duman kayboluyor.</p>

  <p>Beton duvara bodoslama çarpıyoruz.</p>
</body>
</html>
