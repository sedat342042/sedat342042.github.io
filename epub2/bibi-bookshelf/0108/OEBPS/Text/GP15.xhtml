<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>33</h1>

  <p>Üçüncü buluşmamızda Fertility ile birlikte otobüste tanımadığımız bir herifin önünde oturuyoruz ve yaptığı esprileri duyuyoruz.</p>

  <p>Hava yirmi sekiz, otuz derece civarında. Haziran ayı için oldukça sıcak. Otobüsün camları açık ve dışarıdan gelen trafiğin kokusu biraz midemi bulandırıyor. Otobüsün vinil koltukları öyle sıcak ki cehennemde herhangi bir şeye dokunuyormuşum hissi veriyor. Şehir merkezine gitmek için otobüse binmek Fertility’nin fikriydi. O söyledi. Şehre inmek istedi. Öğleden sonra saatleri olduğu için sadece işsizler veya gece çalışanlar ya da Tourette sendromu olan çıldırmış insanlar sokaklarda geziniyor.</p>

  <p>Benimle hiçbir şekilde yatmayacağı veya öpüşmeyeceği için benimle böyle bir gün geçirmeye karar verdi.</p>

  <p>Arkamızda kimin oturduğunu hayal bile edemiyorum. Dikkat çekici biri değil. Sadece üstünde gömlek olan herhangi bir herif. Sarı saçlı. Eğer zorlarsanız çirkin olduğunu söyleyebilirim. Hatırlamıyorum. Mozolenin önünden her on beş dakikada bir otobüs geçiyor, biz de birine biniyoruz. 678 sayılı mezarda buluştuk, her zamanki gibi.</p>

  <p>O espriyi hatırlıyorum. Eski bir espridir. Otobüsün camından, şehrin evleri, kaldırıma ve mülk sınırlarını çizen çitlerin arasına park etmiş arabalar geçiyor. Şakacı, Fertility ile aramıza kafasını sokup “Bir deveye hendek atlatmaktan daha zor ne vardır?” diye fısıldıyor.</p>

  <p>Bu esprileri her yerde duyabilirsiniz. Hiç komik olmasalar bile duymamanıza imkân yoktur.</p>

  <p>Ne Fertility bir şey söylüyor, ne de ben.</p>

  <p>Şakacı fısıldayarak devam ediyor: “Creedish kilisesinden birine hayat sigortası yaptırmak.”</p>

  <p>Gerçek şu ki bu esprilere benim dışımda kimse gülmüyor. Ben de sadece ortama uymak için gülüyorum. Uyumsuzmuşum gibi görünmemek için. İnsanlar bana bakıp da kurtulanlardan biri olduğumu anlayacaklar diye ödüm kopuyor. Kilise kostümünü yıllar önce çıkarıp attım üstümden. Tanrıları onları eve çağırıyor diye hep birlikte intihar eden Orta Batı’daki o aptal insanlar gibi görünmekten Tanrı beni esirgesin.</p>

  <p>Annem, babam, abim Adam, kız kardeşlerim, diğer erkek kardeşlerim, hepsi öldüler, toprağın altına girdiler ve herkes onlara gülüyor ama ben yaşıyorum. Hâlâ bu dünyadayım ve bu insanlarla iyi geçinmek zorundayım.</p>

  <p>O yüzden gülüyorum.</p>

  <p>Çünkü bir şeyler yapmak zorundayım, bir ses çıkarmak zorundayım, bağırmak, çığlık atmak, ağlamak, küfretmek, ulumak zorundayım, o yüzden gülüyorum. Bunlar duyguları boşaltmanın değişik yolları.</p>

  <p>Bu espriler bu sabah her yerde yapılıyor ve her seferinde ağlamaya başlamamak için bir şeyler yapmak zorundasınız. Kimse benden fazla kahkaha atmıyor bunlara.</p>

  <p>Şakacı “Creedish müridi neden karşıdan karşıya geçmiş?” diye fısıldıyor.</p>

  <p>Belki de bizimle konuşmuyor bile.</p>

  <p>“Çünkü hiçbir arabanın altında kalmayı başaramamış.”</p>

  <p>Herkesin ardında otobüsün arkasına takılı motordan çıkan gürültü sokağa yayılıyor ve egzozundan pis renkli bir duman çıkıyor.</p>

  <p>Bugün yapılan bütün esprilerin sebebi gazetedeki haber. Oturduğum yerden sabah baskısının ardına gizlenmiş beş kişinin gazetesindeki manşeti görebiliyorum.</p>

  <p>“Mezhepten Kurtulanların Sayısı Azalıyor” yazıyor.</p>

  <p>Makalede Creedish kilisesi üyelerinin on yıl önce topluca intihar etmesiyle sonuçlanan trajedinin dosyası kapanmak üzere, yazıyor. Makalede, FBI’ın soruşturmasıyla karşı karşıya kalmamak ve ülkenin ilgisini çekmemek için topluca intihar eden, Orta Nebraska’da kurulu Creedish kilisesinin son müritlerinden altı kişinin hâlâ hayatta olduğunun bilindiği yazıyor. İsim verilmemiş ama son yarım düzine kurtulandan biri ben olmalıyım.</p>

  <p>Hikâyenin gerisi sayfa A9’da ama meselenin esasını tahmin edebilirsiniz. Satır aralarında verilmek istenen mesaj şu: Öldüler, kurtulduk.</p>

  <p>Cinayet gibi görünen şüpheli ölümlerden söz etmiyorlar. Belki de bir katilin geride kalan son altı kilise müridine sinsice yaklaşmakta olduğundan bahsetmiyorlar.</p>

  <p>Şakacı arkamdan fısıldıyor, “Sarı saçlı bir Creedish müridine ne denir?”</p>

  <p>İçimden cevap veriyorum, “Ölü.” Bu şakaların hepsini biliyorum ben.</p>

  <p>“Kızıl saçlı bir Creedish’e ne denir?”</p>

  <p>Ölü.</p>

  <p>“Kumral olana?”</p>

  <p>Ölü.</p>

  <p>Herif fısıldıyor, “Bir Creedish’le bir ceset arasındaki fark nedir?”</p>

  <p>Birkaç saatlik zaman farkı.</p>

  <p>Herif fısıldıyor, “Cenaze arabası geçerken bir Creedish ne diye bağırır?”</p>

  <p>Taksi!</p>

  <p>Herif fısıldıyor, “Kalabalık bir otobüste bir Creedish’i nasıl fark edersiniz?”</p>

  <p>Biri bir sonraki durak için ipi çekiyor ve zil çalıyor.</p>

  <p>Fertility arkasına dönüp “Kapa çeneni,” diyor. İnsanların kafalarını gazetelerinden kaldıracak kadar yüksek sesle söylüyor bunu. “İntihar hakkında espri yapıyorsun, bir zamanlar birilerinin sevdiği ve şimdi ölmüş olan insanlar hakkında espri yapıyorsun. O yüzden kapa çeneni.”</p>

  <p>Gerçekten bağırıyor bunu söylerken. Gri renkli gözleri öyle parlak ki gümüş gibi görünüyor. Aşırı tepki verdiği için Fertility’nin Creedish olup olmadığını merak ediyorum. Yoksa kardeşinin ölümüne mi öfkeli hâlâ?</p>

  <p>O sırada otobüs durakta duruyor ve şakacı inmek için ayağa kalkıyor. Aynen kilisede olduğu gibi sıralarda oturuyoruz ve otobüsün ortasında koridor var. Herif inmek için önündekileri bekliyor. Altında, bu sıcakta ancak bir müridin giyeceği türden kahverengi yünlü bol bir pantolon var. Kilise kostümünü tutan pantolon askıları arkasında bir çapraz oluşturmuş. Kahverengi yün ceketini katlayıp koluna asmış. Otobüsün koridoruna çıkıyor ve diğer insanlar inerken bir dakika durup hasır şapkasının kenarına dokunuyor. Bir yerlerden tanıdık geliyor bana ama aradan çok uzun bir zaman geçmiş. Ter, yün ve hasır karışımı bir kokusu var.</p>

  <p>Onu nereden tanıdığımı çıkaramıyorum. Sesi tanıdık geliyor. Sadece sesini hatırlıyorum, az önce omzumdan konuşan ses, telefonda konuşan sesti.</p>

  <p><span style="font-style:italic;">Tanrı görevimizi tamamlamadan ölmekten bizi esirgesin.</span></p>

  <p>Yüzü, aynada gördüğüm yüz.</p>

  <p>Bir saniye bile düşünmeden adını söylüyorum.</p>

  <p>Adam. Adam Branson.</p>

  <p>Şakacı “Sizi bir yerden tanıyor muyum?” diye soruyor.</p>

  <p>Ama ben “Hayır,” diye cevap veriyorum.</p>

  <p>Sıra biraz daha ilerliyor ve onu uzaklaştırıyor. “Biz birlikte büyümedik mi?” diye soruyor.</p>

  <p>Hayır, diyorum.</p>

  <p>Otobüsün kapısında durup “Sen benim kardeşim değil misin?” diye bağırıyor.</p>

  <p>Ben de “Hayır,” diye bağırıyorum.</p>

  <p>Ve gidiyor.</p>

  <p>Luka, Bölüm Yirmi İki, Bap Otuz Dört:</p>

  <p>“Beni tanıdığını üç kere sen inkâr etmeden, bugün horoz ötmeyecek.”</p>

  <p>Otobüs tekrar trafiğe çıkıyor.</p>

  <p>Herifi tanımlayacak tek sıfat, çirkin oluşu. Sünepe kılıklı. Hafiften kilolu. Bir zavallı. Acınacak bir hali var. Bir kurban. Benden üç dakika büyük olan abim. Bir Creedish.</p>

  <p>Psikoloji kitaplarından bildiğim kadarıyla, Fertility’nin vücut dili güldüğüm için bana çok kızgın olduğunu söylüyor. Bacak bacak üstüne atmış ve sanki hep aynı caddede değil de farklı bir yerdeymişiz gibi pencereden dışarı bakıyor.</p>

  <p>Ajandama göre yemek odasını cilalıyor olmam gerekiyordu. Oluklar temizlenecek. Garajın girişindeki bir leke temizlenecek. Akşam yemeği için kuşkonmazları temizlemem lazım.</p>

  <p>Kardeşini öldürmüş olsam bile, ayrıca geceleri telefondaki sesimi gizlice arzuluyor ama yüz yüze geldiğimizde varlığıma katlanamıyor olsa bile bu tatlı ve kızgın Fertilily Hollis’le çıkmamalıydım.</p>

  <p>Aslında ne yapmam gerektiğinin pek bir önemi yok. Herhangi bir kurtulanın yapması gerekenlerin bir önemi yok. Büyürken bize öğretilmiş olan tüm inançlara göre biz yoldan çıktık, kötüyüz ve kirlendik.</p>

  <p>Otobüsün içinde bizimle birlikte şehri gezen hava çok sıcak ve yoğun, parlak güneş ışığı ve yanan benzinle karışmış. Toprağa dikilmiş çiçekler geçiyor dışarıdan. Kokması gereken kırmızı, sarı, portakal rengi güller açmışlar ama hiçbir işe yaramıyorlar. Altı şeriflik trafik, bir montaj bandı gibi amansızca ilerliyor.</p>

  <p>Yaşadığımız sürece yaptığımız hiçbir şey doğru olmayacak.</p>

  <p>Hiçbir şeyin üstünde kontrolümüz yok. Sanki paket gibi bir yerden bir yere taşınıyoruz.</p>

  <p>Seyahat ediyor gibi değil de, işlemden geçiyor gibiyiz. Daha çok bekliyormuşuz gibi bir durum söz konusu. Daha çok bir zamanlama meselesi.</p>

  <p>Doğru yapabildiğim hiçbir şey yok. Ve abim beni öldürmek için dışarıda bekliyor.</p>

  <p>Şehrin binaları kaldırım kenarında yığılmaya başlıyor. Trafik yavaşlıyor. Fertility zile basıyor, ding, otobüs bir mağazanın önünde bizi indirmek için duruyor. Elbiseler giymiş cansız erkek ve kadınlar vitrinlerde poz vermişler. Gülümsüyorlar. Kahkaha atıyorlar.</p>

  <p>İyi vakit geçiriyormuş gibi görünmeye çalışıyorlar. Neler hissettiklerini çok iyi biliyorum.</p>

  <p>Üstümde bir pantolon, bir de gömlek var ve bunlar işverenimin giysileri. Bütün sabah üst katta değişik kombinasyonlar denedim ve aşağıya inip abajurlara elektrik süpürgesi tutan danışmana fikrim sordum.</p>

  <p>Mağazanın girişindeki kapıların üstünde dev bir saat var. Fertility bakıp “Acele et, saat ikide orada olmamız lazım,” diyor.</p>

  <p>Elimi tutuyor. Elleri inanılmaz derecede soğuk. Bu sıcakta bile soğuk ve kuru. Kapıları iterek içeri giriyoruz, klimalı ve neler alabileceğimizi görmemiz için masaların üstüne ve camdan, kilitli kutulara örneklerin konulduğu birinci kata giriyoruz.</p>

  <p>“Beşinci kata çıkmamız gerekiyor,” diyor Fertility. Eli, elimi sıkı sıkı kavramış ve beni çekiştiriyor. Yürüyen merdivene biniyoruz. İkinci kat, erkek giyimi. Üçüncü kat, çocuk giyimi. Dördüncü kat, genç kız giyimi. Beşinci kat, kadın giyimi.</p>

  <p>Tavandaki deliklerden banttan müzik yayını geliyor. Çaça çalıyor. İki yavaş ve üç hızlı adım. Bir çapraz adım ve kadın kol altından dönüyor. Bunu bana Fertility öğretti.</p>

  <p>Buluşmamız düşündüğümden daha kötü geçiyor. Raflarda ve askılarda giysiler var. İyi giyimli satış elemanları etrafta dolanıp “Yardımcı olabilir miyim?” diye soruyorlar. Bunların hiçbiri daha önce görmediğim şeyler değil.</p>

  <p>Burada dans etmek ister misin, diye soruyorum.</p>

  <p>“Bekle bir dakika,” diyor Fertility. “Sadece bekle.”</p>

  <p>Önce bir duman kokusu geliyor.</p>

  <p>“Şuraya gidelim,” diyor Fertility ve beni satılık elbiselerle dolu bir ormanın içine sürüklüyor.</p>

  <p>Sonra alarmlar çalmaya başlıyor ve insanlar yürüyen merdivenlere doğru koşturuyorlar. Normal merdivenden iner gibi iniyorlar çünkü yürüyen merdivenlerin hepsi durmuş. İnsanlar yukarı çıkan yürüyen merdivenlerden aşağıya doğru iniyorlar ve bu o anda kanunları ihlal etmek kadar yanlış görünüyor. Bir satış elemanı kasasını boşaltıp fermuarlı bir çantaya dolduruyor ve asansörlerin yanında duran ve ellerinde içi eşya dolu alışveriş çantaları olan insanlara bakıyor.</p>

  <p>Alarmlar çalmaya devam ediyor. Duman, tavandaki ışıkların etrafında dolandığını görebileceğimiz kadar yoğunlaşıyor.</p>

  <p>"Asansörleri kullanmayın,” diye bağırıyor satış elemanı. “Yangında asansörler çalışmaz. Merdivenleri kullanmanız lazım.”</p>

  <p>Fermuarlı çantasını kolunun altına sıkıştırıyor ve bir Amerikan futbolcusu gibi raflardaki elbise labirentlerinin arasından müşterilere doğru koşturuyor. Onları üstünde ÇIKIŞ yazan bir kapıya doğru adeta hayvanları sürer gibi sürüyor.</p>

  <p>Sonra sadece Fertility ile ben kalıyoruz, ışıklar göz kırpıp sönüyorlar.</p>

  <p>Karanlık ve dumanın içinde etrafımızdaki satenlerin dokunuşunu, kadifenin sürtünüşünü, ipeğin soğukluğunu, inceltilmiş pamuklu kumaşın yumuşaklığını hissediyoruz, alarmlar çalmaya devam ediyor, bütün elbiseleri ve yünlülerin kaşındırıcı etkisini ve elimi tutan Fertility’nin elinin soğukluğunu hissederken, Fertility “Korkma,” diyor.</p>

  <p>Karanlıkta, üstünde ÇIKIŞ yazan yeşil bir işaret üstümüze doğru parlıyor.</p>

  <p>Alarmlar çalıyor.</p>

  <p>“Sakin ol,” diyor Fertility.</p>

  <p>Alarmlar çalıyor.</p>

  <p>“Şu sıralar olması lazım,” diyor Fertility.</p>

  <p>Katın öbür ucunda, karanlıkta patlayan parlak turuncu renkli parlamalar etraftaki her şeyin şeklini değiştirip renklerini de siyahları turuncuya döndürüyor. Etrafa saçılan elbise ve pantolonlar, kolları ve bacakları alev alev yanan, havada asılı insan figürlerine dönüşüyor.</p>

  <p>Yanan binlerce insan şekli birleşip üstümüze doğru geliyor. Alarmlar öyle yüksek sesle çalıyor ki insan içinde hissediyor ve beni burada tutan tek şey Fertility’nin soğuk eli.</p>

  <p>“Şimdi olması lazım,” diyor.</p>

  <p>Isı hissedilebilecek kadar yakınlaşıyor. Duman yutulacak kadar yoğunlaşıyor. Altı metreden daha yakın bir mesafede, askılardaki elbiselerin oluşturduğu kadın korkuluklar alev alıp yerlere saçılıyor. Nefes almak zorlaşıyor ve artık gözlerimi açık tutamıyorum.</p>

  <p>Ve alarmlar çalmaya devam ediyor.</p>

  <p>Elbiselerim yeni ütülenmiş gibi sıcak ve kuru.</p>

  <p>Alevler o derece yakın.</p>

  <p>“Sence de harika değil mi? Senin de hoşuna gitmedi mi?” diyor Fertility.</p>

  <p>Elimi kaldırıp yüzüme doğru tutuyorum, böylece hemen yanımızda yanmakta olan suni ipek kumaşlarla dolu rafla yüzüm arasında serin bir gölge oluşuyor.</p>

  <p>Kumaşların türünü anlamanın bir yolu da bu işte. Kumaştan bir kaç iplik çekip ateşe tutun. Yanmazsa yündür. Yavaş yavaş yanarsa pamukludur. Yanımızdaki rafların alev alışı gibi hemen parlarsa kumaş sentetiktir. Polyesterdir. Suni ipektir. Naylondur.</p>

  <p>“Şimdi,” diyor Fertility.</p>

  <p>Ne olduğunu anlayamadan bir anda ortalık soğumaya başlıyor. Islanıyoruz. Yukarıdan su dökülmeye başlıyor. Turuncu ışık titreyip azalıyor ve sonra da kayboluyor. Havadaki duman kaybolmaya başlıyor.</p>

  <p>Spot ışıkları birer birer göz kırparak yanmaya başlıyor ve dev siyah-beyaz gölgeler içinde yangından geriye kalanları gösteriyorlar. Alarm susuyor. Kayıtlı çaça müziği tekrar çalmaya başlıyor.</p>

  <p>“Bunların hepsini rüyamda görmüştüm,” diyor Fertility. “Bize bir şey olmayacağını biliyordum.”</p>

  <p>Sadece yarısına kadar batan transatlantikte Trevor'la Fertility’nin yaşadığı şeyin aynısıydı bu.</p>

  <p>“Gelecek hafta,” diyor Fertility, “bir fırın havaya uçacak. Gidip izlemek ister misin? En az üç dört kişinin öleceğini gördüm.”</p>

  <p>Ne saçlarımızda ne de giysilerimizde is veya yanık lekesi yok.</p>

  <p>Daniel, Bap Üç, Yirmi Yedinci Ayet:</p>

  <p>“... bedenleri üzerinde ateşin kudreti yoktu, ve başlarının saçı yanmamış, ve şalvarlarının hali değişmemiş, ateşin kokusu da onlara sinmemişti.”</p>

  <p>Evet, ben bu filmi daha önce görmüştüm, diye düşünüyorum.</p>

  <p>“Hadi,” diyor. “Birkaç dakika sonra itfaiyeciler burada olacak.” Elimi tutuyor ve “Şu çalan çaçayı heba etmeyelim.”</p>

  <p>Bir, iki, ça ça ça. Dans ediyoruz, üç, dört, ça ça ça.</p>

  <p>Elbiselerin yanık kolları ve paçaları etrafımıza saçılmış, tavan sarkıyor, sular akmaya devam ediyor, her şey sırılsıklam ve bu enkazın ortasında biz dans ediyoruz, bir, iki, ça ça ça.</p>

  <p>İşte bizi bu halde buluyorlar.</p>
</body>
</html>
