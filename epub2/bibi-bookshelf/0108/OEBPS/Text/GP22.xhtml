<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>26</h1>

  <p>İnsanlar, beni steroidlerin çıldırttığını söyleyecekler.</p>

  <p>Durateston 250.</p>

  <p>Fransa’dan Mifepristone kürtaj hapları.</p>

  <p>İsviçre’den Plenastril.</p>

  <p>Portekiz’den Masterone.</p>

  <p>Bunlar ileride üretilecek ilaçlara verilecek telif hakkı alınmış isimler değil, gerçek steroidler. Bunlar gerçek enjeksiyonlar, tabletler, transdermal flasterler.</p>

  <p>İnsanlar, uçak kaçırıp kendini öldürmeden önce dünyanın etrafında bir tur atan bu deli adamın bu hale gelmesinin sebebinin steroidler olduğunu düşünecekler. Ama insanların, ünlü bir ruhani lider olmakla ilgili hiçbir fikirleri yok. Sanki televizyondaki haberleri izleyip beni yargılarken, bir yandan da risksiz ve sıkıcı hayatlarından bir anlam çıkaracak yeni bir guru arayışına girenler kendileri değil. İnsanların hepsi tutacak bir el arıyorlar. Rahatlatılmak isliyorlar. Her şeyin yoluna gireceğine dair sözler istiyorlar. Benden bütün istedikleri bu. Stresli, umutsuz ve şöhretli ben. Baskı altındaki ben. Bu insanların hiçbiri büyük, göz alıcı, büyük, karizmatik ve büyük örnek insan olmanın birinci şartını bilmiyorlar.</p>

  <p>Tırmanma aletinde yüz otuzuncu kat seviyesine gelince insan atıp tutmaya ve vecit halinde dini vaaz verirmiş gibi konuşmaya başlıyor.</p>

  <p>Bu noktaya gelebilmek için her Allah’ın günü sarf ettiğim çabalardan hiç kimsenin haberi yok, belki Fertility hariç.</p>

  <p>Bütün hayatınızın katlanamadığınız bir işe dönüşmesi durumunda nasıl hissedeceğinizi bir düşünün.</p>

  <p>Hayır, herkes hayatının en azından mastürbasyon kadar eğlenceli olmasını ister.</p>

  <p>Böyle düşünen insanları otel odalarında yaşamaya ve düşük kalorili oda servisi bulmaya çalışıp derin iç huzuru ve Tanrı'yla bütünleşme yalanları atarak inandırıcı olmaya çalışırken görmek isterdim.</p>

  <p>Ünlü olunca akşam yemeği, yemek olmaktan çıkıyor; beş yüz altmış altı gram protein, iki yüz seksen üç gram karbonhidrat, tuzsuz, yağsız, şekersiz besin oluyor. Her iki saatte bir alman, günde altı kere yenen bir yemek bu. Yemek yemeklikten çıkıyor, protein asimilasyonu oluyor.</p>

  <p>Her şey hücreleri canlandırma kreminden ibaret. Yıkanmaya, ölü derileri uzaklaştırma deniyor. Nefes alıp vermeye, respirasyon.</p>

  <p>Kusursuz bir güzelliğe sahipmiş gibi davranma ve aşağıdaki gibi müphem ama ilham verici mesajlar verme işini daha iyi yapabilecek biri varsa, onu ilk önce ben tebrik edeceğim:</p>

  <p>“Sakin olun. Herkes derin derin nefes alsın. Hayat güzeldir. Olduğunuz gibi davranın ve nazik olun. Sevginin kendisi olun.”</p>

  <p>Sanki sevgi varmış gibi.</p>

  <p>Çoğunlukla bu tür derin içsel mesajlar, ben sahneye çıkmadan otuz dakika önce metin yazarları tarafından yazılıp bana iletiliyor. Sessiz açılış duası bunun için var. Elimdeki metni okumadan önce bana, podyumdan aşağıdaki kalabalığa bakmak için bir dakika kazandırıyor.</p>

  <p>Beş dakika geçiyor. On dakika geçiyor. Sahne arkasında attığım 100 miligramlık Deca-Durabolin ve testosteron dopingi, kıçımın oralarda bir yerde derimin altında hâlâ kapsül olarak diniyor. Parasını ödemiş beş bin inançlı insan, kafalarını eğmiş vaziyette karşımda diz çökmüş duruyorlar. Aldığım kimyasallar kana karışınca, bir ambülans sireninin sessiz bir sokakta çığlık atması gibi bir his veriyorlar bana.</p>

  <p>Artık sahneye çıkarken ayin cüppesi giyiyorum çünkü insanın bedeninde yeterince Equipoise olunca, günün büyük bölümünde çadırı kuruyor.</p>

  <p>İnsanlar dizlerinin üstüne çökmüş durumdayken on beş dakika geçiyor.</p>

  <p>Hazır olduğumda, büyülü kelimeyi söylüyorum.</p>

  <p>Amin.</p>

  <p>Ve gösteri başlıyor.</p>

  <p>“Sizler, ebedi hayat, sonsuz sevgi ve iyilik dolu bir evrende barışın çocuklarısınız, falan, filan. Barış sizinle olsun."</p>

  <p>Metin yazarları bu lafları nereden buluyor, bilmiyorum.</p>

  <p>Ulusal televizyonda gösterdiğim mucizelerden, Süper Kupa maçının devre arasında yaptığım küçük mucizeden, önceden bildiğim felaketlerden ve kurtardığım hayatlardan hiç bahsetmeyeyim.</p>

  <p>Şu eski deyişi bilirsiniz: <span style="font-style:italic;">Ne</span> bildiğin önemli değildir.</p>

  <p><span style="font-style:italic;">Kimi</span> tanıdığın önemlidir.</p>

  <p>İnsanlar, bir stadyum dolusu insanın önüne çıkıp onları dualarla yönlendirmenin, sonra da bir jete atlayıp bir saat içinde başka bir stadyuma koşmanın ve bütün bunlar olurken canlı ve sağlıklı görünmeye çalışmanın kolay bir şey olduğunu sanıyorlar. Hiç de değil, buna rağmen bu insanlar uçak kaçırdığım için bana deli diyecekler. İnsanlar canlı, dinamik ve sağlıklı bir enerji yaymanın ne demek olduğunu bile bilmiyorlar.</p>

  <p>Benden geriye kalan otopsi yapılacak kadar bir şey bulabilecekler mi, denesinler bakalım. Karaciğerimin hasar görmesi kimsenin umrunda değil. Ya da aldığım kas geliştirici hormonlar yüzünden dalağımın ve safra kesemin şişmesi de. Sanki benim televizyonda göründüğüm kadar iyi görüneceklerini bilseler, kendilerine ölü kadavralardan alınan hipofiz bezlerini enjekte ettirmezlerdi.</p>

  <p>Meşhur olmanın riskli yanı zayıf kalabilmek için levotiroksin sodyum almak zorunda kalmaktır. Evet, merkezi sinir sisteminiz için endişe etmeniz gerekir. Uykusuzluk başlar. Metabolizma şahlanır. Kalp çarpıntısı başlar. Soğuk soğuk terlersiniz. Her zaman sinirli olursunuz ama şahane görünürsünüz.</p>

  <p>Unutmayın, kalbiniz sadece Beyaz Saray’da sık sık akşam yemeğine davet edilmek için atmaktadır.</p>

  <p>Merkezi sinir sisteminiz, Birleşmiş Milletler’in genel kongresinde konuşma yapabilmeniz için vardır.</p>

  <p>Amfetaminler en Amerikan ilaçlar. Öyle çok işe yarıyorlar ki. Harika görünüyorsunuz, göbek adınız başarı oluyor.</p>

  <p>“Bedenin,” diye bağırıyor menajerim, “spor giysiler serisine modellik etmen için var.”</p>

  <p>Vücudunuzun salgıladığı tiroid doğal tiroksin üretimini durduruyor.</p>

  <p>Ama hâlâ mükemmel görünüyorsunuz. Siz Amerikan Rüyası'sınız. Kesintisiz büyüme ekonomisisiniz.</p>

  <p>Menajere göre insanlar bir lider arayışı içindeler. Enerjik, kitlesel ve dinamik bir lider istiyorlar. Kimse çelimsiz bir tanrı istemiyor. Göğüs ve bel ölçüleri arasındaki farkın yetmiş beş santim olmasını istiyorlar. Büyük göğüs kasları, uzun bacaklar, çukur çene ve iri baldırlar istiyorlar.</p>

  <p>İnsanüstü bir şey görmek istiyorlar.</p>

  <p>Hayattakinden daha büyük boyutlar istiyorlar.</p>

  <p>Hiç kimse sadece anatomik olarak düzgün birini istemiyor.</p>

  <p>İnsanlar anatomik gelişim istiyorlar. Ameliyatla büyütülmüş. Yeni ve geliştirilmiş. Silikon takviyeli. Kolajen enjekte edilmiş.</p>

  <p>Kayıtlara geçmesi için şunu söylemeliyim, ilk üç aylık Deca-Durabolin takviyesinden sonra ayakkabılarımı bile bağlayamıyordum. Kollarım o derece kalınlaşmıştı. Menajer problem değil, dedi ve ayakkabılarımı bağlaması için birini tuttu.</p>

  <p>On yedi haftalık Rus yapımı Metahapoctehosich küründen sonra bütün saçlarım döküldü ve menajer bana bir peruk aldı.</p>

  <p>“Bu konuda bana biraz anlayış göstermelisin. Hiç kimse kendi ayakkabılarını bağlayan bir tanrıya tapınmak istemez,” diyordu.</p>

  <p>Sıradan insanlarla aynı problemlere sahipseniz, ağzınız aynı şekilde kokuyorsa ve saçlarınız karman çorman, parmaklarınızda şeytan tırnakları varsa, hiç kimse size tapmak istemez. Sıradan insanların sahip olamadığı her şeye sahip olmak zorundasınız. Onların başarısız olduğu alanlarda, siz sonuna kadar gidebilmelisiniz. İnsanların olmaya korktukları şey olursanız, onların hayranlığını kazanırsınız.</p>

  <p>Mesih arayan insanlar, kalite istiyorlar. Hiç kimse bir zavallının peşine takılmıyor. Bir kurtarıcı seçmek gerektiğinde insanlar sıradan birini kabul etmiyorlar.</p>

  <p>Menajer “Peruk daha iyi olur senin için,” dedi. “Çünkü peruk, güvenebileceğimiz devamlı mükemmellik seviyesine sahip. Helikopterden inerken pervanenin rüzgârında ve her dakika halk önünde kendi saçının sürekli mükemmel olmasını sağlayamazsın.”</p>

  <p>Menajerin planına göre biz dünyadaki en zeki insanları hedeflemiyorduk, en fazla insanı hedefliyorduk.</p>

  <p>“Bundan sonra kendini bir kutu diyet kola gibi düşün,” diyordu.</p>

  <p>“Modası geçmiş dinlerle uğraşan dünyadaki bütün o genç insanları düşün. Ya da dinsizleri. Bütün o insanlar senin hedef kitlen.”</p>

  <p>İnsanlar her şeyi bir araya getirmenin yollarını arıyorlar. Cazibe ve kutsallığı, moda ve ruhaniliği bir araya getirecek birleşik bir alan teorisine ihtiyaç duyuyorlar. İnsanların iyi olmakla, iyi görünmeyi uzlaştırmaları gerekiyor.</p>

  <p>Katı yemek yiyemediğim, az uyuduğum, tırmanma aletinde binlerce kat çıktığım ve menajerin bağıra çağıra anlattıklarını tekrar tekrar dinlediğim günlerin ardından, her şey bana son derece mantıklı gelmeye başlıyor.</p>

  <p>Henüz kontratım bile imzalanmamışken, müzik ekibi ilahiler yazmakla meşguldü. Metin yazarları otobiyografimin basılması için son hazırlıkları yapıyordu. Medya ekibi basın bültenleri hazırlıyor, lisans anlaşmalarını satıyor, Buz Üstünde Creedish Ölüm Trajedisi adlı bir buz pateni gösterisi, uydu bağlantısı, bronzlaşma seansları ayarlıyordu. İmaj ekibinin yaratıcılığı, görünüşümü kontrol altına almıştı. Yazım ekibi ağzımdan çıkan her kelimeyi kontrol ediyordu.</p>

  <p>Laurabolin küründen kaynaklanan sivilceleri kapatmak için makyaj yapmaya da başlamıştım. Sivilceleri tedavi etmek için destek ekibinden biri Retin-A reçetesi yazdırmıştı.</p>

  <p>Dökülen saçlarım için destek ekibi kafama Rogaine püskürtüyordu.</p>

  <p>Beni düzeltmek için yaptığımız her şeyin bir yan etkisi olduğu için, yan etkileri de düzeltmemiz gerekiyordu. Sonra onların da yan etkileri oluyordu ve bu sonsuza kadar böyle sürüp gidiyordu.</p>

  <p>Bir Külkedisi masalı düşünün. Kahraman aynaya bakıyor ve aynada gördüğü kişi tamamen bir başkası. Söylediği her kelime, profesyonel bir ekip tarafından yazılıyor. Giydiği her kıyafet bir stilist ekibi tarafından seçiliyor veya dikiliyor.</p>

  <p>Her gününün her dakikası halkla ilişkiler uzmanı tarafından planlanıyor.</p>

  <p>Belki yavaş yavaş kafanızda bir resim oluşmaya başlamıştır.</p>

  <p>Ayrıca kahramanımız sadece İsveç ve Meksika’da satılan ilaçlardan alıyor ve sonuç olarak fırlayan göğsünü görebilmek için kafasını bile eğemiyor. Tucson’daki insanlar, Seattle’daki insanlar, Chicago veya Baton Rouge’daki insanlar sırtı kıllı bir tanrı figürü görmek istemedikleri için kahramanımız bronz, tıraşlı, peruklu ve programlanmış.</p>

  <p>Tırmanma aletinde iki yüzüncü kata gelince insan en yüksek mertebeye erişiyor.</p>

  <p>Oksijensiz yaşayabilen bir yaratığa dönüşüyor insan, yağ yerine kas yakmaya başlıyor ama zihni pırıl pırıl oluyor.</p>

  <p>İşin aslı, bunların hepsi intihar sürecinin bir parçasıydı. Çünkü bronzlaşmak ve steroid almak, ancak uzun yaşamak niyetinde olanlar için birer sorundur.</p>

  <p>Çünkü intihar etmekle şehit olmak arasındaki tek fark, basında çıkacak haberlerin miktarıdır.</p>

  <p>Ormanda bir ağaç devrilirse ve o anda orada bunu fark edecek kimse yoksa, ağaç orada kalıp çürümez mi?</p>

  <p>Ve eğer İsa uyku hapları yutup, bir banyonun zemininde tek başına ölseydi, cennete gider miydi?</p>

  <p>Bu sorunun kendimi öldürüp öldürmeyeceğimle bir ilgisi yok. Bu çabaların, bu paranın ve harcanan vaktin, metin yazarlarının, ilaçların, diyetlerin, menajerimin, beni hiçbir yere götürmeyen tırmanma aletinin, bütün bunların kendimi öldürdüğüm zaman bütün gözlerin üstümde olmasını sağlamakla ilgisi var.</p>
</body>
</html>
