<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>38</h1>

  <p>Bahçeye bakmak da görevlerim arasında olduğundan, gerçek bitkilerle ayrıkotları da dahil her şeyin üstüne tavsiye edilen dozun iki katı ilaç püskürtüyorum. Sonra da suni ateş çiçeği ve gülhatmilerin tarhını düzeltiyorum. Bu sezon suni bir sayfiye evi bahçesi görüntüsü yaratmanın peşindeyim. Geçen sene Fransız tarzı bir suni tarh yapmıştım. Ondan önceki sene ise tamamı plastik çiçeklerden oluşan bir Japon bahçesi vardı burada. Yapmam gereken tek şey bütün çiçekleri yolmak, sınıflandırmak ve yeni bir model oluşturacak biçimde tekrar bahçeye dikmek. Bakımı çok kolay. Sönük ve cansız görünen çiçekleri kırmızı veya sarı sprey boyayla canlandırıyorum.</p>

  <p>Bir parça renksiz vernik veya saç spreyi ipek çiçeklerin uçlarının yıpranmasını önlüyor.</p>

  <p>Yapma civanperçemi ve plastik latin çiçeğinin tozunun alınması gerekiyor. Zehirlenip ölmüş gerçek güllerin kurumuş iskeletlerini idlerle tutturduğum plastik güllere biraz parfüm sıkmam lazım.</p>

  <p>Mavi renkli birtakım kuşlar kayıp kontak lenslerini ararmışçasına bahçede geziniyor.</p>

  <p>Güllere sıkmak için sprey kutusundaki zehirli ilacı boşaltıp kutuya üç galon su ve yarım şişe Calvin Klein Eternity parfümü dolduruyorum. Suni Şasta papatyalarına, mutfaktan aldığım vanilyalı suyu püskürtüyorum. Yıldız çiçeklerine White Shoulders parfümü, diğer çiçeklerin çoğuna çiçek kokulu oda spreyi sıkıyorum. Suni limon kekiğine, limon aromalı mobilya cilası püskürtüyorum.</p>

  <p>Fertility Hollis’i baştan çıkarma stratejimin bir bölümünü bilerek çirkin görünmek oluşturuyor ve pislenmek iyi bir başlangıç olacak. Şöyle biraz dağınık, hırpani bir hava tasarlıyorum. Toprağa hiç dokunmadığım için her ne kadar bahçeyle uğraşırken üstüm başım kirlenmese de, giysilerime zehirli ilacın kokusu sindi ve burnum da güneşten biraz kızardı. Plastik bir kalla zambağının tel sapıyla, bir avuç dolusu sertleşmiş ve ölü toprağı alıp saçıma sürüyorum. Tırnaklarımın içine pislik tıkıştırıyorum.</p>

  <p>Tanrı beni Fertility’ye güzel görünmeye çalışmaktan esirgesin. Kendimi geliştirmeye çalışmak izleyeceğim en berbat strateji olurdu. Güzelce giyinmek, elimden gelen çabayı göstermek, saçımı taramak ve belki de işverenimin şık giysilerinden birini, yüzde yüz pamuklu ve pastel renkli bir gömleğini ödünç almak, dişlerimi fırçalamak, deodorant dedikleri şeyden sürmek ve ikinci büyük buluşmamız için hâlâ çirkin ama iyi görünmek için çaba sarf etmiş olduğumun izlerini taşır vaziyette Columbia Şükran Mozolesi’ne gitmek çok büyük bir hata olurdu.</p>

  <p>İşte ben buyum. Elimden gelen budur. Ya al, ya bırak.</p>

  <p>Ne düşündüğü umrumda değilmiş gibi.</p>

  <p>Yaptığım büyük planın içinde güzel görünmek yok. Amaç, gün ışığına çıkarılmamış potansiyeli olan biri gibi görünmek. Seçtiğim imaj, doğal erkek imajı. Gerçek. İşlenmemiş malzeme izlenimi uyandırmak istiyorum. Zavallı ve yardıma muhtaç gibi değil de, potansiyel fışkırıyormuş gibi. Aç biri gibi değil. Tabii ki uğruna çaba harcamaya değecek biri gibi görünmeye çalışıyorum. Yıkanmış ama ütülenmemiş. Temiz ama cilalanmamış. Özgüveni yerinde ama mütevazı.</p>

  <p>Dürüst görünmek istiyorum. Gerçek, parlayıp ışık saçmaz.</p>

  <p>Pasif agresyonla sonuca varmaya çalışıyorum.</p>

  <p>Çirkinliğimi kendi lehime çevirmeye çalışıyorum. Amacım, ileride geleceğim noktayla keskin bir tezat oluşturacak düşük bir alt taban belirlemek. Öncesi ve sonrası. Kurbağa ve prens.</p>

  <p>Çarşamba, öğleden sonra saat iki. Ajandama göre yıpranmaması için pembe salondaki İran halısını döndürmem gerekiyor. Piyano dahil olmak üzere odadaki bütün eşyalar başka bir odaya taşınacak. Halı rulo yapılıp kaldırılacak. Halının kaymasını önleyen yaygı da kaldırılacak. Yerler elektrikli süpürgeyle süpürülecek. Paspaslanacak. Halı dörde beş metre. Sonra yaygı diğer yöne çevrilecek ve yere yayılacak. Sonra da halı için aynısı yapılacak. Bütün mobilyalar eski yerlerine çekilecek.</p>

  <p>Ajandama göre bu iş yarım saatten fazla sürmeyecek.</p>

  <p>Bütün bu işleri yapmak yerine, halının çiğnenmiş yerlerindeki tüyleri kabartıyorum. İşverenlerimin halının saçaklarına attığı düğümü çözüp, diğer ucundaki saçaklara bir düğüm atıyorum, böylece hah çevrilmiş gibi görünüyor. Bütün mobilyaları biraz oynatıyorum. Mobilyaların halının üzerinde iz bıraktığı yerlere buz parçaları koyuyorum. Buz eriyince halının düzleşmiş kısımları tekrar kabaracak.</p>

  <p>Parlaklığı gitsin diye ayakkabılarımı yerlere sürtüyorum. Ev sahibesinin şifoniyerine oturup burnumun içindeki kıllar gür görünsün diye rimelini burnumun deliklerine sokuyorum. Sonra da geçen ilk otobüse atlıyorum.</p>

  <p>Kurtulanlara Yönelik Koruma Programı’nın bir diğer kıyağı da her ay beleş otobüs pasosu vermesi. Pasonun arkasındaki damgada “İnsan Kaynakları Departmanının Malıdır” yazıyor.</p>

  <p>Başkasına devredilemez.</p>

  <p>Mozoleye giderken yol boyunca kendi kendime Fertility’nin gelip gelmemesi umurumda değil, deyip duruyorum.</p>

  <p>Yarısını unuttuğum bir sürü kilise duası aklımda yankılanıp duruyor. Kafam eski dualar ve cevaplarla karmakarışık oluyor.</p>

  <p><br /></p>

  <blockquote style="margin: 0 0 0 40px; border: none; padding: 0px;">
    <p><span style="font-style:italic;">Görevimi eksiksiz olarak tamamlamama izin ver.</span></p>

    <p><span style="font-style:italic;">Her yaptığım işin ışığım olmasına izin ver.</span></p>

    <p><span style="font-style:italic;">Yaptığım her iş beni özgürleştirir.</span></p>

    <p><span style="font-style:italic;">Çabalarımın boşa gitmesine izin verme.</span></p>

    <p><span style="font-style:italic;">Yaptığım işlerle dünyayı kurtarmama izin ver.</span></p>
  </blockquote>

  <p><span style="font-style:italic;"><br /></span></p>

  <p>Bugün orada ol Fertility Hollis, lütfen, lütfen, lütfen, diyorum aslında.</p>

  <p>Mozolenin ön kapısından girince yalnızlık hissini hafifletmek için çalınan o müziği duyuyorum yine, aslında gerçekten güzel olan müziklerin kötü bir kopyası. Her zaman aynı on şarkıyı çalıyorlar. Söz yok, sadece müzik var. Bu müzik bazı günlerde çalınıyor sadece. İçtenlik ve Yeni Umutlar kanatlarının bazı galerilerinde hiç müzik yok. Gerçekten kulaklarınızı açıp dinlemediğiniz sürece hiç duyulmuyor.</p>

  <p>Bu müzik duvar kâğıdı gibi faydacıl bir müzik. Prozac veya Xanax gibi, hislerinizi kontrol altında tutmaya yarıyor. Oda spreyi gibi bir müzik.</p>

  <p>Huzur kanadında geziniyorum ve Fertility’i göremiyorum. İman, Neşe ve Sükûnet kanatlarında da yok. Ölü birinin mezarından plastik güller yürütüyorum, böylece elim boş gelmiş olmayacağım.</p>

  <p>Tam nefret, kızgınlık, korku ve reddedilme duygularım kabarırken, kızıl saçlarıyla Saadet kanadındaki 678 sayılı mezarın önünde duran Fertility Hollis’i görüyorum. İki yüz kırk saniye boyunca yürüyüp yanına varmamı bekledikten sonra dönüp bana merhaba diyor.</p>

  <p>Telefonda orgazm çığlıkları atan kişi o olamaz.</p>

  <p>Merhaba, diyorum.</p>

  <p>Elinde bir demet yapma portakal çiçeği var. Çiçekler idare eder ama çalmaya değecek türden değiller. Üstünde yine aynı perdelik brokardan, beyaz üstüne beyaz kabartmalı bir elbise var. Elbise kaskatı duruyor ve ateş almaz kumaştan yapılmış gibi görünüyor. Leke tutmaz. Kırışmaz. Pileli eteği ve uzun kollu bluzuyla Fertility gelinin annesi gibi görünüyor ve “Sen de özlüyor musun onu?” diye soruyor.</p>

  <p>Kızın her hali, kendini bir şey uğruna feda edecek en son insan olduğunu düşündürüyor.</p>

  <p>Kimi, diye soruyorum.</p>

  <p>“Trevor’ı,” diyor. Taş zemine basan ayakları çıplak.</p>

  <p>Ah evet Trevor, diyorum kendi kendime. Gizli eşcinsel aşkım. Unutmuşum.</p>

  <p>Evet, diyorum, ben de özlüyorum onu.</p>

  <p>Saçları bir tarladan toplanıp da kafasında kurumaya bırakılmış bir ekin demeti gibi görünüyor. “Gemi yolculuğumuzdan söz etmiş miydi sana?”</p>

  <p>Hayır.</p>

  <p>“Yaptığımız tamamen yasadışıydı.”</p>

  <p>Gözlerini 678 sayılı mezardan tavana çeviriyor ve bulut ve melek resimlerinin yanında duran, müziğin geldiği hoparlörlere bakıyor.</p>

  <p>“Önce beni dans derslerine götürdü. Tüm balo danslarını öğrendik. Çaça ve fokstrot. Rumba ve sving. Vals. Vals kolaydı.”</p>

  <p>Yukarıdaki melekler müziklerini çalıyorlar ve Fertility Hollis sanki ona bir şey söylüyorlarmış gibi durup dinliyor.</p>

  <p>Bana dönüp “Hadi,” diyor. Elimdeki çiçekleri alıyor ve kendi elindekilerle birlikte yere koyuyor. “Vals biliyorsun, değil mi?” diyor.</p>

  <p>Hayır.</p>

  <p>“Nasıl olur da Trevor’ı tanıyıp vals yapmayı bilmezsin, hayret,” derken başını iki yana sallıyor.</p>

  <p>Kafasında Trevor'la beni dans ederken hayal ediyor olmalı. Birlikte gülerken. Anal seks yaparken. Karşı karşıya olduğum engel bu işte, ayrıca kardeşini öldürmüş olduğum fikri de bir engel teşkil ediyor.</p>

  <p>“Kollarını aç,” diyor.</p>

  <p>Açıyorum.</p>

  <p>Yüz yüze olacak kadar yakınıma gelip bir elini enseme koyuyor. Diğer eliyle elimi yakalıyor ve kolunu yana doğru iyice açıyor. “Diğer elini sutyenimin üstüne koy,” diyor.</p>

  <p>Dediğini yapıyorum.</p>

  <p>“Arkama!” diyor ve dönüp benden uzaklaşıyor. “Sutyenimin omurgamda birleştiği yere koy elini.”</p>

  <p>Dediğini yapıyorum.</p>

  <p>Önce sol, sonra da sağ ayağımla öne doğru adım atıp, sonra da ayaklarımı nasıl birleştireceğimi gösterirken, kendisi de aynı figürleri ters yöne doğru yapıyor.</p>

  <p>"Buna kutu adımı deniyor,” diyor. “Şimdi de müziği dinle.”</p>

  <p>"Bir, iki, üç,” diye sayıyor.</p>

  <p>Müziğin ritmi bir, iki, üç şeklinde devam ediyor.</p>

  <p>Tekrar tekrar sayıyoruz ve her sayıda bir adım atıyoruz ve dans ediyoruz. Duvarların içindeki mezarlara konmuş çiçekler sanki üstümüze doğru eğiliyorlar. Yerdeki mermer ayaklarımızın altında kayıyor. Dans ediyoruz. Vitraylardan süzülen gün ışığı içeriye doluyor. Duvarlarda oyulmuş heykeller var. Hoparlörlerden gelen alçak sesli müzik, duvarlara çarptıktan sonra akım ve cereyan olarak, nota ve akor olarak etrafımızda ileri-geri hareket ediyor. Ve biz dans ediyoruz.</p>

  <p>“Gemiyle ilgili hatırladığım şeyler,” diyor Fertility. Hafifçe büktüğü kolu boylu boyunca kolumun üstünde uzanıyor. “Cankurtaran filikaları denize indirilirken son yolcuların yüz ifadelerini hatırlıyorum. Portakal rengi amerikan bezinden yapılma can yelekleri kafalarının etrafını sarıyordu ve sanki kafaları kesilmiş de portakal rengi yastıkların üstüne konmuş gibi görünüyordu. Gemi batmaya başlarken Trevor’la hâlâ geminin balo salonunda duruyorduk ve yolcular balık gibi kocaman açılmış gözlerle bize bakıyorlardı.”</p>

  <p>Batan bir tekneye mi bindin?</p>

  <p>“Gemi,” diyor Fertility. “Adı da <span style="font-style:italic;">Oceans Excursion’</span>dı. <span style="font-style:italic;">Bunu</span> üç kere arka arkaya hızlıca söylemeye çalış.”</p>

  <p>Ve gemi batıyordu, öyle mi?</p>

  <p>“Çok güzeldi,” diyor. “Seyahat acentesindeki yetkili sonradan gelip kafamı şişirmeyin diye uyardı bizi. Geminin aslında eski bir Fransız gemisi olduğunu ve yakın zamanda Güney Amerika’daki bir şirkete satıldığını söyledi. Son derece <span style="font-style:italic;">art deco</span> bir havası vardı. Tamamen hurda halindeydi. Okyanusta salınırken Chrysler Binası gibi iki yana yatıyordu ve Güney Amerika’nın Atlantik kıyısında gidip gelirken genellikle alt-orta sınıftan Arjantinli aileleri taşıyordu. Arjantinliler. Duvarlardaki bütün aplikler dev elmas şeklinde kesilmiş pembe camdan yapılmaydı. Geminin her yerine bu pembe elmas ışığı hâkimdi ve yerlerdeki halıların üstünde büyük lekeler ve aşınma izleri vardı.”</p>

  <p>Olduğumuz yerde dans ediyoruz, sonra da dönmeye başlıyoruz.</p>

  <p>Bir, iki, üç, kutu adımı. Duraksama adımıyla bir ileri, bir geri. Küba ritmiyle mükemmel bir şekilde topuğumu kaldırıp, onu saran kolumun içine kıvrılmış olan Fertility Hollis’le birlikte dönüyorum. Sonra tekrar dönüyoruz, tekrar dönüyoruz, dönüyoruz, dönüyoruz.</p>

  <p>Ve Fertility bütün cankurtaran filikalarının gittiğini anlatıyor. Bütün filikalar gitmişti ve gemi boş filika donanımını huzurlu Karayip akşamında peşi sıra sürüklüyordu. Filikalar gün batımına doğru kürek çekiyordu ve filikalardaki portakal rengi can yelekli kalabalık, mücevherleri ve reçeteleri için feryat etmeye başlamıştı. İnsanlar ellerini göğüslerine götürüp o haç çıkarma işaretinden yapıyorlardı.</p>

  <p>Fertility ile bir, iki, üç; bir, iki, üç adımlarıyla mermer galeride vals yapıyoruz.</p>

  <p>Anlattığına göre geminin ön kısmı batıp kıçtaki dört yapraklı yonca şeklindeki dört pervane havaya kalkınca, yana yatan Versailles Balo Salonu’nun maun parkesinde vals yapmıştı Fertility ile Trevor. Küçük bir yaldızlı sandalye topluluğu yanlarından kaya kaya Yunan mitolojisindeki ay tanrıçası Diana’nın heykelinin altında toplanmıştı. Bütün pencerelerdeki simli brokar perdeler çarpılmıştı. SS <span style="font-style:italic;">Ocean Excursion’ın</span> güvertesindeki son yolcular onlardı.</p>

  <p>Şenlikli hava hâlâ bozulmamıştı, çünkü Versailles Balo Salonu’ndaki pembe avizeler -“Sıradan avizelerdi,” diyor Fertility, “ama okyanus gemisinde buz saçakları gibi kaskatı duruyorlardı."- hâlâ parlıyordu, hoparlör düzeneğinden gelen cızırtılı müziğin sesi gemiyi dolduruyordu ve Trevor’la Fertility döne döne dans ederken asansörlerde çalınan türden vals müzikleri birbiri ardına çalıyordu.</p>

  <p>Biz de Fertility ile dönmeye devam ediyoruz, sonra bir noktada durup mozolenin zemininde ayaklarımız bitişik vaziyette kayıyoruz.</p>

  <p>Karayipler’in suyu aşağıdaki kamaralara ve Trianon Yemek Salonu’na doluyordu. Sular yüzlerce keten masa örtüsünün uçlarını yalıyordu.</p>

  <p>Bütün motorları durmuş vaziyette sürükleniyordu gemi.</p>

  <p>Ilık mavi su ufka doğru her yönde dümdüz yayılıyordu.</p>

  <p>Azıcık suyun altında bile damalı maun ve ceviz parkeler kaybolmuş, erişilemezmiş gibi görünüyordu. Tuzlu su heykelleri ve mermer sütunları içine alırken dans etmeye devam eden Trevor ve Fertility, Atlantis kıtasına, yaldızlı oymalar ve Fransız saraylarındaki oymalı masalarla dolu kayıp bir uygarlığın efsanesine son kez bakıyorlardı. Gemi yattıkça içeriye dolan sular taç giymiş kraliçenin gerçek boyutlarıyla resmedildiği tablolarla bir açı yapacak şekilde yükseliyor ve vazolardaki çiçekler dökülüyordu. Şampanya şişelerinin yüzdüğü ve Trevor’la Fertility’nin içinden sıçratarak geçtikleri sulara güller, orkideler ve zencefil sapları dökülüyordu.</p>

  <p>Geminin metal iskeleti, pano ve goblen kaplama astarların arkasındaki bölmeler titreyip inliyordu.</p>

  <p>Neden boğulmaya çalışıyordun, diye soruyorum.</p>

  <p>“Saçmalama,” diyor Fertility, kafası tam göğsümün hizasında olduğu için üstümdeki zehirli ilaç kokusunu teneffüs ederek. “Trevor asla yanılmazdı. Zaten tek sorunu da buydu ya.”</p>

  <p>Hangi konuda yanılmazdı?</p>

  <p>Bana anlattığına göre Trevor Hollis rüyalar görüyordu. Bir uçağın düşeceğini görüyordu rüyasında. Havayolu şirketini arayıp durumu anlatıyordu ama kimse ona inanmıyordu. Sonra da uçak düşüyor ve FBI Trevor’ı sorguya çekiyordu. Psişik güçleri olduğuna inanmaktansa terörist olduğunu düşünmek her zaman daha kolaydı. Rüyalar öyle bir hal almıştı ki, Trevor uyuyamaz olmuştu. Gazete okuyamaz, televizyon izleyemez olmuştu çünkü önceden bildiği ve engelleyemediği bir uçak kazasında ölen iki yüz kişinin haberini okumaya cesaret edemiyordu.</p>

  <p>Kimseyi kurtaramıyordu.</p>

  <p>“Annemiz de kendini öldürdü çünkü aynı türden rüyalar görüyordu,” diyor Fertility. “İntihar bizde eski bir aile geleneğidir.”</p>

  <p>Dans etmeye devam ederken kendi kendime, en azından ortak bir yönümüz varmış, diyorum.</p>

  <p>“Geminin yarıya kadar batacağını biliyordu. Vana yada benzeri bir şeyin bozulacağını, kazan dairesine ve aşağıdaki güvertede bulanan bazı ortak kullanım alanlarına su dolacağını biliyordu,” diyor Fertility. “Saatler boyu gemide yalnızca ikimizin olacağını, bütün yemek ve şarapların bize kalacağını ve sonra da birilerinin gelip bizi kurtaracağını rüyalarından biliyordu.”</p>

  <p>Dans etmeye devam ederken, bu yüzden mi intihar etti, diye soruyorum.</p>

  <p>Bir dakika boyunca müzikten başka bir ses çıkmıyor.</p>

  <p>“Piyanoların suyun altında kaldığı balo salonlarının ve etrafımızda yüzen işlemeli mobilyaların ne kadar güzel göründüğünü hayal bile edemezsin,” diyor Fertility göğsüme doğru. “Hayatımın en güzel anısıdır bu.”</p>

  <p>Başka dinlere ait birtakım aziz heykellerinin yanından geçiyoruz dans ederek. Benim için bu heykeller, yüceltilmiş önemsiz kimselere benzetilerek oyulmuş kayalardan başka bir şey değil.</p>

  <p>“Atlantik’in suyu çok berraktı. Ana merdivenden aşağıya akıyordu,” diyor Fertility. “Ayakkabılarımızı çıkarıp dans etmeye devam ettik.”</p>

  <p>Bir, iki, üç sayarak dans etmeye devam ederken, aynı rüyaları sen de görüyor musun, diye soruyorum.</p>

  <p>“Bazen,” diyor. “Ama çok değil. Ama gün geçtikçe artmaya başladı. İstediğimden daha çok görüyorum.”</p>

  <p>Kardeşin gibi sen de kendini öldürecek misin, diye soruyorum.</p>

  <p>“Hayır,” diyor Fertility. Kafasını kaldırıp gülümsüyor.</p>

  <p>Dans ediyoruz, bir, iki, üç.</p>

  <p>“Hayatta vurmam kendimi. Belki ilaç alırım,” diyor.</p>

  <p>Evde, buzdolabının üstünde duran balığımın yanındaki şekerleme sepetinde hükümetin verdiği yatıştırıcılar, uyku hapları, duyguları düzenleyen haplar ve sakinleştiriciler var.</p>

  <p>Dans ediyoruz, bir, iki, üç.</p>

  <p>“Şaka yaptım,” diyor.</p>

  <p>Dans ediyoruz.</p>

  <p>Kafasını tekrar göğsüme yaslayıp “Tabii bu rüyalarımın ne boyutlara varacağına bağlı,” diyor.</p>
</body>
</html>
