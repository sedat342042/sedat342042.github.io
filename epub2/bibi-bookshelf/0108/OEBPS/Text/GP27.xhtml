<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>21</h1>

  <p>Seyahat programıma bağlı olarak karanlık bir stüdyoda kahverengi bir kanepede oturmaktayım. İnsanın eline gelişine bakılırsa 60’a 40 oranında polyester-yün karışımından yapılmış ve leke tutmaması için işlemden geçirilmiş olan gevşek dokulu kanepe kumaşı, düzinelerce sahne ışığının tam ortasında olduğu için solmaya başlamış. Saçlarım şunun tarafından yapıldı. Giysilerim bunun tarafından dizayn edildi. Takılarım bilmem kim tarafından temin edildi.</p>

  <p>Otobiyografimde, her gününü doyasıya yaşadığım mutluluk dolu hayatımın hiçbir anında bundan daha mutlu ve daha doygun olmadığım yazıyor. Basın bültenlerinde, tavsiyeye ihtiyacı olan insanların arayacağı, gece geç saatlerde yayınlanacak yarım saatlik yeni bir televizyon programı hazırladığım yazıyor. İnsanlara yeni bakış açıları sunacağım. Basın bültenlerine göre televizyon programlarında sık sık kehanetlerde de bulunacağım. Bulunduğunuz yerde bir felaket, deprem, medcezir dalgası veya çekirge yağmuru olabilir, o yüzden ne olur ne olmaz deyip bu programı izleyin.</p>

  <p>Olay gerçekleşmeden önce verilen akşam haberleri gibi. Bu yeni programın adı basın bülteninde <span style="font-style:italic;">Zihin Huzuru</span> olarak geçiyor.</p>

  <p>Ne ilgisi varsa.</p>

  <p>Fertility bir gün meşhur olacağımı söylemişti. Bütün dünyaya ondan bahsedeceğimi, o yüzden onun hakkındaki gerçekleri iyi öğrenmemi söylemişti.</p>

  <p>Meşhur olduktan sonra gözleri için kedi gibi dememi istemişti. Saçları için fırtınadan çıkmış gibi demişti. Bunlar onun kelimeleriydi. Evet. Dudakları için de arı sokmuş gibi diyecektim.</p>

  <p>Kolları için tavuk göğsü gibi yumuşacık diyecektim.</p>

  <p>Fertility’ye göre kendi yürüyüşü neşeliydi.</p>

  <p>“Meşhur olduktan sonra,” demişti Fertility, “dinini ve inandığın her şeyi satacaksın, ama sakın benim hakkımda yalan söyleme. Tamam mı? Lütfen.”</p>

  <p>Şöhretimin bir parçası olarak, beni tanıtması için ünlü bir haber programcısıyla haftada bir yayınlanan bir program hazırlamıştık. Kadın reklam arasına geçiyordu. Gelen soruları bana aktarıyordu. TelePrompTer vereceğim cevapları gösteriyordu. İnsanlar ücretsiz hattı arıyorlardı. Bana yardım et. Beni iyileştir. Beni doyur. Beni duy. Bu, köpek kulübesi gibi apartman dairemde yaptığım işin aynısıydı.</p>

  <p>Mesih. Kurtarıcı. Bizi kurtar. Bizi kurtar.</p>

  <p>Apartman dairemde ve ulusal televizyonda insanların bana itiraflarda bulunması, aynen benim uçağın kara kutusuna hikâyemi anlatmama benziyor. Bu da benim günah çıkartma yöntemim.</p>

  <p>Kariyerimin o döneminde öyle haplar alıyordum ki, geceleri uyumak istiyorsam bunların prospektüsünü okumamam gerekiyordu. Hapların yan etkileri arasında, ulusal televizyonda yapmayı isteyeceğiniz hiçbir şey yoktu.</p>

  <p>Kusma, gaz çıkarma, ishal.</p>

  <p>Diğer yan etkiler: Baş ağrısı, ateş, baş dönmesi, isilik, terleme.</p>

  <p>Hepsini işaretleyebilirdim:</p>

  <p>Hazımsızlık.</p>

  <p>Kabızlık.</p>

  <p>Keyifsizlik.</p>

  <p>Uyuşukluk.</p>

  <p>Tat alma bozuklukları.</p>

  <p>Spor hocama göre kafamdaki uğultunun sebebi Primabolin. Ellerim titriyor. Ensemde ter damlacıkları birikiyor. İlaçlar birbiriyle etkileşiyor olabilir.</p>

  <p>Spor hocama göre bu iyi bir şey çünkü oturduğum yerde kilo kaybediyorum.</p>

  <p>Spor hocam yasadışı steroid bulmanın en kolay yolunun, lösemili bir kedi bulup veterinerleri dolaşmak ve insan kullanımı için en iyi stereoidlere eşdeğer olan hayvan stereoidi reçeteleri yazdırmak olduğunu söylüyor. Kedi yeterince uzun yaşarsa bir senelik steroid depolayabilirsin, diyor.</p>

  <p>Kediye ne olacak peki, diye soruyorum. Bana ne, ne olursa olsun, diyor.</p>

  <p>Sunucu kadın tam karşımda oturuyor. Vücuduna göre bacakları pek uzun sayılmaz. Kulaklarını sadece küpelerinin görünebileceği kadar göstermiş. Bütün problemlerini içine gömmüş. Bütün kusurları gizlenmiş. Üstünden ve hatta nefesinden bile gelen tek koku saç spreyi. Sandalyesinde bacak bacak üstüne atmış ve ellerini kucağında kavuşturmuş olarak oturuyor. Duruşu o kadar zorlama ki etten ve kemikten yapılmış bir origamiye benziyor.</p>

  <p>Yayın akış panelinde, kameralar, kablolar ve karanlıkta işini yapan sessiz teknisyenlerle çevrili ve ışıklardan dolayı sıcak bir ada gibi görünen kanepenin üstünde oturmakta olduğum yazıyor. Menajer karanlığın içinde kollarını önde kavuşturmuş duruyor ve saatine bakıyor. Sonra da TeleprompTer’a geçmeden önce metindeki son değişiklikleri yapan yazarlara dönüyor.</p>

  <p>Oturduğum kanepenin yanındaki sehpada bir bardak buzlu su var. Suya uzanıyorum ama elim o kadar titriyor ki bardağın içindeki buzlar şıngırdamaya başlıyor ve menajer başını sallayıp ağzıyla sessizce ‘hayır’ diyor.</p>

  <p>Kayıttayız.</p>

  <p>Sunucu kadın benim acımı paylaştığını söylüyor. Otobiyografimi okumuş. Gururumu nasıl kırdıklarını biliyormuş. Çıplak bir köle olarak satılmamızla ilgili her şeyi okumuş ve bunun katlanılması çok zor bir aşağılanma olduğunu düşünüyormuş. Henüz on yedi, on sekiz yaşlarında bir köle olarak satılırken, tarikattaki herkes beni görmeye gelmiş, ben çıplakmışım. Çıplak bir köle, diyor kadın. Çıplak.</p>

  <p>Kadının omzundan ileri bakınca görüş alanıma menajer giriyor. Karanlıkta bütün yazarlar etrafına üşüşmüş, hepsi giyinik.</p>

  <p>Menajer TelePrompTer ekranının hemen yanında duruyor. Ekranda: ÇIPLAK BİR KÖLE OLARAK AÇIK ARTIRMAYLA SATILIRKEN İNSANLIK ONURUMUN ÇİĞNENDİĞİNİ HİSSETTİM, yazıyor.</p>

  <p>Ekrandaki yazıya göre: KENDİMİ SON DERECE AŞAĞILANMIŞ HİSSETTİM.</p>

  <p>Ekrandaki yazıya göre: KULLANILMIŞ VE KİRLETİLMİŞ HİSSETTİM... TECAVÜZ EDİLMİŞ.</p>

  <p>Ben ekrandaki yazıları okurken, ekipteki yazarlar TelePrompTer’ın başına üşüşüp ağızlarını oynatarak benimle birlikte her kelimenin üstünden geçiyorlar.</p>

  <p>Kameralar üzerimdeyken bütün bu yazılanları yüksek sesle okuyorum, sunucu kadın karanlıkta duran yönetmene bakıyor ve bileğine dokunuyor. Yönetmen önce iki parmağını, sonra da sekiz parmağını birden havaya kaldırıyor. Bir teknisyen ışığa çıkıp kadının buklelerinden birini kulağının arkasına atıyor.</p>

  <p>Ekrandaki yazıları okumaya devam ediyorum: CİNSEL TACİZE UĞRADIM. CREEDISH TARİKATI ÜYELERİ ARASINDA CİNSEL TACİZ SON DERECE YAYGINDI. ENSEST, AİLE YAŞAMININ BİR PARÇASIYDI. HER TÜRLÜ HAYVANLA DA SEKS YAPIYORDUK. ŞEYTANA TAPINMA ÇOK YAYGINDI. CREEDISH’LER ÇOCUKLARINI HER ZAMAN ŞEYTANA KURBAN ETMİŞLERDİR. AMA ÖNCE KİLİSENİN İLERİ GELENLERİ ÇOCUKLARIN IRZINA GEÇERDİ. SONRA DA ONLARI ÖLDÜRÜRLERDİ. KANLARINI İÇERLERDİ. BUNLAR HER GÜN OKULDA YAN YANA OTURDUĞUM ÇOCUKLARDI. KİLİSENİN İLERİ GELENLERİ SONRA DA ÖLEN ÇOCUKLARI YERDİ. DOLUNAY ÇIKINCA BÜYÜKLER ÖLEN ÇOCUKLARIN DERİLERİNİ ÇIPLAK BEDENLERİNE GEÇİRİP DANS EDERLERDİ.</p>

  <p>Evet, diyorum, bunların hepsi gerçekten çok üzücü olaylardı. Okumaya devam ediyorum: CREEDISH SEKS SUÇLARININ BÜTÜN ÇARPICI DETAYLARINI KİTABIMDA BULABİLİRSİNİZ. KİTABIN ADI KURTULUŞTAN KURTULAN VE BÜTÜN KİTAPÇILARDA SATILIYOR.</p>

  <p>Karanlıkta menajer ve yazarlar sessizce birbirlerini kutluyorlar. Menajer başparmağını havaya kaldırıp beni tebrik ediyor.</p>

  <p>Ellerim uyuşmuş. Yüzümü hissedemiyorum. Sanki dilim bir başkasına ait. Ağzımın etrafındaki karıncalanmadan dolayı dudaklarım ölmüş gibi.</p>

  <p>Yan etkiler.</p>

  <p>Ayaklarımdaki karıncalanma oradaki hissiyatı da öldürüyor. Bütün bedenim, stüdyo monitöründe görünen, kahverengi kanepede oturan siyah takım elbiseli resmim gibi benden çok uzak ve kopuk. Ruhun cennete giderken, geride kalan et ve kemiğin ölmesini izlemesi gibi bir his bu.</p>

  <p>Yönetmen bir elindeki iki, diğer elindeki dört parmağını kaldırmış bana sallıyor. Ne anlatmaya çalıştığı konusunda hiçbir fikrim yok.</p>

  <p>TelePrompTer’da yer alanların çoğu benim yazmadığım otobiyografimden alıntı. Aslında geçirmediğim berbat çocukluğumdan. TelePrompTer’a göre bütün Creedish'ler cehennemde yanıyorlar.</p>

  <p>TelePrompTer diyor ki: CREEDISH KİLİSE TOPRAKLARINI DEVRALDIĞIMDA NE KADAR ZENGİN OLURSAM OLAYIM, BU AŞAĞILAYICI VE ISTIRAP DOLU ACIYI ÜSTÜMDEN ATAMAYACAĞIM.</p>

  <p>TelePrompTer’a göre: SON KİTABIM, <span style="font-weight:bold;font-style:italic;">GÜNDELİK DUALAR KİTABI</span> YAŞADIĞIMIZ SORUNLARLA BAŞA ÇIKMAK İÇİN ÇOK ÖNEMLİ BİR ARAÇ. KİTABIN ADI <span style="font-weight:bold;font-style:italic;">GÜNDELİK DUALAR KİTABI</span> VE BÜTÜN KİTAPÇILARDA SATILIYOR.</p>

  <p>Sırasıyla yönetmene, menajere, bana ve TelePrompTer’a bakan sunucu kadına göre ben Creedish Ölüm Tarikatı’ndan kurtulduğum için çok mutluyum. Kameralara dönüp, kısa bir aradan sonra evlerinde oturan siz izleyicilerimizin telefonlarını almaya başlayacağız, diyor.</p>

  <p>Sonra da reklamlar giriyor.</p>

  <p>Reklamlar dönerken, kadın bana çocukluğumun gerçekten o kadar berbat geçip geçmediğini soruyor. Menajer oradan atılıp, evet diyor. Çok kötüydü. Dehşet vericiydi. Belinden ve kafasının etrafından kablolar sarkan bir teknisyen yanımıza gelip “Bir bardak su ister misiniz?” diye soruyor. Menajer hayır diyor. Yönetmen “Tuvalete gitmen gerekiyor mu?” diye soruyor. Ve menajer gerek olmadığını söylüyor. Benim sorular soran yabancılarla uğraşmaktan hoşlanmadığımı belirtiyor. Fiziksel ihtiyaçları aşmış biriymişim ben. Kamera teknisyenleri gözlerini deviriyorlar, yönetmenle sunucu birbirlerine bakıyorlar ve sanki onları kovalayan benmişim gibi omuz silkiyorlar.</p>

  <p>Sonra yönetmen “Yayındayız,” diyor ve sunucu kadın “İlk konuğumuza bağlanıyoruz,” diyor.</p>

  <p>Stüdyo hoparlörlerinden bir kadın sesi geliyor ve “Eğer kalabalık bir restoranda, hem de çok pahalı bir restoranda yanımda yemek yiyen biri gaz çıkarırsa, hem de bir kez değil, birçok kez yaparsa ve koku dayanılmaz olursa ne yapmalıyım?”</p>

  <p>Sunucu elini yüzüne dayıyor. Yönetmen arkasını dönüyor. Menajer TelePrompTer’a aktarılacak cevabı yazmakla uğraşan yazarlara bakıyor.</p>

  <p>Zaman kazanmak için sunucu, telefondaki kadına ne yediğini soruyor.</p>

  <p>Telefondaki “Domuz etli bir yemekti,” diyor. “Ne olduğu fark etmez ki. Koku o kadar kötüydü ki, ben zaten hiç tat alamadım.”</p>

  <p>Ekranda şunlar beliriyor: TANRI BİZE BİRÇOK DUYU VERMİŞTİR.</p>

  <p>Belli ki TelePrompTer da zaman kazanmaya çalışıyor.</p>

  <p>BUNLARA KOKU VE TAT ALMA DUYUSU DA DAHİLDİR.</p>

  <p>Ekranda yazılar belirdikçe ben sesli olarak okuyorum.</p>

  <p>ANCAK, BU LÜTUFLARI İYİ VE KÖTÜ DİYE AYIRAN SADECE İNSANOĞLUDUR. TANRI İÇİN SAKATAT KOKUSUYLA GÜZEL BİR DOMUZ ETİ VEYA ŞARAP KOKUSU BİRDİR.</p>

  <p>Bu konunun nereye varacağı konusunda hiçbir fikrim yok.</p>

  <p>NE YEİSE KAPILIN NE DE SEVİNİN. BU LÜTUFLAR KARŞISINDA NE ÖVÜNÜN NE DE YERİNİN. YARGILAMAYIN Kİ YARGILANMAYASINIZ.</p>

  <p>Yönetmen sessizce ağzıyla “kes” diyor. Sunucu “İki numaralı izleyicimiz hatta,” diyor.</p>

  <p>İki numaralı izleyici tanga bikiniler hakkında ne düşündüğümü soruyor.</p>

  <p>Ekranda: “İĞRENÇLİK”, yazıyor.</p>

  <p>Zengin insanların çamaşırlarını yıkamakla geçen uzun yıllardan sonra, tanga iç çamaşırı ve bikini üreten kişilerin öncelikle ip kısmını siyah yapmaları gerekliğini düşünüyorum, diyorum.</p>

  <p>Üç numaralı izleyicimiz hatta, diyor sunucu.</p>

  <p>“Beğendiğim biri var ama o benden kaçıyor.”</p>

  <p>Bu Fertility. Bu onun sesi. Hoparlörlerden gelen ve benimle konuşan, benimle ilgili bütün Kuzey Amerika’ya bir şeyler söyleyen onun sesi. Canlı yayında ağız dalaşma mı girişecek? Düşüncelerim, söylemiş olduğum yalanlara ve onun söyleyeceklerine verebileceğim muhtemel tepkilere kayıyor.</p>

  <p>Beni ve felaketlerle ilgili kehanetleri açık edecek mi?</p>

  <p>İkiyle ikiyi toplayıp kardeşinin intihar etmesine yardım ettiğimi çıkarmış olabilir mi? Yoksa bunu zaten baştan beri biliyor muydu? Ve eğer gerçekten kardeşini öldürdüğümü biliyorsa, şimdi ne olacak?</p>

  <p>“Şu beni arayıp sormayan herife, ne iş yaptığımı söyledim,” diyor. “Aslında onaylamıyor ama sanki kendisi için problem değilmiş gibi davranıyor.”</p>

  <p>Spiker Fertility’ye işinin tam olarak ne olduğunu soruyor.</p>

  <p>TelePrompTer ekranı boş.</p>

  <p>Amerikalıların hepsi ya Fertility ya da benimle ilgili bir sırrı öğrenmek üzere. Onun rezil işi. Katilcilik oynadığım intihar hattı. Fertility’nin felaket rüyaları. Ödünç aldığım kehanetler.</p>

  <p>“Temsilcimin adı Dr. Ambrose,” diyor Fertility. “Aslında kendisi gerçek bir doktor değil.”</p>

  <p>Bir keresinde Fertility bana dünyadaki herkesin, hatta çöpçü ve bulaşıkçıların bile günün birinde bir temsilcisi olacağını söylemişti. Onunkisi, bebeklerini taşıyacak bir anne arayan zengin çiftler buluyordu. Taşıyıcı anne. Dr. Ambrose buna prosedür diyordu. Baba Fertility ile yatağa girip çocuğun rahme düşmesi için gerekli olanı yaparken, anne dışarıda bekliyordu.</p>

  <p>“Kadın koridorda örgü örüyor veya bebeğe isim listesi yapıyorken,” demişti Fertility, “koca da testislerindeki bir-iki gıdım şeyi dikkatlice içime boşaltıyor.”</p>

  <p>Fertility bana ilk kez işinden bahsettiğinde, ben önemsiz bir kişi olarak telefonda kriz hattı işi yapıyordum. Fertility Hollis adının sahne ismi olduğunu söylemişti. Gerçek isminin Gwen olduğunu ama bu isimden nefret ettiğini eklemişti.</p>

  <p>“Dr. Ambrose benim babayla birlikte olmanın doğaya daha uygun olduğunu söylüyor. Daha doğrusu bu onun ümitsiz çiftlere uyguladığı satış taktiği. Zina değil. Doğal.”</p>

  <p>Sahtekârlık veya fahişelik değil, demişti Fertility.</p>

  <p>“Kutsal Kitap’ta yeri var,” diyor Fertility.</p>

  <p>İşin fiyatı beş bin dolar.</p>

  <p>“Tekvin’in otuzuncu bölümünde, Rahel ve Bilha, Lea ve Zilpa’yla ilgili kısım.”</p>

  <p>Bilha doğum kontrol hapı kullanmıyordu demek istiyorum ona. Zilpa cebine vergisiz beş bin papel indirmiyordu. Onlar gerçek kölelerdi. Bütün ülkeyi dolaşıp, neslini sürdürmeye can atan baba adayları tarafından becerilmiyorlardı.</p>

  <p>Fertility çocuk yapmak isteyen çiftle tam bir hafta birlikte kalıyor ve işlemin gerçekleştirildiği her sefer için çift bir beş bin papel daha ödüyordu. Bazı herifler için bu, bir gecede on beş bin papele çıkabiliyordu. Ayrıca yol parasını da karşılıyorlardı.</p>

  <p>“Dr. Ambrose sadece telefonda ayrıntıları kararlaştıran bir ses aslında,” diyor Fertility. “Gerçek bir insan gibi değil. Çift ona ödemeyi yapıyor, o da bana paranın yarısını nakit olarak yolluyor. Yerini hiçbir zaman bilmiyorum. O derece korkak bir heriftir.”</p>

  <p>Bu hissi biliyordum.</p>

  <p>TelePrompTer ekranında KALTAK yazıyor.</p>

  <p>“Tek yapmam gereken şey gebe kalmamak ve ben bu konuda gerçekten başarılıyım.”</p>

  <p>Bana mesleğinin kısır olmak olduğunu söylemişti.</p>

  <p>TelePrompTer ekranında FAHİŞE yazıyor.</p>

  <p>Hoparlörlerden gelen sesi “Ben kısırım” diyor.</p>

  <p>TelePrompTer ekranında OROSPU yazıyor.</p>

  <p>Elinden gelen tek işin bu olduğunu söylüyor. Bu onun uzmanlık alanıymış.</p>

  <p>Bu işi yapmak için doğmuş.</p>

  <p>Vergi ödemiyormuş. Seyahat etmeyi çok seviyormuş. Hayatı zengin muhitlerde seyahat etmekle geçiyormuş ve çalışma saatleri esnekmiş. Bana işlem sırasında bazen uyuyakaldığını söylemişti. Bazı heriflerle yatarken kundaklamalar, yıkılan köprüler ve yer kaymalarıyla ilgili rüyalar gördüğünü söylemişti.</p>

  <p>“Ben yanlış bir şey yaptığımı düşünmüyorum,” diyor. “Bence bu iş limonları limonata yapmak gibi bir şey.”</p>

  <p>Ekranda, CEHENNEMİN EBEDİ ALEVLERİNDE CAYIR CAYIR YAN, SENİ KÂFİR, ŞEYTAN, PASAKLI KADIN, yazıyor.</p>

  <p>Fertility “Ee, ne düşünüyorsunuz?” diye soruyor.</p>

  <p>Sunucu bana öyle bir kilitlenmiş durumda ki, alnına düşen bir tutam saçın farkına bile varmıyor. Yönetmen bana bakıyor. Menajer bana bakıyor. Sunucu yutkunuyor. Yazarlar TelePrompTer’a bir şeyler yazıyorlar.</p>

  <p>BİR AN ÖNCE CAN VERMEK İÇİN DUA ET, ZİNACI OROSPU ŞEYTAN.</p>

  <p>Bütün Amerika izliyor.</p>

  <p>SENİN GİBİ ŞEYTAN RUHLU KÖTÜ BİR KIZI TANRI BİLE AFFETMEZ.</p>

  <p>Menajer kafasını hayır anlamında sallıyor.</p>

  <p>TelePrompTer ekranı bir dakikalığına boş kalıyor. Yazarlar yazıyorlar ve ekranda beliriyor.</p>

  <p>SENİN GİBİ ŞEYTAN RUHLU KÖTÜ BİR KADINI TANRI BİLE AFFETMEZ.</p>

  <p>“Eee, ne düşünüyorsunuz?” diyor Fertility’nin sesi.</p>

  <p>FAHİŞE</p>

  <p>Menajer parmağıyla beni gösterip, sonra da dijital ekranı işaret ediyor. Sonra yine bir beni, bir dijital ekranı tekrar tekrar hızlı bir şekilde parmağıyla göstermeye devam ediyor.</p>

  <p>OROSPU</p>

  <p>“Beni bu yüzden yargılamayacaksınız, değil, mi?”</p>

  <p>ADİ KADIN</p>

  <p>Uyduya sadece ölüm sessizliği gidiyor. Birilerinin bir şey söylemesi lazım.</p>

  <p>Ekrandaki kelimeleri uyuşmuş ağzımla okumaya çalışıyorum. Dudaklarımda hiç his yok ve benden söylememi istedikleri şeyi söylüyorum.</p>

  <p>Sunucu “Üç numaralı izleyicimiz? Hâlâ orada mısınız?” diyor.</p>

  <p>Yönetmen sırasıyla beş, dört, üç, iki ve bir parmağını bize gösteriyor, sonra da işaretparmağıyla boğazını kesermiş gibi bir hareket yapıyor.</p>
</body>
</html>
