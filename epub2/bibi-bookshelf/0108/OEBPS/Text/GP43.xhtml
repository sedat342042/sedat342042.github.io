<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>5</h1>

  <p>Fertility’nin yatağına giden yolda lekeli pencereler ve kabarmış boyalar var. Küflü fayanslar ve pas lekeleri. Her yerde tıkanmış borular ve aşınmışlık izleri var. Sarkmış perdeler ve iplikleri atmış döşemeler var.</p>

  <p>Bir zamanlar emrinde çalıştığım insanlar Fertility’yle yukarıda kim bilir neler yaptıktan sonra oluyor bu.</p>

  <p>Fertility’nin açık olacağını bildiği bodrum penceresinden içeri girmemden sonra oluyor. Arka bahçedeki, her biri bir mezardan çalınmış yapma çiçeklerin ardına saklandıktan sonra oluyor. Ve Fertility zili tam saat yedide çaldıktan sonra.</p>

  <p>Mutfaktaki her şeyin üstünde bir karış toz var. Mikrodalga fırında pişirilmiş yemek artıklarıyla dolu porselenler, tabaklar lavaboda birikmiş. Mikrodalganın içi yanmış yemek artıklarıyla dolu.</p>

  <p>Küçük bir köle olarak yetiştirilmiş, eğitilmiş ve satılmış olmanın ruhuyla, temizlik yapmak üzere işe koyuluyorum. Mikrodalgadaki kurumuş yemek izlerinin nasıl çıkarılacağını sorun bana.</p>

  <p>Haydi durmayın, sorun.</p>

  <p>Bir bardak suyu birkaç dakika mikrodalgada kaynatın. Kurumuş artıklar yumuşar ve kolayca çıkar.</p>

  <p>Eldeki kan lekelerinin nasıl çıkacağını sorun bana.</p>

  <p>Önemli olan bu tür şeylerin ne denli çabuk olabileceğini unutabilmektir. İntiharlar. Kazalar. Tutku suçları.</p>

  <p>Fertility yukarıda işini yapıyor.</p>

  <p>Kafanızda başka hiçbir düşünce kalmayana kadar lekeye konsantre olun. Pratik yapmak yapılan işi mükemmelleştirir. Eğer buna öyle denebilirse tabii.</p>

  <p>Tek yeteneğinizin gerçeği gizlemek olduğunu fark etmenin nasıl bir duygu olduğunu görmezlikten gelin. Sizin korkunç bir günah işlemek için Tanrı vergisi bir hüneriniz var. Bu sizin yazgınız. İnkar yeteneği size doğuştan ihsan edilmiş. Bir lütuf gibi.</p>

  <p>Eğer böyle denebilirse.</p>

  <p>Bütün gece temizlik yapıyorum ve hâlâ kendimi pis hissediyorum.</p>

  <p>Fertility işlemin gece yarısından önce biteceğini söylemişti. Eski işverenlerim Fertility’yi bacakları yastıkların üzerine uzatılmış olarak yeşil yatak odasında bırakıp çıkacaklardı. Onlar kendi odalarında uykuya daldıktan sonra sessizce yukarı çıkabilirsin, demişti Fertility.</p>

  <p>Mikrodalganın üzerindeki saat on bir buçuğu gösteriyor.</p>

  <p>Şansımı denemeye karar veriyorum. Fertility’nin yatağına giden yolda solmuş çiçekler, lekeli kapı kolları, sinek ölüleri ve gazete kâğıdından bulaşmış parmak izleri görüyorum her yerde. İçki lekeleri ve sigara yanıkları bütün mobilyaları mahvetmiş. Her köşede örümcek ağları var.</p>

  <p>Yeşil yatak odası karanlık ve gölgelerin içinden Fertility’nin sesi geliyor. “Şimdi seks yapmamız gerekiyor sanırım,” diyor.</p>

  <p>Sanırım, diyorum.</p>

  <p>“Umarım şipşak bir seansa itiraz etmezsin” diyor.</p>

  <p>Önemli değil, diyorum. Yani Adam da böyle isterdi.</p>

  <p>“Prezervatifin var mı?” diye soruyor.</p>

  <p>Sen kısır değil misin, diyorum.</p>

  <p>“Evet kısırım ama korunmadan milyonlarca herifle yattım. Korkunç bir hastalık taşıyor olabilirim.”</p>

  <p>Çok daha uzun yaşamak istiyor olsaydım, bu belki sorun olurdu diyorum.</p>

  <p>Fertility “Ben de dev kredi kartı borcum için aynısını düşünüyorum,” diyor.</p>

  <p>Sonra da seks yapıyoruz.</p>

  <p>Eğer buna öyle denebilirse tabii.</p>

  <p>Hayatım boyunca bunu bekledikten sonra, bir santim giriyorum ve olay bitiyor.</p>

  <p>“Evet,” diyor Fertility ve beni kenara itiyor. “Umarım bu sana güç vermiştir.”</p>

  <p>İkinci kez sevişme şansı tanımıyor bana.</p>

  <p>Eğer buna öyle denebilirse tabii.</p>

  <p>O uykuya daldıktan çok uzun bir süre sonra onu izlerken acaba rüya görüyor mudur, diye düşünüyorum. Eğer görüyorsa, acaba korkunç bir katliam veya felaket rüyası mı görüyordur, diye merak ediyorum. Ve tabii, rüyasında ben var mıyım diye düşünmeden de edemiyorum.</p>
</body>
</html>
