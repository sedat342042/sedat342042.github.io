<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>3</h1>

  <p>Havaalanı, seri cinayet faili Tender Branson’ı arayan polislerle dolu. Sahte peygamber Tender Branson. Süper Kupa’yı piç eden Tender Branson. Güzel karısını mihrapta terk edip giden Tender Branson.</p>

  <p>Deccal Tender Branson.</p>

  <p>Fertility’yi havaalanının bilet satış masasında yakalıyorum.</p>

  <p>“Bir kişilik lütfen. Rezervasyonum vardı,” diyor.</p>

  <p>Saçımı haftalar önce boyadığımız için sarı saç diplerim çok belli oluyor. Yollarda yediğimiz yağlı yemekler yüzünden yeniden şişmanladım. Bir güvenlik görevlisinin beni tanıyıp, silahını bana doğrultması an meselesi.</p>

  <p>Elimi cebime atıyorum ve orada hiçbir şey olmadığını fark ediyorum. Adam’ın silahı yok.</p>

  <p>Fertility bana bakıp “Silahı arıyorsan, bende,” diyor. “Bu uçak kaçırılacak ve gerekirse bunu ben yaparım.”</p>

  <p>İçinde kurşun yok, biliyorsun diyorum.</p>

  <p>“Evet var,” diyor Fertility. “Sen korkma diye yalan söylemiştim.”</p>

  <p>Yani Adam beni her an öldürebilirdi.</p>

  <p>Fertility çantasından parlak pirinçten bir kül kavanozu çıkarıyor. Masadaki memura “Kardeşimin küllerini uçakta yanımda taşımak istiyorum. Sorun olur mu?” diye soruyor.</p>

  <p>Yetkili “Hayır, sorun olmaz. Kavanoz röntgen cihazından geçirilemez, ama güvenlikçiler yanınıza almanıza izin verirler,” diyor.</p>

  <p>Fertility biletlerin parasını ödüyor ve kapıya doğru yürüyoruz. Bana çantasını uzatıp “Yarım saattir sürükleyip duruyorum şunu. Biraz işe yara,” diyor.</p>

  <p>Güvenliktekiler kavanozdan o kadar kuşkulanıyorlar ki, bana ikinci bir kere dönüp bakmıyorlar bile. Kavanoz metal ve hiç kimse kavanozu açıp elini içine sokmak istemiyor.</p>

  <p>Güvenlik görevlileri her yerde çiftler halinde dolaşıp, bize bakıp telsizle konuşuyorlar. Çantanın içindeki kavanoz bacağıma sürtüyor. Fertility biletine ve yanından geçtiğimiz kapı numaralarına bakıyor.</p>

  <p>Aradığı kapıya gelince “İşte burası,” diyor. “Bana çantamı ver ve çık git burdan.” Havayolları ilk biniş çağrısını yapınca insanlar sıraya girmeye başlıyorlar.</p>

  <p>Elli ila yetmiş beş sıra numaralı biletleri olan yolcular lütfen uçağa binmek üzere hazırlansınlar.</p>

  <p>Bu insanlardan hangisinin uçağı kaçıracak çılgın terörist olduğu konusunda hiçbir fikrim yok.</p>

  <p>Güvenlik görevlileri arkamızdaki holde toplanmaya başlıyorlar.</p>

  <p>“Çantayı ver,” diyor Fertility. Elimin yanından çantanın sapını kavrayıp güçlü bir şekilde çekiyor.</p>

  <p>Yanında Trevor’ı götürmesinin hiçbir anlamı yok.</p>

  <p>“Çantama ihtiyacım var,” diyor.</p>

  <p>Otuz ila kırk dokuz sıra numaralı biletleri olan yolcular lütfen uçağa binmek üzere hazırlansınlar.</p>

  <p>Güvenlik görevlileri silahlarını çekiyorlar ve holden bize doğru yürümeye başlıyorlar.</p>

  <p>Ve o anda bende jeton düşüyor. Adam’ın silahının nerede olduğunu anlıyorum.</p>

  <p>Kavanozun içinde, diyorum ve çantayı Fertility’nin elinden kapatmaya çalışıyorum.</p>

  <p>On ila yirmi dokuz sıra numaralı biletleri olan yolcular lütfen uçağa binmek üzere hazırlansınlar.</p>

  <p>Çantanın saplarından biri kopuyor ve kavanoz çantadan fırlayıp yerdeki halının üzerine düşüyor. Biz de peşinden koşturuyoruz.</p>

  <p>Fertility uçağı kaçıracak.</p>

  <p>“Birinin bu işi yapması gerekiyor,” diyor. “Kader böyle.”</p>

  <p>İkimiz de kavanoza yapışıyoruz.</p>

  <p>Bir ila dokuz sıra numaralı biletleri olan yolcular lütfen uçağa binmek üzere hazırlansınlar.</p>

  <p>Buradaki hiç kimsenin ölmesi gerekmiyor, diyorum.</p>

  <p>Bu, 2039 sayılı uçuş için son çağrıdır.</p>

  <p>“O uçağın Avustralya’ya çakılması gerekiyor,” diyor Fertility. “Ben asla yanılmam.”</p>

  <p>Bir güvenlik görevlisi “Kıpırdamayın!” diye bağırıyor.</p>

  <p>Tekrar ediyorum, bu, Sidney’e gidecek olan 2039 sayılı uçuş için son çağrıdır.</p>

  <p>Güvenlik görevlileri etrafımızı sardığı sırada kavanozun kapağı açılıyor. Trevor Hollis’in ölümlü bedeninden geri kalanlar etrafa saçılıyor. Küller küllere. Ve herkesin gözüne. Toprak toprağa. Ve herkesin ciğerlerine. Trevor’ın külleri etrafımızda bir bulut oluşturuyor. Adam’ın silahı yere düşüyor.</p>

  <p>Fertility’den ve güvenlik ekibinden önce ve uçak kalkışa geçmeden evvel silahı yerden kapıyorum. Fertility’yi de tutuyorum. Tamam, tamam, tamam, tamam, bunu senin istediğin gibi yapacağız, diyorum ve silahı kafasına dayıyorum.</p>

  <p>Kapıya doğru geri geri ilerliyoruz.</p>

  <p>Kimse kıpırdamasın, diye bağırıyorum.</p>

  <p>Görevlinin yanında durup Fertility’nin biletini kesmesine izin veriyorum. Sonra da yerde açık duran kavanozu ve halıya saçılmış olan Trevor’ın küllerini işaret ediyorum.</p>

  <p>Lütfen birileri yerdeki külleri toplayıp bu kadına verir mi, diye soruyorum. O küller kardeşinin külleri, diyorum.</p>

  <p>Bütün güvenlikçilerin silahları alnıma nişan almış durumda ve bilet görevlisi Trevor’ın küllerinin büyük bir kısmını kavanoza doldurup Fertility’ye veriyor.</p>

  <p>“Teşekkürler,” diyor Fertility. “Çok utanç verici bir durum.”</p>

  <p>Bu uçağa bineceğiz ve havalanacağız, diyorum.</p>

  <p>Geri geri çıkışa doğru ilerliyoruz ve ben hâlâ uçaktaki çılgın korsanın kim olduğunu merak ediyorum.</p>

  <p>Fertility’ye sorduğumda bana gülüyor.</p>

  <p>Neden gülüyorsun, diye sorduğumdaysa, “Çünkü çok komik. Çok kısa bir süre sonra korsanın kim olduğunu tahmin edeceksin,” diyor.</p>

  <p>Kim, söyle, diyorum.</p>

  <p>Yolcuların hepsi uçağın arkasına toplanmış, yere çökerek elleriyle kafalarını örtmüşler. Hıçkırıyorlar. İnsanlar kokpitin yanındaki koridora cüzdanlarını, saatlerini, dizüstü bilgisayarlarını, cep telefonlarını, kayıt cihazlarını, CD çalarlarını ve alyanslarını yığmışlar.</p>

  <p>İnsanlar gerçekten oldukça eğitimliler.</p>

  <p>Sanki bunun onlarla bir ilgisi varmış gibi.</p>

  <p>Sanki bunun parayla bir ilgisi varmış gibi.</p>

  <p>Uçuş ekibine kabin kapılarını kapatmalarını söylüyorum. Stadyumdan stadyuma giderken az mı uçağa bindim? Kabini kalkış için hazır hale getirin, diyorum.</p>

  <p>Bize en yakın koltuklarda Pakistanlı’ya benzeyen şişman bir iş adamı, üniversite öğrencisi gibi görünen iki beyaz delikanlı ve bir de Çinli adam var.</p>

  <p>Fertility’ye hangisi diye soruyorum. Hangisi korsan?</p>

  <p>Fertility, kokpitin yanındaki eşya yığınının içinden bir kadın saatiyle, inci bir kolyeyi cebine indiriyor. “Kendin bul, Sherlock,” diyor.</p>

  <p>“Ben sadece zavallı bir rehineyim,” diyor ve elmas bir bileziği bileğine geçiriyor.</p>

  <p>Herkes sakin olsun, ama aramızda bu uçağı kaçırmayı sonra da düşürmeyi planlayan tehlikeli bir terörist olduğunu bilmelisiniz, diye bağırıyorum.</p>

  <p>Biri çığlık atıyor.</p>

  <p>Kapa çeneni, diyorum. Lütfen.</p>

  <p>Teröristin kim olduğunu bulana kadar, kimse yerinden kıpırdamasın, diyorum.</p>

  <p>Fertility yığının içinden elmas bir yüzük çıkarıp parmağına takıyor.</p>

  <p>İçimizde bir korsan var, diyorum. Hanginiz korsansınız bilmiyorum ama biri bu uçağı kaçırmayı planlıyor.</p>

  <p>Fertility kıkırdayıp duruyor.</p>

  <p>Sıkı bir espriyi anlamamışım gibi bir hisse kapılıyorum.</p>

  <p>Hepiniz sakin olun, diyorum.</p>

  <p>Erkek hosteslerden birine gidip kaptanla konuşmasını söylüyorum. Kimsenin canını yakacak değilim ama ülkeyi terk etmem gerekiyor. Bu uçak kalkmalı. Sonra Amerika’yla Avustralya arasında emniyetli herhangi bir yere inebiliriz. Sonra herkes uçaktan inebilir.</p>

  <p>Yanımda kahkahalarla gülen Fertility’ye “Sen de ineceksin,” diyorum.</p>

  <p>Yolculuğun geri kalanını pilotla birlikte sürdüreceğiz. Tekrar havalandığımızda pilotun paraşütle atlamasına izin vereceğim, diyorum.</p>

  <p>Anlaşıldı mı, diye soruyorum.</p>

  <p>Suratına silah dayalı olan hostes “Evet,” diyor.</p>

  <p>Bu uçak Avustralya’da düşecek ve sadece bir kişi ölecek.</p>

  <p>Ve aymaya başlıyorum.</p>

  <p>Belki başka bir korsan filan yok.</p>

  <p>Belki de korsan benim.</p>

  <p>İnsanlar fısıldaşmaya başlıyorlar. Beni tanıdılar. Televizyondaki toplu cinayet faili. Sahte peygamber.</p>

  <p>Korsan benim.</p>

  <p>Ben de gülmeye başlıyorum.</p>

  <p>Fertility’ye, beni kandırdın, değil mi, diye soruyorum.</p>

  <p>Kahkaha atmaya devam ederken “Biraz,” diyor.</p>

  <p>Ben de kahkahalarla gülerken gerçekten hamile misin, diye soruyorum.</p>

  <p>Hâlâ gülerek “Korkarım öyle, ama bunu gerçekten bilmiyordum. Bu katıksız bir mucize,” diyor.</p>

  <p>Kabin kapıları kapanıyor ve uçak terminalden geri geri çıkıyor.</p>

  <p>“Al işte,” diyor Fertility. “Ömrün boyunca başkalarından emir almaya muhtaç oldun. Ailen, kilise, patronların, danışmanın, menajerin, kardeşin...”</p>

  <p>“Ama bu durumda sana kimse yardım edemez.”</p>

  <p>“Ama bu işten kurtulmanın bir yolunu bulacağına eminim. Boktan hayat hikâyeni geride bırakmanın bir yolunu bulacaksın. Bütün dünya için ölü olacaksın.”</p>

  <p>Jet motorları çalışmaya başlarken Fertility bana herifin birinin altın alyansını uzatıyor.</p>

  <p>“Ve hayat hikâyeni anlatıp bu işten sıyrıldıktan sonra,” diyor “birlikte yeni bir hayata başlayacağız ve sonsuza kadar mutlu olacağız.”</p>
</body>
</html>
