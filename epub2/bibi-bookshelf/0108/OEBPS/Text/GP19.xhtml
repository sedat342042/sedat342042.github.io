<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>29</h1>

  <p>Nebraska eyaletinin üzerinde bir yerde, balığımı geride bıraktığım aklıma geliyor.</p>

  <p>Ve o acıkmış olmalı.</p>

  <p>Herkesin, hatta emek misyonerlerinin bile kedi, köpek, balık gibi bir hayvan beslemesi Creedish geleneğindendir. Çoğunlukla balık beslenir. Geceleri evde sana ihtiyacı olan bir şey. Seni yalnız yaşamaktan alıkoyacak bir hayvan.</p>

  <p>Akvaryum balıkları bir yere yerleşmeme yardım eden şeylerdir. Kilise doktrinine göre erkeklerin kadınlarla evlenmesinin ve kadınların çocuk yapmasının sebebi de budur. Hayatını sürdürürken oyalanmanın bir yolu.</p>

  <p>Çok saçma ama insan tüm hisleriyle bu küçük balığa bağlanıyor ve ölen altı yüz kırk balıktan sonra bile bu küçük balığın açlıktan ölmesine razı olamıyor.</p>

  <p>Kabin görevlisine “Geri dönmem lazım,” diyorum, o sırada o da dirseğini yakalamış olan elimle boğuşuyor.</p>

  <p>Uçaklar, içinde aynı yöne giden insanların sıra sıra oturduğu ve yerden çok yüksekte uçan aletler. New York’a gitmek, cennete gitmekten daha uzun sürüyormuş gibi geliyor bana.</p>

  <p>Çok geç, diyor kabin görevlisi. Efendim. Bu direkt bir uçuştur. Efendim. Belki indikten sonra, diyor, birini arayabilirsiniz. Efendim.</p>

  <p>Ama arayacak kimse yok.</p>

  <p>Kimse anlamaz.</p>

  <p>Apartman yöneticisi olmaz.</p>

  <p>Polis olmaz.</p>

  <p>Kabin görevlisi kolunu kurtarıyor. Bana bir bakış fırlatıp koridora doğru hareket ediyor.</p>

  <p>Arayabileceğim herkes öldü.</p>

  <p>O yüzden arayabileceğim tek kişiyi arıyorum. Şu anda konuşmak isteyeceğim en son kişiyi arıyorum ve ilk çalışta cevap veriyor.</p>

  <p>Operatör, ödemeli aramayı kabul ediyor musunuz, diye soruyor ve kilometrelerce geriden Fertility “Evet,” diyor.</p>

  <p>Selam diyorum, o da selam diyor. Hiç de şaşırmış gelmiyor sesi.</p>

  <p>“Neden bugün Trevor’ın mezarına gelmedin? Randevumuz vardı,” diyor.</p>

  <p>Unuttum, diyorum. Bütün hayatım unutmaktan ibaret. En iyi yaptığım iş unutmak.</p>

  <p>Balığımla ilgili aramıştım, diyorum. Birileri ona yem vermezse ölecek. Belki bu onun için önemli değil ama o balık benim için her şey demek. Şu anda umrumda olan tek şey o balık ve Fertility’nin eve gidip ona yem vermesi gerekiyor. Ya da en iyisi kendi evine götürüp bakabilir.</p>

  <p>“Anladım,” diyor. “Tabii ki. Balığın.”</p>

  <p>Evet. Ona her gün yem verilmesi gerekiyor. En sevdiği yemler buzdolabının üstünde, kavanozun yanında duruyor. Sonra da ona adresi veriyorum.</p>

  <p>“Büyük ve dünya çapında bir ruhani lider olmanın keyfini çıkar,” diyor.</p>

  <p>Uçak beni doğuya doğru götürdükçe birbirimizden uzaklaşıyoruz. Otobiyografimin ilk bölümleri yanımdaki koltuğun üstünde duruyor ve bende kesinlikle şok etkisi yarattılar.</p>

  <p>Bunu nasıl bildin, diye soruyorum.</p>

  <p>“Tahmin ettiğinden daha fazlasını biliyorum,” diyor.</p>

  <p>Mesela neler? Başka neler biliyorsun, diye soruyorum. .</p>

  <p>“Neleri bilmemden korkuyorsun?” diye soruyor.</p>

  <p>Kabin görevlisi perdenin diğer tarafına geçiyor ve “Balığı için endişeleniyor,” diyor. Perdenin arkasındaki başka bir kadın gülüyor ve “Geri zekâlı mı?” diye soruyor.</p>

  <p>Bütün uçağa duyuracak şekilde, “Esasen, yok olmakta olan dini bir mezhebin son müridiyim ben,” diyorum Fertility’ye.</p>

  <p>Fertility “Aman ne güzel,” diyor.</p>

  <p>Ve seni bir daha göremeyeceğim, diyorum.</p>

  <p>“Evet, evet, tabii.”</p>

  <p>İnsanlar yarın New York’ta olmamı istiyorlar, diyorum. Büyük bir şeyler planlıyorlar.</p>

  <p>“Elbette, tabii,” diyor Fertility.</p>

  <p>Üzgünüm ama bir daha birlikte dans edemeyeceğiz, diyorum.</p>

  <p>“Hayır, edeceğiz,” diyor Fertility.</p>

  <p>Madem bu kadar çok şey biliyor, balığımın ismini soruyorum ona.</p>

  <p>“Numara altı yüz kırk bir,” diyor.</p>

  <p>Olacak iş değil, doğru söylüyor.</p>

  <p>“Benden sır saklamaya filan çalışma,” diyor. “Her gece gördüğüm rüyalardan sonra beni şaşırtan çok fazla şey olduğunu söyleyemem.”</p>
</body>
</html>
