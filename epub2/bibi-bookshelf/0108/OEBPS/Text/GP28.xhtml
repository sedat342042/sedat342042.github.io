<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>20</h1>

  <p>Uçak düşmeden önce bilmenizi istediğim bir şey daha var. Porno Çöplüğü benim fikrim değildi.</p>

  <p>Menajer sürekli önüme birtakım kâğıtlar koyup imzalamamı istiyordu.</p>

  <p>Şurayı imzala, diyordu.</p>

  <p>Burayı da.</p>

  <p>Burayı.</p>

  <p>Ve burayı da.</p>

  <p>Her paragrafın yanını paraflamamı söylüyordu. Bunu okumana gerek yok, nasıl olsa anlamazsın, diyordu.</p>

  <p>Porno Çöplüğü işte böyle doğdu.</p>

  <p>Yirmi bin dönümlük Creedish kilise yerleşimini alıp, bu ülkenin eskimiş pornografik malzemeleri için bir atık alanına çevirmek benim fikrim değildi. Dergiler. İskambil kâğıtları. Video kasetler. CD’ler. Eskimiş vibratörler. Patlamış oral seks bebekleri. Suni vajinalar. Buldozerler aralıksız çalışıp bütün bu pornografik malzemeyi alanın her bir metre karesine yığmışlardı. Sekiz bin dönümlük bir araziden söz ediyorum. Sekiz-sıfır-sıfır-sıfır dönüm. Creedish arazisinin her bir metre karesi. Doğal hayat yok edilmişti. Kaynak suyu kirlenmişti.</p>

  <p>Aşk Kanalı’yla kıyaslıyorlardı ama bu benim suçum değildi.</p>

  <p>Kara kutunun bandı bitmeden önce herkes suçlunun kim olduğunu öğrenmeli. Suçlu olan menajerdir. <span style="font-style:italic;">Gündelik Dualar Kitabı. Zillin Huzuru</span> programı. Amerikan Porno Çöplüğü Şirketi. Yaratılış Kampanyası. Tender Branson Araba Maskotu. Bunların hepsini, hatta Süper Kupa’nın devre arasında çıktığım ve batırdığım özel programı bile o tasarlamıştı.</p>

  <p>Ve bunların hepsi tonlarca para kazandırdı.</p>

  <p>Ama önemli olan bunların hiçbirinin benim fikrim olmaması.</p>

  <p>Porno Çöplüğü meselesini de menajer Dallas ya da Mempis’te olduğumuz bir ara çıtlattı. O dönem bütün hayatım stadyumlar ve otel odalarında geçiyordu ve bunlar birbirinden gerçek mesafelerle değil, uçaklarda geçen zamanla ayrılıyordu. Bütün dünya ayağımın altından kayan halı desenlerinden ibaretti. Sigara yanıklarını ve kiri göstermeyen, havsız, polyester-naylon karışımı, lacivert veya gri üstüne çiçekli veya şirket logolu halılar.</p>

  <p>Bütün dünya, Fertility’nin yan bölmeden bana fısıldadığı genel tuvaletlerden ibaretti.</p>

  <p>“Yarın gece bir gemi buzdağına çarpacak.”</p>

  <p>“Gelecek çarşamba öğleden sonra saat ikide Bolivya gri panterinin nesli tükenecek,” diye fısıldıyordu.</p>

  <p>Menajer “Amerikalıların en büyük sorunlarından biri de porno malzemelerinden güvenli ve gizli bir yolla kurtulmaktır. Amerika’nın dört bir yanında artık kimseyi heyecanlandırmayan geniş bir <span style="font-style:italic;">Playboy</span> ve <span style="font-style:italic;">Screw</span> dergisi koleksiyonu var. Uzun favorili adamlarla mavi far sürmüş kadınların kötü korsan müzik eşliğinde tepiştiği kitaplıklar ve depolar dolusu video kasetler var. Amerika’nın bu bayatlamış pisliği bir gemiye yükleyip, çocukların ve erdemlilerin ulaşamayacağı şekilde çürümeye bırakılacağı bir yere göndermesi gerekiyor,” demişti.</p>

  <p>Menajer bunları bana, koca bir araziyi kâğıt, plastik, elastik, lateks, lastik, deri, çelik, fermuar, krom yüzükler, cırt-cırtlar, vinil, petrol ve su bazlı yağlar ve naylonla doldurma işi için bir fizibilite çalışması yaptıktan sonra çıtlatmıştı.</p>

  <p>İnsanların ellerindeki pornoları herhangi bir açıklama yapmadan bırakabileceği toplama noktaları oluşturmak istiyordu. Oradan da bu ürünler yerel acenteler tarafından, bulaşıcı hastalık taşıyan pansuman bezleri ve şırıngaların taşındığı türden özel konteynırlarla uzaklaştırılacaktı. Pornolar Nebraska’nın ortasında eskiden Creedish kilise yerleşimi olan alana taşınacaktı ve orada türlerine göre ayrılacaklardı. Üç kategori aşağıdaki gibi olacaktı:</p>

  <p>Hafif Porno</p>

  <p>Ağır Porno</p>

  <p>Çocuk Pornosu.</p>

  <p>İlk kategoridekiler toprağın üstünde çürümeye bırakılacaktı. İkinci kategoridekiler buldozerlerle toprağın altına gömülecekti. Üçüncü kategoridekiler ise, tek kullanımlık iş tulumu, 50 milimlik kauçuk eldiven ve botlar giyen ve gaz maskesi takan konuya ilgisiz kişiler tarafından, bilmem kaç katrilyon yıllık yarı ömürlerini dolduracakları yeraltı mahzenlerine gömülüp mühürlenecekti.</p>

  <p>Menajere göre insanların porno sorunu konusunda paniğe kapılmalarını sağlamamız gerekiyordu.</p>

  <p>Hükümetin önlem almasını ve insanların pornoyu güvenli ve temiz bir şekilde atmalarını zorunlu hale getirmesini sağlayacaktık. Bizim sayemizde. Aynen kullanılmış benzin ve asbestte olduğu gibi, insanlar bunlardan kurtulmak istiyorsa, bedelini ödeyeceklerdi.</p>

  <p>İnsanlara sokaklara atılmış pornoların çocukların ahlâkını bozduğunu ve seks suçu işlemelerine sebebiyet verdiğini gösterecektik.</p>

  <p>Pornolara ton başına ücret kesecektik. Yerel toplama acenteleri ücrete kendi kârlarını da ekleyerek müşteriye fatura kesecekti. Para kazanacaktık. Yerel toplama acenteleri para kazanacaktı. Oral Joe yeni porno satın alabilecekti. Porno endüstrisi zengin olacaktı. Tamam, demişti menajer. Daha zengin olacak.</p>

  <p>Menajere göre bu işten herkes kârlı çıkacaktı.</p>

  <p>Ama öyle olmadı.</p>

  <p>Menajer, tüm pornografik malzemeler için depozito ödenmesini zorunlu kılan federal kanun taslağını hazırlamakla meşguldü. Alman depozitolar, hükümet tarafından ortalıkta bulunan porno malzemelerinin gömülmesi için gerekli kanallara aktarılacaktı. Bu özel porno vergisinden gelen paranın bir kısmı, yasadışı atık alanlarının temizlenmesinde kullanılacak bir porno süper fonuna yatırılacaktı. Çok fazla olmamakla birlikte verginin küçük bir bölümü de seks bağımlılarını rehabilite etmekte kullanılacaktı.</p>

  <p>Ben Porno Çöplüğü’nden bihaberken, uydurma bir çevresel kirlenme bildirisi hazırlanmıştı bile.</p>

  <p>Sızıntı testleri sahteydi.</p>

  <p>Halkla ilişkiler uzmanı, gece gündüz demeden kilise gruplarına faks çekerek nabız yokluyordu. Lobiciler alttan alta baskı yapıyorlardı.</p>

  <p>Creedish kilisesinin sekiz bin dönümlük arazisi, kimsenin almak istemediği hayaletlerle doluydu. Ve ortalıkta, kimsenin istemediği milyonlarca şahsi porno yığını vardı. Bu durum ben hariç herkese mantıklı geliyordu.</p>

  <p>Bu benim verdiğim bir karar değildi. Bazı alternatif çözümler aradım. <span style="font-style:italic;">Fazladan Saklama Yeri Yaratma Duası’</span>nı okudum. 4.000 miligramlık çikolatalı Gamacease numunesi yuttum. Bunun problemi çözebileceğini düşündüm. <span style="font-style:italic;">Birikmiş Gazete Kâğıtlarını Dönüştürme Duası’nı</span> okudum ama bu aynı şey değildi. <span style="font-style:italic;">Sürüncemede Bırakma Duası’nı</span> okudum ama menajerin işin peşini bırakacağı yoktu.</p>

  <p>Bir sabah gazetede, hassas malzemelerin gömülmesiyle ilgili yasa tasarısının önce meclisten, sonra da senatodan geçtiğini ve başkanın tasarıyı kanunlaştırdığını okudum.</p>

  <p>Menajer bana bir şeyler imzalatmaya devam ediyordu.</p>

  <p>Burayı parafla. Burayı ve burayı da.</p>

  <p><span style="font-style:italic;">Okumadan Önemli Evrak imzalama Duası’nı</span> okuyordum.</p>

  <p>Fertility’ye göre, abim Adam’ın saklandığı yerden çıkmasına Porno Çöplüğü sebep olmuştu.</p>

  <p>Projeye tek katkım birtakım evraklar imzalamak olmuştu.</p>

  <p>O günden sonra Amerika’daki herkes, satın aldığı porno dergilere ödemek zorunda kaldığı iki dolarlık depozitonun benim suçum olduğunu düşünmeye başladı.</p>

  <p>Ondan sonra da Adam Branson saklandığı yerden çıktı ve benim izimi sürmesi için Fertility’nin bıkkın kafasına bir silah dayadı.</p>

  <p>Sanki Fertility bunların olacağını bilmiyormuş gibi.</p>

  <p>Fertility her şeyi biliyordu.</p>

  <p>Fertility, abimin kendisini öldürme tehdidini “iyi niyetli bir girişim” diye tanımlamak gerektiğini söylemişti.</p>

  <p>Daha sonra aynı silahı bu uçağın pilotunun kafasına dayama sırası bana geldiğinde, bu tür şeylerin ne kadar da hızlı geliştiğinin farkına vardım.</p>

  <p>Yine de, insanların nefret ettiği kişi benim.</p>

  <p>Ben, yani Tender Branson Hassas Maddeler Ulusal Atık Alanı’nın sahibi.</p>

  <p>Fertility, benim cilalanmış, şişmiş, bronzlaşmış ve tıraşlanmış halimi son gördüğünde, tanınmayacak derecede ilerleme kaydettiğimi söylemişti. “Yeni bir felakete ihtiyacın var mı?” diye sormuştu.</p>

  <p>“Öyleyse aynaya bak.”</p>

  <p>Adam spor olsun diye beni avlamaya çıkmıştı. Fertility “aziz” olarak tanımlanması gereken kişinin Adam olduğunu söylemişti.</p>
</body>
</html>
