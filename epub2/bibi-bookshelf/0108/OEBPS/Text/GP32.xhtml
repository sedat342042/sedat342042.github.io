<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>16</h1>

  <p>Ertesi sabah saat on birde menajer hâlâ yaşıyordu.</p>

  <p>Saat on biri on geçe ve on biri çeyrek geçe de hâlâ hayattaydı.</p>

  <p>On bir buçukta ve on ikiye çeyrek kala da canlıydı.</p>

  <p>Saat on ikiye on kala faaliyet koordinatörü beni otelden alıp stadyuma götürdü.</p>

  <p>Bütün koordinatörler, temsilciler ve yöneticiler etrafımızdayken, menajere parfümü getirdin mi, ne zaman koklamayı düşünüyorsun diye soramıyorum. Bugün hiçbir parfüm koklamaması gerektiğini, çünkü zehirli olduğunu, hayatta olmayan ve benim hiç görmediğim abimin kendisine bir tuzak hazırladığını da söyleyemiyorum. Menajeri her görüşüm, her tuvalete girişi ya da arkamı döndüğüm her saniye onu son görüşüm olabilir.</p>

  <p>Menajeri çok sevdiğimden değil. Cenazesinde ne giyeceğimi ve neler söyleyeceğimi hiç zorlanmadan hayal edebiliyorum. Kıkırdıyorum. Sonra da Fertility’yle birlikte mezarının üstünde tango yaptığımızı hayal ediyorum.</p>

  <p>Sadece toplu cinayetten hakkımda dava açılmasını istemiyorum, o kadar.</p>

  <p>Danışman bu durumu bir yaklaşma/kaçınma örneği olarak açıklardı.</p>

  <p>Parfümle ilgili ne söylersem söyleyeyim, menajer ölürse bütün tur ekibinin polise aynısını tekrar edeceğini biliyorum.</p>

  <p>Saat dört buçukta stadyumda sahne arkasında oturuyoruz. Etrafta katlanan masalar, yiyecekler, kiralık gardırop, askılarda smokinler ve gelinlikler var. Menajer hâlâ hayatta ve devre arasında açıklayacağım büyük mucizenin ne olduğunu soruyor.</p>

  <p>Söylemeyeceğim, diyorum.</p>

  <p>“Tamam da, büyük bir şey mi bari?” diye soruyor.</p>

  <p>Evet, büyük.</p>

  <p>O kadar büyük ki bu stadyumdaki herkes kıçımı tekmelemek isteyecek.</p>

  <p>Menajer tek kaşını kaldırıp bakıyor, sonra da kaşlarını çatıyor.</p>

  <p>Söyleyeceğim şey öyle büyük ki, halkın beni linç etmesini önleyebilmek için bu şehirdeki bütün polisler çalışacak. Bunu menajere söylemiyorum. Zaten amacımın da bu olduğunu söylemiyorum. Beni linçten korumak için öyle bir koruma altına alacaklar ki, cinayetten tutuklama şansları olmayacak. Menajere işin bu kısmını anlatmıyorum.</p>

  <p>Saat beş ve menajer hâlâ yaşıyor. O sırada bana beyaz bir smokin giydirip boynuma beyaz bir papyon takıyorlar. Sulh hâkimi yanıma gelip her şeyin yolunda olduğunu, sadece nefes alıp vermeye devam etmem gerektiğini söylüyor.</p>

  <p>Gelin, yüzük parmağını kremle ovalayarak yanıma geliyor, üzerinde gelinliği var. “Adım Laura,” diyor.</p>

  <p>Bu, geçen gün limuzinde bizimle oturan kız değil.</p>

  <p>“O Trisha’ydı,” diyor yeni gelin. Trisha hastalanmış, o yüzden yerine Laura gelmiş. Ama önemli değil. Burada olmasa bile yine de Trisha’yla evleniyor olacağım. Çünkü menajer onunla evlenmemi istiyor.</p>

  <p>Laura “Kameralar anlamayacaktır çünkü yüzümde duvağın tülü ödülü olacak,” diyor.</p>

  <p>İnsanlar masaların üstündeki yemeklerden atıştırıyorlar. Çiçekçinin adamları, mihrabı ve işlemeli şamdanları sahaya taşımak üzere sahaya açılan çelik kapıların yanında bekliyorlar. Mihrabın kameriyesi ipek çiçeklerle donatılmış. Güller, şakayıklar, beyaz ıtırşahiler ve şebboylara dik durmaları için saç spreyi sıkılmış. Gelinin elinde taşıyacağı kucak dolusu ipek bukette ipek keklik çiğdemleri ve ipek polyester karışımı dalya ve laleler var ve buketin altından metrelerce uzunluğunda beyaz ipekten hanımelleri sarkıyor.</p>

  <p>Yeterince uzaktan bakınca her şey son derece güzel ve gerçek görünüyor.</p>

  <p>Sahanın ışıkları çok parlak olduğu için makyöz dudaklarımı kıpkırmızı boyuyor.</p>

  <p>Saat altıda Süper Kupa başlıyor. Futbol maçı. Cardinal’lere karşı Colt’lar oynuyor.</p>

  <p>İlk çeyreğin bitmesine beş dakika kala Colt’lar altı, Cardinal’ler sıfır ve menajer hâlâ hayatta.</p>

  <p>Stadyuma açılan çelik kapıların yanında melek kostümleri giymiş sağdıçlar ve nedimeler sigara içip kırıştırıyorlar.</p>

  <p>Colt’lar otuz altı metre çizgisindeyken, faaliyet koordinatörü halayımı nasıl geçireceğimi anlatıyor. On yedi şehirde kitapların, oyunların ve maskotun promosyonunu yapacağım. Kendi büyük dinimi kurma projesi rafa kaldırılmış değil. Cinsel hayatımla ilgili sinir bozucu sorun da ortadan kalktığına göre dünya turunu da yapacağım işlerin arasına katabiliriz. Planda Avrupa, Japonya, Çin, Avustralya, Singapur, Güney Afrika, Arjantin, Britanya Virgin Adaları ve Yeni Gine’ye iyi niyet turları var, böylece turu tamamlayıp Amerika’ya döndüğümde ilk çocuğumun doğumunu görebileceğim.</p>

  <p>“İşi şansa bırakmayalım diye, dokuz aylık turun sonunda karının ilk çocuğunuzu doğurması için menajer belli düzenlemeler yaptı,” diyor koordinatör.</p>

  <p>Creedish modeli bir aile olması için uzun vadede karımın altı, belki de yedi çocuk doğurması planlanıyormuş.</p>

  <p>Koordinatör, parmağını bile kımıldatmayacaksın, diyor.</p>

  <p>Benim açımdan bakılınca, el değmeden oluşan bir gebelik durumu söz konusu olacak.</p>

  <p>Makyöz sahne ışıkları çok parlak deyip yanaklarımı kıpkırmızı boyuyor.</p>

  <p>İlk çeyreğin sonunda menajer yanıma gelip bana birtakım evraklar imzalatıyor. Bunların kâr bölüşümü evrakları olduğunu söylüyor. Bu anlaşmanın taraflarından olan Tender Branson, ki bundan böyle Kurban olarak anılacaktır, Menajer olarak anılan tarafa, kitap satışları, televizyon programları, sanat eserleri, canlı performanslar ve kozmetik ürünlerinden, yani erkek parfümünden Tender Branson Medya ve Ticaret Şirketi’ne tahakkuk edecek tüm gelirleri, bunları içermek ancak bunlarla kısıtlı olmamak üzere, teslim alma ve dağıtma yetkisini verir.</p>

  <p>“Şurayı imzala,” diyor menajer.</p>

  <p>Burayı da.</p>

  <p>Burayı.</p>

  <p>Ve burayı da.</p>

  <p>Biri yakama beyaz bir gül iğneliyor. Başka biri yere eğilmiş ayakkabılarımı cilalıyor. Makyöz hâlâ bir şeyler karıştırıyor.</p>

  <p>İmajımın telif hakkı artık menajerimde. İsmimin de.</p>

  <p>İlk çeyreğin sonuna geldik, takımlar berabere ve menajer hâlâ hayatta.</p>

  <p>Gözlerimin parlaması için spor hocam 10cc’lik adrenalin iğnesi yapıyor.</p>

  <p>Faaliyet koordinatörlerinin şefi “Tek yapman gereken sahanın ortasına kadar yürümek. Düğün alayı sahanın tam ortasında olacak,” diyor. Gelin de diğer taraftan yürüyecekmiş. Hepimiz tahta kutulardan oluşan bir platformun üstünde duracağız. Altımızdaki bu kutularda binlerce beyaz güvercin saklı. Törenin bütün konuşmaları daha önceden bir stüdyoda kaydedildi, o yüzden izleyiciler sadece bu kaydı duyacaklar. Kehanetime sıra gelene kadar tek bir kelime bile etmeme gerek kalmayacak.</p>

  <p>Platforma yerleştirilmiş bir düğmeye ayağımla basacağım ve bütün güvercinler serbest kalacak. Yürü. Konuş. Güvercinler. Her şey sağlama alınmış durumda.</p>

  <p>Gardırop amiri istediğimiz silueti elde etmek için korse takmam gerektiğini söylüyor ve hemen orada herkesin içinde soyunmamı istiyor. Melekler, ekip, garsonlar, çiçekçiler. Menajer. Şimdi. Donum ve çoraplarım hariç her şeyi çıkarmamı istiyor. Hem de şu anda. Hemen giymem için gardırop amiri elinde plastik ve telden yapılmış işkence aletiyle bekliyor ve önümüzdeki üç saat içinde bunun işemek için son şansım olduğunu söylüyor.</p>

  <p>“Eğer kilonu koruyabilseydin, o cenderenin içine girmek zorunda kalmazdın,” diyor menajer.</p>

  <p>İkinci çeyreğin dördüncü dakikasındayız ve hiç kimse alyansların nerede olduğunu bilmiyor.</p>

  <p>Menajer koordinatörü, koordinatör gardırop amirini, amir mal müdürünü, müdür de stadyumun etrafında dönüp duran balonlu reklam karşılığında yüzükleri hediye edecek olan kuyumcuyu suçluyor. Balon dışarıda stadyumun etrafında dönerken kuyumcunun ismi yanıp sönüyor. İçerideyse, menajer kontratı ihlal ettiği için kuyumcuyu dava etmekle tehdit ediyor ve telsizle balona ulaşmaya çalışıyor.</p>

  <p>Koordinatör “Yüzüğü takıyormuş gibi yap,” diyor.</p>

  <p>“Kameralar sadece omzunuzun üstünden kafalarınızı çekecek. Trisha’ya yüzüğü takıyormuş gibi yap.”</p>

  <p>Gelin kendisinin Trisha olmadığını söylüyor.</p>

  <p>“Ve unutma,” diyor koordinatör. “Sadece ağzını oynat, söylemen gerekenlerin hepsi önceden kaydedildi.”</p>

  <p>İkinci çeyreğin dokuzuncu dakikasındayız, menajer hâlâ yaşıyor ve telefonda birilerine bağırıyor.</p>

  <p>“Ateş edin,” diye bağırıyor. “Fişini çekin. Bana bir silah bulun, ben yaparım. O lanet olası balonu indirin aşağıya.”</p>

  <p>“Olmaz,” diyor koordinatör. Düğün alayı stadyuma çıktığı anda balondaki ekip otoparkın üstüne yedi bin kiloluk pirinç boşaltacak.</p>

  <p>“Lütfen benimle gel,” diyor koordinatör. “Yerimizi alma vakti geldi.”</p>

  <p>Colt’lar ve Cardinal’ler lokomotif gibi sahadan çıkıyorlar ve skor yirmiye on yedi.</p>

  <p>Fanatikler daha fazla futbol görmek için tezahürat yapıyorlar.</p>

  <p>Melekler ve ekiptekiler ellerinde mihrap, ipek çiçekler ve yanan şamdanlarla koşa koşa çıkıyorlar ve platformun altında binlerce güvercin bekliyor.</p>

  <p>Korse o kadar sıkıyor ki, bütün organlarım ağzımdan çıkacakmış gibi hissediyorum.</p>

  <p>Saatim ikinci yarının başlama saatine doğru ilerliyor ve menajer hâlâ hayatta. Korse yüzünden ancak yarım yarım nefes alabiliyorum.</p>

  <p>Spor hocam yanıma gelip “Bu senin yanaklarına biraz renk getirir,” diyerek burnumun altına bir şişe tutuyor ve olanca gücümle içime çekmemi istiyor.</p>

  <p>Kalabalık ayaklarını yere vuruyor, saatimin tik taklarını duyuyorum, skor çok yakın ve şişeyi kokluyorum.</p>

  <p>“Şimdi de diğer burun deliğinle,” diyor.</p>

  <p>Ve içime çekiyorum.</p>

  <p>Ve sonra her şey kayboluyor. Sadece kulaklarımdaki damarlarda dolaşan kanın gürültüsü ve korsenin sıkıyor olmasına karşın inatla atan kalbim dışında hiçbir şey hissetmiyorum.</p>

  <p>Hissetme. Görme. Duyma. Korkma.</p>

  <p>Koordinatör suni çim sahaya çıkmam için uzaktan el ediyor. Önce saha çizgisini, sonra da sahanın ortasındaki çiçeklerle süslü düğün platformunun üstünde duran bir grup insanı işaret ediyor.</p>

  <p>Kulaklarımdaki kan basıncının uğultusu gittikçe azalıyor ve en nihayet çalan müziği duymaya başlıyorum. Koordinatörün yanından geçip, oturduğu yerden çığlıklar atan binlerce seyircinin arasından stadyuma çıkıyorum. Gümbürdeyen müziğin nereden geldiğini kestiremiyorum. Balon stadyumun etrafında turlamaya devam ediyor ve üstünde şu yazı yanıp sönüyor:</p>

  <p>Philip Morris Ailesinin Bütün Ürünlerinden Tebrikler.</p>

  <p>Gelin, Laura, Trisha, her kimse diğer taraftan geliyor.</p>

  <p>Sulh hâkimi ağzını açmadan şunları söylüyor:</p>

  <p>TENDER BRANSON, TRISHA CONNERS’I EŞİN OLARAK KORUYUP KOLLAMAYI VE İKİNİZ DE YAŞADIĞINIZ SÜRECE BİRLİKTE MEYVE VERİP OLABİLDİĞİNCE ÇOĞALMAYI KABUL EDİYOR MUSUN?</p>

  <p>Ses yüzlerce hoparlörden yankı yapıyor.</p>

  <p>Ağzımı açmadan “EDİYORUM,” diyorum.</p>

  <p>Sulh hâkimi ağzını açmadan şunları söylüyor:</p>

  <p>TRISHA CONNERS, İKİNİZ DE YAŞADIĞINIZ SÜRECE TENDER BRANSON’I EŞİN OLARAK KABUL EDİYOR MUSUN?</p>

  <p>Laura sadece dudaklarını oynatıyor: “EDİYORUM.”</p>

  <p>Televizyon kameraları zum yaparken, yüzükleri takıyormuş gibi yapıyoruz.</p>

  <p>Sonra da birbirimizi öpüyormuş gibi yapıyoruz.</p>

  <p>Duvağın tülü bozulmuyor. Laura, Trisha olarak kalıyor. Belirli bir mesafeden her şey mükemmel görünüyor.</p>

  <p>Sahnenin dışından polislerin sahaya girdiğini görüyorum. Menajer ölmüş olmalı. Parfüm. Klorin gazı.</p>

  <p>Polisler dokuz metre çizgisindeler.</p>

  <p>Kehanetimi söylemek, mucizemi gerçekleştirmek için sulh hâkiminden bir mikrofon rica ediyorum.</p>

  <p>Polisler on sekiz metre çizgisindeler.</p>

  <p>Mikrofonu alıyorum ama kapalı.</p>

  <p>Polisler yirmi iki metre çizgisindeler.</p>

  <p>Deneme, deneme, bir, iki, üç diyorum.</p>

  <p>Deneme, bir, iki, üç.</p>

  <p>Polisler yirmi yedi metre çizgisindeler, kelepçeleri ellerinde tutuyorlar ve beni yakalamaya hazırlar.</p>

  <p>Mikrofon çalışmaya başlıyor ve sesim hoparlörlerden gümbürdüyor.</p>

  <p>Polisler otuz altı metre çizgisindeler ve “Konuşmama hakkına sahipsin,” diyorlar.</p>

  <p>Eğer konuşmaya karar verirsen, söyleyeceğin her şey hakkında delil olarak kullanılacaktır...</p>

  <p>Ve ben konuşmama hakkımdan vazgeçiyorum.</p>

  <p>Kehanetimi söylüyorum.</p>

  <p>Polisler kırk metre çizgisindeler.</p>

  <p>Stadyumu inleten sesimle şöyle diyorum:</p>

  <p>BUGÜN OYNANAN MAÇ YİRMİ YEDİYE YİRMİ DÖRT BİTECEK. COLT’LAR ÜÇ PUANLA SÜPER KUPAYI KAZANACAKLAR.</p>

  <p>Ve kıyamet kopuyor.</p>

  <p>Bundan daha kötüsü ise, iki numaralı motorun durmuş olması. 2039 sayılı uçakta geriye sadece iki motor kaldı.</p>
</body>
</html>
