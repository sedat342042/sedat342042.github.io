<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>31</h1>

  <p>İntiharları engelleme işinin bir parçası olarak danışmanın bana bir tane daha cin tonik hazırlaması gerekiyor. Çünkü ben şu anda şehirlerarası telefon görüşmesi yapıyorum. <span style="font-style:italic;">The Dawn Williams Show’dan</span> bir prodüktör ikinci hatta bekliyor. Beklemede olan hatların ışıkları yanıp sönüyor. Barbara Walters’dan biri üçüncü hatta bekliyor. Yapmam gereken ilk iş bütün bu patırtıyla ilgilenecek birini bulmak. Kahvaltı bulaşıkları lavaboda birikmiş durumda ve kendi kendilerini yıkamıyorlar.</p>

  <p>Yapmam gereken ilk iş, iyi bir menajerle anlaşmak.</p>

  <p>Yukarıdaki yatakların toplanması lazım.</p>

  <p>Bahçenin tekrar boyanması lazım.</p>

  <p>Telefondaki mühim menajer, benim son kurtulan olup olmadığım konusunda endişe ettiğini söylüyor. Öyle olmalı, diyorum. Dün gece bir intihar olayı daha olmasaydı danışmanın sabah cin toniği için uğrayacağı yoktu. Mutfaktaki masanın üstüne tüm vaka dosyalarını yaydım.</p>

  <p>Kurtulanlara Yönelik Koruma Programı tam bir başarısızlık örneği. Asıl bana cin tonik hazırlamakta olan danışmanın intihar engelleme programına ihtiyacı var.</p>

  <p>Sıvışıp intihar etmemden korktuğu için danışman gözünü benden ayırmıyor. Ayağımın altından çekilmesi için limon dilimlemesini söylüyorum. Bana sigara bulmasını. Bana yeni bir içki hazırla, diyorum, yoksa kendimi öldürürüm, yemin ederim. Banyoya gidip jiletle bütün damarlarımı keserim.</p>

  <p>Danışman oturmakta olduğumuz mutfak masasına yeni cin toniğimi getiriyor ve bazı cesetlerin kimliğini belirlemede ona yardımcı olup olamayacağımı soruyor. Kafamda olayın kapanması açısından faydalı olacakmış bu benim için. Ne de olsa, diyor danışman, onlar senin yakınlarındı, senin kanından, senin canından. Senin hısım ve akrabaların.</p>

  <p>Hükümetin çekmiş olduğu on yıllık eski fotoğrafları masanın üstüne savuruyor. Yerlerde omuz omuza yatan yüzlerce ölünün resmi bana bakıyor masanın üstünden. Siyanür yüzünden hepsinin teni kararmış. O kadar şişmişler ki üstlerindeki ev yapımı siyah elbiseler daracık görünüyor. Topraktan geldik, toprağa gidiyoruz. Şu dönüşüm mevzusu bu derece kolay ve hızlı gelişiyor olmalı, ama öyle olmuyor. Orada yatan bedenler kaskatı kesilmişler ve kokuyorlar. Danışman beni şoke ederek duygularımı uyandırmaya çalışıyor. Acımı bastırıyormuşum, öyle diyor.</p>

  <p>Lütfen hemen kolları sıvayıp şu ölü insanların kimliklerini teşhis eder miymişim?</p>

  <p>“Eğer ortada bir katil varsa, bu resimdeki ölülerin arasında bulunması gerektiği halde orada olmayan kişiyi bulmama yardım edebilirsin,” diyor danışman.</p>

  <p>Teşekkürler, diyorum. Hayır, teşekkür ederim. Bakmama gerek bile yok. Bu resimlerin hiçbirinde Adam Branson’ın ölüsü olmayacak.</p>

  <p>Danışman tam oturacakken, lütfen perdeleri örter misin, diyorum. Dışarıda bir canlı yayın arabası var ve mutfak camından çekim yapıp uyduya gönderiyor. Akşam haberlerine fondaki kahvaltıdan kalan bulaşık dağıyla birlikte çıkmak istemiyorum. Tezgâhın üstünde bulaşıklar, danışmanla birlikte mutfak masasında telefonun başında oturuyoruz, danışmanın dosyaları sarı beyaz damalı masa örtüsünün üstüne dağılmış ve sabahın saat onunda elimizde cin tonikler var.</p>

  <p>Bu görüntüler eşliğinde haber spikerinin sesi, kurtulanların teker teker hayatlarına son vermesinden sonra Amerika’nın son intihar mezhebi Creedish’lerin yaşayan tek müridinin intihar girişimine karşı gözetim altında tutulduğunu söyleyecek.</p>

  <p>Sonra da reklamlar girecek.</p>

  <p>Danışman son vaka dosyalarına göz atıyor. Brannon, vefat etti. Walker, vefat etti. Phillips, vefat etti. Herkes vefat etti. Ben hariç herkes.</p>

  <p>Dün gece kendini öldüren kız, yani Creedish kilisesinin diğer son müridi, toprak yiyerek intihar etmiş. Bunun özel bir ismi bile var. Jeofaji deniyor. Amerika’ya köle olarak getirilen Afrikalılar arasında popüler bir yöntemmiş bu. Popüler kelimesi sanırım pek yerinde olmadı.</p>

  <p>Kız, on bir senedir hizmetçi olarak çalıştığı evin arka bahçesine çıkıp gül tarhındaki toprağı kaşıklamış ve doğruca ağzına sokmuş. Bunların hepsi danışmanın raporunda yazıyor. Sonra ezofajiyal yırtılma denen bir şey olmuş, sonra peritonit ve güneş doğarken kız ölmüş.</p>

  <p>Ondan önce intihar eden kız kafasını fırına sokmuş. Ondan önceki oğlan boğazını kesmiş. Aynen kilisenin bize öğrettiği gibi. Günün birinde dünyanın krallarının zalimliği bizi yok etmeye çalışacak, ve dünyanın orduları üzerimize yürüyecek, eyvah, ve Tanrı’nın en saf çocukları kendi elleriyle kendilerini Tanrı’ya teslim etmek zorunda kalacaklar.</p>

  <p>Teslimiyet.</p>

  <p>Ve ilk ayrılanların ardından kendini henüz Tanrı’ya teslim etmemiş olanlar diğerlerini en kısa zamanda takip edecekler.</p>

  <p>Sonuç olarak son on yıldır birbirlerinin peşi sıra, ülkenin her köşesinden kadın ve erkekler, hizmetçiler, bahçıvanlar ve fabrika işçileri kendilerini teslim ediyorlar. Federal Koruma Programı’na rağmen.</p>

  <p>Ben hariç.</p>

  <p>Danışmana yatakları toplar mısın, diye soruyorum. Eğer bir çarşaf daha germek zorunda kalırsam yemin ederim kafamı mutfak robotuna sokacağım. Eğer yatakları toplamayı kabul edersen, söz veriyorum döndüğünde yaşıyor olacağım.</p>

  <p>Yukarı çıkıyor. Teşekkür ediyorum.</p>

  <p>Danışman kilise müritlerinin hepsinin öldüğünü filan söyleyince ilk yaptığım şey sigaraya başlamak oldu. Şimdiye kadar yaptığım en akıllıca şey sigaraya başlamak. Danışman bu sabah beni uyandırmak ve son kilise müridinin de dün gece cennete gittiğini söylemek için uğradığında, mutfağa gittim ve ölümümü hızlandıracak sert bir içki hazırladım kendime.</p>

  <p>Kilise doktrini kendimi öldürmem gerektiğini söylüyor ama alelacele, çabuk ve hızlı bir ölüm olması gerektiğini söylemiyor.</p>

  <p>Gazeteler hâlâ kapının önünde duruyor. Kahvaltı bulaşıkları hâlâ yıkanmadı. İşverenlerim medyanın ilgisinden kaçmak için eve uğramaz oldular. Hem de yıllarca onların kiralık porno kasetlerini başa sarmış ve lekelerini temizlemekle uğraşmış olmama rağmen. Adam bankacı. Kadın da bankacı. Güzel bir evleri var. Arabaları var. Yataklarını yapmak ve çimlerini biçmek için satın aldıkları biri var. Gerçeği söylemek gerekirse bence evi terk etmelerinin sebebi, bir gece eve gelip de beni mutfakta intihar etmiş bulmaktan korkmaları.</p>

  <p>Evdeki dört telefon hattının dördü de meşgul. <span style="font-style:italic;">The Dawn Willi~ ams Show.</span> Barbara Walters. Menajer bir el aynası almamı, içten ve masum görünme alıştırması yapmamı söylüyor.</p>

  <p>Danışmanın dosyalarından birinin üstünde benim adım var. Dosyanın en üstündeki kâğıtta Creedish mezhep felaketinden kurtulan kişilerle ilgili temel bilgiler var.</p>

  <p>Menajer “ürün tanıtımı” diyor.</p>

  <p>Menajer “kendi dini programın” diyor.</p>

  <p>Dosyada Creedish’lerin Amerikalılar tarafından iki yüz yıldan fazla bir zamandır dünya üstündeki en dindar, en çalışkan, en terbiyeli ve en aklı başında insanlar olarak görüldüğü yazıyor.</p>

  <p>Menajer “hayat hikâyenin basılması için bir milyon dolar avans,” diyor.</p>

  <p>En arka sayfada on yıl önce bölge şerifinin Creedish kilisesinin önde gelenlerine yönelik bir arama emri çıkarttığı yazıyor. Çocukların istismar edildiğine dair şikâyetler varmış. Kilise yerleşimindeki ailelerin durmaksızın çocuk yaptığı yolunda saçma ve kimin tarafından ortaya atıldığı bilinmeyen iddialar varmış. Ve bu çocukların hiçbiri devlete bildirilmiyormuş. Ne nüfus kâğıtları varmış, ne de sosyal sigorta numaraları. Bütün doğumlar kilise yerleşiminde gerçekleşiyormuş. Çocukların hepsi kilisenin okuluna gidiyormuş. Ve hiçbirinin evlenip çocuk sahibi olmasına izin verilmiyormuş. On yedi yaşına geldiklerinde yetişkin kilise müridi olarak vaftiz edilip dış dünyaya gönderiliyorlarmış.</p>

  <p>Yani bütün bu bilgiler kamuya açıklanmıştı.</p>

  <p>Menajer “egzersiz kasetlerin olur,” diyor.</p>

  <p>Menajer <span style="font-style:italic;">“People</span> dergisine kapak olursun,” diyor.</p>

  <p>Birisi bu deli saçması dedikoduları, bir çeşit çocukları koruma gönüllüsüne aktarmış, akabinde de etraflı bir araştırma yapmak ve her şeyin yasal olup olmadığını kontrol etmek için şerif ve iki aralın dolusu yardımcısı, Nebraska eyaletinin Bolster kasabasındaki Creedish kilisesi yerleşimine doluşmuştu. FBI’ı arayan da şerifti.</p>

  <p>Telefondaki menajer “talk show” diyor.</p>

  <p>FBI dış dünyaya gönderilen çocuklara Creedish’ler tarafından emek misyonerleri dendiğini öğrenmişti. Onlar buna beyaz insan ticareti demeyi yeğlemişlerdi. Medyadakiler ise Çocuk Köleler Mezhebi diyorlardı.</p>

  <p>Bu çocuklar on yedisine basınca Creedish yöneticileri tarafından dış dünyada bulunan işlere yerleştiriliyorlardı. Bunlar kol işçiliği veya ev hizmetçiliği gibi işlerdi ve gündelik ücretle çalışıyorlardı. Geçici olan bu işler yıllarca sürebiliyordu.</p>

  <p>Gazeteler buna Köle Ticareti Kilisesi diyordu.</p>

  <p>Kilise parayı cebine atıyordu ve dış dünya, boğaz tokluğuna ölümüne kadar çalışırlarsa bir ruh kazanabileceklerine inanarak yetiştirilmiş, hizmetçilik, bahçıvanlık, bulaşıkçılık ve boyacılık yapan bir ordu dolusu dürüst, küçük Hıristiyanla doluydu.</p>

  <p>Menajer “gazetede köşe yazarlığı” diyor.</p>

  <p>FBI birilerini tutuklamak üzere kilise yerleşimine vardığında, müritlerin hepsini toplantı salonunda kilitli bulmuştu. Belki de kilisedekilere hükümetin bir baskın yapacağını söyleyen kişi, para sızdırmak için çocuk kölelerle ilgili saçma haberi uyduran kişiydi.</p>

  <p>Bolster kasabasındaki bütün tarlalar bomboştu. Bütün ineklerin, domuzların, tavuk, güvercin, kedi ve köpeklerin de ölmüş olduğu sonradan anlaşılacaktı. Kavanozlardaki süs balıkları bile zehirlenmişti. Ulusal muhafızların geçtiği yerlerdeki mükemmel küçük Creedish tarlalarının hepsi, üstündeki beyaz çiftlik evleri ve kırmızı çiftlik ambarlarıyla birlikte sükûnet içindeydi. Parçalı bulutlu mavi gökyüzünün altındaki bütün patates tarlaları sessiz ve boştu.</p>

  <p>Menajer “kendi özel Noel programın” diyor.</p>

  <p>Danışman yukarıda yatakları yapıyor, ben de mutfak masasındaki dosyaların arasında oturuyor ve bir sigara daha yakarken çakmağın ateşini hissediyorum. Rapora göre emek misyonerlerini dış dünyaya yollama işi yüz yıldan fazladır sürmekteydi. Creedish’ler gün geçtikçe daha zengin olmuşlar, daha fazla toprak satın alıp, daha fazla çocuk yapmışlardı. Her sene daha fazla çocuk dış dünyaya gönderilmişti. Kızlar baharda, oğlanlar sonbaharda postalanmıştı.</p>

  <p>Menajer “kendi parfümün” diyor.</p>

  <p>Menajer “imzalı, özel baskı Kitabı Mukaddes” diyor.</p>

  <p>Misyonerlerin dış dünyada kaydı olmadığı için kilisenin vergi ödemek gibi bir derdi de yoktu. Kilise doktrinine göre en onurlu davranış biçimi sadece işini yapmak ve kiliseye en fazla parayı kazandıracak şekilde uzun yaşamayı umut etmekti. Hayatımızın geri kalanı çekilecek bir çileden ibaretti. Başka insanların yataklarını yaparak, başka insanların bebeklerine bakarak geçireceğimiz bir hayat. Başka insanlar için yemek pişireceğimiz bir hayat.</p>

  <p>Sonsuza kadar.</p>

  <p>Durmadan çalışmak.</p>

  <p>Plan, dünyayı santim santim ele geçirerek bir Creedish cenneti yaratmaktı.</p>

  <p>FBI araçları toplantı salonuna üç yüz metre kalana kadar yaklaşıp yasalar gereği o mesafede durmuşlardı. Katliama ilişkin resmi tutanaklara göre hava çok durgundu. Kiliseden hiç ses gelmiyordu.</p>

  <p>Menajer “dini kasetler” diyor.</p>

  <p>Menajer “büyük gösteriler” diyor.</p>

  <p>İşte o andan itibaren dünyadaki herkes Creedish’lere Eski Ahit Ölüm Mezhebi demeye başlamıştı.</p>

  <p>Sigaranın dumanı boğazımı yakarak inip göğsüme oturuyor. Danışmanın dosyalarında geride kalanların isimleri işlenmiş. Koruma Programı Kayıt No. Altmış Üç, Biddy Patterson, yaşı yaklaşık yirmi dokuz, toplu intihar olayından üç gün sonra kireç çözücü içerek intihar etti.</p>

  <p>İsim, Tender Smithson, kırk beş yaşında, temizlikçi olarak çalıştığı binanın penceresinden kendini atarak intihar etti.</p>

  <p>Menajer “kendine ait 1-976’lı kurtuluş hattın olur” diyor.</p>

  <p>Sigaranın dumanı içimde sıcak ve yoğun bir his bırakıyor. Bir ruhum olsa böyle hissederdim herhalde.</p>

  <p>Menajer “televizyonda kendi tanıtım filmin” diyor.</p>

  <p>İnsanlar kendilerini feda ettikten sonra kararmış ve şişmişlerdi. FBI cesetleri toplantı salonundan dışarı taşımadan önce, siyanürden kararmış bu bedenler son birlikteliklerinde sıralar halinde yan yana öylece yatmaktaydı. Bu insanlar, kendilerine doğru gelmekte olan şeyle karşılaşmaktansa ölmeyi tercih etmişlerdi.</p>

  <p>Birbirlerinin ellerini tutarak hep birlikte ölmüşlerdi. Elleri öyle sıkı kenetlenmişti ki, FBI parmaklarını birbirinden zorlukla ayırabilmişti.</p>

  <p>Menajer “şöhretli Süperstar” diyor.</p>

  <p>Kilise doktrinine göre hazır danışman ortalıkta yokken bulaşıkların arasından bir bıçak alıp nefes borumu deşmeliyim. Bağırsaklarımı mutfağın zeminine dökmeliyim.</p>

  <p>Menajer, beni <span style="font-style:italic;">The Dawn Williams Show</span>'a ve Barbara Walters’a çıkartacağını söylüyor.</p>

  <p>Ölenlerin dosyalarının arasında benimki de duruyor, üstünde ismim var. Dosyaya şunları yazıyorum:</p>

  <p>Kurtulanları Koruma Programı’nın seksen dört numaralı kaydı, şimdiye kadar sevdiği herkesi ve hayatının anlamı olan her şeyi kaybetti. Çok yorgun ve çoğunlukla uyukluyor. Sigara ve içkiye başladı. İştahı yok. Çok seyrek yıkanıyor ve haftalardır tıraş olmadı.</p>

  <p>On yıl önce çalışkan ve iyi kalpli bir insandı. Yapmak istediği tek şey cennete gitmekti. Ama bugün dünyada uğruna çalıştığı her şey kayboldu. Dışsal kural ve denetimlerinin hepsini yitirdi.</p>

  <p>Cehennem yok. Cennet yok.</p>

  <p>Buna karşılık, artık her şeyin mümkün olabileceği fikri kafasına yeni yeni dank ediyor.</p>

  <p>Artık her şeyi istiyor.</p>

  <p>Dosyayı kapatıp, diğerlerinin arasına koyuyorum.</p>

  <p>Tam o anda menajer “İkimizin arasında,” diyor, “yakında kendini öldürmen gibi bir ihtimal söz konusu olabilir mi?”</p>

  <p>Cin tonik bardağımın altından hükümetin çekmiş olduğu fotoğraflardaki yüzleri görüyorum. Geçmişimdeki herkesin ölmüş olduğunu görüyorum. Böyle anlardan sonra insan kendini hafiflemiş hissediyor.</p>

  <p>İçkimi tazeliyorum.</p>

  <p>Bir sigara daha yakıyorum.</p>

  <p>Artık hayatımın gerçekten bir anlamı kalmadı. Özgürüm. Bunun yanı sıra, Nebraska’nın merkezinde yirmi bin dönümlük bir arazinin de varisiyim.</p>

  <p>Aynen on yıl önce polis arabasına bindiğim zamanki gibi bir durum bu. Ve bir kez daha kendimi zayıf hissediyorum. Ve dakikalar geçtikçe kurtuluştan uzaklaşıp, geleceğe doğru yaklaşıyorum.</p>

  <p>Kendimi öldürmek mi?</p>

  <p>Hayır, diyorum. Hayır, teşekkür ederim.</p>

  <p>İşleri aceleye getirmeyelim lütfen.</p>
</body>
</html>
