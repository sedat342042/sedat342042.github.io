<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>19</h1>

  <p>Uçak çakılmadan veya kara kutunun bandı bitmeden önce, düzeltmek istediğim birkaç yanlış daha var. Bunlar:</p>

  <p><span style="font-style:italic;">Zihin Huzuru</span> televizyon programı.</p>

  <p>Tender Branson Araba Maskotu.</p>

  <p>Kitabı Mukaddes Bilgi Yarışması.</p>

  <p>Menajer bir sürü işi sıraya dizmenin faydalı olduğunu, böylelikle biri tutmasa bile insanın umudunu kaybetmediğini söylemişti. Böylece şu işler de sıraya konmuş oldu:</p>

  <p>Kitabı Mukaddes Diyeti.</p>

  <p><span style="font-style:italic;">Kitabı Mukaddesteki Para Kazanma Sırları</span> adlı kitap.</p>

  <p><span style="font-style:italic;">Kitabı Mukaddesteki Seks Sırları</span> adlı kitap.</p>

  <p><span style="font-style:italic;">Banyo ve Mutfakları Yenilemek için Kutsal Kitap.</span></p>

  <p>Tender Branson oda spreyi vardı.</p>

  <p>Yaratılış Kampanyası vardı.</p>

  <p><span style="font-style:italic;">Gündelik Dualar Kitabı'nın</span> ikinci cildi vardı ama yeni dualar biraz cadı büyüsü gibiydi.</p>

  <p>Mesela <span style="font-style:italic;">Birini Kendinize Aşık Etme Duası.</span></p>

  <p>Veya <span style="font-style:italic;">Düşmanınızın Gözünü Kör Etme Duası.</span></p>

  <p>Bütün bu işler insanlara Tender Branson Şirketler Grubu tarafından sunuluyordu. Ama hiçbiri benim fikrim değildi.</p>

  <p>Benimle en ilgisi olmayan da Yaratılış Kampanyası’ydı. Yaratılış Kampanyasıyla sonuna kadar savaştım. Bakir olup olmadığımı soran insanlar vardı. Aklı başında insanlar, bu yaşa kadar hâlâ cinsel ilişkiye girmemiş olmamın beni hafiften çıldırtıp çıldırtmadığını soruyorlardı.</p>

  <p>İnsanlar seksle ne gibi bir problemim olduğunu soruyorlardı.</p>

  <p>Derdim neydi benim?</p>

  <p>Tabi menajerim bu soruna hızlı bir çözüm üretmekte gecikmedi: Yaratılış Kampanyası. Hayatımdaki her şey, başlangıçtaki sorunun ne olduğu unutuluncaya kadar birbiri ardına eklenen çözümlerden oluşmaya başlamıştı. Bu seferki sorun ise Amerika’da orta yaşlı ve bakir olup da sorunsuz olmanın imkânsız oluşuydu. İnsanlar kendilerinde olmayan bir erdemin başka birinde var olabileceğine akıl erdiremiyorlardı. Birinin zayıf olduğunu hayal etmek, onun güçlü olduğuna inanmaktan çok daha kolaydı. İnsanlar otuzbir bağımlısı olduğunuzu düşünüyorlardı. Yalancı olduğunuzu düşünüyorlardı. Onlara söylediklerinizin tam tersine inanmaya hazırdılar.</p>

  <p>Benlik kontrolünüzü yitirmiş olmalıydınız.</p>

  <p>Çocukken iğdiş edilmiş olmalıydınız.</p>

  <p>Yaratılış Kampanyası son derece şüpheli bir basın olayı oldu.</p>

  <p>Menajerin bulduğu hızlı çözüm beni evlendirmekti.</p>

  <p>Bunu bana bir gün limuzinde giderken söylemişti.</p>

  <p>Spor hocam da yanımızdaydı ve damarların iç yüzeyine takılmadığı için küçük insülin iğnelerinin en iyisi olduğunu söylüyordu. Halkla ilişkiler uzmanı da arabadaydı ve menajerle ikisi camdan dışarı bakarlarken, spor hocam da iğnenin ucunu kibrit kutusu üstünde incelttikten sonra bana 50 miligramlık Laurabolin iğnesi yaptı.</p>

  <p>İnsülin iğneleri de acı veriyordu.</p>

  <p>Menajer, seks yapmayı ne kadar şiddetle arzu edersen et, unutabilirsin, diyor. Menajerin bünyesi ergenlik döneminde süte karşı bir alerji geliştirmiş. Sütü çok seviyormuş ama içemiyormuş. Yıllar sonra laktozsuz süt üretilmiş, ama artık sütün tadından nefret ediyormuş.</p>

  <p>Karaciğerindeki bir problem yüzünden alkolü bırakması gerektiğinde delireceğini sanmış. Ama artık bir bardak içki içmek aklına bile gelmiyormuş.</p>

  <p>Yüzümün kırışmasını engellemek için ekip dermatolojisti ağzımın ve gözlerimin etrafındaki hemen hemen bütün kaslara Botoks enjekte etti. Böylece önümüzdeki altı ay boyunca bu kaslar felç olacak.</p>

  <p>İlaç etkileşimlerinin periferal parestezi yan etkileri yüzünden ayaklarımı ve ellerimi zorlukla hissedebiliyorum. Botoks enjeksiyonları yüzünden yüzümü hareket ettiremiyorum. Sadece sınırlı hareketlerle konuşup gülebiliyorum.</p>

  <p>Tanrı bilir hangi şehirdeki stadyuma gitmek için havaalanına doğru limuzinin içinde ilerliyoruz. Menajere göre Seattle, Kingdome stadyumunun etrafındaki bir kara parçası. Detroit, Silverdome stadyumunun etrafında insanların yaşadığı bir bölge. Asla Houston’a gitmiyoruz, Astrodome stadyumuna gidiyoruz. Superdome stadyumuna. The Mile High stadyumuna. RFK stadyumuna. Jack Murphy stadyumuna. Jacobs Field. Shea stadyumu. Wrigley stadyumu. Bütün bu stadyumlar bir şehirde yer alıyor ama şehirlerin bir önemi yok.</p>

  <p>Faaliyet koordinatörü de bizimle birlikte ve benimle evlenmek isteyen kadın adayların bir listesini tutuşturuyor elime. Menajer ezberlemem gereken soruları veriyor. Sayfanın en üstündeki ilk soru şöyle:</p>

  <p>“Eski Ahit’te Tanrı hangi kadını çeşniye çevirmiştir?”</p>

  <p>Faaliyet koordinatörü Süper Kupa maçının devre arasında, orta sahada büyük ve romantik bir düğün planlıyor. Düğünün renkleri Süper Kupa’yı alacak olan takımın renklerine göre belirlenecek. Din, teklif savaşına göre belirlenecek. Creedish kilisesi tepetaklak olduğu için, beni Katolik, Protestan veya Musevi yapmak için gizli kapaklı yürütülen bir savaş bu.</p>

  <p>Listedeki ikinci soru:</p>

  <p>“Eski Ahit’te köpekler tarafından yenen kadın kimdir?”</p>

  <p>Menajerin aklındaki ikinci seçenek ise aracıları ortadan kaldırıp kendi büyük dinimizi yaratmak. Kendi marka bilinirliğimizi oluşturmak. Doğrudan doğruya müşteriye satmak.</p>

  <p>Listedeki üçüncü soru:</p>

  <p>“Adem’le Havva yasak elmayı cennet bahçesindeki sonsuz mutluluk çok sıkıcı olmaya başladığı için yemiş olabilirler mi?”</p>

  <p>Limuzinde altı yedi kişiyiz ve karşılıklı oturduğumuz için dizlerimiz birbirine değiyor.</p>

  <p>Halkla ilişkiler uzmanı düğünün ayarlandığını söylüyor. Komite zaten hiçbir mezhebe ait olmayan iyi bir kızı bana eş olarak seçmiş bile ve soruları da laf olsun diye soracakmışım. Komite limuzinde bizimle birlikte. Birileri içki hazırlayıp birbirine veriyor. Gelin, faaliyet koordinötürüne asistan olarak işe alınan kız olacak. O da bizimle birlikte limuzinde tam karşımda oturuyor ve bana doğru eğiliyor.</p>

  <p>Selam, diyor. Birlikte çok mutlu olacağımıza eminim.</p>

  <p>Menajer, düğün için büyük bir mucizeye ihtiyacımız var, diyor.</p>

  <p>Halkla ilişkiler uzmanı, en büyüğüne ihtiyacımız var, diyor.</p>

  <p>Menajer, kariyerinin en büyük mucizesini göstermelisin, diyor.</p>

  <p>Fertility bana kızgın, abim ortalıklarda dolanıyor, kanımda Laurabolin var, Yaratılış Projesi var, benimle evlenmek ve beni mutlu etmek için karşımda oturan hiç tanımadığım biri var ve intihar etme baskısını da bunların üstüne eklerseniz, ne yapacağımı bilemiyorum.</p>

  <p>Medya koordinatörünün sekreteri votkamız bitti, diyor. O da limuzinin içinde. Şarabımız da bitmiş. Ama bir sürü toniğimiz varmış.</p>

  <p>Herkes bana bakıyor.</p>

  <p>Ne yaparsam yapayım, onlar yine de daha fazlasını, daha iyisini, hızlısını, farklısını, yenisini ve büyüğünü istiyorlar. Fertility haklıymış.</p>

  <p>Şimdi de menajer kalkmış bana hayatımın en büyük mucizesini gerçekleştirmemi söylüyor. “Bu konuda son noktayı koyman gerekiyor,” diyor.</p>

  <p>Amin, diyorum. Şaka yapmıyorum.</p>
</body>
</html>
