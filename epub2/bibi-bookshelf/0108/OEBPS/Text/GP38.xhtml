<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>10</h1>

  <p>Eve varmadan bir gece önce abime, Creedish kilise yerleşimi hakkında hatırlayabildiğim her şeyi anlatıyorum.</p>

  <p>Kilisede yediğimiz her şeyi kendimiz yetiştirirdik. Buğday, yumurta, koyun, sığır. Harika meyve bahçelerimiz vardı ve nehirden pırıl pırıl parlayan alabalıklar yakalardık.</p>

  <p>Nebraska akşamında 80 numaralı eyaletlerarası otobanda saatte kırk kilometreyle giden bir Casa Castile’nin arka verandasında oturuyorduk. Casa Castile’lerin her duvarında kesme camdan şamdanlıklar, banyosunda altın kaplamalı armatürler var ama elektrik ve su yok. Her şey çok güzel ama hiçbiri çalışmıyor.</p>

  <p>“Elektrik ve su yok,” diyor Adam. “Aynen çocukluğumuzda olduğu gibi.”</p>

  <p>Arka verandada oturuyoruz, ayaklarımızı aşağıya sarkıtmışız ve asfalt ayağımızın altından kayıp geçiyor. Kamyondan çıkan dizel egzoz dumanı etrafımızda girdap gibi dönüyor.</p>

  <p>Kilisedeki insanların basit ama mutlu bir hayatları vardı diye anlatıyorum Adam’a. Metin ve gururlu insanlardık. Havamız da suyumuz da temizdi. Günlerimizi faydalı işler yaparak geçirirdik. Gecelerimiz kopkoyu bir karanlıkla üstümüze kapanırdı. Hatırlayabildiklerim bunlardı.</p>

  <p>Ve işte bu yüzden geri dönmek istemiyordum.</p>

  <p>Çünkü orada artık Tender Branson Hassas Maddeler Ulusal Atık Alanı’ndan başka bir şey yok. Ülkenin dört bir yanından çürümesi için oraya gönderilen yıllanmış porno yığınlarını kendi gözlerimle görmek istemiyorum. Menajer bana faturaları göstermişti. Her ay damperli kamyonlar ve kovalar dolusu, çöp kamyonları ve furgonlar dolusu tonlarca pislik buraya getirilip sekiz bin dönümlük Creedish arazisinin her köşesine buldozerlerle yayılıyordu.</p>

  <p>Bunları görmek istemiyorum. Adam’ın da görmesini istemiyorum. Ayrıca Adam’ın hâlâ bir silahı var ve Fertility de yanımızda olmadığı için içinde kurşun olup olmadığını bilmiyorum. Üstelik ben, ne yapacağımın başkaları tarafından belirlenmesine iyice alıştım. Nereye gideceğimi, nasıl davranacağımı söyleyecek binlerine ihtiyacım var.</p>

  <p>Yeni işim Adam'ı takip etmek.</p>

  <p>O yüzden kilise yerleşimine gidiyoruz. Grand Island’da bir araba çalacağız, diyor Adam. Tahminince güneş doğarken vadide olacağız. Yani birkaç saat içinde. Ve bir pazar sabahında eve varmış olacağız.</p>

  <p>Geride bıraktığımız karanlığa ve bugüne kadar kaybettiğimiz şeylere bakarken Adam “Başka neler hatırlıyorsun?” diye soruyor.</p>

  <p>Kilisedeki her şeyin hep çok temiz olduğunu hatırlıyorum. Yollar bakımlıydı. Yazlar uzun ve ılıktı ve her on günde bir yağmur yağardı. Kışlar sakin ve huzurlu olurdu. Kadife çiçeği ve günebakanlardan topladığımız tohumları ayırışımızı hatırlıyorum. Odun kesişimizi hatırlıyorum.</p>

  <p>“Karımı hatırlıyor musun?” diye soruyor Adam.</p>

  <p>Pek değil.</p>

  <p>“Hatırlanacak fazla bir özelliği yoktu zaten,” diyor Adam. Silah kucağında ellerinin arasında duruyor. Öyle olmasa burada oturmazdım. “İsmi Biddy Gleason’dı. Birlikte çok mutlu olmamız gerekiyordu.”</p>

  <p>Ama birileri hükümeti arayıp, soruşturmayı başlatmıştı.</p>

  <p>“Bir düzine çocuk yapıp, parmağımızı kıpırdatmadan para kazanmamız gerekiyordu.”</p>

  <p>Ama kasabanın şerifi bütün çocukların kayıtlarını görmek istemişti.</p>

  <p>“Her senenin bir öncekiyle aynı olduğu bir hayat sürerek yaşlanmamız gerekiyordu.”</p>

  <p>Ne var ki FBI soruşturma başlatmıştı.</p>

  <p>“Günün birinde kilisenin ileri gelenleri arasına girmemiz gerekiyordu.”</p>

  <p>Teslimiyete kadar.</p>

  <p>“Teslimiyete kadar.”</p>

  <p>Vadide hayat sakin ve mülayimdi. Bütün inekler ve tavuklar özgürce koştururlardı. Kurumaları için çamaşırlarımızı dışarı asardık. Ahırdaki samanın kokusu. Pencerelerde soğumaya bırakılmış elmalı turtalar. Mükemmel bir yaşam tarzımız olduğunu hatırlıyorum.</p>

  <p>Adam bana bakıyor ve kafasını sallıyor.</p>

  <p>“İşte sen bu kadar salaksın,” diyor.</p>

  <p>Adam’ın karanlıktaki görüntüsü, bütün bu kargaşayı yaşamak zorunda kalmasaydım benim görüntümün aynısı olacaktı. Fertility olsa, “Adam senin kontrol grubun,” derdi. Vaftiz edilmeseydim ve dış dünyaya gönderilmeseydim, ünlü olmasaydım ve bu kadar şişirilmeseydim, orada oturan basit mavi gözlü ve temiz sarı saçlı kişi ben olurdum. Omuzlarım kare ve normal ebatlarda olurdu. Cilalı ve manikürlü ellerim onunki gibi güçlü olurdu. Yumuşatıcı krem sürdüğüm dudaklarım onunki gibi olurdu. Sırtım dik, kalbim de onunki gibi olurdu.</p>

  <p>Adam karanlığa bakıp “Onları ben öldürdüm,” diyor.</p>

  <p>Creedish kilisesinden kurtulanları.</p>

  <p>“Hayır,” diyor Adam. “Hepsini. Kolonide yaşayan herkesi. Polisi ben aradım. Bir gece vadiden çıktım ve bir telefon kulübesi bulana dek yürüdüm.”</p>

  <p>Her Creedish ağacında kuşlar olurdu, hatırlıyorum. Bir misinanın ucuna domuz yağı bağlayıp göle sallardık ve kerevit tutardık. Misinayı çektiğimizde domuz yağının etrafında bir sürü kerevit olurdu.</p>

  <p>“Telefonda sıfıra basmış olmalıyım,” diyor Adam. “Ama şerifi istedim. Bağladıkları kişiye her yirmi Creedish çocuğundan sadece birinin doğum belgesi olduğunu söyledim. Creedish’lerin çocuklarını hükümetten sakladıklarını söyledim.”</p>

  <p>Atları hatırlıyorum. Tarlayı sürmek için bir sürü atımız ve atların çektiği dört tekerlekli arabalarımız vardı. Hayvanlara renklerine göre seslenirdik çünkü onlara isim vermek günahtı.</p>

  <p>“Şerife Creedish’lerin çocuklarını istismar ettiğini ve vergi kaçırdıklarını söyledim,” diyor Adam. “Onlara Creedish’lerin tembel ve beceriksiz olduklarını söyledim. Creedish'lerin çocuklarını sadece para olarak gördüklerini söyledim. Çocuklarını sadece mal olarak gördüklerini.”</p>

  <p>Evlerden sarkan buz saçaklarını hatırlıyorum. Balkabaklarını. Hasat şenliklerini.</p>

  <p>“Soruşturmayı ben başlattım,” diyor Adam.</p>

  <p>Kilisede şarkı söyleyişimizi hatırlıyorum. Yorgan dikişimizi. Ağıl kuruşumuzu.</p>

  <p>“Kiliseyi o gece terk ettim ve bir daha da geri dönmedim,” diyor Adam.</p>

  <p>Sevildiğimizi ve bize şefkat gösterildiğini hatırlıyorum.</p>

  <p>“Bizim hiç atımız olmadı. Birkaç çift tavuk ve domuz da sadece göstermelik olarak vardı,” diyor Adam. “Sen her zaman okuldaydın. Sen sadece sana öğretilenleri hatırlıyorsun. Senin bahsettiğin Creedish yaşamı yüz yıl önceydi. Evet, yüz yıl önce herkesin atı vardı.”</p>

  <p>Mutlu ve bir yere ait olduğumu hatırlıyorum.</p>

  <p>Adam “Hiç siyah Creedish yoktu. Creedish'ler ırkçı, cinsiyetçi ve beyaz köle ticareti yapan insanlardı,” diyor.</p>

  <p>Kendimi güvende hissettiğimi hatırlıyorum.</p>

  <p>Adam “Hatırladığın her şey yanlış,” diyor.</p>

  <p>Bana değer verildiğini ve sevildiğimi hatırlıyorum.</p>

  <p>“Hatırladıklarının hepsi yalan,” diyor Adam. “Yetiştirildin, eğitildin ve satıldın.”</p>

  <p>Ama o satılmamıştı.</p>

  <p>Hayır, satılmamıştı çünkü Adam Branson ilk çocuktu. Üç dakika farkla ve bütün farkımız da buydu zaten. O her şeyin sahibi olacaktı. Ağılların, tavukların ve koyunların. Huzurun ve emniyetin. O geleceği miras alacaktı, bense emek işçisi olarak çimleri biçecektim, sonra yine çimleri biçecektim, sonsuza kadar çalışacaktım.</p>

  <p>Karanlık Nebraska gecesi ve üstünde olduğumuz yol etrafımızdan hızlı ve ılık bir biçimde akıp gidiyor. Sağlam bir tekmeyle Adam Branson’ı sonsuza dek hayatımdan çıkarabileceğimi düşünüyorum.</p>

  <p>“Hemen hemen yediğimiz her şeyi dış dünyadan satın alıyorduk,” diyor Adam. “Bana miras kalan tarla sadece kendi çocuklarımı yetiştirmeye ve satmaya yarayacaktı.”</p>

  <p>“Geri dönüştürmeyle bile ilgilenmiyorduk,” diyor Adam.</p>

  <p>Bu yüzden mi şerifi aradın, diye soruyorum.</p>

  <p>“Anlamanı beklemiyorum,” diyor Adam. “Sen hâlâ okulda veya kilisede oturup sana anlatılanlara inanan sekiz yaşındaki o küçük çocuksun. Sen kitaplardaki resimleri hatırlıyorsun. Hayatını nasıl yaşayacağını baştan sona planlamışlardı. Ama sen hâlâ ayakta uyuyorsun.”</p>

  <p>Ama Adam Branson uyanık, öyle mi?</p>

  <p>“O telefon konuşmasını yaptığım gece uyandım ben. O gece geri dönüşü olmayan bir şey yaptım.”</p>

  <p>Ve herkes öldü.</p>

  <p>“Sen ve ben hariç, herkes.”</p>

  <p>Ve benim yapabileceğim tek şey kendimi öldürmekti.</p>

  <p>“Sen bunu yapmak için eğitildin,” diyor Adam. “Bir kölenin en anlamlı eylemi.”</p>

  <p>Peki hayatımı değiştirmek için yapabileceğim ne kaldı?</p>

  <p>“Kimliğini bulmanın tek yolu, Creedish büyüklerinin sana en çok yasakladıkları şeyi yapmakta yatıyor,” diyor Adam. “En büyük suçu işle. En büyük günaha gir. Kilise doktrinine sırtını dön.”</p>

  <p>“Cennet Bahçesi bile büyük süslü bir kafesten başka bir şey değildi,” diyor Adam. “Elmayı ısırmadığın sürece hayatının sonuna dek köle olarak kalacaksın.”</p>

  <p>Ben elmanın tamamını mideye indirdim. Her şeyi yaptım. Televizyona çıktım ve kiliseyi kötüledim. Milyonlarca insanın önünde dinime küfür ettim. Yalan söyledim, hırsızlık yaptım, Trevor Hollis’i sayarsak insan bile öldürdüm. Vücudumu haplarla kirlettim. Creedish kilisesinin yerleşim alanını yok ettim. Son on yıldır her pazar çalıştım.</p>

  <p>Adam “Ama hâlâ bakirsin,” diyor.</p>

  <p>İyi bir atlayış yaparsam bütün sorunlarımı sonsuza dek çözmüş olurum, diyorum kendi kendime.</p>

  <p>“Çin işi Japon işi. Çocuğu mektebe koymak. Bafilemek. Vuruş yapmak. Boruyu döşemek. Saat ayarlamak. Tarlayı sürmek. Güreş tutmak. Yatak sporu. Santrayı geçmek. Mercimeği fırına vermek,” diyor Adam.</p>

  <p>“Hayatını düzeltmeye çalışmaktan vazgeç. En büyük sorununun üstüne git,” diyor Adam.</p>

  <p>“Küçük kardeşim,” diyor Adam. “Senin düzüşmen gerekiyor.”</p>
</body>
</html>
