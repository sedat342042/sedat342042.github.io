<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>34</h1>

  <p>Söylentilere göre bir kurbağayı çıplak elle ölene dek sıkmak gerekiyordu. Canlı bir solucan yemek gerekiyordu. İbrahim peygamberin Tanrı’yı mutlu etmek için oğlunu öldürmeye çalışması gibi itaat ettiğini kanıtlamak için küçük parmağını baltayla kesmen gerekiyordu.</p>

  <p>Söylenti böyleydi.</p>

  <p>Sonra da bir başkasının küçük parmağını kesmen gerekiyordu.</p>

  <p>Vaftiz edildikten sonra o insanları bir daha görmediğim için küçük parmaklarının yerinde durup durmadığını da bilemiyordum. Kurbağayı sıkmak zorunda kalıp kalmadıklarını da soramıyorduk.</p>

  <p>Vaftiz edildikten hemen sonra bir kamyonete atlayıp kilise yerleşimini terk ediyorduk. Bir daha asla dönmemek üzere. İlk işimizin bizi beklediği kirlenmiş dış dünyaya doğru gidiyordu kamyonet. Yeni ve şahane günahlarıyla kocaman dış dünya oradaydı ve testlerde ne kadar başarılı olursak dış dünyadaki işimiz de o kadar iyi oluyordu.</p>

  <p>Bunların ne tür testler olduğunu tahmin edebilirsiniz.</p>

  <p>Kilise mütevelli heyeti üyeleri boyumuza göre kilomuzun fazla ya da az olduğunu bize önceden söylerlerdi. Vaftiz edilmeden önceki bir yıl, kişinin kendisini mükemmelleştirmesine ayrılırdı. Gün boyunca özel dersler almak için ev işlerinden yırtardık. Kitabı Mukaddes dersleri. Temizlik dersleri. Görgü kuralları, kumaş bakımı, vesaire. Eğer kişi şişmansa zayıflamak için, zayıfsa şişmanlamak için çabalardı.</p>

  <p>Vaftiz edilmeden önceki bir yıl boyunca, onları bir daha göremeyeceğimizi bildiğimiz için etrafımızdaki her ağacın, her arkadaşın, kısacası her şeyin etrafında bir hale olurdu.</p>

  <p>Aldığımız derslerden karşımıza çıkacak testlerin çoğunun ne olduğunu bilirdik.</p>

  <p>Fakat söylentilere göre ne olduğunu bilmediğimiz başka testler de vardı.</p>

  <p>Söylentilerden öğrendiğimize göre vaftizin bir bölümünde çırılçıplak soyunacaktık. Kilise üyelerinden biri elini üstümüze koyacak ve öksürmemizi söyleyecekti. Bir diğeri parmağını kıçımıza sokacaktı.</p>

  <p>Başka bir tanesi peşimiz sıra gezecek ve ne kadar başarılı olduğumuzu bir kartın üstüne yazacaktı.</p>

  <p>Bir prostat sınavına nasıl hazırlanabileceğimizi bilmiyorduk.</p>

  <p>Vaftiz olayının toplantı salonunun bodrumunda yapıldığını hepimiz biliyorduk. Kız çocuklar bahar aylarında sadece kadınların katıldığı bir törenle vaftiz edilirlerdi. Erkek çocuklar ise sonbaharda vaftiz edilirlerdi ve vaftiz törenine sadece kilisenin erkek üyeleri katılır, soyunup tartılmamızı veya Kitabı Mukaddes’ten bir bölüm okumamızı isterlerdi.</p>

  <p>Eyub, Bap On Dört, Beşinci Ayet:</p>

  <p>“Madem ki onun günleri tayin olunmuştur, aylarının sayısı senin nezdindedir ve madem ki onun sınırını sen koydun, ve öte geçemez.”</p>

  <p>Ve bunu çıplak okumamızı isteyeceklerdi.</p>

  <p>Mezmurlar 101, Davud’un Mezmuru, İkinci Ayet:</p>

  <p>“Kemal yolunda hikmetle davranayım... Evimin içinde yüreğimin kemali ile yürüyeyim.”</p>

  <p>En iyi toz bezinin nasıl yapıldığını bilmemiz gerekiyordu (bir bez parçasını su katılmış neftyağında iyice ıslatıp sonra da kuruması için asmanız gerekir). Bir buçuk metre genişliğindeki bir kapıyı destekleyecek olan iki metre uzunluğundaki bir kapı süvesinin ne kadar derine yerleştirilmesi gerektiğini bilmemiz gerekiyordu. Başka bir kilise üyesi gözlerimizi bağlayıp elimize farklı kumaş çeşitleri verecek ve hangisinin pamuklu, yünlü veya polyester karışımlı olduğunu bilmemizi isteyecekti.</p>

  <p>Evde yetiştirilen çiçekleri bilmemiz gerekiyordu. Lekeleri. Böcekleri. Basit ev aletlerini tamir edebilmemiz gerekiyordu. Davetiyeleri şık bir el yazısıyla yazabilmemiz gerekiyordu.</p>

  <p>Okuldaki çalışmalarımızdan vaftiz sırasında ne gibi testlerden geçeceğimizi çıkarabiliyorduk. Bir kısmını pek de zeki olmayan oğullardan öğreniyorduk. Bazen babalarımız ömür boyu sefillik çekmeyeceğimiz işler bulmamız için daha yüksek notlar almamızı sağlayacak ipuçları veriyordu. Arkadaşlar bunları birbirlerine söylüyorlardı, böylece herkes öğrenmiş oluyordu.</p>

  <p>Hiç kimse ailesini utandırmak ve tüm hayatım asbest temizleyerek geçirmek istemiyordu.</p>

  <p>Kilise üyeleri bizden bir noktada durmamızı ve toplantı odasının diğer ucundaki bir listede yazanları okumamızı isteyeceklerdi.</p>

  <p>Elimize iğne ve iplik verip kopan bir düğmeyi ne kadar kısa sürede dikebileceğimize bakacaklardı.</p>

  <p>Kilise üyelerinin bizi korkutmak veya bize ilham vermek için söylediği sözlerden dışarıdaki dünyada bizi ne tür işlerin beklediğini çıkarabiliyorduk. Daha çok çalışmamız için kilise üyeleri bize, cennetin bu yakasında hayal edebileceğimizden çok daha büyük bahçelerdeki mükemmel işlerden söz ederlerdi. Bazı işlerin insanın kapalı kapılar ardında olduğunu unuttuğu saraylarda olduğunu söylerlerdi. Bu bahçelere lunapark deniyordu. Saraylar ve oteller vardı.</p>

  <p>Daha da fazla çalışmamız için lağım çukuru pompalamak, çerçöp yakmak, zehir sıkmak, asbest temizlemek gibi işlerden de bahsediyorlardı. O kadar berbat işler vardı ki, kendi ölümümüze koşa koşa gitmeyi tercih edeceğimizi söylüyorlardı.</p>

  <p>Öyle sıkıcı işler vardı ki, çalışmamak için insan kendini sakat bırakabilirdi.</p>

  <p>Kısacası insan kilisede geçirdiği son bir yılın her anını ezberliyordu.</p>

  <p>Vaiz, Bap On, On Sekizinci Ayet:</p>

  <p>“Haylazlıkla dam çöker, ve ellerin gevşekliği ile evin içine yağmur damlar.”</p>

  <p>Yeremya’nın Mersiyeleri, Bap Beş, Beşinci Ayet:</p>

  <p>“Bizi kovanlar ensemizde; yorgun düştük, bize rahat yok.”</p>

  <p>Domuz pastırmasının kıvrılmasını önlemek için kızartmadan önce bir iki dakika buzlukta bekletin.</p>

  <p>Pişerken çatlamaması için rulo köftelerin üstüne biraz buz sürün.</p>

  <p>Dantellerin kolalı gibi görünmesi için yağlı kâğıtların arasına koyup ütüleyin.</p>

  <p>Sürekli yeni bir şeyler öğrenerek oyalanıyorduk. Hatırlamamız gereken milyonlarca şey vardı. Tevrat’ın yarısını ezberlemiştik.</p>

  <p>Bütün bu öğrendiklerimizin bizi daha akıllı yapacağını sanıyorduk.</p>

  <p>Ama bizi aptallaştırmaktan başka bir işe yaramadı.</p>

  <p>O kadar çok şey öğrenmiştik ki, düşünecek vaktimiz kalmamıştı. Her gün bir yabancının pisliğini temizleyerek geçen bir hayatın nasıl olacağını hiçbirimiz düşünmemiştik. Bütün gün bulaşık yıkamak. Bir yabancının çocuğunu beslemek. Çimleri biçmek. Bütün gün. Evleri boyamak. Her sene. Nevresim takımlarını ütülemek.</p>

  <p>Sonsuza kadar.</p>

  <p>Bıkıp usanmadan çalışmak.</p>

  <p>Testleri geçmek için öylesine bir heyecana kapılmıştık ki, vaftiz gecesinin sonrasında olacaklara hiç kafa patlatmamıştık.</p>

  <p>En kötü korkularımızla, kurbağaları sıkmak, solucanları yemek, zehirler ve asbestlerle o kadar kafayı bozmuştuk ki, testleri geçip iyi işler bulsak bile hayatın ne kadar sıkıcı olabileceğini hiç düşünmemiştik.</p>

  <p>Sonsuza kadar bulaşık yıkamak.</p>

  <p>Sonsuza kadar gümüşleri parlatmak.</p>

  <p>Çimleri kesmek.</p>

  <p>Tekrar.</p>

  <p>Vaftiz olmadan bir gece önce abim Adam beni evimizin arka verandasına çıkarmış ve saçlarımı kesmişti. Kilise yerleşimindeki diğer tüm aileler de on yedi yaşına basmış olan erkek çocuklarının saçlarını tıpatıp aynı modelde kesiyorlardı.</p>

  <p>Kirli dış dünyada buna ürün standardizasyonu deniyor.</p>

  <p>Abim dimdik durmamı ve gülümsemeden, temiz bir sesle sorduğu sorulara cevap vermemi istemişti.</p>

  <p>Dış dünyada buna pazarlama deniyor.</p>

  <p>Annem yanımda götüreceğim eşyalarımı bir çantaya dolduruyordu. O gece hepimiz uyuyormuş gibi yapmıştık.</p>

  <p>Abim, dış dünyada öyle günahlar var ki, kilisenin bunları yasaklayacak kadar bilgisi bile yok, demişti. Sabırsızlıktan içim içime sığmıyordu.</p>

  <p>Ertesi gece vaftiz edildik ve bizden beklenenlerin hepsini yaptık. Sonra hiçbir şey olmadı. Tam sıra önce kendi, sonra da yanımızda duran oğlanın parmağını kesmeye gelince, hiçbir şey olmadı. Mıncıklanıp tartıldıktan, Kitabı Mukaddes ve ev işleri ile ilgili sorular sorulduktan sonra giyinmemiz söylendi.</p>

  <p>İçinde yedek giysilerimizin bulunduğu çantalarımızı alıp toplantı salonundan çıktık ve dışarıda bekleyen kamyonete yürüdük.</p>

  <p>Kamyonet kirli dış dünyaya ve geceye doğru ilerlemeye başladı. Tanıdığımız hiç kimseyi bir daha göremeyecektik.</p>

  <p>Test sonuçlarımızı asla öğrenemeyecektik.</p>

  <p>Testlerin çok iyi geçtiğini bilsek bile, o güzel his çok uzun sürmeyecekti.</p>

  <p>Daha o anda, dışarıda bizi bekleyen bir iş vardı.</p>

  <p>Sıkılıp daha fazlasını istemekten Tanrı sizi korusun.</p>

  <p>Hayatınızın sonuna kadar aynı işte çalışmak kilise doktriniydi. Aynı yalnızlığı ömür boyu çekmek. Hiçbir şey değişmeyecekti. Her gün aynı şeyler. Bu başarıydı. Bu da ödülü.</p>

  <p>Çimleri biçmek.</p>

  <p>Ve çimleri biçmek.</p>

  <p>Ve çimleri biçmek.</p>

  <p>Tekrar.</p>
</body>
</html>
