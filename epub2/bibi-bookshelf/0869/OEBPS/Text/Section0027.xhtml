<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Öksüzlüğümüz</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">On Altıncı Bölüm</h2>

    <p>Limanın yakınlarında, İmtiyazlı Fransız Bölgesi civarında olduğumuzu biliyordum, eğer öyle değil idiyse kaybolmuştuk. Şoför bir süredir bizi aslında araba için hiç uygun olmayan daracık ara sokaklardan götürmekte, yayaların yoldan çekilmesi içinse ikide birde klakson çalmaktaydı ve ben de kendimi evinin içine atını sokmuş adam misali aptal hissediyordum. Neyse ki çok geçmeden araba durdu ve şoför kapıyı açarak Sabah Mutluluğu Hanı’nın girişini işaret etti.</p>

    <p>Tek gözlü bir Çinli tarafından içeri alındım. Bugün hatırıma gelen genel izlenimimse, alçak tavanlar, karanlık, ıslak ahşap ve bildik lağım kokusundan ibaret. Müessese gene de temiz sayılırdı; bir ara dizlerinin üstünde bütün gayretleriyle yer tahtalarını ovan üç yaşlı kadının yanından geçtik. Binanın arkalarında bir yerde kapıların sıralanmış olduğu uzun bir koridora geldik. Koridor, aklıma ahır ya da hapishane gibi yerleri getirdi ama görünen oydu ki bu odacıklar hanın misafirlerini barındırıyordu. Tek gözlü adam kapılardan birini çaldı ve içeriden gelecek cevabı beklemeden kapıyı açtı.</p>

    <p>Küçük, dar bir yerdi. Pencere yoktu ama duvar bölmeleri tavana kadar dayanmadığından (son otuz santim kadarı tel olduğundan) ışık ve hava dolaşımı sağlanmış oluyordu. Gene de odacık havasız ve karanlıktı ve dışarıda pırıldayan öğle güneşinde telden süzülen ışık yerde tuhaf yansımalar yaratıyordu. Yatağın üzerinde uzanmakta olan gövde uyuyor gibiydi ama ben yatakla duvar arasındaki aralıkta dikilmeye başlayınca bacağını kımıldattı. Tek gözlü adam bir şeyler mırıldandı ve kapıyı çekip gitti.</p>

    <p>Eski Müfettiş Kung bir deri bir kemik kalmıştı. Yüzü ve boynu kırış kırış olmuş, benler ve lekelerle dolmuştu; ağzı açıktı; kalın battaniyenin altından çıplak, sopa gibi bir bacak çıkmıştı; fakat şaşırtıcı beyazlıkta bir atlet giymiş olduğunu gördüm. Doğrulup oturma teşebbüsünde bulunmadı; benim varlığımı belli belirsiz fark etmiş gibiydi. Gene de görünüş itibarıyla kafası afyonlu veya alkollü değildi ve nitekim ben kendimi tanıtıp da ziyaret sebebimi izah edince biraz daha toparlandı ve nezaket emareleri göstermeye başladı.</p>

    <p>“Özür dilerim bayım.” İngilizcesi, konuştukça gayet akıcı hale geliyordu. “Hiç çayım yok.” Mandarin dilinde bir şeyler söylenerek, battaniyesinin altında bacaklarını hareket ettirip duruyordu. Sonra nerede olduğunu yeniden hatırlamış gibi, “Lütfen kusura bakmayın. Pek iyi değilim. Ama yakında eski sağlığıma kavuşacağım,” dedi.</p>

    <p>“Bütün samimiyetimle ümit ederim ki kavuşursunuz,” dedim. “Neticede Şanghay Emniyeti’ne hizmet etmiş en iyi dedektiflerden birisiniz.”</p>

    <p>“Hakikaten mi? Ne kadar naziksiniz bayım. Evet, belki bir zamanlar iyi bir polistim.” Ani bir gayretle doğruldu, ayaklarını inanılmaz dikkatli bir biçimde, yumuşakça yere koydu. Belki terbiyeden belki de üşüdüğü için battaniyesini bel bölgesinde sarılı tuttu. “Ama işte nihayetinde,” diye devam etti, “bu şehir sizi mağlup ediyor. Herkes dostuna ihanet ediyor. Birine güveniyorsunuz, bakıyorsunuz gangsterin birinin paralı adamı çıkıyor. Devletler de gangster. Böyle bir yerde dedektif, görevini nasıl yapabilir ki? Size sigara ikram edebilirim. Bir sigara ister miydiniz?”</p>

    <p>“Hayır, teşekkür ederim. Efendim, bir defa şunu söyleyeyim. Ben çocukken sizin kahramanlıklarınızı hayranlıkla takip ederdim.”</p>

    <p>“Çocukken mi?”</p>

    <p>“Evet, efendim. Yan komşumuzun oğlu ve ben” –hafifçe güldüm– “oyun oynarken sizi canlandırırdık. Siz bizim... siz bizim kahramanımızdınız.”</p>

    <p>“Öyle mi sahiden?” Yaşlı adam başını iki yana salladı ve gülümsedi. “Hakikaten öyle mi? Eh o halde size bir şey ikram edemediğim için bir kez daha kusura bakmayın. Ne çay. Ne sigara.”</p>

    <p>“Esasında efendim, çok daha önemli bir şey ikram etmek elinizde. Bugün buraya gelişimin sebebi, bana hayati bir ipucu verebileceğinize olan inancım. 1915 Baharı’nda soruşturduğunuz bir olayla ilgili: Fuçov Yolu’ndaki Vu Çeng Lu adlı restoranda meydana gelen bir silahlı saldırı. Üç kişi ölmüş, birkaç kişi de yaralanmıştı. Siz zanlı olarak iki adamı tutukladınız. Polis kayıtlarında konu ‘Vu Çeng Lu Silahlı Saldırı Davası’ adıyla geçiyor. Uzun yıllar önceydi, farkındayım, ama Müfettiş Kung, acaba bu olayı hatırlıyor musunuz?”</p>

    <p>Arkamdan, belki iki veya üç oda uzaktan deli gibi bir öksürme sesi geldi. Müfettiş Kung bir süre derin düşüncelere dalmış gibi olduğu yerde kaldı, sonra, “Vu Çeng Lu olayını çok iyi hatırlıyorum. Benim önemli başarılarımdan biriydi. Bugün bile bazen bu yatakta uzanırken o olayı düşünürüm,” dedi.</p>

    <p>“O halde, sorguladığınız zanlılardan birinin sonradan saldırıyla hiçbir alakası olmadığına hükmettiğinizi de hatırlıyorsunuzdur. Kayıtlara göre adamın adı Çang Vei imiş. Siz onu Vu Çeng Lu olayıyla ilgili sorguya çektiniz; ama adam çok başka, konuyla alakası olmayan itiraflarda bulundu.”</p>

    <p>Yaşlı dedektifin bedeni eski bir kemik torbası olabilirdi ama o anda gözleri hayat doluydu. “Çok doğru,” dedi. “Saldırıyla hiçbir alakası yoktu. Ama çok korkuyordu ve konuşmaya başladı. Her şeyi itiraf etti. Hatırlıyorum, eskiden bir adam kaçırma çetesinin üyesi olduğunu itiraf etti, evet.”</p>

    <p>“Fevkalade, efendim! Aynen kayıtlarda olanı söylediniz. Şimdi, Müfettiş Kung, bu çok önemli. Bu adam size bazı adresler verdi. Çetenin kaçırdığı insanları rehin tuttukları evlerin adresleri.”</p>

    <p>Müfettiş Kung tavanın altındaki sık tel örgünün kenarında vızıldayan sineklere dikmişti gözünü; ama sonra yavaşça bakışlarını benim durduğum yere doğru çevirdi. “Evet öyle,” dedi sessizce. “Ama Bay Banks, o evlerin her birini altüst ettik. Onun bahsettiği adam kaçırma olayları yıllar öncesine dayanıyordu. O evlerde şüpheli hiçbir şeye rastlamadık.”</p>

    <p>“Biliyorum Müfettiş Kung, vazifenin gerektirdiği her şeyi sonuna kadar layığıyla yapmış olduğunuzu biliyorum. Ama siz silahlı saldırıyı soruşturuyordunuz. Böyle bir yan meseleye bütün enerjinizi vakfetmemiş olmanız son derece normal. Bense şunu demeye çalışıyorum, eğer bazı kudretli kimseler o evlerden birini aramanıza engel olmaya çalışsa, siz de muhtemelen inat etmezdiniz, değil mi?”</p>

    <p>Yaşlı dedektif yeniden derin düşüncelere daldı. Biraz sonra şunu söyledi: “Bir ev vardı, evet. Şimdi hatırlıyorum. Adamlarım raporları getirdiler. Bütün diğer evler, yedi ev, hepsinin raporlarını aldım. Hatırlıyorum, o zamanlar kafamı karıştırmıştı. Son ev hakkında rapor yoktu. Bir şekilde adamlarımın önüne engel çıkartılıyordu. Evet, neden diye düşündüğümü hatırlıyorum. Dedektif burnu. Dediğimi anlıyorsunuz, değil mi bayım?”</p>

    <p>“O son ev. O evle ilgili hiçbir rapor görmediniz.”</p>

    <p>“Doğru, bayım. Ama dediğiniz gibi, öncelikli olan o değildi. Biliyorsunuz, Vu Çeng Lu büyük bir olaydı. Çok tepkiye sebep oldu. Katillerin izini haftalarca sürdük.”</p>

    <p>“Ve zannedersem, sizden daha kıdemli iki meslektaşınızı yerinden etti.”</p>

    <p>Müfettiş Kung gülümsedi. “Dedim ya, mesleğimde en önemli başarılarımdan biriydi. Diğerlerinin başarısızlığa uğradığı olayın üstesinden gelmiştim. Bütün şehir bunu konuşuyordu. Katilleri birkaç gün içinde yakalamıştım.”</p>

    <p>“Kayıtları okudum. Çalışmanıza hayranlık duydum.”</p>

    <p>Fakat yaşlı adam bana bir şey kastederek bakıyordu. “O ev. Adamlarımın giremediği ev. O ev. Ne diyordunuz?..”</p>

    <p>“Evet. Ben annemle babamın orada alıkonulduğuna inanıyorum.”</p>

    <p>“Anlıyorum.” Bir süre sessiz kaldı, bu sarsıcı iddiayı hazmetmeye çalışıyordu.</p>

    <p>“Sizin tarafınızdan herhangi bir ihmal mevzubahis değil kesinlikle,” dedim. “Tekrar edeyim, kayıtları, raporları büyük bir hayranlıkla okudum. Adamlarınız polis kuvvetleri içinde daha yüksek mevkide birtakım insanlar tarafından engellendikleri için eve giremediler. Suç örgütleri hesabına çalıştıklarını artık bilebildiğimiz insanlar tarafından.”</p>

    <p>Öksürük sesi tekrar başladı. Müfettiş Kung biraz daha uzunca sessiz kaldıktan sonra bana döndü ve yavaşça şöyle dedi: “Bana geldiniz. O evi bulmanıza yardım edebilir miyim diye sormak için bana geldiniz.”</p>

    <p>“Maalesef arşivler karman çorman bir halde. Bu şehirde işlerin bu şekilde yürüyor olması tam bir rezalet. Bazı evraklar yanlış dosyalanmış, kimileri tümden kayıp. Sonunda buraya, sizin yanınıza gelirsem daha iyi çalışabileceğime karar verdim. Belki, bir ihtimal, hatırlayıp hatırlamadığınızı sormak için. O evle ilgili küçük bir şey, herhangi bir şey.”</p>

    <p>“O ev. Durun biraz, hatırlamaya çalışayım.” Yaşlı adam gözlerini kapatıp bütün dikkatini toplamaya çalıştı, fakat bir süre sonra başını iki yana salladı. “Vu Çeng Lu saldırısı. Yirmi küsur yıl öncesi. Özür dilerim, bu ev hakkında hiçbir şey hatırlayamıyorum.”</p>

    <p>“Ne olur bir şeyler hatırlamaya çalışın, efendim. Hangi bölgede olduğunu hatırlıyor musunuz bari? Mesela Uluslararası Yerleşim’de olabilir mi?”</p>

    <p>Kısa bir süre daha düşündü ama sonra gene hayır anlamında başını salladı. “Uzun zaman önceydi. Ve aklım, aklım normal şekilde çalışmıyor. Bazen hiçbir şey hatırlamıyorum, bir önceki günü bile. Ama hatırlamaya gayret edeceğim. Belki yarın, belki sonraki gün uyanır ve bir şeyler hatırlarım. Bay Banks, çok özür dilerim ama şu anda hiçbir şey hatırlamıyorum.”</p>

    <p class="paragraf">Uluslararası Yerleşim’e döndüğümde akşam olmuştu. Yaşlı müfettişle bir bir buçuk saat süren görüşmemin yarattığı hayal kırıklığını unutmaya çalışarak, aldığım notları bir kez daha gözden geçirdim. Saat sekize kadar akşam yemeğine inmedim, sonra o şahane yemek salonunda her zamanki köşe masama oturdum. O akşam pek iştahım yoktu; tam yemeğimi bırakıp yukarı çıkmak üzereyken, garsonun Sarah’nın notunu getirdiğini hatırlıyorum.</p>

    <p>O not şu anda cebimde. Üst kısmı yırtılmış çizgisiz kâğıda çalakalem yazılmış şeyler. Kelimelerin üzerinde uzun uzadıya düşünülmemiş; sadece Sarah’nın beni otelin üçüncü ve dördüncü katları arasındaki holde buluşmaya çağırdığı yazılı. Şimdi şöyle bir düşününce, Bay Tony Keswick’in evinde bir hafta önce cereyan eden hadiseyle bu not arasındaki münasebet fazlasıyla bariz görünüyor; bu şu demek oluyor: Sarah o gün aramızda cereyan edenler olmasaydı bu notu yazmazdı. Gene de tuhaf bir şekilde garson notu bana takdim ettiğinde iki şey arasında irtibat kuramadan dakikalarca orada oturup, bana ne sebeple bu daveti yaptığını anlamaya çalıştım.</p>

    <p>Burada söylemem gereken bir şey var: O gece, Mutlu Şans Evi’ndeki karşılaşmadan sonra ona üç kez daha rastladım. Bunlardan ikisi aramızda hiçbir şeyin geçmediği, cemiyet içinde birbirimizi ayaküstü konuştuğumuz rastlaşmalardı. Üçüncü seferde de (Jardine Matheson’ın genel müdürü Bay Keswick’in evinde verilen akşam yemeğinde) aslında yine cemiyet içindeydik ve birkaç cümleden başka laf etmemiştik. Ne var ki, sonradan görebildiğim kadarıyla, oradaki rastlaşmamız bir tür dönüm noktası olarak nitelenebilir.</p>

    <p>O akşam yemeğe biraz geç gitmiştim. Bay Keswick’in inanılmaz güzellikteki limonluğuna alındığımda altmıştan fazla misafir çoktan türlü bitkiler ve şarap kasaları arasında kurulmuş masalarda yerlerini almışlardı. Mekânın bana uzak ucunda duran Sarah gözüme ilişti (Sir Cecil yanında değildi); görünüşe bakılırsa, o da yerini bulmaya çalışıyordu; o yüzden yanına gitme teşebbüsünde bulunmadım.</p>

    <p>Bu tür toplantılarda bir Şanghay âdeti olarak, misafirler tatlı servisi başlar başlamaz (bu yüzden tatlılarını bitiremezler hiç) başlangıçtaki oturma planını terk ederek serbestçe dolaşmaya, birbirleriyle kaynaşmaya başlıyorlar. O an gelince Sarah’nın yanına gidip onunla konuşmayı kafama koymuştum. Mamafih, nihayet tatlılar ufukta göründüğünde, Hindiçin’deki siyasi durumu teferruatıyla izah etmeye can atan kadından yakamı sıyıramadım. Neyse, tam elinden kurtulmuştum ki ev sahibi kalkıp, sıranın “müsamere”ye geldiğini bildirdi. Sahne alacak olan ilk davetliyi anons etmeye koyuldu ki bu, arkamdaki masadan kalkan ve anlaşıldığı kadarıyla kendi yazdığı şiiri okumak için ön tarafa geçen narin bir kadındı.</p>

    <p>Şiir okuyan kadını, müzik eşliği olmaksızın Gilbert ve Sullivan’dan birkaç parça söyleyen bir adam takip etti. Tahminime göre, etrafımdakilerin pek çoğu buraya hazırlıklı gelmişlerdi. Sahneden bir misafir iniyor, yerini bir diğeri alıyordu; bazıları ikili veya üçlü halde bir şeyler sergiliyorlardı; madrigaller, komedi skeçleri. Dil ve ton istisnasız bir şekilde aptalca ve hatta bazen de müstehcendi.</p>

    <p>Sonra kırmızı suratlı, iri gövdeli bir adam (sonradan öğrendiğim üzere Hong Kong ve Şanghay Bankası’nın genel müdürü) smokininin üzerine tunik gibi bir şey geçirip öne doğru geldi ve elindeki rulodan Şanghay’daki hayatın muhtelif yönlerinin hicvedildiği bir monolog okumaya başladı. Atıfta bulunulan hemen her şey (şahsiyetler, belli bazı kulüplerdeki tuvalet düzenlemeleri, son dönemde evrak takibinde meydana gelmiş hadiseler) tamamen bana yabancıydı, ama salonda bulunan grupların hepsi kahkahaya boğuluyordu. O sıra gözlerim Sarah’yı aradı; onu bir grup hanımın arasında köşede otururken ve en az onlar kadar coşkuyla gülerken gördüm. Sarah’nın yanında, epey içkili olduğu fazlasıyla belli bir kadın kendini kaybetmiş bir müptezellikle adeta haykırıyordu.</p>

    <p>Kırmızı suratlı adamın gösterisi beş dakikadan fazla devam etti; bu süre zarfında kahkaha seviyesi arttıkça arttı ve son derece etkili dokunuşlarla birkaç başka konuyla ilgili nükteleri bütün salonu resmen gülmekten yerlere yatırdı. Tam o sırada Sarah’nın bulunduğu tarafa bir kez daha göz attım. İlkin tablo az evvel gördüğüm gibiydi: Ahbaplarının arasında coşkuyla kahkahalar atan Sarah. Onu uzaktan bir süre daha izlememin sebebiyse, bir seneyi bulmayacak bir süre zarfında Şanghay sosyetesiyle böylesi içli dışlı olmasına ve bu anlaşılmaz şakaların onu yerlere yatırmasına şaşırmamdı. Ve işte o zaman, gözlerimi ona dikmiş kafamda bunu uzun uzadıya düşünürken, aniden onun aslında kahkaha filan atmadığını fark ettim: Hayır, zannettiğim gibi gülmekten yaşaran gözlerini silmiyordu, ağlıyordu. Bir süre, gözlerime inanamadan ona öylece bakakaldım. Sonra, kahkaha tufanı kopmaya devam ederken yavaşça yerimden kalkıp kalabalığın içine girdim. Birkaç manevradan sonra kendimi onun arkasında dururken buldum ve gördüklerime şüphem kalmadı. Bu mutlu şenliğin orta yerinde, hezeyan içinde ağlıyordu.</p>

    <p>Arkasından yaklaştığım için, ona mendilimi uzattığımda irkildi. Sonra başını kaldırıp bana baktı, sabit bakışlarında merakın ve korkunun karışımı olan bir anlam yüklüydü. Bu bakışı daha iyi okuyabilmek için başımı eğdiğimde ise mendili elimden alıp kırmızı suratlı adama doğru döndü. Ve bir sonraki kahkaha patlaması salonu tuttuğunda, mendili gözlerine bastıra bastıra, gayet etkileyici bir irade sergileyerek diğerleriyle birlikte güldü.</p>

    <p>İstemeyeceği bir şekilde dikkati onun üzerine çektiğimden kaygılanarak yerime döndüm ve diğer misafirlerin birbirleriyle vedalaştığı giriş holünde resmi bir şekilde iyi geceler deyinceye kadar, bir daha hiç yanına gitmedim.</p>

    <p>Fakat zannedersem, o geceden sonraki birkaç gün, neler olduğuna dair benimle konuşmak isteyeceğini hissederek belli belirsiz bir beklentiye girdim. Sonra araştırmalarımın içine öylesine gömülmüş olmalıyım ki Cathay Oteli’nin yemek salonunda o notu aldığımda, bir önceki hadiseyle ilgisini kuramadım ve beni neden görmek istediğini merak ederek merdivenlere yöneldim.</p>

    <p>Sarah’nın “yarı sahanlık” dediği yer aslında koltuklar, sehpalar ve saksıda palmiyelerle kaplı, epey geniş bir salondu. Bilhassa sabahları büyük pencereler açıldığında, pervanelerin altında kahve içerek gazetenizi okuyabileceğiniz pek hoş bir salon olmalıydı. Geceleri ise elektrik kesintisi uygulaması yüzünden sadece merdivenlerden ve Bund’un pencerelerinden sızan ışığı alıyor ve bu yüzden de terk edilmiş bir yere benziyordu. O gece salonda, silueti büyük camlara yansımış, gece semasına bakmakta olan Sarah’dan başka kimse yoktu. Ona doğru giderken iskemlelerden birine çarpınca çıkan ses yüzünden arkasına döndü.</p>

    <p>“Ay doğar diye düşünmüştüm,” dedi. “Ama ay yok. Bu gece silah sesleri de duyulmuyor.”</p>

    <p>“Evet, birkaç gecedir sakin görünüyor.”</p>

    <p>“Cecil diyor ki her iki tarafta da askerler bitkin düşmüş.”</p>

    <p>“Nasıl düşmesinler.”</p>

    <p>“Christopher, gel yanıma. Merak etme, sana bir şey yapmayacağım. Biraz daha sessiz olmamız gerek de.”</p>

    <p>Yanına gittim. Aşağıda Bund’u ve deniz kenarındaki yürüyüş yolunu aydınlatan ışıkları görebiliyordum.</p>

    <p>“Her şeyi ayarladım,” dedi sessizce. “Hiç kolay olmadı, ama artık her şey hazır.”</p>

    <p>“Nasıl, neyi ayarladın ki?”</p>

    <p>“Her şeyi. Gereken evraklar, tekne, her şey. Burada daha fazla durmayacağım. Elimden geleni yaptım, çok denedim; ama artık yoruldum. Gidiyorum buradan.”</p>

    <p>“Anlıyorum. Peki, Cecil? Bu planlardan onun haberi var mı?”</p>

    <p>“Onun için çok büyük bir sürpriz olacağını sanmıyorum. Ama tabii gene de şoke olacaktır. Sen şoke oldun mu Christopher?”</p>

    <p>“Hayır, pek de olmadım. Şahit olduklarım günün birinde böyle bir şeyin yaşanacağını söylüyordu zaten. Fakat bu kadar önemli ve büyük bir adım atmadan önce her şeyi?..”</p>

    <p>“Of, düşünülmesi gereken her şeyi düşündüm. Hiçbir faydası yok. Cecil yarın İngiltere’ye dönmeye ikna olsa bile. Hem burada o kadar çok para kaybetti ki. Hepsini geri kazanıncaya dek dönmemeye kararlı.”</p>

    <p>“Görüyorum ki bu seyahat ümit ettiğinden çok farklı gelişti. Çok üzgünüm.”</p>

    <p>“Sadece seyahat de değil.” Küçük bir kahkaha attı ve yeniden sessizleşti. Bir süre sonra şunu söyledi: “Cecil’i sevmeyi denedim. Onu sevmek için çok ama çok çabaladım. Kötü biri değil. Herhalde sen kötü biri olduğunu düşünüyorsundur, yani onu burada böyle gördükten sonra. Ama önceleri öyle değildi. Ve biliyorum, büyük kısmı benim yüzümden zaten. Hayatının o döneminde ihtiyacı olan şey dinlenmekti. Ama ben ortaya çıkınca, bir şeyler daha yapmak istediğini düşündü. Benim suçumdu. Buraya ilk geldiğimizde o da elinden geleni yaptı, bütün gücüyle denedi. Ama yapabileceği bir şey yoktu ve tahmin ediyorum, onu yıkan da bu oldu. Belki ben olmazsam kendini toparlar.”</p>

    <p>“İyi de nereye gideceksin? İngiltere’ye mi döneceksin?”</p>

    <p>“Şu anda dönmeye yetecek kadar para yok. Makao’ya gideceğim. Ondan sonrasını orada düşünürüm herhalde. Her şey mümkün artık. Aslında o yüzden seninle konuşmak istemiştim. Christopher, itiraf edeyim, bir hayli korkuyorum. Oralara tek başıma gitmek istemiyorum. Benimle gelir miydin diye soracaktım.”</p>

    <p>“Yani seninle Makao’ya gelmemden mi bahsediyorsun? Yarın seninle Makao’ya gidelim mi diyorsun?”</p>

    <p>“Evet, yarın benimle Makao’ya gel. Oraya varınca bir sonraki istikametimize karar veririz. İstersen bir müddet Güney Çin Denizi kıyılarında dolaşırız. Veya Güney Amerika’ya gideriz, gece yol alan hırsızlar gibi kaçarız. Güzel olmaz mı?”</p>

    <p>Bunları söylüyor olmasına sanırım çok şaşırmıştım; fakat şimdiyse, neredeyse elle tutulacak denli güçlü bir rahatlamanın her şeyin önüne geçtiğini hatırlıyorum. Hatta birkaç saniye boyunca adeta baş dönmesi ve mutlulukla karışık bir şekilde dengemi yitirip düşecekmişim gibi hissettim, tıpkı uzun süre karanlık bir odada tutulmuş birinin ilk kez aydınlığa ve temiz havaya çıktığı anda hissettiği gibi. Sanki Sarah bu teklifiyle (bunu ani bir itkiyle söylediğini biliyordum) bana hem müthiş bir yetki, hem de şimdiye dek hayal bile etmediğim bir tür icazet veriyordu.</p>

    <p>Fakat bu duygunun beni bütünüyle sarmasına fırsat kalmadan, zihnimin bir tarafıyla, bunun Sarah’nın beni sınamak için icat ettiği bir şey olup olmadığını kurcalamaya başladım. Hatırladığım kadarıyla cevaben ona şöyle dedim:</p>

    <p>“Mesele buradaki işim. Önce burada yapmam gerekenleri tamamlamalıyım. Neticede dünya tam bir felaketin eşiğinde, insanlar onları böyle yüzüstü bırakırsam hakkımda ne düşünürler? Onu bırak, sen benim için ne düşünürsün?”</p>

    <p>“Ah Christopher, ikimiz de birbirimizden beteriz. O şekilde düşünmekten vazgeçmemiz lazım. Yoksa ikimiz de ancak bunca yıldır payımıza düşenin daha da fazlasından başka bir şey elde edemeyeceğiz. Daha fazla yalnızlık, bomboş günler, zaten bildiğimiz, yaptığımız şeyler. Artık tüm bunları geride bırakmak zorundayız. İşini bırak Christopher. O konuya hayatını verdiğin yeter. Yarın kaçalım buradan, bir tek gün bile kaybetmeyelim artık, çok geç kalmadan gidelim buradan.”</p>

    <p>“Neye geç kalmadan?”</p>

    <p>“Geç kalmadan, geç olmadan... ah, bilmiyorum. Bildiğim tek şey şu: Bunca zaman, yıllar boyunca, ancak ama ancak yeterince çabalarsam hak edeceğim bir tür zaferin, madalyanın peşinde koştum. Ama artık istediğim o değil. Şimdi başka bir şey istiyorum; sıcak, korunaklı bir şey, sığınabileceğim bir şey, her ne yapmış, kime dönüşmüş olursam olayım geri dönebileceğim bir şey. Hep orada olduğunu bileceğim bir şey, anlıyor musun, sabah gökyüzü gibi, şimdi artık aradığım bu; senin de araman gereken şey bu. Fakat çok yakında çok geç olacak. Değişemeyecek kadar kemikleşmiş olacağız. Bu fırsatı şimdi kullanmazsak bir şans daha yakalayamayabiliriz. Christopher, o zavallı ağaca ne yapıyorsun sen?”</p>

    <p>Hakikaten, yanımızda duran palmiyenin yapraklarını farkında olmadan yolmuş ve halıya atmıştım.</p>

    <p>“Çok özür dilerim.” Küçük bir kahkaha attım. “Mahvettim.” Sonra şunu dedim: “Haklı olsan bile, bu söylediklerin, yani her şey, benim için hiçbir şey o kadar kolay değil. Çünkü biliyorsun, Jennifer var.”</p>

    <p>Bunu söylediğim anda, onunla en son görüştüğümüz zamanın hatırası olduğu gibi zihnimde canlandı. Okulun arka kısmında yer alan güzel, sevimli görüşme odasında, İngiltere’ye özgü yumuşacık bir bahar gününün ışığı meşe lambrili duvarlara aksederken oturup konuştuğumuz ve birbirimize veda ettiğimiz anı öylece hatırladım. Aniden, ona anlattıklarımı duyunca değişen yüzünü, sanki konuyu etraflıca düşünmüş gibi başını anlayışla sallayışını ve hiç de beklemediğim o sözleri edişini hatırladım.</p>

    <p>“Biliyorsun, Jennifer var,” dedim bir kez daha, hülyalara dalmak üzere olduğumun farkına vararak. “Hatta şimdi bile beni bekliyor.”</p>

    <p>“Ben o konuyu düşündüm. Son derece ihtiyatlı ve dikkatli bir şekilde düşündüm. Onunla dost olabileceğimden eminim. Sadece dostluk değil. Üçümüz, biz, yani küçük bir aile olacağız, herhangi bir aile gibi. Bunların hepsini düşündüm Christopher, hepimiz için harika olacak. Biz kendi planımızda karar kılar kılmaz onu da çağıracağız. Avrupa’ya döneriz, mesela İtalya’ya gideriz, o da oraya, bizim yanımıza gelir. Ona annelik de edebilirim. Christopher, onun annesi olabileceğime eminim.”</p>

    <p>Bir süre sessizce düşündüm ve, “Tamam o zaman,” dedim.</p>

    <p>“Bu da ne demek, Christopher?”</p>

    <p>“Şu demek: Tamam seninle geleceğim. Seninle geleceğim ve sen ne istiyorsan onu yapacağız. Evet, haklısın galiba. Jennifer, biz, her şey. Her şey iyi olacak belki de.”</p>

    <p>Bunları söyler söylemez omzumdan öyle büyük bir yük kalkmış gibi oldu ki gürültülü bir iç çekişle oh demiş olabilirim. Bu arada Sarah derin bakışlarıyla yüzümü inceleyerek, bir adım daha yaklaştı. Beni öpeceğini düşündüm ama son anda kendini tuttu ve beni öpmek yerine şöyle dedi:</p>

    <p>“O zaman dinle. Lütfen dikkatli dinle; çünkü doğru hareket etmek zorundayız. Tek bir valiz hazırla. Sakın sandık filan gönderme. Makao’ya vardığımızda elimize bir miktar para geçecek; ihtiyacımız olan şeyleri orada tamamlarız. Seni almak üzere birini göndereceğim; yarın saat tam üç buçukta. Güvenilir birini bulacağım; ama gene de sen ona lüzum arz etmeyen hiçbir şey söyleme. Seni benim beklediğim yere getirecek. Christopher, kafana bir şey düşmüş gibi görünüyorsun. Beni hayal kırıklığına uğratmayacaksın, değil mi?”</p>

    <p>“Hayır, hayır. Tamam, hazır olacağım. Yarın üç buçukta. Merak etme. Nereye gidersen... sen nereye gidersen gelirim; dünyanın neresine gidersen, oraya.”</p>

    <p>Belki sadece bir dürtüyle, belki de Sir Cecil’i kumarhaneden getirdiğimiz gece ayrılışımızın hatırası yüzünden aniden bir adım attım ve elini iki elimin arasına alıp öptüm. Sonra, sanırım ona baktım, eli hâlâ ellerimde, ne yapacağımı bilmeden öylece kalarak; hatta belki tuhaf bir kahkaha atmış bile olabilirim. Elini yavaşça elimden kurtardı ve yanağıma dokundu.</p>

    <p>“Teşekkür ederim Christopher,” dedi alçak sesle. “Evet dediğin için teşekkür ederim. Şimdi gözüme her şey o kadar farklı görünüyor ki. Ama birileri bizi burada görmeden gitmen lazım. Haydi, git şimdi.”</p>
  </div>
</body>
</html>
