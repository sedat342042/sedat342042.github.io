<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Öksüzlüğümüz</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">Sekizinci Bölüm</h2>

    <p>Babamın ortadan kayboluşunun hemen ardından neler olduğunu pek hatırlamıyorum; çünkü Akira hususunda –özellikle de onu ilk gördüğümde neler söyleyeceğimi– düşündüğüm için haylice sıkıntılıydım ve o yüzden de kilitlenip kalmıştım. Bununla beraber, yandaki eve yapmam gereken ziyareti mütemadiyen erteliyor, onunla bir daha asla görüşememe (anne ve babası kabahatimizden ötürü öyle kızmışlardı ki o dakika Japonya’ya dönmek üzere toplanıyorlardı) ihtimaline dahi kendimi hazırlıyordum. O aralar dışardan gelen herhangi bir gürültü karşısında, yan bahçede yığılmış valizler göreceğim endişesiyle yukarıya, pencerenin önüne koşuyordum.</p>

    <p>Sonra aradan üç veya dört gün geçti ve bulutlu bir sabah evin önündeki çimenlik dairenin içinde kendi kendime oynarken Akiraların bahçe çitlerinin oradan gelen sesleri duydum. Akira’nın, ablasının bisikletiyle fayton yolunda dolaştığını hemen anladım; ona biraz büyük gelen bu bisikleti sürmeye çalışmasını o kadar çok izlemiştim ki dengesini bulabilmek için çabalarken tekerlerden çıkarttığı gıcırtıyı hemen tanıdım. Bir ara paldır küldür düşerken çıkan çarpma sesiyle Akira’nın çığlığını işittim. Bana öyle geliyordu ki yukarıdan, odasının penceresinden benim dışarıda oynadığımı görmüş, bile bile bisikleti çıkarmıştı ve dikkatimi çekmeye çalışıyordu. Birkaç dakika süren tereddütten sonra (bu süre zarfında Akira bisikletini oraya buraya çarpmaya devam etmişti) ben de bizim bahçe kapısından çıkıp döndüm ve onların ön bahçesine gözlerimi diktim.</p>

    <p>Akira sahiden de Etsuko’nun bisikletinin tepesinde, gidonu bırakarak keskin bir dönüş yapmak gibi bir sirk manevrası denemesine dalmıştı. Beni fark edemeyecek kadar meşgul görünüyordu ve ona doğru yaklaşmama rağmen beni gördüğüne dair bir işaret vermedi. Sonunda ben sadece, “O gün gelemediğim için özür dilerim,” dedim.</p>

    <p>Akira somurtarak bana şöyle bir baktı ve manevralarına döndü. Onu hayal kırıklığına uğratmış olduğum için bir açıklama yapmak istiyordum ama bir sebepten hiçbir şey söyleyemedim. Orada, öylece onu seyrederek bir süre daha dikildim. Sonra ona birkaç adım daha yaklaşıp sesimi alçaltarak, “Ne oldu? Yerine koyabildin mi?” diye sordum.</p>

    <p>Arkadaşım sesimin ima ettiği mahremiyeti reddeden öfkeli bir bakış attı ve bisikleti kendi etrafında döndürdü. Gözlerime yaş dolmak üzereydi, hissediyordum; ama İngilizlerin mi yoksa Japonların mı daha çabuk ağladığıyla ilgili uzatmalı kavgamızı hatırlayarak gözyaşlarıma engel olmayı başardım. Tekrar düşünüp, ona babamın ortadan kaybolması olayından bahsetmeyi aklımdan geçirdim ve aniden bunun sadece onu hayal kırıklığına uğratmamda değil, kendimi acındırmada da son derece geçerli bir sebep olacağına kanaat getirdim. “O gün gelemedim; çünkü... çünkü babam kaçırıldı!” sözcüklerini telaffuz ettiğimde Akira’nın yüzünü başkalaştıracak olan şoku ve utanç duygusunu zihnimde canlandırabiliyordum; ama bir şekilde bunları söyleyemedim. Onun yerine, sanırım sadece arkamı dönüp evime koştum.</p>

    <p class="paragraf">Akira’yı birkaç gün zarfında görmedim. Bir öğleden sonra her zaman olduğu gibi arka bahçeden gelip Mei Li’ye beni sordu. Sesini duyar duymaz elimdeki işi bırakıp arkadaşıma, dışarı gittim. Beni gülümseyerek selamladı ve onların bahçesine doğru yürürken sırtımı sevgiyle sıvazladı. Ling Tien meselesinde ne olup bittiğini öğrenmek için yanıp tutuşuyordum; ancak eski yaraları deşmek gibi bir isteğim olmadığı için, konu hakkında herhangi bir şey sorma arzuma direnmeye karar verdim.</p>

    <p>Onların arka bahçesine (bizim “orman”ımız olan kalın ve tok çalılıklara) ve kısa sürede dramatik hikâyelerimizden birinin içine gömüldük. Tahmin ediyorum, benim o aralar okumakta olduğum <em>Korkusuz Şövalye Ivanhoe</em>’dan bazı sahneleri veya belki de Akira’nın Japon samurayları maceralarından birini oynuyorduk. Neyse, bir saat veya biraz daha uzun bir süre sonra arkadaşım aniden durdu ve garip bir şekilde bana baktı ve sonra, “Sen isterse biz yeni oyun oynar,” dedi.</p>

    <p>“Yeni bir oyun mu?”</p>

    <p>“Yeni oyun. Christopher babası hakkında. Sen isterse.”</p>

    <p>Şaşırmıştım ve cevaben ne dediğimi hatırlamıyorum. Uzun çimenler içinde birkaç adım daha yaklaştı ve bana adeta şefkatle bakmakta olduğunu gördüm.</p>

    <p>“Evet,” dedi. “Sen isterse biz dedektif oynar, biz Baba arar. Biz Baba kurtarır.”</p>

    <p>Anladım ki, Akira’yı bizim kapıya getiren şey babamla ilgili –şüphesiz bütün muhitte dolaşan– havadislerdi. Mevcut teklifinin de kendince benim için endişelendiğini ve yardım etmek istediğini gösterme yolu olduğunu görebiliyor ve ona olan sevgimin arttığını hissediyordum. Sonunda gayet lakayıt bir şekilde şöyle dedim:</p>

    <p>“Pekâlâ. Öyle bir şey oynamak istiyorsan oynarız.”</p>

    <p>Ve işte bu şekilde, bugün benim hatıramda apayrı bir dönem olarak kalan, iki ay kadar sürmüş olduğunu düşündüğüm ve her gün ama her gün bambaşka varyasyonlarını oynadığımız “babamı kurtarma” temalı oyunlar başladı.</p>

    <p>Bu esnada babamın ortadan kaybolmasıyla ilgili gerçek araştırmalar devam etmekteydi. Bunu şapkalarını ellerinde tutarak anneme ciddiyetle rapor veren adamların ziyaretlerinden; öğleden sonra annem eve geldiğinde Mei Li ile fısıldaşarak, dudakları mühürlüymüş gibi konuşmalarından ve bilhassa annemle merdivenlerin ağzında yaptığımız konuşmadan biliyordum.</p>

    <p>O konuşmadan evvel herhangi birimizin tam olarak neyle meşgul olduğuna dair doğru düzgün bir şey hatırlamıyorum. Odamdan bir şey getirmek üzere merdivenlerden yukarı koşuyordum ki annemin merdiven başında belirip aşağı inmeye başladığını gördüm. Dışarı çıkacak olmalıydı; çünkü çürümüş yaprak kokusuna benzer tuhaf bir koku yayan bej rengi elbisesini giymişti. Sanırım tavrında bir şeyler sezmiş olmalıyım; çünkü üçüncü veya dördüncü basamakta kalıp onu bekledim. Bana yaklaşınca gülümsedi ve elini uzattı. Bunu yaptığı sırada hâlâ benden birkaç basamak yukarıda olduğu için bir an basamakların bitimine kadar ona eşlik etmemi istediğini zannettim; tıpkı babamın merdivenlerin ağzında onu beklediği gibi. Fakat nihayetinde sadece kolunu omzuma attı ve son basamakları beraber indik. Sonra beni bıraktı ve antrenin öbür tarafındaki ayaklı şapka askısına doğru yürüdü. Bana bir şeyler söyleyebilmek için omzumu bırakmıştı.</p>

    <p>“Pisicik, şu son günlerin senin için ne zor geçtiğini biliyorum. Dünyan başına yıkılmış gibi hissediyor olmalısın. Ama işte, benim için de zor, biliyorsun... Gene de benim yaptığımı yapmalısın. Tanrı’ya dua etmeye ve umutlu olmaya devam etmelisin. Umarım dua etmeyi unutmuyorsundur?”</p>

    <p>“Unutmuyorum,” dedim pek de umursamadan.</p>

    <p>“Tatsız bir gerçek, ama,” diye devam etti, “böyle bir şehirde dahi, zaman zaman insanların kaçırıldığı oluyor. Doğrusunu söylemek gerekirse, bu gayet sık olan bir şey ve bazen, hatta pekâlâ çoğunlukla insanlar hiçbir zarar görmeden geri dönüyor. O yüzden sabırlı olmamız lazım. Pisicik, beni dinliyor musun?”</p>

    <p>“Tabii ki dinliyorum,” dedim. Çoktan arkamı dönmüş, kollarımı da tırabzandan sarkıtmıştım.</p>

    <p>Biraz durduktan sonra annem, “Hakkını vermemiz gerekiyor ki,” dedi, “şehrin en iyi dedektifleri bu olayda görevlendirildi. Onlarla konuştum. Yakında bir çözüm bulunacağı hususunda çok iyimserler.”</p>

    <p>“İyi de, bu ne kadar sürecek?” diye sordum, aksi bir tavırla.</p>

    <p>“Umudumuzu kaybetmemeliyiz. Dedektiflere de güvenmeliyiz. Ve biraz zaman alabilir, ama sabırlı olmalıyız. Sonunda her şey yoluna girecek ve her şey tıpkı eskisi gibi olacak. Tanrı’ya dua etmeyi sürdürmeli ve umutlu olmalıyız. Pisicik, ne yapıyorsun sen? Duydun mu söylediklerimi?”</p>

    <p>Hemen cevap vermedim; çünkü tırabzana tutunmuş haldeyken kaç basamak daha yukarı uzanabildiğimi anlamaya çalışıyordum. “İyi ama ya dedektifler çok meşgulse? Çözmeleri gereken bir sürü şey vardır. Cinayetler ve soygunlar. Her şeyi onlar yapamaz ki,” diye söylendim.</p>

    <p>Annemin bana doğru yaklaştığını duyabiliyordum. Ve benimle yeniden konuşmaya başladığında, sesine son derece dikkatli ve konuşmasını önceden hazırladığını ele veren bir ton yerleşmişti.</p>

    <p>“Pisicik, dedektiflerin ‘çok meşgul’ olmaları diye bir şey kesinlikle mevzubahis değil. Şanghay’daki herkes, bu topluluktaki en mühim insanlar. Baba ile ilgili son derece büyük bir endişe duyuyorlar ve meselenin aydınlığa kavuşturulmasını istiyorlar. Yani, bak mesela Bay Forester gibi beyefendiler. Ve Bay Carmichael. Hatta bizzat Konsolos Bey. Hepsinin, babanın en kısa zamanda sağ salim eve dönmesini şahsen mesele edindiklerini biliyorum. O yüzden Pisicik, dedektifler bütün gayretlerini bunun için sarf ediyorlar. Başka türlüsü mümkün değil. Ve şu anda da bununla uğraşıyorlar, şu dakikada bile. Soruşturmanın başına Müfettiş Kung’u getirdiklerinden haberin var mı? Evet, aynen öyle. Müfettiş Kung. Görüyorsun değil mi, umudumuzu kaybetmemiz için hiçbir sebep yok.”</p>

    <p>Bu konuşma muhakkak bir etki yaratmış olmalı ki ertesi günlerde çok da fazla meraklanmadığımı hatırlıyorum. Geceleri, korkularımın yeniden bastırdığı zamanlarda bile Şanghay dedektiflerinin bütün şehirde dolandıklarını, babamı kaçıranlara giderek yaklaştıklarını düşünerek uykuya dalardım. Bazen, karanlıkta uzanırken, ertesi gün Akira’yla birlikte malzeme olarak kullanacağımız haylice teferruatlı olay örgülerini kurduktan sonra kendimi uykuya teslim ederdim.</p>

    <p class="paragraf">Bu arada, bahsettiğim dönemde Akira ile benim bütün oyunlarımızın ille de babamla ilgili olduğunu söylememeliyim aslında; bazen geleneksel hikâyelerimizden birinin içinde kendimizi saatler boyunca unutabiliyorduk. Fakat arkadaşım ne zaman benim düşünceli olduğumu hissetse veya yaptığımız şeye kendimi veremediğimi görse, hemen, “İhtiyar,” diyordu, “haydi biz Baba Kurtarma oyunu oynar.”</p>

    <p>Babamla ilgili hikâyelerimizin, dediğim gibi, sayısız varyasyonu vardı, ama pekâlâ kısa denebilecek bir zamanda temel bir akış oturtmuştuk. Babam Uluslararası Yerleşim sınırları dışında bir evde alıkonmuştu. Onu kaçıranlar muazzam miktarda fidye peşinde olan bir çeteydi. Sonradan sabitlenecek olan pek çok küçük detay çabucak şekillenmişti. Mesela olay şu şekilde gelişiyordu: Çinli nüfusun yaşadığı bölgedeki tüm korkunçluklara rağmen babamın alıkonduğu ev rahat ve temizdi. Aslında, bu özel antlaşmanın nasıl tesis edildiğini bile hâlâ hatırlıyorum. Oyunu denemekte olduğumuz ikinci veya üçüncü sefer olmalı, Akira ile ben efsanevi dedektif Müfettiş Kung rolünü sırayla devralıyorduk. Müfettişin yakışıklı hatlarını ve kusursuz bir zarafetle taşıdığı şapkasını gazetedeki resimlerinden gayet iyi tanıyorduk. Fantezimizin heyecanına kendimizi hayli kaptırdığımız bir esnada aniden hikâyemizde babam ortaya çıktı ve Akira onu benim oynamamı işaret etti.</p>

    <p>“Sen sandalyede bağlı,” dedi.</p>

    <p>Kesintisiz akış içindeydik, ama o an ben durdum.</p>

    <p>“Hayır,” dedim, “babam bağlı filan değil. Nasıl hep bağlı tutulabilir ki?”</p>

    <p>Bir hikâyeyi geliştirirken kendisine karşı çıkılmasından hiç hoşlanmayan Akira sabırsızca, babamın iskemleye bağlanmış olduğunu tekrar etti ve daha fazla oyalanmadan benim hemen bir ağacın dibinde o durumu canlandırmam gerektiğini söyledi. “Hayır!” diye bağırdım ve yürüyüp gittim. Ama gene de Akiraların bahçesinden çıkmadım. Onların çimenlerinin başladığı (bizim ormanın bittiği) noktada dikilmiş karaağaca tırmanan bir kertenkeleyi izliyordum. Kısa bir süre sonra arkamda Akira’nın ayak seslerini duydum ve kendimi olabilecek en sert tartışmaya hazırladım. Fakat ona döndüğümde, beklemediğim bir şekilde arkadaşımın yüzünde son derece yatıştırıcı bir ifade gördüm. Biraz daha yaklaştı ve yumuşak bir sesle, “Sen haklı. Baba bağlı değil. O çok konfor. Kaçıranlar evi konfor. Çok konfor,” dedi.</p>

    <p>Bundan sonra babamın rahatına, konforuna ve şahsi itibarına özen gösteren hep Akira oldu. Babamı kaçıranlar ona sanki hizmetkârlarıymış gibi davranıyor, ne zaman istese ona yiyecek, içecek ve gazete getiriyorlardı. Buna uygun olarak fidyecilerin karakterleri de yumuşadı; meğer onlar hiç öyle kötülük yapan adamlar değillermiş, sadece aileleri açlıktan kırılıyormuş. Böyle sert bir yönteme başvurmuş oldukları için pişmanlık içindeydiler; ama babama da izah ettikleri gibi çocuklarının açlıktan ölmelerini seyretmeye tahammül edemiyorlardı. Yaptıkları şey yanlıştı, bunu biliyorlardı; fakat başka çareleri var mıydı? Bay Banks’in fakir Çinlilerin içinde bulunduğu zorluklarla ilgili ince görüşleri gayet iyi bilindiğinden, kendisi özellikle seçilmişti ve maruz bırakıldığı zorlukları da anlayabilecek nitelikte biriydi. Buna karşılık, daima benim canlandırdığım babam anlayışla iç çeker, ama hayatın zorlukları ne olursa olsun, suça müsamaha edilemeyeceği gibi şeyler söylerdi. Ayrıca, er ya da geç ama muhakkak gelen Müfettiş Kung adamlarıyla beraber fidyecileri tutuklar, sonra onlar hapse atılır, belki de idam edilirlerdi. Fidyeciler (temsili Akira’ya ait) bu sözlere şöyle karşılık veriyordu: Polis saklandıkları yeri bulduğunda zaten kendileri direnmeden teslim olacak, Bay Banks ailesine kavuşurken ona iyi dileklerini sunacaklardı. Fakat o zamana dek giriştikleri planın işe yaraması için bütün güçleriyle mücadele etmek zorundaydılar. Sonra babama akşam yemeğinde ne arzu ettiğini soracaklardı ve ben onun adına sevdiği yemekleri sipariş edecektim; fırında bonfile, tereyağlı yabani havuç ve haşlanmış mezgit daima bu siparişe dahil edilecekti. Dediğim gibi, bu türden lüks kalemlerde ısrarcı olma eğilimini gösteren, benden çok Akira’ydı ve pek çok küçük ama önemli detayı ilave eden de gene oydu. Mesela babamın odası nehri görüyordu; yattığı yatak fidyecilerin biri tarafından Palace Oteli’nden çalındığından, son derece rahattı. Akira ve ben, bütün o takiplerin, kavgaların, savaş alanına eş Çin mahallelerinde geçen silahlı çatışmaların ardından, oyunun konusu ve detayları ne olursa olsun, sonunda Jessfield Parkı’nda muhteşem bir törenle dedektif unvanı (bazen kendimizi oynasak bile) almaya layık görülürdük. Törende özel olarak inşa edilmiş bir sahne üzerine birbirimizin peşi sıra çıkıyor ve orada annem, babam ve Müfettiş Kung’la beraber bize alkış tutan dev kalabalığı selamlıyorduk. Bu bizim, daha önce de dediğim gibi, temel öykü akışımızdı ve ayrıca söylemek gerekirse, İngiltere’de çiseleyen yağmur altında, teyzemin evinin oralarda otlar arasında dolaşırken bomboş saatlerimi doldurduğum ve içimden Akira’nın repliklerini tekrarladığım hikâyenin hemen hemen aynısıydı.</p>

    <p class="paragraf">Akira’ya Ling Tien’in şişesine ne olduğunu sorma cesaretini babamın ortadan kayboluşundan herhalde bir ay kadar sonra gösterebildim. Oyunumuza biraz ara vermiştik ve tepenin üstündeki çınar ağacının gölgesinde oturmuş Mei Li’nin iki çay kâsesinde getirdiği buzlu sularımızı içiyorduk. Neyse ki Akira hiçbir küskünlük işareti göstermedi.</p>

    <p>“Etsuko şişeyi geri götür,” dedi.</p>

    <p>Ablası gerçekten de bu yardımı lütfetmişti, ama şimdi ne zaman Akira’yı bir şey yapmaya zorlaşa, sırrını annesiyle babasına açık etmekle tehdit ediyordu. Buna rağmen Akira bu tezgâhı pek de öyle dert eder gibi görünmüyordu.</p>

    <p>“Etsuko da odaya gir. O da ben gibi kötü. O söylemez.”</p>

    <p>“O halde hiç problem çıkmadı?” dedim.</p>

    <p>“Hiç problem ihtiyar.”</p>

    <p>“O zaman Japonya’ya dönüp orada yaşaman gerekmiyor yani?”</p>

    <p>“Japonya yok.” Bana döndü ve gülümsedi. “Ben sonsuza kadar Şanghay kalacak.” Sonra ciddi bir ifadeyle bakıp sordu: “Eğer baba bulunmadı. Sen İngiltere gider?”</p>

    <p>Bu korkunç ihtimal bir sebepten hiç aklıma gelmemişti. Biraz düşündüm ve, “Hayır. Baba’yı bulamasalar bile, biz sonsuza kadar burada yaşarız. Annem asla İngiltere’ye dönmek istemez. Hem Mei Li de gitmek istemez. Çinli o,” dedim.</p>

    <p>Akira kâsenin içindeki buz kalıplarına bakarak kısa bir an düşündü. Sonra başını kaldırıp gözlerinin içi gülerek, “İhtiyar,” dedi, “biz burada yaşar beraber, hep!”</p>

    <p>“Aynen öyle,” dedim, “Sonsuza dek beraberce Şanghay’da yaşayacağız.”</p>

    <p>“İhtiyar! Hep!”</p>

    <p class="paragraf">Şu an itibarıyla son derece önemli olduğunu düşündüğüm ve babamın yok oluşunu takip eden haftalarda yaşanmış küçük bir hadise daha var. Aslında bu konudaki tavrım zamanla değişti; nitekim birkaç yıl öncesine dek, üstelik de şans eseri bir gelişme meseleyi bana yeniden hatırlatıncaya kadar da tamamen unutmuştum. Bu vesileyle, o gün tanık olduğum şeylerin yarattığı çok daha derin etkileri de kavrama imkânı buldum.</p>

    <p>Mannering davasından hemen sonraydı. Şanghay’da geçirdiğim yılların arka planına dair araştırma yapıyordum. Bu araştırmadan daha önce bahsetmiştim galiba, British Museum’da hayli vakit geçirdiğimden. Sanırım bu çaba, en azından kısmen, bir çocuk olarak tümüyle anlama şansımın olmadığı birtakım güçlerin tabiatını bir yetişkin olarak kavramaya çalışma teşebbüsüydü. Ayrıca annem ve babamla ilgili meseleyi araştırmak için ihtiyaç duyacağım zemini hazırlamak niyetindeydim. Konu, Şanghay polisinin bütün gayretlerine rağmen çözülmeden kalmıştı. Bir de tabii, sözünü ettiğim araştırmaya çok da uzak olmayan bir gelecekte başlamak niyetindeydim. Aslında zamanımı alan bunca şey olmasaydı, şimdiye dek çoktan bu işlere girişmiştim bile.</p>

    <p>Neyse, anlattığım gibi birkaç yıl önce, Çin’deki afyon ticareti, Morganbrook ve Byatt’ın iş ilişkileri ve o zamanın Şanghay’ındaki karışık siyasi durumla ilgili malzeme toplamak için British Museum’da uzun saatler geçirdim. Ayrıca muhtelif zamanlarda Londra’da ulaşmamın mümkün olmadığı bazı bilgileri edinmek üzere Çin’e mektuplar gönderdim. Sonra bir gün, Şanghay’dan ayrılışımdan üç yıl sonrasına ait, sararmış bir <em>Kuzey Çin Günlük Haberleri</em> gazetesi kupürü geçti elime. Yazıştığım şahıs bana ithalat ve ihracat limanlarındaki ticaret mevzuatında yapılan değişikliklerin anlatıldığı bir makaleyi –şüphesiz benim isteğim üzerine– göndermişti; fakat benim dikkatimi asıl çeken, kesik sayfanın arkasında yer alan bir fotoğraftı.</p>

    <p>O eski fotoğrafı çalışma masamın çekmecesinde teneke bir puro kutusunun içinde saklıyor ve zaman zaman çıkarıp dikkatle inceliyorum. Fotoğrafta yapraklarla dolu bir bulvarda, büyük bir arabanın önünde durmuş üç adam görülüyor. Üçü de Çinli. İki baştaki adamların her ikisi de Batılı tarzda takım elbiseler giymişler: Kolalı yakalar, İngiliz tipi şapkalar ve bastonlar. Ortada duran tombul adam ise geleneksel Çinli kıyafeti içinde: Koyu renk bir uzun ceket, kep ve atkuyruğu yapılmış saç. O zamanlara ait pek çok gazete fotoğrafında olduğu gibi mizansenli, biraz fazla yapmacık bir havası var ve yazıştığım şahsın makası sol taraftan resmin hemen hemen çeyreğini kesmiş görünüyor. Ve fakat ilk gördüğüm andan itibaren resim (tam olarak söylemek gerekirse, merkezdeki koyu kıyafetli figür) fevkalade ilgimi çekti.</p>

    <p>Çekmecedeki puro kutusunda, fotoğrafın yanında, yazışma yaptığım şahsın başka bazı sorulara bir ay kadar sonra vermiş olduğu cevapları içeren mektubunu da saklıyorum. Mektupta, ortadaki kepli ve uzun ceketli tombul adamın Wang Ku olduğundan söz ediliyordu. Bu adam, fotoğrafın çekildiği zamanlar Hunan Eyaleti’nde emrindeki yaklaşık üç yüz kişilik karman çorman orduyla yönetimi ele geçirmiş bir komutanmış. O cinsten pek çok adama olduğu gibi, Çang Kay-Şek’in yükselişini takiben gücünü önemli ölçüde kaybetmişti, ama rivayete bakılırsa hâlâ sağ ve sağlığı iyi durumdaydı, Nanking civarında bir yerlerde gayet rahat olduğu söylenebilecek bir hayat sürüyordu. Mektubu yazan şahıs özel olarak yönelttiğim soruya cevaben, Wang Ku’nun Morganbrook ve Byatt ile bilinen herhangi bir münasebetinin olup olmadığı hususunda kesin bilgiye sahip değildi. Şahsi fikrine göre, “anılan şirketle asla alışverişte bulunmadığını varsaymak için herhangi bir sebep yok”tu. Mektubun sahibinin işaret ettiği üzere, o günlerde Yangtze Nehri boyunca ve Hunan Eyaleti’nin içinden geçmek durumunda olan herhangi bir afyon nakliyatı –ve hatta diğer aranan, istenen mallar– o bölgeye kan kusturan haydutların veya korsanların saldırısına karşı korumasızdı. Sadece malların geçtiği bölgeleri ele geçirmiş olan komutanlar etkili bir koruma sağlayabiliyordu ve Byatt şirketi de, muhtemelen bu türden adamların dostluğunu kazanma yoluna gitmişti. Wang Ku, çocukluğumun geçtiği dönemde elinde bulundurduğu güçle Şanghay’da son derece aranan bir müttefik addediliyordu. Yazıştığım şahıs daha kesin bilgiler sunamadığı için özür dileyerek mektubunu noktalıyordu.</p>

    <p>Dediğim gibi, resmi aldıktan ancak beş veya altı hafta kadar sonra, söz konusu şahsa bilgi edinmek üzere müracaat ettim. Bu gecikmenin sebebiyse, sinir bozucu, ama resimdeki tombul adamı geçmişte bir şekilde, bir yerlerde gördüğümden emin olduğum halde, bunun nerede, nasıl, hangi sebeple gerçekleştiğini bir türlü hatırlamayışımdı. Bu adam benim için bir tür utançla veya tatsız bir sahneyle ilişkiliydi; ancak hafızam bunun ötesinde bir şeye ışık tutmuyordu. Sonra bir gün, beklenmedik bir biçimde, sabah Kensington Çarşı Caddesi’nde taksi bulmak için yürürken, birden her şey aydınlandı.</p>

    <p class="paragraf">Tombul adam evimize ilk geldiğinde ona pek dikkat etmemiştim. Babamın ortadan kayboluşundan iki veya üç hafta sonraydı ve eve çok sayıda tanımadığım insan gelip gidiyordu: Polis memurları, Britanya Konsolosluğu’ndan adamlar, Byatt’tan adamlar, eve gelip annemin yüzünü görür görmez elemli bir feryatla kollarını açan kadınlar. Son andığım şeyle ilgili olarak, annemin o kadınları her zaman itidalli bir gülümsemeyle karşıladığını, kendisine sarılmak üzere olan hanıma yaklaşıp kucaklaşmayı önlediğini ve kendinden emin ses tonuyla, mesela, “Agnes, ne iyi ettin,” gibi bir şey söylediğini hatırlıyorum. Sonra misafirin elinden (muhtemelen anneme uzanmış olarak kalakalmış) tutar ve o kişiyi salona alırdı.</p>

    <p>Her neyse, dediğim gibi tombul Çinli adamın eve gelişi benim için ilgi çekici bir şey değildi. Oyun odasının camından bakıp, motorlu bir arabadan inişini seyrettiğimi hatırlıyorum. O günkü kılık kıyafeti sanırım, gazeteye basılmış resmindeki gibiydi: Koyu renk uzun ceket, kep, atkuyruğu saç. Araba dev gibi ve fiyakalı bir şeydi; adama, şoförün yanı sıra iki kişi daha refakat ediyordu; ama bu bile çok etkileyici gelmiyordu bana; babamın kayboluşunu takip eden o günlerde eve çok sayıda mühim ziyaretçi gelip gitmişti. Yalnız, beni bir sebeple bir şekilde şaşırtan şey, bir veya iki saattir bizde olan Philip Amca’nın tombul adamı karşılamak üzere koşturması olmuştu. Son derece coşkulu bir şekilde selamlaştılar (yakın dostlarmış gibi) ve ardından Philip Amca ziyaretçiyi içeri aldı.</p>

    <p>Bundan sonraki kısa zaman diliminde neyle meşgul olduğumu hatırlamıyorum. Aşağıdaki bağrışmayı ilk duyduğumda, ziyaretçinin hâlâ bizde olmasına şaşırmıştım galiba. Oyun odasının penceresine koşunca, fayton yolundaki motorlu arabayı ve içindeki üç hizmetkârın bir hadise olduğunu duyarak arabadan alelacele ve yüzlerinde dehşet ifadesiyle çıktıklarını gördüm. Sonra tombul adam sakin sakin arabaya doğru yürüdü, adamlarına endişelenmemelerini işaret etti. Şoför tombul adama kapıyı açtı ve adam arabanın içine girmek üzereyken, resme annem dahil oldu. Aslında beni pencereye koşturan şey de annemin sesiydi. Sesinin, bana veya hizmetçilerimizden birine kızdığı zamanki tonunda olmadığına kendimi ikna etmek için çabaladım, ama annemin görüntüsü belirince ve sarf ettiği her kelime artık açıkça duyulur hale gelince, çabam boşa çıktı. Kontrolünü kaybetmiş gibiydi; benim daha evvel hiç görmediğim, fakat babamın ortadan kayboluşuyla kabul etmem gereken bir durum olduğunu anladığım bir şey.</p>

    <p>Tombul adama bağırıyordu; Philip Amca ise yanında durmuş, onu sakinleştirmeye çalışıyordu. Annem tombul adama kendi ırkına karşı çalışan bir hain olduğunu, şeytanın yoldaşı olduğunu, böyle bir yardımı asla istemediğini, bu eve bir daha gelmeye kalkarsa onun suratına tıpkı pis bir hayvana tükürür gibi tüküreceğini söylüyordu.</p>

    <p>Tombul adam bunları son derece sakin karşıladı. Adamlarına arabaya binmelerini işaret etti ve şoför arabayı yola doğru döndürürken penceresinden gülümseyerek ve sanki annem kendisine çok zarif bir şekilde veda etmiş de, bunu şükranla karşılıyormuş gibi baktı. Araba gözden kaybolduktan sonra, Philip Amca annemi içeri girmeye razı etmeye çalıştı.</p>

    <p>Antreye girdiklerinde annem sessizdi artık. Ama Philip Amca’nın, “Anlamıyor musun, mümkün olan her yolu denemek mecburiyetindeyiz,” dediğini duyuyordum. Adımları salona doğru annemin adımlarını takip etti, kapı kapandı ve başka bir şey duymadım.</p>

    <p>Annemin o şekilde davrandığını görmek elbette benim için düşündürücü ve üzücüydü. Fakat haftalar boyu duygularını sıkıca dizginledikten sonra ziyaretçisine bağırıp çağırarak rahatlamış olması, benim de benzer bir tecrübeden geçmeme yol açtı. Annemin o şekilde patlamasına tanık olmak, en az iki üç hafta sonra benim de nihayet başımıza gelenlerin gerçek yüzünü anlamamı sağladı ve bu farkındalık inanılmaz bir rahatlama duygusunu beraberinde getirdi.</p>

    <p>Yalnız, bu arada o gün gördüğüm tombul Çinli adamın gazetedeki fotoğrafta yer alan ve Wang Ku diye bilinen komutan olup olmadığını ispatlayamadığımı kabul etmeliyim. Bütün söyleyebileceğim, resmi ilk gördüğüm andan itibaren o yüzü (uzun ceket, kep veya atkuyruğu değildi mesele, ki bunlar herhangi bir Çinli erkekte rastlanabilecek şeylerdi zaten; mesele o simaydı) babamın ortadan kayboluşunun hemen ardından görmüş olabileceğimi düşündüğüm. Ve zihnimde o günkü hadiseyi canlandırdıkça, fotoğrafta gördüğüm adamın o gün evimize gelen adam olduğuna daha da ikna oldum. Tahmin ediyorum, keşfettiğim bu husus, annemle babamın halen nerede oldukları konusuna ışık tutacak en önemli şeydi ve yakın gelecekte girişeceğim araştırmaların merkezine oturacaktı hiç şüphesiz.</p>
  </div>
</body>
</html>
