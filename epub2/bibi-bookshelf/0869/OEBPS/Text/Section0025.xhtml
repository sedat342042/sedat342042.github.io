<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Öksüzlüğümüz</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">On Beşinci Bölüm</h2>

    <p>Dakikalarca, Bay Lin önde ben arkada, evin içinde dört döndük. Yaşına rağmen sapasağlam görünen ev sahibi gövdesini sabit bir şekilde taşıyor, yavaş hareket etmekle beraber, nefeslenmek için bile hiç ara vermiyordu. Koyu renkli uzun ceketini ve fısıldayan terliklerini dar merdivenlerden bir aşağı bir yukarı takip ediyor, tek bir kâğıt fenerin aydınlattığı koridorlarda peşi sıra yürüyordum. Düzgünce yerleştirilmiş pirinç şarabı kasalarının yanından geçip, eşyasız, örümcek ağlarının tuttuğu odalara girdik. Ev mükellef bir hale getirilmişti; resimli paneller ve duvar süsleri çok güzeldi, duvar girintilerine porselenler yerleştirilmişti. Ara sıra odalardan birinin kapısını açıyor, önce benim girmemi bekliyordu. Bir sürü odaya girip çıktıysam da aşina gelen hemen hiçbir şey görmedim.</p>

    <p>Sonra bir kapıdan girdim ve hatıralarım arasında zihnimi huzursuz eden bir şey hissettim. Birkaç saniye sürdü bu ve yoğun bir duygu eşliğinde eski “kütüphane”mizi tanıdım. Çok büyük değişiklikler yapılmıştı: Tavan yükseltilmişti, duvarlardan biri kaldırılmış, mekâna L şekli verilmişti. Bir zamanlar yemek odamıza açılan çift kanatlı kapıların yerine bir bölme konmuş, önüne yine pirinç şarabı kasaları yerleştirilmişti. Fakat burası, kesinlikle benim çocukken ödevlerimi yaptığım yerdi.</p>

    <p>Etrafımı süzerek odanın içine ilerledim. Bir süre sonra Bay Lin’in bana baktığını fark edip utangaç bir şekilde gülümsedim. Bunun üzerine şöyle dedi:</p>

    <p>“Şüphesiz pek çok şey değiştirilmiş olmalı. Lütfen bu hususta beni mazur görün. Fakat eminim, on sekiz yıldır, yani burada yaşadığımız süre boyunca ailemin ve işimin ihtiyaçlarını karşılayacak şekilde evde bazı değişiklikler yapmak zorunda kaldığımı anlıyorsunuzdur. Ve elbette bizden önceki ev sahipleri, hatta onlardan öncekiler de evde epey bir düzenleme yapmışlar. Talihsizlik şu ki beyefendiciğim, çok az kimse bir gün sizin anne babanızla beraber...”</p>

    <p>Sözlerini tamamlamadı, belki onu dinlemediğimi düşündüğünden, belki de pek çok Çinli gibi özür dilemekle arası iyi olmadığından. Bir süre daha bakındıktan sonra, “Bu ev artık Morganbrook ve Byatt’a ait değil, öyle mi?” dedim</p>

    <p>Son derece şaşırdı. Gülerek, “Bayım, bu ev bana ait,” dedi.</p>

    <p>Onu tahkir ettiğimi fark ettim ve çabucak toparlamaya çalıştım:</p>

    <p>“Evet, tabii ki. Çok özür dilerim.”</p>

    <p>“Rica ederim, beyefendiciğim.” Dostça tebessümü hemen geri gelmişti. “Makul olmayan bir soru değildi. Neticede siz ve sevgili annenizle babanız burada yaşarken vaziyet öyleydi. Fakat tahmin ederim uzun zaman önce durum değişti. Sayın beyefendi, yıllar içinde Şanghay nasıl değişti bilemezsiniz. Her şey, her şey değişti ve hatta tekrar tekrar değişti. Tüm bunlar” –bir iç çekti ve yukarı doğru bir hareket yaptı– “bunlar nispeten küçük değişiklikler. Bu şehirde bir zamanlar avucumun içi gibi bildiğim, her gün yollarında yürüdüğüm bazı semtlere şimdi gidiyorum da, nereden döneceğimi bile bilmiyorum. Sürekli değişiyor, değişiyor. Ve şimdi de Japonlar, şimdi de onlar kendi değişikliklerini yapacaklar. Bugüne kadar gördüğümüz en feci değişiklikleri. Ama karamsar olmamak lazım.”</p>

    <p>Orada bir süre sessizce etrafımıza bakarak durduk. Sonra alçak sesle şunları söyledi:</p>

    <p>“Bu evden ayrılmak, bittabi-bittabi ailemi üzecek. Babam burada öldü. İki torunum burada dünyaya geldi. Fakat eşim az evvel hepimizin hissettiği şeyleri dile getirdi; açıksözlülüğünü hoş görün lütfen Bay Banks. Bu evi size ve ailenize iade etmek bizim için bir şeref, bir ayrıcalıktır. Evet, şimdi arzu ederseniz devam edelim beyefendiciğim.”</p>

    <p>Sanırım bunların hemen ardından halı kaplı bir merdivenden (benim zamanımda kesinlikle var olmayan) yukarı çıkıp çok lüks döşenmiş bir yatak odasına girdik. Dekorasyonunda ağır kumaşlar kullanılmış olan odada lambaların verdiği kızıl bir ışıltı vardı içerde.</p>

    <p>“Eşimin odası,” dedi Bay Lin.</p>

    <p>Yaşlı hanımın gününün büyük bir kısmını geçirdiği bir mabet, ona mahsus bir odaydı. Tatlı ışığın yansımasıyla, üzerinde farklı kâğıt oyunlarının açık bırakılmış olduğu yaldızlı kordoneyle süslü çekmecelerin bulunduğu yazı masasını, dört kolonlu yatağın üst kısmından peçe gibi sarkan drapeleri seçebiliyordum. Diğer yerlerde ise zarif biblolar ve ne işe yaradıklarını kestiremediğim muhtelif oyuncak benzeri eşyalar gözüme ilişti.</p>

    <p>“Hanımefendi bu odayı çok seviyor olsa gerek,” dedim. “Burası onun âlemi gibi geldi bana.”</p>

    <p>“Tam ona göre bir oda. Ama siz onun namına endişe duymayın, sayın beyefendi. Biz ona aynı şekilde seveceği bir başka oda buluruz.”</p>

    <p>Beni rahatlatmak istiyordu ama sesine bir kırılganlık gelmişti. Odanın içine doğru, şifonyerin oraya geçti ve eline geçen küçük bir şeye (belki bir broş) daldı. Bir süre sonra, sakince şunu dedi:</p>

    <p>“Gençken çok güzeldi. En güzel çiçekti beyefendiciğim. Hayal bile edemezsiniz. Bu manada, kalben Batılıyım herhalde ben. Eş olarak ondan başka bir kadını istemedim. Tek eş pekâlâ kâfi. Tabii, başkalarını da aldım. Çinliyim neticede, bütün hayatım burada, yabancılar şehrinde geçmiş bile olsa. Başka kadınlar almaya mecbur hissettim kendimi. Fakat gerçekten sevdiğim bir tek oydu. Öbürleri geçti gitti çoktan, ama o kaldı. Öbürlerini özlüyorum, ama şimdi, bu yaşlı halimizde yeniden baş başa kaldığımız için memnunum, kalben memnunum bundan.” Bir ara sanki benim odadaki varlığımı unutmuş gibiydi. Sonra bana dönüp şöyle dedi: “Bu oda. Merak ediyorum, burayı nasıl kullanacaksınız acaba? Kusuruma bakmayın, ne kadar münasebetsizim. Fakat sizce burası sevgili eşinizin odası olur mu? Tabii biliyorum, pek çok yabancı ne kadar varlıklı olurlarsa olsunlar karı koca olarak aynı odayı paylaşıyorlar. Belki de bu oda sizin ve sayın eşinizin odası olur. Merakım çok münasebetsizce. Fakat bu oda benim için çok özel. Ümit ederim, siz de özel bir şekilde kullanırsınız.”</p>

    <p>“Evet...” Odayı dikkatle yeniden gözden geçirdim. Sonra, “Belki de eşim için değil. Eşim, aslında, doğruyu söylemek gerekirse...” dedim. Bu eş lafları edilirken zihnimde Sarah’nın belirmiş olduğunu fark ettim. Utangaçlığımı saklamaya çalışarak, sözlerime çabucak devam ettim: “Demek istediğim o ki efendim, henüz evlenmedim. Eşim yok. Fakat bu oda annem için son derece uygun olacaktır.”</p>

    <p>“Ah, evet. İçinden geçtiği onca zorluktan sonra burası onun için ideal olur. Babanız? Herhalde o da Batılı âdetleri gereği odayı eşiyle paylaşır. Lütfen, mahremiyetinizi ihlal ettim, affedin.”</p>

    <p>“İhlal değil, Bay Lin. Bir defa beni buraya getirerek asıl siz mahremiyetinizi paylaşmış oluyorsunuz. Bu soruları sormaya hakkınız var, hem de her şekilde. Sadece biraz ani oldu ve plan yapmaya vakit bulamadığım için...”</p>

    <p>Sustum ve odaya göz gezdirmeye devam ettim. Biraz sonra şunları söyledim: “Bay Lin, korkarım bu sözlerim sizi üzecek. Fakat bana tahmin edemeyeceğim kadar açık ve cömert davrandığınız için, ben de size karşı dürüst davranmak mecburiyetindeyim. Az evvel, bir evin sakinleri değiştiğinde evin de nasıl değişikliklere tabi tutulduğunu siz kendiniz işaret ettiniz. Şey, yani bayım, bu odalar sizin için çok özel olmakla beraber, korkarım ailemle beraber burada yeniden yaşamaya başladığımızda biz de bazı çalışmalar yapacağız. Bu oda da, tahmin ediyorum, tanınmaz şekilde değişecek.”</p>

    <p>Bay Lin gözlerini kapattı ve üzerine ağır bir sessizlik çöktü. Bana kızıp kızmadığı merak ediyordum ve bir ara ona bu denli dürüst davranmaktan pişmanlık duydum. Fakat gözlerini yeniden açtığında bana yumuşak bir şekilde baktığını gördüm.</p>

    <p>“Elbette,” dedi, “gayet tabii. Evi çocukluğunuzdaki haline benzeyecek şekilde restore etmek isteyeceksinizdir. Bu, pek tabii bir şey. Sayın beyefendi, sizi çok iyi anlıyorum.”</p>

    <p>Söylediklerini biraz düşünüp şöyle dedim:</p>

    <p>“Eh, aslında Bay Lin, tam olarak eski haline çevirmeye kalkmayacağız evi. Bir defa, hatırlıyorum, hoşumuza gitmeyen bir yığın yönü vardı. Annem mesela, hiçbir zaman kendi çalışma odasına sahip olamadı. Yatak odasının kenarına yerleştirilmiş bir yazı masası kampanya çalışmalarına kâfi gelmiyordu. Babam da marangozluk işleri için küçük bir atölye istiyordu. Demek istiyorum ki saati sırf zevk için geri almanın bir manası yok.”</p>

    <p>“Çok doğru, Bay Banks. Ve belki henüz bir eşiniz yok, ama pekâlâ bir gün bir eşe ihtiyacınız olabilir. Çocuklarınızın olmasını arzu edebilirsiniz.”</p>

    <p>“Evet, elbette bunlar ihtimal dahilinde. Maalesef, bu eş konusu. Batı âdetlerine rağmen benim için...” Aklım karıştı ve sustum. Yaşlı adam evet manasında, tecrübenin verdiği olgunlukla başını salladı ve, “Pek tabii, gönül meselelerinin hiçbir yönü kolay değildir,” dedi. Sonra bir soru sordu:</p>

    <p>“Beyefendi çocuk sahibi olmak istiyordur herhalde? Acaba kaç çocuğunuz olacak?”</p>

    <p>“Esasında bir çocuğum var. Genç bir kız çocuğu. Tam olarak benim çocuğum değil ama. Öksüzdü, şimdi ona ben bakıyorum. Onu kızım olarak görüyorum.”</p>

    <p>Epey bir zamandır Jennifer’ı aklıma getirmemiştim ve ondan böyle bahsetmek hiç beklemediğim şekilde duygulandırdı beni. Zihnime onun halleri üşüştü; okulunda ne yaptığını düşündüm, nasıl olduğunu, bugün ne yaptığını.</p>

    <p>Duygularımı saklamak için başka tarafa döndüm. Neyse ki, Bay Lin’e baktığımda hâlâ başını sallamakta olduğunu gördüm.</p>

    <p>“Biz Çinliler böyle tertiplere çok alışkınız,” dedi. “Kan bağı önemli bir şey. Fakat aile ve hane de önemli. Babam öksüz bir kız çocuğunu himayesine almıştı; kendi kız kardeşimmiş gibi bizimle beraber büyüdü. Köklerini bilmiyor olmama rağmen, ben onu öyle gördüm. Ben çok gençken, kolera salgınında öldüğünde, kendi kanımdan olan kız kardeşlerim öldüğü zamanki kadar büyük bir acı hissettim.”</p>

    <p>“Bay Lin, söylememe izin verin lütfen, sizinle konuşmak çok güzel. Böylesi müşkül bir anda anlayışlı birine rastlamak pek sık kısmet olmaz.”</p>

    <p>Parmaklarını göğsünde birleştirerek hafifçe eğildi. “Benim yaşadığım kadar yaşayıp, yıllar boyu gördüklerimi görünce, insan pek çok keder ve pek çok sevinç tecrübe ediyor. Ümit ederim, evlatlık kızınız burada mutlu olur. Acaba ona hangi odayı vereceksiniz? Ah, tabii, affedin beni! Söylediniz ya, değişiklik yapacaksınız.”</p>

    <p>“Aslında evvelce gördüğüm odalardan biri Jennifer için ideal. Duvarında dar bir tahta çıkıntı vardı.”</p>

    <p>“Öyle bir çıkıntı hoşuna gider mi?”</p>

    <p>“Evet. Eşyaları için. Ve aslında bu evde ikamet edecek olan bir başkası daha var. Sanırım resmi anlamda bizim hizmetkârımızdı, ama o bizim evimizde çok daha fazla şey ifade ediyordu. İsmi Mei Li.”</p>

    <p>“<em>Amah</em>’ınız herhalde, sayın beyefendi.”</p>

    <p>Başımı evet manasında salladım. “Artık yaşlanmıştır ve eminim artık çalışmamak onun da hoşuna gidecektir. Çocuklar çok külfetli olabiliyorlar. Ben hep onun yaşlılığında, burada bizimle yaşamasını istemiştim zaten.”</p>

    <p>“Ne kadar naziksiniz. Hep duyarız, yabancı aileler işi bitince <em>amah</em>’larını sokağa atıyorlar. Bu kadınlar hayatlarının son dönemini çoğunlukla sokaklarda dilenci olarak geçiriyorlar.”</p>

    <p>Güldüm. “Mei Li o hale gelmez, eminim. Düşünmek bile anlamsız. Neyse, dediğim gibi, o da bizimle burada yaşayacak. Görevimi tamamlar tamamlamaz, bütün gayretimi onun yerini tespit etmeye harcayacağım. Zor olacağını pek zannetmiyorum.”</p>

    <p>“Peki, sorabilir miyim beyefendiciğim, odasını hizmetkârlar katından mı yoksa aile kısmından mı vereceksiniz?”</p>

    <p>“Tabii ki ailenin odalarından birini vereceğim. Annemle babam buna itiraz etmeye kalkabilirler. Ama ne yapalım, ailenin reisi benim artık.”</p>

    <p>Bay Lin gülümsedi. “Sizin âdetlerinize göre öyle olacaktır. Biz Çinliler, budalalık yıllarımız gelinceye dek aileye hükmetmeyi sürdürürüz; bu da benim menfaatime elbette.”</p>

    <p>Yaşlı adam kendi kendine güldü ve kapıya yöneldi. Peşi sıra gitmek üzereydim ki, tam o anda –gayet ani ve inanılmaz canlı bir şekilde– bir başka hatıranın içine gömüldüm. O günden beri düşünüyorum ve bir başka şeyin değil de, neden bilhassa o hatıranın beni o anda yakaladığını bir türlü açıklayamıyorum. Altı veya yedi yaşındaydım; annemle çimenlerin üstünde yarış yapıyorduk. Bunun tam olarak nerede cereyan ettiğinden emin değilim; sanırım parklardan birindeydik (Jessfield Parkı olabilir); çünkü hemen yanımızda sarmaşıkların ve eğrelti otlarının dolandığı çatkılı bir çit hatırlıyorum. Sıcak ama pek de güneşli olmayan bir gündü. Önümüzdeki kısa mesafede bir noktayı gözüme kestirip, ilerlettiğim koşu kabiliyetimi anneme gösterebilmek için durup dururken onunla yarışmak istediğimi söyledim. Onu geçeceğimden fazlasıyla emindim. O da benim niteliklerimin gelişmesinden duyduğu mutlu şaşkınlığı kendince ifade edecek zannediyordum. Fakat bütün gücümle koşuyor olmama rağmen, asap bozucu bir şekilde annem benimle başa baş gitti, bir yandan da gülerek. Hangimizin kazandığını hatırlamıyorum, ama ona duyduğum öfkeyi ve bunun son derece adaletsiz bir durum olduğuna dair bir duyguya kapıldığımı çok iyi hatırlıyorum. O gece Bayan Lin’in sıcak, korunaklı yatak odasında zihnime hücum eden hadise buydu. Veya belki, sadece bir parçası o hatıranın: Rüzgâra karşı bütün varlığımla koşuyor oluşum, hemen yanımdaki annemin kahkahaları, eteğinin hışırtısı ve artan hayal kırıklığım.</p>

    <p>“Bayım,” dedim ev sahibine, “size bir şey sormak istiyorum. Önceden bütün hayatınızı burada, Uluslararası Yerleşim’de geçirdiğinizi söylediniz. O zaman, o günlerde annemle hiç karşılaşmış mıydınız?”</p>

    <p>“Onunla şahsen tanışma şerefine hiç erişmedim,” dedi Bay Lin. “Ama tabii ki kim olduğunu biliyordum, yürüttüğü mücadeleyi biliyordum. Hayrandım ona, bütün vicdan sahibi insanlar gibi. Eminim harika bir hanımdır. Ve duydum ki çok da güzelmiş.”</p>

    <p>“Herhalde öyleydi. Annesinin güzel olup olmadığına kafa yormuyor insan.”</p>

    <p>“Ah, evet, duyduğuma göre Şanghay’daki en güzel İngiliz kadınıymış.”</p>

    <p>“Olabilir. Ama artık yaşlanmıştır tabii.”</p>

    <p>“Bazı güzellikler asla eskimez. Eşim...” Eliyle odayı gösterdi. “Bana göre halen evlendiğimiz günkü gibi güzel.”</p>

    <p>Bunları duyunca aniden mahremiyeti ihlal ettiğim hissine kapıldım ve bu defa ilkin ben odadan çıkmak üzere hareket ettim.</p>

    <p class="paragraf">O geceki ziyaretimle ilgili başka bir şey hatırlamıyorum. Belki aileyle beraber yemek yiyip konuşarak bir saat daha kalmışızdır. Her neyse, Lin ailesiyle görüşmemi son derece dostane bir şekilde noktaladım. Fakat geri dönüş yolunda Morgan’la maalesef tekrar bozuştuk.</p>

    <p>Muhtemelen benim suçumdu. O saatte artık iyice yorulmuş, biraz da gergin bir haldeydim. Karanlıkta sessizce yol alırken, sanırım aklım önümüzdeki günlerde uğraşmak zorunda kalacağım ağır vazifelere takılmıştı. Çünkü durup dururken Morgan’a, “Sen onca yıldır buradasın. Hiç Müfettiş Kung diye birinden bahsedildiğini duydun mu?” dedim.</p>

    <p>“Müfettiş Kung mu? Polis gibi bir şey mi?”</p>

    <p>“Burada, ben çocukken Müfettiş Kung adeta bir efsaneydi. Esasında annemle babamın olayında da görevli ilk yetkili oydu.”</p>

    <p>Morgan gürültülü ve alaylı bir kahkaha patlatıp beni şaşırttı. Sonra da, “Kung mu? İhtiyar Kung mu? Evet, tabii, polis müfettişiymiş eskiden. Eh, yani o zaman hiçbir şeyin çözülememiş olmasına şaşırmamak lazım,” dedi.</p>

    <p>Kullandığı dil beni hayrete düşürmüştü. Buz gibi cevap verdim: “O günlerde Müfettiş Kung sırf Şanghay’da değil, belki Çin’in her yerinde müthiş saygı duyulan bir dedektifti.”</p>

    <p>“İyi kötü bir isim yapmış demek ki. İhtiyar Kung. Hiç aklıma gelmezdi.”</p>

    <p>“En azından hâlâ şehirde olduğunu duymak memnuniyet verici. Onu nerede bulabileceğimi biliyor musun?”</p>

    <p>“En iyisi, herhangi bir gece Fransız Bölgesi’nin oralarda dolaşmak. Muhakkak karşı karşıya gelirsin onunla. Genelde ya çöp yığınının yanında veya kaldırımın üstünde olur. Eğer fare deliğinden bozma bir bara girmesine izin vermişlerse de, karanlık bir köşede horluyordur.”</p>

    <p>“Müfettiş Kung’un ayyaşın biri haline geldiğini mi ima ediyorsun?”</p>

    <p>“Ayyaşlık. Afyon. Hepsi işte, bildiğin Çinli şeyleri. Ama âlem birisi. Parlak günleriyle ilgili hikâyeler anlatır, insanlar da ona bozukluk verirler.”</p>

    <p>“Bence yanlış adamdan bahsediyorsun, dostum.”</p>

    <p>“Hiç zannetmiyorum, dostum. İhtiyar Kung. Demek gerçekten polis müfettişiymiş. Ben de tüm o şeyleri uyduruyor sanmıştım. Anlattıklarının birçoğu gerçekten inanılması epey zor şeylerdi. Neyin var?”</p>

    <p>“Morgan, biliyor musun, insanı zorluyorsun. Niye olduğunu da söyleyeyim, her şeyi birbirine karıştırıyorsun. Önce beni Bigglesworth’le karıştırdın. Şimdi de Müfettiş Kung’u beş para etmez bir dilenciyle karıştırıyorsun. Burada bu şekilde yaşamak senin kafanı biraz pelteleştirmiş galiba arkadaşım.”</p>

    <p>“Biraz sakin olur musun? Canın kime sormak istiyorsa git sor, benim söylediklerimin aynısını duyacaksın. Sözlerini de dikkate almak istemiyorum. Kafamın pelteleştiği filan yok.”</p>

    <p>Beni Cathay Oteli’ne bıraktığı zaman belki biraz daha medeni bir tavra dönmüştük, ama ayrılırken kesinlikle her ikimiz de son derece soğuktuk ve Morgan’ı o günden sonra hiç görmedim. Müfettiş Kung’a gelince, o geceden sonra bir an evvel onu arayıp bulmak niyetindeydim; fakat bir sebepten –belki Morgan’ın doğruyu söylüyor olabileceği korkusuyla– bu işe öncelik vermedim. En azından düne kadar, yani polis arşivlerinde araştırma yaparken Müfettiş'in ismi son derece etkileyici bir biçimde yeniden karşıma çıkana kadar.</p>

    <p>Bu arada, sabahleyin MacDonald’a laf arasında Müfettiş Kung’dan bahsettiğimde verdiği tepki Morgan’ın o geceki tepkisinden çok farklı değildi ve fakat konsolosluğun bahçesini gören o küçük havasız büroda MacDonald’la yüz yüzeyken sabrımın taşmasına sebep olan başka bir şey vardı galiba.</p>

    <p>Fark eden bir şey yok gerçi, biraz daha gayretle çok daha iyi bir sonuç elde edebilirdim. Bu sabah en temel hatam onun beni deli etmesine meydan vermem oldu. Korkarım, bir ara ona resmen bağırıyordum.</p>

    <p>“Bay MacDonald ikide birde ‘sizin gücünüzün yettiği yerlere’ diyerek meseleyi bana bırakmanız geçerli bir mazeret değil! Benim ‘gücüm’ filan yok! Ben de bir faniyim ve ancak işimi yapabileceğim şartlarda, ihtiyaç duyduğum temel yardımlar temin edilirse hedefime ulaşabilirim. Sizden çok şey istemedim, bayım. Sizden neredeyse hiçbir şey istemedim! Son derece açık bir soru sordum sadece. Komünist muhbirle görüşmek istiyorum. Sadece konuşmak için. Kısa bir mülakat kâfi olacaktır. Bu ricayı size en anlaşılır şekilde, açık kalplilikle dile getirdim. Niçin hâlâ bu görüşme için gerekenler yapılmıyor, anlamakta zorluk çekiyorum. Niçin bayım? Ha? Niçin? Ayak sürümenizin sebebi nedir, ne olabilir?”</p>

    <p>“Şimdi bak dostum, bu benim büromun işi değil aslında. İstiyorsan buraya polis komiserini çağırırım, görüşürsün. Ama şunu söyleyeyim, bunun sana yararı dokunur mu, emin değilim. Sarı Yılan onların elinde değil...”</p>

    <p>“Sarı Yılan’ın Çin hükümetinin himayesinde olduğunun fazlasıyla farkındayım. O yüzden polise gitmeyip size geldim. Bu ölçekte bir meselede polisin esamesi okunmaz.”</p>

    <p>“Bir şeyler yapmaya çalışacağım. Ama şunu anlaman lazım, burası Britanya kolonilerinden biri değil. Gidip Çinlilere talimat verip, emirler yağdıracak halimiz yok. Ama uygun bir bölümle görüşürüm. Gene de çarçabuk bir şey bekleme. Çang Kay-Şek daha önce de muhbir kullandı, ama bu herifin Kızılların teşkilatıyla ilgili inanılmaz bir bilgisi var. Çang bu Sarı Yılan denen adamın başına bir şey gelmesindense, Japonlara karşı bir iki muharebeyi kaybetmeyi bile göze alır. Anlıyorsun, değil mi? Çang’a göre asıl düşman Japonlar değil. Asıl düşman Kızıllar.”</p>

    <p>Gürültüyle iç çektim. “Bay MacDonald, Çang Kay-Şek ve öncelikleri benim umurumda değil. Şu anda çözmem gereken bir olay var ve sizden bu muhbirle görüşmemi sağlamanız için elinizden ne geliyorsa onu yapmanızı istiyorum, anladınız mı? Bunu sizden şahsen istiyorum ve benim gayretlerim, bu son derece basit ricanın yerine getirilmemesi yüzünden boşa çıkacak olursa, buna kimin engel olduğunu açıklamakta tereddüt etmeyeceğimi...”</p>

    <p>“Ama lütfen! Bu şekilde konuşmanın hiç lüzumu yok! Hiç yok! Burada hepimiz senin yanındayız. Hepimiz başarıya ulaşmanı diliyoruz. Lütfen, samimi söylüyorum, hepimiz öyle. Bak şimdi, elimden geleni yapacağımı söyledim. Birkaç kişiyle konuşurum, biliyorsun, o işlerle uğraşan kişilerle. Onlara anlatırım, senin için ne kadar mühim olduğunu söylerim. Ama anlamaya mecbursun, Çinlilerle ancak bir yere kadar anlaşabiliyoruz.” Sonra öne doğru eğildi ve sır verir gibi şunu söyledi:</p>

    <p>“Aslında biliyor musun, Fransızları deneyebilirsin. Onlar Çang’la pek iyi anlaşıyorlar. Anladın mı, kayıtdışı denen şekilde. Bizim pek elimizi bulaştırmak istemediğimiz bir şekilde. Fransızlar işine yarar kesinlikle.”</p>

    <p>Belki MacDonald’ın tavsiyesini dinlemek lazım. Belki hakikaten Fransız yetkililerinden yardım isteyebilirim. Ama doğrusunu söylemek gerekirse, bu sabahtan beri o seçeneği ihtimal dahilinde görmek istemiyorum. MacDonald’ın hâlâ açıklayamadığım nedenlerden ötürü lafı dolandırıp kaçamak cevaplar verdiği belli ve bence, isteğimi yerine getirmesinin arz ettiği ehemmiyeti de artık gördüğüne göre, gereken neyse yapacaktır. Maalesef sabahki görüşmeyi epey beceriksizce götürdüğüm için MacDonald’la bir kez daha uğraşmak mecburiyetinde kalacağım. Hiç de öyle iple çektiğim bir görüşme değil; ama en azından bir dahaki sefere farklı bir yaklaşım sergileyeceğim ve beni öyle eli boş göndermesi hiç de kolay olmayacak.</p>
  </div>
</body>
</html>
