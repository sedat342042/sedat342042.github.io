<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Öksüzlüğümüz</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">Onuncu Bölüm</h2>

    <p>Dün küçük Jennifer’ın Bayan Givens’la alışverişten dönüş saatinde çalışma odamın içi haylice kararmıştı. Teyzemin ölümünden sonra bana kalan mirasla alınan bu dik, dar ev, makul bir nüfuzla meydanı görmesine rağmen, muadillerinden daha az güneş alıyor. Çalışma odasından onu seyrettim; taksiden alışveriş torbalarını alıp merdivenlerin kenarına koyarken, Bayan Givens taksi ücretini denkleştirmek için cüzdanıyla uğraşıyordu. Nihayet içeri girdiklerinde münakaşa ettiklerini duydum ve sahanlıktan, “Hoş geldiniz,” diye bağırdım ama aşağı inmemeye karar verdim. Münakaşa sebebi önemsiz bir şeydi (alışverişte aldıkları veya almadıkları bir şeyler) ama o sıra, sabah aldığım mektup münasebetiyle –ve o mektubun beni fikren götürdüğü sonuçlar itibarıyla– son derece heyecanlıydım ve muzaffer ruh halimin değişmesini istemiyordum.</p>

    <p>Aşağı indiğimde münakaşa çoktan sona ermişti ve Jennifer’ı salonda, gözleri körebe oynar gibi bağlı, kollarını ileri doğru uzatmış dolaşırken buldum.</p>

    <p>“Merhaba Jenny,” dedim, sanki onu her zamanki haliyle görmüş gibi. “Yeni sömestr için lazım olan her şeyi aldın mı bakalım?”</p>

    <p>Camlı dolabın oralara tehlikeli bir şekilde yaklaşıyordu, ama ikaz etme duygusuna direndim. Tam zamanında durdu, elleriyle yokladı ve kıkırdadı.</p>

    <p>“Ah, Christopher Amca! Neden söylemedin?”</p>

    <p>“Söylemek mi? Neyi?”</p>

    <p>“Kör oldum! Görmüyor musun? Körüm ben! Bak!”</p>

    <p>“Ah, evet. Demek öyle.”</p>

    <p>Onu mobilyaları yoklar vaziyette bırakıp Bayan Givens’ın alışveriş torbalarını boşalttığı mutfağa geçtim. Beni nazikçe selamladı; ama masada bıraktığım tabağımdaki öğle yemeği artıklarına hızlıca bir bakış atmayı da ihmal etmedi. Hizmetçimiz Polly ayrıldığından beri, yani bir haftadır, Bayan Givens bu türden işlerin geçici olarak “onun tarafından” yapılmasını istememiz ihtimalini düşünüp dertleniyordu.</p>

    <p>“Bayan Givens,” dedim, “sizinle konuşmam gereken bir şey var.” Sonra odaya bir göz atıp sesimi alçalttım: “Jennifer’ı ilgilendiren mühim bir şey hakkında.”</p>

    <p>“Tabii ki Bay Banks.”</p>

    <p>“Bayan Givens, acaba limonluğa geçmemiz mümkün mü? Dediğim gibi, mühim bir konu bu.”</p>

    <p>Fakat tam o anda salondan bir şangırtı duyuldu. Bayan Givens önümden hışımla geçip kapının önünde bağırdı:</p>

    <p>“Jennifer, keser misin şunu! Sana söylemiştim böyle olacağını!”</p>

    <p>“Ama ben körüm,” cevabı geldi. “Ne yapayım yani?”</p>

    <p>Ona bir şeyler söylemekte olduğumu hatırlayan Bayan Givens’ın kafası iki ayrı yerdeydi sanki. Geri geldi ve sessizce, “Özür dilerim Bay Banks, ne diyordunuz?” diye sordu.</p>

    <p>“Doğrusunu isterseniz Bayan Givens, galiba bu akşam Jennifer yattıktan sonra konuşsak çok daha iyi olacak.”</p>

    <p>“Nasıl isterseniz. O halde Jennifer yattıktan sonra yanınıza geleyim.”</p>

    <p>Bayan Givens’ın onunla konuşmak istediğim şeye dair herhangi bir önsezisi var idiyse de, o sırada bunu hiç belli etmedi. Salondaki mücadeleye girişmek üzere, hiçbir şeyi açık etmeyen tebessümlerinden birini sunup çıktı.</p>

    <p class="paragraf">Jennifer’ın bahsini ilk duyduğum günden bugüne hemen hemen üç yıl geçti. Epeydir görmediğim okul arkadaşım Osbourne tarafından bir akşam yemeği toplantısına davetliydim. O sıralar hâlâ Gloucester Yolu’nda oturuyordu ve o akşam ilk kez orada tanıştığım genç hanım ise şimdiki eşi olacaktı. O akşamın davetlileri arasında tanınmış hayırseverlerden birinin dul eşi Lady Beaton da vardı. Belki misafirlerden kimseyi tanımadığım için (gecenin büyük kısmını hakkında hiçbir şey bilmediğim insanlar hakkında şakalar yaparak geçirmişlerdi) neredeyse yalnızca Lady Beaton’la konuştum ve hatta ona yük olmaktan rahatsızlık duydum. Her neyse, çorba servisinden hemen sonraydı; bana öksüzlere yardım amaçlı olarak çalışan bir hayır kurumunun saymanı olarak çalıştığından ve karşısına çıkan üzücü bir olaydan bahsetti. İki yıl önce, karı koca bir çift Cornwall’da bir deniz kazasında boğulmuş, çiftin tek çocuğu, şu anda on yaşında olan kızları ise Kanada’da büyükannesinin yanına gönderilmişti. Bu yaşlı kadının sağlığı yerinde olmadığı gibi ne dışarı çıkabiliyor ne de ziyaretçi kabul ediyordu.</p>

    <p>“Geçen ay Toronto’ya gittiğimde,” dedi Lady Beaton, “onları kendim görmek istedim. Zavallı küçük pek mutsuzdu, İngiltere’yi nasıl özlüyor. Yaşlı kadıncağız ise kendine bakamıyor ki küçük bir kıza nasıl baksın.”</p>

    <p>“Sizin teşkilatınız kıza yardım edemez mi?”</p>

    <p>“Elimden geleni yapacağım, ama o kadar çok vakamız var ki... Ve açık konuşmak gerekirse, bu kız öncelikli de değil. Neticede başını sokabileceği bir yer var ve anne babasından kalanla da ihtiyaçları makul ölçüde karşılanabiliyor. Bu tür işlerde konuyu fazla şahsi hale getirmemek çok önemli. Fakat kızcağızla tanışınca ister istemez meseleye dahil oluyor insan. Çok özel bir tarafı var, rastlanmadık bir şey, çocukcağızın fena halde mutsuz olduğunu gördüğünüz halde.”</p>

    <p>Yemeğe devam ettiğimiz müddetçe bana Jennifer hakkında başka şeyler de anlatmıştır herhalde. Nazikçe dinlediğimi ve pek az konuştuğumu hatırlıyorum. Epey sonra, holde, misafirler yavaş yavaş dağılırken ve Osbourne biraz daha kalmamız için hepimize ricada bulunurken Lady Beaton’ı bir kenara çektim.</p>

    <p>“Umarım bunun münasebetsizlik olduğunu düşünmezsiniz,” dedim. “Hani şu kız vardı ya, bana bu gece bahsettiğiniz. Şu Jennifer. Bir şekilde yardımcı olmak istiyorum. Esasında Lady Beaton, onu pekâlâ yanıma alabilirim ben.”</p>

    <p>Belki de kendisine haksızlık ediyordum; ama ilk tepkisi şüphe dolu bir bakışla irkilmek oldu. En azından bana öyle göründü. Sonunda, “Çok iyisiniz Bay Banks. Bu konuda sizinle temasa geçeceğim,” dedi.</p>

    <p>“Ben gayet ciddiyim Lady Beaton. Yakın bir zamanda şahsıma intikal eden bir miras var, dolayısıyla ona rahatlıkla bakabilirim.”</p>

    <p>“Eminim öyledir, Bay Banks. Bakın, bunu daha geniş bir zamanda görüşelim,” dedi ve diğer davetlilerin coşkulu vedalaşmalarına iştirak etmek için döndü.</p>

    <p>Gerçekten de bir haftadan kısa bir süre içinde benimle temasa geçti. Muhtemelen karakterimle ilgili bir soruşturma yaptı; belki konuyu etraflıca düşünme zamanı buldu, ama her halükârda tavrı bir hayli değişmişti. Cafe Royal’daki öğle yemeğinde ve onun ardından gelen buluşmalarımızda bana son derece sıcak davrandı ve Osbourne’un dairesindeki yemekten sadece dört ay sonra Jennifer usulüne uygun bir şekilde yeni evine taşınmış oldu.</p>

    <p>Jennifer’a refakat eden Bayan Hunter adındaki hemşire bizimle bir hafta kaldıktan sonra ayrılırken kızı yanağından neşeyle öpmüş ve büyükannesine mektup yazmayı unutmamasını söylemişti. Jennifer ona sunmuş olduğum üç ayrı yatak odasını dikkatlice gözden geçirmiş ve sonunda en küçüğünde karar kılmıştı. Çünkü söylediğine göre, duvar boyunca uzanan çıkıntı “koleksiyonu” için harika bir yer olacaktı. Pek yakında öğreneceğim üzere, bu koleksiyon dikkatle seçilmiş deniz kabukları, ağaç tohumları, kuru yapraklar, çakıl taşları ve yıllar içinde topladığı birkaç başka parçadan müteşekkildi. Bu nesneleri rafa güzelce yerleştirip, beni onları incelemek üzere çağırdı.</p>

    <p>“Her birine bir isim verdim,” diye izah etti. “Biliyorum, bu biraz sersemce bir şey, ama onları çok seviyorum. Bir gün, Christopher Amca, çok meşgul olmadığımda, sana hepsini birer birer anlatırım. Lütfen Polly’ye söyler misin, bunları temizlerken biraz daha dikkatli olsun.”</p>

    <p>Lady Beaton, bana yardımcı olmak üzere dadı mülakatlarına katıldı; ama görüşmeleri yan odadan dinleyen Jennifer, alınan kararda hepimizden etkili oldu. Her aday gittikten sonra, son kararı vermek üzere ortaya çıkıyordu. “Tam anlamıyla korkunç biri,” olarak niteledi kadının birini. “Son görev yaptığı çocuğun zatürreden ölmesi tabii ki saçmalık. Zehirledi çocuğu,” dedi bir diğeri hakkında. Bir başkası içinse, “Hiçbir şekilde olmaz. Fazla sinirli,” yorumunda bulundu.</p>

    <p>Bayan Givens, mülakatı esnasında bende sıkıcı ve gayet soğuk bir insan intibası bırakmıştı ama bir sebeple Jennifer’ın onayını hemen alan o olmuştu ve söylemek zorundayım, o günden bu yana geçen iki buçuk yılda Jennifer’ın ona olan inancının hakkını ziyadesiyle verdi.</p>

    <p>Jennifer’ı tanıştırdığım hemen herkes, öylesi bir trajediyi tecrübe etmiş birisi olarak Jennifer’ın nasıl da kendine ve duygularına hâkim göründüğü hakkında yorumda bulunuyordu. Hakikaten de son derece kendinden emin bir hali, özellikle de onun yaşında pek çok başka kızı ağlatabilecek engelleri bir şekilde hafifletme kabiliyeti vardı. Sandık olayına verdiği tepki buna güzel bir örnek.</p>

    <p>Eve geldikten sonraki birkaç hafta boyunca, Kanada’dan deniz yoluyla gelecek olan sandığıyla ilgili defalarca konuşmuştu. Mesela birinin ona hediye ettiği ve sandıkla birlikte gelecek olan ahşap atlıkarıncayı teferruatlı bir şekilde tarif etmişti. Bir başka sefer, Bayan Givens’la birlikte Selfridge’ten aldıkları kostüme iltifat ettiğimde, bana ciddiyetle bakmış ve şöyle demişti: “Ve benim buna mükemmel şekilde uyacak bir saç bandım var. Sandığımda geliyor.”</p>

    <p>Ne var ki bir gün nakliye şirketinden bir mektup aldım; sandığın denizde kaybolduğunu bildirip özür diliyor ve tazminat teklifinde bulunuyorlardı. Bunu Jennifer’a anlattığımda, ilkin sadece boş boş baktı. Sonra da hafifçe gülerek, “E o zaman Bayan Givens ve ben <em>çılgın</em> bir alışverişe çıkmak zorunda kalacağız,” dedi.</p>

    <p>Bir veya iki gün geçtikten sonra kaybı hakkında hâlâ bir rahatsızlık göstermeyince, onunla bir konuşma yapmayı düşündüm ve bir sabah, kahvaltıdan sonra bahçede dolaştığını görüp ona katılmak üzere dışarı çıktım.</p>

    <p>Soğuk, güneşli bir sabahtı. Bahçem büyük değil, şehir standartlarındadır (bir sürü komşu tarafından seyredilebilen yeşil bir dikdörtgen) ama peyzajı iyi yapılmış ve her şeye rağmen insanda mabet hissi uyandıran bir güzelliği vardır. Bahçeye çıktığımda, Jennifer çalıların ve diğer otların üzerinde elinde oyuncak atı, hayal kurarak geziniyordu. Oyuncak at çiğ tanelerinden zarar görür diye endişelendiğimi hatırlıyorum. Bunu ona hatırlatmak üzereydim ki vazgeçip yaklaştım ve şöyle dedim:</p>

    <p>“Eşyaların konusunda büyük bir şanssızlık yaşandı. Sen durumu inanılmaz iyi karşıladın; ama feci bir şok olmalı.”</p>

    <p>“Ah evet.” Umursamaz bir tavırla atını oynatmaya devam etti. “Biraz can sıkıcı. Ama tazminat parasıyla yeni şeyler alabilirim, Bayan Givens, salı günü alışverişe çıkabileceğimizi söyledi.”</p>

    <p>“Olsun. Bak, bence sen felaket şekilde cesursun; ama biliyor musun, rol yapmana hiç gerek yok, anlatabiliyor muyum? Biraz kalkanlarını indirmek istersen zararı yok, kimseye bir şey demem ve eminim Bayan Givens da demez.”</p>

    <p>“Yok yok. Ben üzgün değilim. Altı üstü <em>eşya.</em> Annesiyle babasını kaybetmiş bir insan <em>eşyayı</em> kafaya takmaz ki,” diyerek hafifçe güldü.</p>

    <p>Hatırladığım kadarıyla annesiyle babasından bahsettiği çok az durumdan biriydi bu. Ben de güldüm ve, “Evet, takmaz sanırım,” diyerek eve doğru yürümeye başladım. Sonra ona döndüm ve şöyle dedim:</p>

    <p>“Biliyor musun Jenny, aslında bunun doğru olduğundan emin değilim. Bir sürü insana bu gibi şeyler söyleyebilirsin ve onlar da sana inanabilirler. Ama görüyorsun ya, ben bunun doğru olmadığını biliyorum. Ben Şanghay’dan geldiğimde, benim sandığımda gelen eşyalar, o şeyler, onlar benim için çok önemliydi. Hâlâ öyleler.”</p>

    <p>“Bana gösterir misin onları?”</p>

    <p>“Sana gösterir miyim? Eh, pek çoğu sana bir şey ifade etmeyecektir.”</p>

    <p>“Ama ben Çinli şeylerine bayılırım. Görmek isterdim.”</p>

    <p>“Pek çoğu öyle Çinli değil zaten,” dedim. “Bak, söylemeye çalıştığım şu: Benim için kendi sandığım çok özeldi. Kaybolmuş olsaydı çok üzülürdüm.”</p>

    <p>Omuz silkti ve atını yanağına yaklaştırdı. “Üzgündüm. Ama artık değilim. Hayatta ileriye bakmalı insan.”</p>

    <p>“Evet. Bunu sana kim söylediyse, bir yerde doğru bir şey. Pekâlâ o zaman, nasıl istersen. Şimdi boş ver sandığını. Ama unutma...” diyerek yürümeye başladım, ne söylemeye çalıştığımı bilemeden.</p>

    <p>“Neyi?”</p>

    <p>“Hiçbir şeyi. Bak, sadece unutma, anlatmak istediğin herhangi bir şey olursa veya canını sıkan bir şey, ben hep buradayım.”</p>

    <p>“Tamam,” dedi neşeyle.</p>

    <p>Eve girerken arkama dönüp baktım ve onun yeniden bahçede dolaşarak atını hayali engellerden atlattığını gördüm.</p>

    <p class="paragraf">Jennifer’a laf olsun diye bu tür taahhütlerde bulunmuyordum. O zaman söylediklerimi yerine getirmek maksadındaydım ve Jennifer’a duyduğum sevgi ilerleyen günlerde daha da arttı. Ve fakat şimdi onu terk etme planları yapar haldeyim; ne kadar zaman için, hiçbir fikrim yok. Elbette onun bana olan bağlılığını ve bana duyduğu ihtiyacı abartıyor olmam mümkün. Üstelik her şey yolunda giderse, bir sonraki okul tatilinden evvel Londra’ya dönmüş olabilirim ve o da benim yokluğumu pek az hissetmiş olur. Gene de kabul etmek zorundayım ki bu akşam Bayan Givens kesin bir biçimde sorduğunda da aklıma geldiği gibi, çok daha uzun bir süre buradan uzak kalabilirim. Önceliklerimi böyle ifşa eden de işte bu belirsizlik ve eminim Jennifer gecikmeden kendince sonuçlar çıkaracaktır. İstediği kadar cesur görünsün, biliyorum ki benim kararımı ihanet olarak niteleyecektir.</p>

    <p>Meselenin buraya nasıl geldiğini izah etmek kolay değil. Birkaç yıl önce (Jennifer’dan epey önce) zaman zaman belli belirsiz hissettiğim bir şey olarak başladı; sanki birilerinin beni onaylamıyor olduğu ve bunu da gizlemeye gayret ettiği gibi bir duygu. Tuhaf bir şekilde, bahsettiğim bu anlar, başarılarımı en çok takdir etmesini bekleyebileceğim insanlarla beraberken zuhur ediyordu sanki. Diyelim ki bir yemekte biriyle, devlette görevli bir kişiyle veya bir polis memuruyla konuşurken tokalaşmamızın samimiyetsizliği, memnuniyet içeren lafların içine sokuşturulmuş sert ve kaba bir yorum, coşkun bir minnettarlık beklerken sergilenen nazik bir mesafe dikkatimi çekiyor ve beni hayrete düşürüyordu. Başlangıçta, bu türden hadiseler cereyan ettiğinde söz konusu şahsı bilmeden veya istemeden rahatsız edecek bir şey yapmış olabilir miyim diye hafızamı yokluyordum; fakat sonradan bu tepkilerin, insanların benim hakkımdaki genel kanaatleriyle alakalı olduğu sonucuna vardım.</p>

    <p>Burada anlatmaya çalıştığım şey öyle bulanık ki, andığım durumun açıkça görülebileceği örnekleri hatıra getirmek hiç kolay değil. Fakat mesela, geçen sonbahar Somerset’te Coring köyünün dışında, o karanlık köy yolunda Exeterli bir polis müfettişiyle aramızda geçen tuhaf konuşmayı örnek olarak gösterebilirim.</p>

    <p>Soruşturduğum en kan dondurucu suçlardan biriydi. Çocukların cesetleri yol kenarında bulunduktan dört gün sonra köye ulaşmıştım. Cesetlerin bulunduğu hendek aralıksız devam eden yağmur yüzünden bataklığa dönmüştü ve bu durum delil toplamayı son derece güçleştirmişti. Buna rağmen müfettiş yanıma gelinceye dek ne olup bittiği hakkında kafamda gayet açık bir fikir oluşturmuştum.</p>

    <p>Bana yaklaştığında, “Tek kelimeyle dehşet verici bir şey,” dedim.</p>

    <p>“İnsanın midesi bulanıyor, Bay Banks,” dedi müfettiş. “Gerçekten midesi bulanıyor.”</p>

    <p>Çalılıkları inceleyebilmek için eğilmiştim; yeniden ayağa kalkınca, aralıksız sağanağın altında yüz yüze geldik. Şöyle dedi:</p>

    <p>“Biliyor musunuz bayım, şu anda, şimdi, keşke diyorum, keşke marangoz olsaydım. Babam marangoz olmamı istemişti. Samimiyetle söylüyorum bayım, gerçekten. Bugün, buna şahit olduktan sonra, gerçekten öyle düşünüyorum.”</p>

    <p>“Çok korkunç, size katılıyorum. Fakat insan böyle bir şeye başını çevirmemeli. Adalet yerini buluncaya dek gayret sarf etmeliyiz.”</p>

    <p>Umutsuzca başını salladı. Sonra, “Buraya olayla ilgili herhangi bir kanaat oluşturup oluşturmadığınızı sormak için geldim bayım. Çünkü görüyorsunuz ya...” dedi. Damlacıkların düştüğü ağaçlara, yukarı doğru baktı ve zorlukla, “Biliyor musunuz, kendi araştırmam beni belli bir sonuca ulaştırıyor; aslında ulaşmayı istemediğim bir sonuca,” dedi.</p>

    <p>Kederle ona baktım ve onayladım. “Korkarım ulaştığınız sonuç doğru,” dedim ciddiyetle. “Dört gün önce, bu vukuat tahmin edilebilecek en korkunç suç gibi duruyordu. Şimdiyse gerçeğin daha bile dehşetli olduğunu görüyor insan.”</p>

    <p>“Peki, nasıl olur bayım?” Müfettiş bembeyaz olmuştu. “Böyle bir şey nasıl mümkün olur? Görev yaptığım bunca yıldan sonra bile böyle bir şeyi aklım almıyor...” Sustu ve arkasını döndü.</p>

    <p>“Maalesef başka bir ihtimal göremiyorum,” dedim usulca. “Hakikaten şok edici. Sanki karanlığın tam içine bakıyor gibiyiz.”</p>

    <p>“Yani aklını kaybetmiş herhangi bir adam olsa, öyle bir şey, belki anlayabilirim, ama bu... Düşünmekten bile iğreniyorum.”</p>

    <p>“Korkarım mecbursunuz,” dedim. “Ve kabul etmeye mecburuz. Çünkü olan bu.”</p>

    <p>“Bundan emin misiniz bayım?”</p>

    <p>“Eminim.”</p>

    <p>Yakınımızdaki tarlaların kenarına dizili, uzaklardaki evleri seyrediyordu.</p>

    <p>“Böyle zamanlarda,” dedim, “insanın cesaretinin nasıl kırıldığını çok iyi anlıyorum. Ama izninizle söyleyeyim, babanızın nasihatini tutmadığınız iyi olmuş. Sizin özelliklerinizi haiz insanlar, Müfettiş, gerçekten çok az. Ve görevi kötüyle mücadele etmek olan biz gibiler, bizler, nasıl desem? Biz de mesela bir panjurun parçalarını bir arada tutan çıtalar gibiyiz. Eğer parçaları iyi bir şekilde tutmazsak her şey dağılır gider. O yüzden Müfettiş, sizin böyle devam etmeniz çok çok önemli.”</p>

    <p>Bir süre daha sessiz kaldı. Yeniden konuşmaya başladığında, sesindeki sertlik beni afallattı.</p>

    <p>“Ben kendi halinde biriyim bayım. O yüzden burada kalıp yapabileceğim neyse onu yaparım. Ben burada kalır ve yılanla mücadele etmek için elimden geleni yaparım. Ama bu, çok başlı bir canavar. Birini keserseniz, yerine üç tane daha çıkıyor. Benim gördüğüm bu, bayım. Daha kötüye gidiyor her şey. Burada olanlar, bu zavallı küçük çocuklar...” Artık bana dönmüştü ve yüzündeki öfkeyi görebiliyordum. “Ben kendi halinde biriyim. Daha önemli biri olsaydım...” –ve tam burada, hiçbir şüphem yok, suçlayıcı bir şekilde dosdoğru gözlerimin içine bakarak– “eğer ben daha önemli biri olsaydım, bir şey söyleyeyim mi bayım, tereddüt etmezdim. Onun kalbini hedef alırdım.”</p>

    <p>“Kalbini mi?”</p>

    <p>“Yılanın kalbini. Ona yönelirdim. Ne diye değerli zamanımızı bir sürü başıyla uğraşarak harcayalım? Bugün, şimdi gider, o yılanın kalbini bulur ve o şeyi hepten keser ve bizi... bizi...”</p>

    <p>Kelimeleri tükenmiş gibiydi ve öfkeyle bana bakıyordu. Cevaben ne dediğimi pek hatırlamıyorum. Herhalde şöyle bir şeyler geveledim:</p>

    <p>“Evet, bu yaptığınız çok takdire şayan olurdu.” Ve arkamı döndüm.</p>

    <p class="paragraf">Bir de geçen yaz H. L. Mortimer’ın konferansına katılmak üzere Kraliyet Coğrafya Cemiyeti’ne gittiğimde olan hadise var. Sıcak bir akşamdı. Yüze yakın dinleyici arasında her kesimden özel olarak davet edilmiş kişiler bulunuyordu; aralarında asalet titri olan bir Liberal ile Oxford’dan meşhur bir tarihçiyi tanıdım. Profesör Mortimer bir saati biraz aşkın bir süre konuşmuş, konferans salonu ise giderek daha bunaltıcı hale gelmişti. “Nazizm Hıristiyanlık için Tehdit Oluşturuyor mu?” başlıklı makalesi, esasen genel oy hakkına sahip olmanın uluslararası ilişkilerde Britanya’nın elini fazlasıyla zayıflattığını tartışan bir polemikti. Konferansın sonunda sorular kabul edilmeye başladığında, salonda Profesör Mortimer’ın fikirleri hakkında değil de, Alman ordusunun Renanya’ya ilerlemesi üzerine hayli şiddetli bir tartışma başladı. Alman hareketini mazur gören de kınayan da vardı ve hayli heyecanlı sesler çıkıyordu; fakat o gece haftalardır süren yoğun çalışmalarımdan ötürü çok yorgundum ve konuyu takip etmek için pek çaba sarf etmedim.</p>

    <p>Sonradan içecek ikramının yapıldığı diğer salona yönlendirildik. Salon yeterince büyük değildi ve ben oraya ulaşabildiğimde –ki ardımda daha birçok kişi vardı– insanlar sıkışıklıktan rahatsız bir haldeydi. Önlüklü şişman kadınların ellerindeki şeri tepsileriyle kalabalığı öfkeyle dirseklediği ve yaşlı, mıymıntı profesörlerin medeni sohbet mesafesini muhafaza edebilmek için kafalarını geriye atarak çiftler halinde söyleşmekte oldukları manzara, o akşamla ilgili hatırımda kalan resimdir. Böyle bir ortamda kalmaya devam etmenin benim için mümkün olmadığını hissettiğim için, çıkışa doğru yol açmaya çalışıyordum ki birisi omzuma vurdu. Döndüğümde karşımda Canon Moorly’yi buldum; gülümsüyordu. Kendisi yakın zamanda uğraştığım bir olayda bana inanılmaz yardımı dokunmuş bir din adamıydı ve dolayısıyla durup selamlaşmamak için bir neden göremedim.</p>

    <p>“Tek kelimeyle harika bir akşam oldu,” dedi. “Düşünecek çok şey buldum.”</p>

    <p>“Evet, çok ilginçti.”</p>

    <p>“Fakat itiraf etmeliyim, Bay Banks, sizi orada salonda görünce bir şeyler söyleyeceğinizi ummuştum doğrusu.”</p>

    <p>“Korkarım bu akşam biraz yorgun hissediyorum kendimi. Ayrıca salondaki hemen herkes konu hakkında çok daha fazla bilgi sahibiydi sanırım.”</p>

    <p>“Yok canım, daha neler.” Güldü ve göğsüme hafifçe vurdu. Sonra eğilerek yaklaştı (biri tarafından ittirilmiş de olabilir) ve yüzüme yalnızca birkaç santimetre mesafede, gözlerime bakıp şunu söyledi: “Doğruyu söylemek gerekirse, araya girme ihtiyacı duymamanıza biraz şaşırdım. Avrupa’daki krizle ilgili tüm bu anlatılanlar. Yorgundum diyorsunuz ama galiba nezaketen. Gene de peşini bırakmanıza şaşırdım.”</p>

    <p>“Peşini bırakmak mı?”</p>

    <p>“Şunu demek istiyorum, bağışlayın beni, bu gece burada bulunan bazı beylerin Avrupa’yı mevcut girdabın merkezi olarak görmeleri gayet doğal. Ama siz değil, Bay Banks. Muhakkak ki siz gerçeği biliyorsunuz. İçinde bulunduğumuz krizin gerçek kalbi çok daha uzaklarda bir yerlerde duruyor.”</p>

    <p>Ona dikkatle baktım ve, “Üzgünüm efendim. Ne söylemeye çalıştığınızı anlayamadım,” dedim.</p>

    <p>“Ah, hadi ama şimdi.” Özel bir şey kastedermişçesine gülümsüyordu. “Herkesten evvel sizin bilmeniz gerekir.”</p>

    <p>“Gerçekten efendim, neden bu tür şeyler üzerine özel olarak bilgi sahibi olmam gerektiğini düşündüğünüz hakkında en ufak bir fikrim yok. Doğru, yıllardır pek çok suçu araştırdım ve belki de kötülüğün kendini nasıl belli şekillerde ortaya koyduğuna dair genel bir tablo sundum. Fakat güç dengesinin nasıl muhafaza edilebileceği meselesi hakkında, Avrupa’nın emellerinin birbiriyle şiddetli çatışmasını nasıl dizginleyebileceğimiz hakkında, böyle şeylerde korkarım öyle büyük bir teorim filan yok.”</p>

    <p>“Teoriniz yok, öyle mi? Belki de yoktur.” Hâlâ gülümsüyordu. “Ama özel bir ilişkiniz var aslında, bugünkü korkularımızın kaynağıyla sizin özel bir ilişkiniz var. Ah, lütfen ama sayın dostum! Neyi kastettiğimi pekâlâ biliyorsunuz! Fırtınanın gözünün Avrupa’da değil, Uzakdoğu’da olduğunu herkesten iyi siz biliyorsunuz. Tam adresini vermek gerekirse, Şanghay’da olduğunu.”</p>

    <p>“Şanghay,” dedim güçsüzce, “Evet, sanırım... sanırım o şehirde bazı sorunlar yaşanıyor.”</p>

    <p>“Hem de ne sorunlar. Ve bir zamanlar sadece oraya özgü olan bir sorunun iltihaplanmasına ve büyümesine göz yumuldu. Zehrinin yıllardır daha uzaklara, dünyaya, tam da bizim medeniyetimizin içine yayılmasına. Ama herhalde bunu sizin gibi birine hatırlatmama gerek yoktur.”</p>

    <p>Gerginliğimi saklamaya çalışmaktan vazgeçerek, “Sanırım bana hak vereceksiniz bayım,” dedim. “Yıllardır suç ve kötülük her nerede kendini göstermişse, bunların yayılmasını önlemek için çok çalıştım. Ama bittabi bunu kendi dünyamın hudutları elverdiğince yapabildim. Uzak birtakım yerlerde olan şeylere, emin olun efendim, benden beklenebilecek...”</p>

    <p>“Ah, haydi canım! Cidden!”</p>

    <p>Sabrım taşmıştı, ama tam o sırada başka bir din adamı kalabalığın içinden sıyrılarak, Moorly’yle selamlaşmak üzere yanımıza geldi. Canon Moorly bizi tanıştırdı; ben de fırsattan istifade, çabucak oradan ayrıldım.</p>

    <p>Öyle pek de aleni olmadığı halde, zaman içinde beni belli bir cihete giderek daha fazla itecek şekilde şiddetlenen birkaç başka hadise oldu. Ve tabii bir de Draycoatların düğününde Sarah Hemmings’le karşılaşma konusu var.</p>
  </div>
</body>
</html>
