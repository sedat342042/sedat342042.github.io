<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Öksüzlüğümüz</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">On Yedinci Bölüm</h2>

    <p>O gece zihnim meşgul bir şekilde uyudum, ama ertesi sabah üzerimde bir sükûnetle uyandım. Sanki omuzlarımdan ağır bir yük kalkmıştı. Giyinirken yeni durumu düşünüp nasıl da heyecanlı olduğumu fark ettim.</p>

    <p>O günün sabahını şu anda hayal meyal hatırlıyorum. Aklımda kalan şey şu: Önümüzdeki birkaç gün için planlamış olduğum ödevleri kalan zamanımda tamamlama fikrini takıntı haline getirmiştim. Çünkü öyle yapmamak hakkaniyetsizlik olacaktı. Bu vaziyetin bariz mantıksızlığını bir şekilde göremedim ve kahvaltıdan sonra acilen çalışmaya başlayıp, muhtelif şoförleri kalabalık caddelerden sürükleyerek bir oraya bir buraya koşturup durdum. Ve bugün bana son derece anlamsız gelmesine rağmen, saat ikiden sonra oturduğum öğle yemeğinde, sabahtan planladığım şeyleri hemen hemen tamamlamış olmaktan epey bir gurur duydum.</p>

    <p>Ve fakat aynı zamanda, o güne geri dönüp baktığımda, faaliyetlerimden garip bir şekilde kopuk olduğum kanaatine kapılıyorum, hem de çok yoğun bir şekilde. Uluslararası Yerleşim'in ileri gelen vatandaşlarıyla koştura koştura yaptığım görüşmelerde sanki bir yandan sorularıma muazzam bir ciddiyetle verdikleri cevaplara, acıklı bir şekilde bana sözümona yardım etmeye çalışmalarına içimden resmen gülüyordum. Gerçek şuydu ki Şanghay’da geçirdiğim günlerde bu topluluğun sözde liderlerinden daha da nefret eder olmuştum. Araştırmalarıma devam ettiğim hemen her gün bir başka ihmalle, bir başka ahlaksızlıkla veya onların sorumluluğu dahilinde yıllardır devam etmiş olan çok daha kötü başka şeylerle karşılaşmıştım. Ve buraya adım attığımdan beri, bir tek gün bile, dürüstçe hatayı kabullenerek, durumun mevcut kriz seviyesine ulaşmasının sebebinin görev başındakilerin samimiyetsizliği, oyalanmaları, basiretsizlikleri ve hatta düpedüz sahtekârlıkları olduğu gerçeğini teslim ettiklerini duymadım, görmedim. O gün, sabah saatlerinde bir fasıl, “seçkin”lerin üç itibarlı mensubuyla Şanghay Kulübü’nde buluştum. Ve kof züppelikleriyle bu içler acısı durumda onlara düşen mesuliyeti ısrarla inkâr edişlerini bir kez daha görünce, bu insanlardan yakında tümüyle kurtulacak olma duygusu bana adeta coşku verdi. Hatta burada hemen herkes tarafından paylaşılan, benim tek vazifemin mevcut krizi çözmek olduğu zannının mesnetsiz olmak bir yana, nazar-ı itibara alınacak hiçbir tarafının bulunmadığı hususunda doğru karara varmış olduğuma iyice kanaat getirdim. Oradan ayrıldığım haberi duyulduğunda, suratlarındaki hayreti (ardından gelecek öfke ve paniği) zihnimde canlandırdım ve itiraf edeyim, bu düşünceler beni mutlu etti.</p>

    <p>Sonra, öğle yemeğimi yerken, Jennifer’la okulunda, güneşli bir öğleden sonra yaptığımız son görüşmeyi düşünmeye daldım: Kıdemli öğrencilerin etüt salonu olan odada, koltuklarda rahatsız bir şekilde oturuyorduk; gün ışığı meşe lambrilerin yüzeyinde oynaşıyor, Jennifer’ın arkasında kalan pencereden, göle kadar uzanan çimenlik görünüyordu. Gitmem gerektiğini, beni Şanghay’da bekleyen vazifenin muazzam önemini elimden geldiğince izah etmeye çalışırken beni sessizce dinledi. Soru sorar veya bir fikir beyan eder diye bazı yerlerde susarak ara verdim. Her seferinde ciddiyetle başını sallayıp devam etmemi bekledi. Sonunda, anlattıklarımı tekrar etmeye başladığımı fark edip sustum ve ona, “Peki, o zaman Jenny, sen ne dersin?” diye sordum.</p>

    <p>Ne beklediğimi bilmiyorum. Fakat bir süre beni içinde kızgınlığın zerresi olmayan bir bakışla süzdükten sonra şunları söyledi:</p>

    <p>“Christopher Amca, ben pek bir şeyde becerikli değilim. Ama bu, hâlâ küçük olduğumdan. Büyüyünce, çok da zaman sonra değil bu dediğim, sana yardım edebileceğim. Sana yardım edebileceğim ve söz veriyorum, edeceğim de. O yüzden gidince lütfen unutma, e mi? Unutma, ben buradayım ve İngiltere’ye döndüğünde sana yardım edeceğim.”</p>

    <p>Beklediğim tavır bu değildi. Buraya geleli beri bu söylediklerini düşünmüş olmama rağmen, o gün bana tam olarak ne demeye çalıştığından emin değilim. Ona anlattıkları, Şanghay’daki vazifeyi başarıyla tamamlamamın pek mümkün görünmediğine mi yormuştu? İngiltere’ye dönmek mecburiyetinde kalıp, yıllarımı gene çalışarak geçireceğimi mi söylüyordu? Muhtemelen bunlar aklı karışık bir çocuğun, üzüntüsünü saklamaya çalışarak ettiği laflardı ve aslında daha fazla üzerinde durmak anlamsızdı. Buna rağmen, otelin limonluğunda oturmuş yemeğimi yerken, kendimi bu son görüşmemizi düşünürken bulmuştum.</p>

    <p>Otelin görevlisi acilen telefona istendiğimi haber verdiğinde kahvemi bitirmek üzereydim. Fuayedeki bir telefon kulübesine yönlendirildim ve santralle küçük bir karışıklıktan sonra, ahizede pek de yabancısı olmadığım bir ses duydum.</p>

    <p>“Bay Banks? Bay Banks? Bay Banks, nihayet hatırladım.”</p>

    <p>Sarah’yla planlarımızı tehlikeye atacak bir şey söylemekten korktuğum için sesimi çıkarmadım. Sonra karşıdaki ses, “Bay Banks, beni duyabiliyor musunuz? Arama yapamadığımız o ev hakkında önemli bir şey hatırladım,” dedi.</p>

    <p>Karşıdakinin Müfettiş Kung olduğunu anladım; sesi hâlâ karga gibi olmakla beraber, hayret edilecek şekilde canlıydı.</p>

    <p>“Müfettiş, özür dilerim. Hiç beklemiyordum. Buyurun, dinliyorum, nedir hatırladığınız?”</p>

    <p>“Bay Banks. Bazen, biliyor musunuz, çubuk içtiğimde zihnim açılıyor. Unuttuğum bir sürü şey gözümün önünde beliriveriyor. O yüzden, dedim ki, iyi o zaman, al bakalım biraz afyon. Ve işte, şüphelilerden birinin bize anlattığı bir şeyi hatırladım. <em>Arama yapamadığımız ev. O ev. Ye Çen adında bir adamın evinin tam karşısındaki evdi.</em>”</p>

    <p>“Ye Çen? Peki, kim bu?”</p>

    <p>“Bilmiyorum. Fakirler, yani fakir insanların pek çoğu, sokak adreslerini kullanmazlar. Nirengi işaretleriyle konuşurlar. Arama yapamadığımız ev. O ev. Ye Çen’in evinin karşısındaki ev.”</p>

    <p>“Ye Çen. İsmin bu olduğundan emin misiniz?”</p>

    <p>“Evet, eminim. Son derece berrak bir şekilde hatırlıyorum.”</p>

    <p>“Bu, bu yaygın bir isim midir? Şanghay’da kaç kişinin bu ismi taşıyabileceğini biliyor musunuz?”</p>

    <p>“Neyse ki şüphelinin bize verdiği bir başka detay daha vardı. Bu Ye Çen denen adam kör bir adamdı. Bulmanız gereken ev. Kör Ye Çen’in evinin karşısı. Tabii bu adam taşınmış olabilir. Ama biz soruşturma yaparken bu adamın nerede yaşamış olduğu bilgisine ulaşabilirseniz eğer...”</p>

    <p>“Elbette, Müfettiş. Tanrım, çok önemli bir şey bu.”</p>

    <p>“Çok memnun oldum. Ben de öyle düşüneceğinizi tahmin ettim.”</p>

    <p>“Müfettiş, size nasıl teşekkür edeceğimi bilmiyorum.”</p>

    <p>Saatin farkına varmıştım ve telefonu kapatınca yemeğime dönmek yerine, derhal valiz hazırlamak üzere odama çıktım.</p>

    <p>Hangi eşyaları beraberimde götüreceğime karar vermeye çalışırken içimde tuhaf bir gerçekdışılık duygusu oluştuğunu hatırlıyorum. Bir ara yatağın üzerine oturup pencereden görünen gökyüzüne daldım. Düne kadar, az evvel gelen bilginin hayatımın merkezine oturacağı gerçeğinin acayipliğiyle çarpılmış haldeydim. Ama işte şimdi, çoktan geçmişe ait bir parça, istemezsem hatırlamayacağım bir şey olarak zihnimde dolaşıp duruyordu.</p>

    <p>Valizimi hazırlarken acele etmiş olmalıyım ki saat tam üç buçukta kapı vurulduğunda epeydir sandalyede oturmuş vaziyetteydim. Kapıda yirmi yaşına bile varmamış, uzun ceketli, kepini elinde tutan bir Çinli delikanlı vardı.</p>

    <p>“Ben şoförünüz efendim,” diye tanıttı kendini, yumuşak bir tavırla. “Sizin valiz varsa ben taşır.”</p>

    <p class="paragraf">Genç adamın kullandığı otomobille Cathay Oteli’nden uzaklaşırken, öğle sonrası aydınlığında Nanking Yolu’ndaki telaşlı kalabalığa baktım ve sanki tümünü, inanılmaz uzun bir mesafeden seyrediyormuşum gibi hissettim. Sonra her şeyi, genç olmasına rağmen kendinden emin ve becerikli görünen şoförümün ellerine teslim etmekten memnun, koltuğuma yerleştim. Sarah’yla nasıl tanıştıklarını soracaktım ki lüzum arz etmeyen hiçbir şey söylememem tembihlendiği için bundan vazgeçtim. Dolayısıyla sessizce oturdum ve kısa süre sonra Makao’yu, yıllar önce British Museum’da gördüğüm Makao fotoğraflarını düşünmeye başladım.</p>

    <p>Bir on dakika kadar yol almış olmalıydık ki aniden öne uzandım ve genç adama, “Şey, affedersiniz. Biraz tuhaf olacak belki ama Ye Çen diye birini tanıyor musunuz?” diye sordum.</p>

    <p>Genç adam gözünü trafikten ayırmadan ve tam ben sorumu tekrar etmek üzereyken, “Ye Çen mi? Şu kör aktör mü?” dedi.</p>

    <p>“Evet. Yani, kör olduğunu biliyorum da, aktör olduğunu bilmiyordum.”</p>

    <p>“Ünlü aktör değil Ye Çen. Bir zamanlar aktör, uzun yıllar, ben çocukken.”</p>

    <p>“Yani... yani, tanıyor musunuz?”</p>

    <p>“Ben onu tanımıyor. Ben, o kim biliyor. Siz Ye Çen ilgisi efendim?”</p>

    <p>“Hayır, hayır. Tam olarak değil. Sadece birisi ondan bahsetmişti de. Önemi yok.”</p>

    <p>Yolun geri kalanında genç adama hiçbir şey demedim. Epey karışık, bir dizi dar ve küçük ara yol katettikten sonra, arka sokak diye tabir edebileceğim bir yerde arabayı kenara çektiğimizde, nerede olduğumuzu çıkaramadım.</p>

    <p>Genç adam kapıyı açtı ve valizimi uzattı.</p>

    <p>“Şu dükkân,” dedi, eliyle göstererek. “Fotoğraflı.”</p>

    <p>Yolun karşısındaki dükkânın kirli vitrininin içinde, hakikaten de bir fotoğraf bulunuyordu. İngilizce yazılmış bir tabelayı da görebiliyordum. “Gramofon Plakları. Piyano Notaları. Elyazmaları.” Yolun iki tarafına şöyle bir göz attığımda gördüğüm, çömelmiş, aralarında söyleşen iki arabacı hariç, delikanlı ve ben sokakta yalnızdık. Valizimi aldım ve tam yolun karşısına geçmek üzereydim ki bir şey beni durdurdu. Şoföre, “Acaba burada biraz bekleyebilir misin?” dedim.</p>

    <p>Delikanlı şaşırmıştı. “Lady Medhurst,” dedi, “sadece sizi buraya getir.”</p>

    <p>“Evet, evet tamam. Fakat şimdi ben rica ediyorum senden, anlatabildim mi? Biraz beklemeni istiyorum, belki sana bir iş verebilirim diye. Belki icap etmez gerçi. Ama işte, anlıyor musun, belki de eder. Bak, al şimdi bunları.” Elimi cebime atıp bir miktar para çıkardım. “Bak, beklemen karşılığında...”</p>

    <p>Delikanlının yüzü öfkeden kıpkırmızı oldu ve adeta ona mide bulandırıcı bir şey uzatıyormuşum gibi geri çekildi. Somurtarak arabasına bindi ve kapıyı çarparak kapattı.</p>

    <p>Kendimce yanlış bir hesap yapmıştım ama o anda bunu düşünerek endişelenecek halde değildim. Ayrıca bütün kızgınlığına rağmen arabayı çalıştırmamıştı. Paraları cebime tekrar tıkıştırıp valizimi aldım ve yolun karşısına geçtim.</p>

    <p>Dükkânda adım atılacak yer yoktu. İçerisi ikindi güneşiyle kavruluyor olmasına rağmen ışık sadece birkaç tozlu alanı aydınlatıyordu. Bir tarafta, tuşlarının rengi sararmış bir konsol piyano ile nota sehpasının üzerinde kapakları olmayan birkaç plak vardı. Plakların üzerinde sadece tozu değil, örümcek ağlarını da görebiliyordum. Öbür tarafta duvarlara çivilenmiş kalın, ağır kadife kumaşlarla (tiyatro perdelerinden kesilmiş gibi görünüyorlardı) operacılara ve dansçılara ait fotoğraflar vardı. Orada Sarah’yı görmeyi beklerken karşıma çıkan kişi tezgâhın arkasında oturan çöp gibi ince, kara, sivri sakallı bir Avrupalıydı.</p>

    <p>Önünde duran muhasebe defteri cinsi bir defterden başını kaldırıp, “İyi günler,” dedi, Alman aksanıyla. Sonra beni baştan aşağı şöyle bir süzdü ve, “İngilizsiniz?” diye sordu.</p>

    <p>“Evet, öyleyim, iyi günler.”</p>

    <p>“İngiltere’den gelen plaklarımız var. Mesela Mimi Johnson’ın ‘I Only Have Eyes for You’yu söylediği bir kayıt var. İlginizi çeker miydi?”</p>

    <p>İhtiyatlı konuşmasındaki bir şeyler bunun evvelce üzerinde anlaşılmış bir kod olduğuna işaret ediyordu. Fakat hafızamı Sarah’nın bana söylemiş olabileceği bir parola olup olmadığı yönünde yokladıysam da, hiçbir şey hatırlayamadım. Sonunda, “Burada, Şanghay’da yanımda pikap yok. Fakat Mimi Johnson’ı çok severim. Hatta birkaç yıl önce Londra’da bir konserine bile gitmiştim,” dedim.</p>

    <p>“Öyle mi? Mimi Johnson, evet.”</p>

    <p>Yanlış cevabı vererek kafasını karıştırdığım izlenimine kapıldım ve, “Benim adım Banks. Christopher Banks,” dedim.</p>

    <p>“Banks. Bay Banks.” Adam ismimi hiçbir duygu izi taşımaksızın tekrarladı. Sonra, “Mimi Johnson hoşunuza gidiyorsa size ‘I Only Have Eyes for You’yu çalayım. Buyurun,” dedi.</p>

    <p>Tezgâhın altına eğildi. Fırsattan istifade, caddeyi gözleriyle şöyle bir taradım. İki arabacı hâlâ gülüşerek konuşuyorlardı. Delikanlının da hâlâ arabada oturduğunu görmüş oldum. Derken ben tam bir çeşit yanlış anlaşılma olup olmadığını merak ederken, odanın içi caz orkestrasının sıcak, baygın müziğiyle doldu. Mimi Johnson şarkısına başladı ve bu şarkının birkaç yıl önce Londra kulüplerinde nasıl da moda olduğunu hatırladım.</p>

    <p>Bir süre sonra kürdan adamın koyu renkli, ağır perdelerin asılı olduğu arka duvarda bir noktaya işaret ettiğinin farkına vardım. Orada bir giriş olduğunu anlamamıştım; fakat ittirince kendimi hakikaten de bir iç odada buldum.</p>

    <p>Sarah üzerinde hafif bir ceket ve başında şapkasıyla ahşap bir sandığın üstünde oturuyordu. Ağızlığında bir sigara yanıyordu ve daha çok bir dolabı andıran oda duman altıydı. Etrafımızda yığınla plak, karton kutuların ve çay paketlerinin içinde muhafaza edilmiş nota sayfaları vardı. Penceresiz bir odaydı, ama o sırada, hafifçe aralık duran ve dışarıya açılan bir arka kapı gördüm.</p>

    <p>“İşte buradayım,” dedim. “Israr ettiğin üzere bir tek valiz getirdim. Ama görüyorum ki senin üç tane var.”</p>

    <p>“Şu valiz, sadece Ethelbert için. Oyuncak ayım. Şeyden beri, yani ezelden beri benimle beraber. Aptalca, değil mi?”</p>

    <p>“Aptalca mı? Hayır canım, hiç de değil.”</p>

    <p>“Cecil’le beraber buraya gelirken bir hata edip Ethelbert’ü bir sürü başka şeyle bir arada paketlemiştim. Sonra kutuyu açınca baktım ki kolu kopmuş. Kopan kolu bir köşede, bir terlik tekinin içinde buldum. Bu sefer bir iki tane şal derken, ona ait koca bir çanta olmuş oldu. Sahiden aptalca.”</p>

    <p>“Hayır, hayır. Çok iyi anlıyorum. Ethelbert, tabii ki.”</p>

    <p>Ağızlığını dikkatlice bir kenara bıraktı ve ayağa kalktı. Ve öpüştük –tıpkı, sanırım sinema perdesindeki bir çift gibi. Neredeyse aynen önceden hayal ettiğim gibiydi, bir tek birbirimize sarılışımızda bir tuhaflık vardı sanki; birkaç kez duruşumu düzeltmeye çalıştım, fakat sağ ayağımın önünde ağır bir kutu duruyordu ve dengemi kaybetmeyi göze alamadığım için gerekli olan dönüşü yapmamayı tercih ettim. Sonra derin bir nefes alarak, gözlerini benden ayırmadan bir adım geri çekildi.</p>

    <p>“Her şey hazır mı?” diye sordum.</p>

    <p>Hemen cevap vermedi. Beni tekrar öpeceğini sandım. Ama sonra sadece şunu dedi:</p>

    <p>“Her şey yolunda. Sadece burada birazcık daha bekleyeceğiz. Sonra şuradan çıkacağız.” Arka kapıyı gösterdi. “Mendireği döneceğiz ve bir <em>sampan</em>’a<a href="../Text/Section0036.xhtml#Footnote0005" id="Backlink0005"><sup>[5]</sup></a> binip nehirden iki mil ötede bizi bekleyen buharlımıza geçeceğiz. Ondan sonrası Makao.”</p>

    <p>“Peki, Cecil’in haberi var mı?”</p>

    <p>“Bütün gün görmedim onu, kahvaltıdan hemen sonra gittiği o yerlerden birine yollandı ve muhtemelen hâlâ da oradadır.”</p>

    <p>“Çok acı. Gerçekten, keşke biri kendisini toparlaması gerektiğini söylese.”</p>

    <p>“Evet, belki; ama bizimle ilgisi yok artık bunun.”</p>

    <p>“Hayır, sanırım yok.” Birdenbire güldüm. “Sanırım artık yapmak istediğimiz şeyler haricinde hiçbir şeyle ilgimiz yok.”</p>

    <p>“Çok doğru. Christopher, bir şey mi oldu?”</p>

    <p>“Hayır, hayır. İsterdim ki... keşke...”</p>

    <p>Ona tekrar sarılmak istercesine kollarımı uzattım, ama elini kaldırıp, “Christopher, galiba otursan iyi olacak. Merak etme, daha sonra her şeyi ama her şeyi yapacak vaktimiz olacak,” dedi.</p>

    <p>“Evet, evet. Özür dilerim.”</p>

    <p>“Makao’ya ulaştığımızda oturup geleceğimiz hakkında etraflıca düşünürüz. Neresi bizim için en iyi olur, iyice bir bakarız. Ve tabii neresi Jennifer için iyi, o da var. Bütün haritalarımızı yatağın üstüne serer, odamızın camından denize bakarak tartışırız. Ah, eminim münakaşa edeceğimizden. Münakaşalarımızı bile iple çekiyorum. Oturmayacak mısın? Gel, otur buraya.”</p>

    <p>“Şey... Bak, madem biraz zamanımız var; gidip bir şey yapıp geleyim ben.”</p>

    <p>“Bir şey yapmak mı? Tam olarak ne ama?”</p>

    <p>“Sadece... Sadece bir şey. Bak, gerçekten, uzun sürmeyecek, birkaç dakikalık bir şey. Yani, birine bir şey sormam lazım.”</p>

    <p>“Kime? Christopher, bence şu anda kimseyle konuşmamalıyız.”</p>

    <p>“Hayır, onu demiyorum. İhtiyatın vesairin ne kadar elzem olduğunu biliyorum. Hayır, hayır, merak etme. Sadece o delikanlı. Hani senin gönderdiğin, beni buraya getiren. Ona bir şey sormam lazım.”</p>

    <p>“Ama gitmiştir zaten.”</p>

    <p>“Yok yok, gitmedi. Orada. Bak, hemen geliyorum.”</p>

    <p>Perdenin arkasından dükkânın içine fırlayınca, sakallı kürdan adam bana hayretle baktı.</p>

    <p>“Mimi Johnson hoşunuza gitti mi?” diye sordu.</p>

    <p>“Evet, evet. Harika. Sadece bir dakika dışarı çıkmam lazım.”</p>

    <p>“Bayım, müsaade ederseniz bir şey belirtmek isterim, ben İsviçreliyim. Ülkenizle ülkem arasında hiçbir düşmanlık bulunmadığını hatırlatırım.”</p>

    <p>“Ah, evet. Şahane. Şimdi geliyorum.”</p>

    <p>Yolun karşısına, arabaya doğru koşturdum. Beni gören delikanlı camını indirdi ve kibarca gülümsedi; biraz evvelki kızgınlığından eser yok gibiydi. Ona doğru iyice eğildim ve, “Bu Ye Çen var ya, onu nerede bulabileceğim hakkında bir fikrin var mı?” diye sordum.</p>

    <p>“Ye Çen mi? Buraya çok yakın oturuyor.”</p>

    <p>“Ye Çen. Kör Ye Çen’den bahsediyorum.”</p>

    <p>“Evet. Hemen şurada.”</p>

    <p>“Evi hemen şurada mı?”</p>

    <p>“Evet, efendim.”</p>

    <p>“Bana bak, anlamadın galiba. Sen bana Ye Çen’in, Kör Ye Çen’in evinin şurada bir yerde olduğunu mu söylüyorsun?”</p>

    <p>“Evet efendim. Siz istersen yürürsün, ama istersen sizi arabaya alırım.”</p>

    <p>“Beni dinle, bu çok çok önemli. Ye Çen buradaki evde ne zamandan beri oturuyor biliyor musun?”</p>

    <p>Delikanlı biraz düşündü, sonra, “Hep orda oturuyor efendim. Ben çocuktum orda oturuyor,” dedi.</p>

    <p>“Emin misin? Bak şimdi, bu çok ama çok önemli. Bu adamın Kör Ye Çen olduğundan ve uzun zamandır orada oturduğundan emin misin?”</p>

    <p>“Efendim, size dedim ben. Ben küçük çocuk, o ordaydı. Tahmin ben, adam orada çok çok yıllar oturuyor.”</p>

    <p>Doğruldum, derin bir nefes aldım ve az evvel duyduklarımın tam olarak ne demek olduğunu ve etkilerini anlamaya çalıştım. Sonra yeniden eğilip şöyle dedim: “Galiba beni oraya götürmen gerek. Arabayla yani. Çok dikkatli hareket etmeliyiz. Beni oraya götürmeni ama arabayı evin biraz uzağında durdurmanı istiyorum. Ye Çen’in evinin <em>tam karşısındaki evi</em> açık seçik görebileceğimiz bir yerde. Dediklerimi anlıyor musun?”</p>

    <p>Arabaya bindim ve delikanlı motoru çalıştırdı. Arabayı ters istikamete döndürdü ve daracık bir yan yola girdi. Bir sürü düşünce zihnime aynı anda hücum etmişti. Delikanlıya yolculuğumuzun önemini anlatmayı, hatta arabada silah bulundurup bulundurmadığını sormayı aklımdan geçirdim. Fakat böyle bir sorunun sadece paniğe sebep olacağına karar verdim.</p>

    <p>Bir öncekinden daha da dar bir arka sokağa döndük. Sonra bir kez daha dönüp durduk. Bir an varış noktamıza geldiğimizi zannettim, ama sonra, bizi durduran şeyin ne olduğunu fark ettim. Sokakta, biraz önümüzde bir grup oğlan çocuğu yolunu şaşırmış bir camışı zapt etmeye çalışıyordu. Oğlanlar aralarında münakaşa ediyor gibiydiler ve onlara bakarken aralarından birinin elindeki sopayla hayvanın burnuna vurduğunu gördüm. Çocukluğum boyunca işittiğim, annemin bu hayvanların kızdırıldığında bir boğa kadar tehlikeli olduğuna dair ikazlarını hatırladım ve dehşete kapıldım. Hayvan neyse ki bir şey yapmadı ve oğlanlar da bağrışmalarına devam ettiler. Delikanlı birkaç kez klakson çalmasına rağmen hiçbir sonuç alamayınca, sonunda bir of çekerek arabayı geldiğimiz yöne doğru geri geri sürdü.</p>

    <p>Yakında bir başka ara sokağa girdik, ama bu manevra şoförümün kafasını karıştırmışa benziyordu; çünkü birkaç dönüş daha yaptıktan sonra önümüzde engel olmamasına rağmen arabayı geri vitese aldı. Bir ara, yan tarafında metruk ahşap kulübelerin uzandığı geniş, tekerlek izleriyle kaplı çamurlu bir yola saptık.</p>

    <p>“Lütfen çabuk ol,” dedim. “Çok az zamanım var.”</p>

    <p>Sonra acayip bir gürültüyle sarsıldık. Delikanlı kararlı bir şekilde arabayı sürmeye devam ediyordu, ama bir yandan da korkuyla ileriye bakıyordu.</p>

    <p>“Çatışma,” dedi. “Çatışma gene başladı.”</p>

    <p>“Dibimizde bir yerden geldi sanki ses,” dedim.</p>

    <p>Sonraki birkaç dakika daracık köşelerden dönmeye ve küçük ahşap evlerin yanından geçmeye devam ettik, çocuklar ve köpekler yolumuzdan çekilsin diye klaksonu bağırtarak. Sonra araba ani bir frenle durdu ve delikanlı sabrı taşmışçasına tuhaf bir ses çıkardı. İleri bakınca yolda kum torbaları ve dikenli tellerle barikat kurulmuş olduğunu gördüm.</p>

    <p>“Gerisin geriye dönmek,” dedi. “Başka yol yok.”</p>

    <p>“Ama artık çok yaklaşmış olmalıyız.”</p>

    <p>“Çok yaklaşmış, evet. Ama yol kapalı, o yüzden öbür taraf dolaşmalıyız. Sabırlı ol, efendim. Yakında geleceğiz oraya.”</p>

    <p>Fakat delikanlının haline bariz bir değişiklik gelmişti. Evvelki kendinden emin tavrı kaybolmuştu ve gözüme araba kullanamayacak kadar genç, on beş veya on altı yaşında bir çocuk gibi görünüyordu. Bir süre pis kokulu, çamur içindeki caddelerden, ara sokaklardan geçtik. Tekerimiz her an açık mazgallardan birine saplanabilirdi; ama delikanlı neyse ki bu boşlukların kenarından sıyrılmayı her seferinde becerdi. Yol boyunca uzaktan gelen silah seslerini duyduk ve insanların evlerine veya sığınacakları bir yerlere koşturmakta olduklarını gördük. Fakat gene de önümüzden oraya buraya koşan, hiçbir tehlikeye aldırış etmeyen ve belli ki kimseye ait olmayan çocuklar ve köpekler vardı. Bir ara yolumuz küçük bir fabrikanın bahçesine çıktığında, “Neden durup birine yolu sormuyorsun?” dedim.</p>

    <p>“Sabırlı ol, efendim.”</p>

    <p>“Sabırlı mı? Nereye gittiğimiz hakkında benden fazla fikrin yok ki!”</p>

    <p>“Yakında geleceğiz efendim.”</p>

    <p>“Tam bir saçmalık. Niçin bu oyunu oynamakta inat ediyorsun? İşte siz Çinliler böylesiniz. Kayboldun ama kabul etmiyorsun. Ne zamandan beri yol alıyoruz... kaç... Yani, ebediyete gider gibiyiz.”</p>

    <p>Hiçbir şey söylemedi ve iki tarafında fabrika atıkların istiflendiği, dik, çamurlu bir yola geldi. O sıra yakınlarda bir yerlerden çok büyük bir patlama sesi duyuldu ve delikanlı arabanın süratini neredeyse emekleme seviyesine düşürdü.</p>

    <p>“Efendim. Bence biz şimdi geri dönmek.”</p>

    <p>“Geri dönmek mi? Nereye geri döneceğiz?”</p>

    <p>“Çatışma çok yakın. Güvenli değil burada.”</p>

    <p>“Ne demek istiyorsun, çatışma yakınımızda mı?” Sonra kafamda bir şey aydınlandı. “Çapey’e yaklaştık mı?”</p>

    <p>“Efendim, biz Çapey’de. Biz bir süre Çapey’de.”</p>

    <p>“Ne? Yani, Yerleşim’den çıktık mı demek istiyorsun?”</p>

    <p>“Biz şu anda Çapey’de.”</p>

    <p>“Ama... Aman Tanrım! Biz şimdi gerçekten Yerleşim’in sınırları dışında mıyız? Çapey’de miyiz? Bana baksana sen, sen aptalın birisin, biliyor musun? Aptal! Bana ev çok yakında dedin. Ve şimdi kaybolduk. Tehlikeli bir şekilde savaş bölgesine yaklaşmış olmalıyız. <em>Ve Yerleşim’in dışına çıktık!</em> Sen kelimenin tam anlamıyla aptalın tekisin. Niye biliyor musun? Söyleyeyim sana. Bildiğinden çok daha fazlasını biliyormuş gibi yapıyorsun. Noksanlarını kabul edemeyecek kadar kibirlisin. İşte benim aptal tanımım da bu. Tam bir aptal! Duydun mu beni? En halisinden, katıksız bir aptal!”</p>

    <p>Arabayı durdurdu. Kapıyı açtı ve arkasına hiç bakmadan yürümeye başladı.</p>

    <p>Sakinleşmek ve durumu değerlendirmek için birkaç dakika bekledim. Bayırın üst kısmındaydık ve araba taş kırıkları, eğik teller ve eski bir bisikletin bükülmüş tekerlekleriyle çevrelenmiş bir noktada, çamurlaşmış yolun ortasındaydı. Delikanlının bayırın kenarından bir patikaya doğru yürüdüğünü görebiliyordum.</p>

    <p>Dışarı çıktım ve peşinden koştum. Geldiğimi duyuyor olmalıydı ama ne adımlarını hızlandırdı ne de dönüp baktı. Ona yetiştim ve omzundan tutarak onu durdurdum.</p>

    <p>“Bak özür dilerim,” dedim, nefes nefese. “Özür dilerim. Öyle kendimi kaybetmemeliydim. Özür dilerim, gerçekten. Hiçbir mazeretim yok. Ama bütün bunların ne anlama geldiğini tahmin edemezsin. Şimdi lütfen...” Arabayı gösterdim. “Lütfen devam edelim.”</p>

    <p>Delikanlı yüzüme bakmıyordu. “Araba kullanmak yok,” dedi.</p>

    <p>“Ama bak, özür dilediğimi söyledim. Şimdi lütfen, biraz makul ol.”</p>

    <p>“Araba kullanmak yok. Burada çok tehlikeli. Çatışma çok yakın.”</p>

    <p>“Ama dinle biraz, o eve gitmem çok önemli. Çok, hem de çok önemli. Şimdi bana doğruyu söyle lütfen. Yolu mu kaybettin, yoksa evin nerede olduğunu biliyor musun?”</p>

    <p>“Biliyorum. Evi biliyorum. Ama şimdi çok tehlikeli. Çatışma çok yakın.”</p>

    <p>Söylediklerini teyit edercesine, makineli tüfek sesleri yankılandı. Yeterince uzaktan geliyor gibiydi; ama tam olarak hangi istikametten ateş açıldığını tespit etmek mümkün değildi ve ikimiz de bayırın tepesinde savunmasız kaldığımız düşüncesiyle şöyle bir etrafımıza baktık.</p>

    <p>“Bak ne diyeceğim,” dedim ve cebimden defterle kalem çıkardım. “Görüyorum ki artık yanımda kalmak istemiyorsun ve ben de senin görüşünü anlayabiliyorum. Ve sana kaba davrandığım için de tekrar özür dilerim. Fakat gitmeden evvel senden iki küçük ricam daha olacak. Birincisi, Ye Çen’in evinin adresini bana yazmanı rica ediyorum.”</p>

    <p>“Adres yok bayım. Adres filan yok.”</p>

    <p>“Pekâlâ, o zaman bir kroki çizersin. Yol tarifini yazarsın. Her neyse. Lütfen, çok rica ediyorum. Ondan sonra beni en yakın polis karakoluna götürmeni istiyorum senden. Tabii en baştan yapmam gereken şey buydu aslında. Eğitimli, silahlı adamlara ihtiyacım olacak. Lütfen.”</p>

    <p>Defterle kalemi uzattım. Sayfalar, gün içinde yaptığım diğer soruşturmalarla ilgili notlarla doluydu. Boş bir yaprak buluncaya dek sayfaları çevirdi. Sonra, “İngilizce yok. İngilizce yazamam bayım,” dedi.</p>

    <p>“Tamam, o zaman nece yazarsan yaz. Kroki çiz. Ne olursa. Lütfen çabuk ol.”</p>

    <p>Ondan istediğim şeylerin nasıl önemli olduğunu kavramışa benziyordu. Dikkatini vererek biraz düşündü ve sonra hızlı hızlı yazmaya başladı. Bir sayfayı doldurdu, bir sonrakini de. Dört beş sayfa sonra kalemi defterin arasına koyup bana uzattı. Neler yazdığına bir göz attım, ama Çince yazılardan bir şey anlamam mümkün değildi. Gene de, “Teşekkür ederim. Çok ama çok teşekkür ederim. Şimdi ne olur beni bir karakola götür. Ondan sonra evine gidebilirsin,” dedim.</p>

    <p>“Polis karakol şu taraf bayım.” Öne doğru birkaç adım attı. Tepenin uç noktasında belki yüz elli metre kadar aşağıda, gri bloklardan oluşan bir öbeğin başladığı yeri, yokuşun bitimini işaret etti.</p>

    <p>“Polis karakol orda bayım.”</p>

    <p>“Nerede? Hangi bina?”</p>

    <p>“Orda. Bayrak var.”</p>

    <p>“Gördüm, evet. Karakol olduğundan emin misin?”</p>

    <p>“Emin bayım. Polis karakol.”</p>

    <p>Baktığımız yerden bina hakikaten de polis karakoluna benziyordu. Ayrıca oraya arabayla gitmeye kalkmanın anlamsız olduğunu da görebiliyordum; araba tepenin öbür tarafındaydı ve az evvel çıktığımız patika da araç için fazla dardı; yani yolu bulmaya çalışırken tekrar kaybolmamız işten bile değildi. Defteri cebime koydum ve delikanlıya biraz para vermeyi düşündüm, ama evvelce buna pek sinirlendiğini hatırlayıp vazgeçtim. O yüzden sadece, “Teşekkür ederim. Çok yardımcı oldun. Bundan sonrasını kendim hallederim,” dedim.</p>

    <p>Delikanlı başıyla selamlarmış gibi çabuk bir hareket yaptı (bana hâlâ kızgın gibiydi), sonra dönerek arabanın olduğu istikamette yokuştan aşağı yürüyüp gitti.</p>
  </div>
</body>
</html>
