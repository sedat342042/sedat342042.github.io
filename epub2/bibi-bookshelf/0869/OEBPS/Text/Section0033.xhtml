<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Öksüzlüğümüz</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">Yirmi İkinci Bölüm</h2>

    <p>Karşımda onu görmeyi beklemiyor olsaydım, Philip Amca’yı tanıyamamam pekâlâ mümkündü. Geçen yıllar içinde kilo almıştı; tıknaz biri olmadığı halde boynu kalınlaşmış ve yanakları sarkmıştı. Saçları incelmiş ve beyazlamıştı. Fakat gözleri aynen hatırladığım gibi sakin ve şakacıydı.</p>

    <p>Ona doğru yaklaşırken gülümsemedim, oturmamı istediği iskemlenin yanına da geçmedim. “Buraya otururum,” dedim, diğer iskemlenin başında durarak.</p>

    <p>Philip Amca omzunu silkti. “İyi, zaten bu da benim masam değil. Aslında bu eve de hayatımda ilk defa geliyorum. Seninle bir ilgisi var galiba buranın?”</p>

    <p>“Ben de buraya ilk defa geliyorum. Oturabilir miyiz acaba?”</p>

    <p>Oturunca, masa lambasından yansıyan ışıkta birbirimizi açık ve net olarak görebildik. Kısa bir süre birbirimizin yüzünü dikkatle inceledik.</p>

    <p>“Çok da değişmemişsin, biliyor musun Pisicik,” dedi. “Bugün bile içindeki oğlan çocuğunu görmek mümkün.”</p>

    <p>“Bana o isimle hitap etmezsen sevinirim.”</p>

    <p>“Kusura bakma. Münasebetsiz oldu, kabul ediyorum. Demek öyle, işte karşı karşıyayız, izimi sürmeyi başardın. Seninle görüşmeyi hep reddettim aslında. Ama en sonunda, seni yeniden görmek istedim. Sana bir iki şeyi izah etme borcum vardı diye düşünerek belki. Fakat emin değildim tabii, anlıyorsun değil mi, beni nasıl gördüğünden yani. Dost mu düşman mı türünden şeyler, malum. Hoş, bugünlerde o hususta pek çok kişiden emin olamıyorum ya. Bana bunu verdiler, ne olur ne olmaz diye.” Küçük, metalik renkte bir tabanca çıkardı ve ışığa tuttu. “İnanabiliyor musun? Senin bana saldırabileceğini düşünmüşler.”</p>

    <p>“Ve gördüğüm kadarıyla, sen de onu beraberinde getirmişsin.”</p>

    <p>“Ah, ama zaten her yere beraberimde götürüyorum. Bugünlerde bana kötülük etmek isteyen öyle çok insan var ki. Senin yüzünden getirmedim yani. Şu dışarıda bekleyen adamlardan biri. Buraya dalıp beni bıçaklamak üzere rüşvet almış olabilir. Kim bilebilir ki? Ah, ama korkarım benim için vaziyet hep böyle artık. Bu Sarı Yılan saçmalığı çıktığından beri.”</p>

    <p>“Evet. Görünen o ki ihanetten medet ummaya karar vermişsin.”</p>

    <p>“Acımasız olma, yani eğer ima ettiğini düşündüğüm şeyi ima ediyorsan. Komünistler meselesinde, pekâlâ, evet, onlara ihanet ettim. O zaman bile niyetim bu değildi, biliyor musun. Çang’ın adamları bir gün beni yakaladılar ve işkenceyle tehdit ettiler. Kabul ediyorum, hiç istemedim, hiç ama hiç istemedim bunu. Ama sonunda onlar çok daha akıllıca bir şey yaptılar. Beni bizden birini ele vermem hususunda kandırdılar, oyuna getirdiler. Ve tabii ondan sonra olay bitti zaten. Çünkü sen de gördün, biliyorsun, hiç kimse dönekleri benim eski yoldaşlarım kadar vahşice cezalandıramaz. Benim için hayatta kalmanın başka yolu yoktu artık. Eski yoldaşlarımdan korunmak için devlete sığınmak zorundaydım.”</p>

    <p>“Araştırmalarıma göre,” dedim, “bir sürü insan senin yüzünden hayatını kaybetti. Sadece ele verdiklerin değil yani. Bir dönem, bir yıl kadar önce, komünistleri Sarı Yılan’ın başka bir adam olduğuna inandırdın. O adamın akrabalarını öldürdüler, aralarında üç de çocuk vardı. İntikam cinayetlerinin ilk dalgasıydı bu.”</p>

    <p>“Kendimi itibar sahibi biri gibi görecek halim yok. Ben korkağın biriyim ve bunu da çok uzun zamandır biliyorum. Fakat Kızılların vahşetinden sorumlu tutulmam mümkün değil. Kızıllar en az Çang Kay-şek kadar zalim ve merhametsiz çıktılar ve benim onlara bir gram bile saygım yok artık. Herhalde benimle bunları konuşmak için gelmedin.”</p>

    <p>“Hayır, bunlar için gelmedim.”</p>

    <p>“Öyleyse Pisicik, affedersin. Christopher. Christopher. Evet. Sana ne anlatmamı istiyorsun? Nereden başlayayım?”</p>

    <p>“Annemle babam. Neredeler?”</p>

    <p>“Baban öldü. Hem de uzun yıllar önce. Üzgünüm.”</p>

    <p>Hiçbir şey söylemedim ve bekledim. Nihayet tekrar konuştu:</p>

    <p>“Söylesene Christopher, babanın başına ne geldiğini düşünüyorsun?”</p>

    <p>“Benim ne düşündüğümü ne yapacaksın ki? Başlarına ne geldiğini senden duymak için geldim.”</p>

    <p>“Pekâlâ. Sadece kendi kendine çıkarabildin mi diye merak ettim. Yani, bu işlerde kendine bir isim yapmışsın ya hani, o yüzden.”</p>

    <p>Söyledikleri asabımı bozmuştu; ama onun ancak kendi şartlarıyla ve üslubuyla konuşmaya devam edeceğini kavramıştım. O yüzden sonunda şöyle dedim: “Benim tahminim şu: Babam o yıllarda kendi işverenlerinin afyon ticaretinden elde ettiği kazançla ilgili bir tür karşı tavır geliştirdi, cesaret isteyen bir tavır. Böyle yapınca da çok büyük bir menfaat mücadelesine yol açtı ve bu sebeple ortadan kaldırıldı.”</p>

    <p>Philip Amca başıyla onayladı. “Böyle bir şey düşüneceğini tahmin ediyordum ben de. Annenle seni neye inandıracağımızı incelikli bir şekilde müzakere etmiştik. Az çok senin demin dediklerin türünden bir şeydi konuştuğumuz. Demek ki başarmışız. Korkarım gerçek, Pisicik, gerçek, çok daha sıradan. Baban, günün birinde tuttu metresiyle kaçtı. O kadınla Hong Kong’da bir yıl beraber yaşadı, Elizabeth Cornwallis adında biriydi bu. Fakat biliyorsun, Hong Kong insana nefes aldırmaz ve feci şekilde Britanyalıdır. Orada herkesin ağzına sakız olunca, Malaka’ya veya onun gibi başka bir yere gittiler. Sonra baban tifoya yakalandı ve Singapur’da öldü. Sizi terk ettikten birkaç sene sonra yani. Üzgünüm dostum, bunları duymak kolay değil, biliyorum. Ama sıkı dur. Çünkü gece bitmeden sana anlatacağım çok şey var.”</p>

    <p>“Yani annemin haberi var mıydı diyorsun? O zaman bile?”</p>

    <p>“Evet. İlk başta değil elbette, seni yanıltmayacağım. Bir ay kadar hiçbir şey öğrenemedi. Baban karıştırdığı haltları gizlemeyi iyi becerirdi. Annenin sonradan haberi oldu; çünkü baban ona bir mektup göndererek her şeyi anlattı. Gerçeği bilen bir tek ben ve annendik.”</p>

    <p>“İyi ama ya dedektifler? Nasıl oldu da, babamın ne yaptığını ortaya çıkaramadılar?”</p>

    <p>“Dedektifler mi?” Philip Amca bir kahkaha attı. “O az maaşa çok çalıştırılan yalınayaklar mı? Onlar Nanking Yolu’nda kaybolmuş bir fili bile bulamazlardı.” Ben cevap vermeyince, o tekrar konuştu: “Neticede bir gün sana anlatacaktı. Ama seni korumaya çalışıyorduk. O yüzden şimdi düşündüğün şeylere seni inandırdık.”</p>

    <p>Masa lambasına bu kadar yakın oturmaktan rahatsız olmaya başlamıştım, ama iskemlenin dikliği arkama yaslanarak rahat oturmama elvermiyordu. Bir süre daha sessizliğimi muhafaza edince, Philip Amca konuştu:</p>

    <p>“Babana haksızlık etmek istemiyorum. Ona zor geliyordu. Anneni hep çok sevdi. Çok derin bir aşkla sevdi. Son anına kadar sevmeye devam ettiğinden de eminim diyebilirim. Bir taraftan, Pisicik, mesele de oydu zaten. Anneni çok fazla seviyordu, onu yüceltiyordu bir bakıma. Annenin bulunduğu yere çıkmak için harcadığı çaba çok fazlaydı, ona çok geldi bütün bunlar. Çabaladı evet, hem de nasıl çabaladı ve bu çaba onu mahvetti. Diyebilirdi ki: ‘Bak canım, benim elimden gelen bu kadar, daha fazlası değil; ben böyle biriyim, buyum.’ Ama annene hayrandı. Umutsuzca annene layık olmak için çırpındı ve sonunda böyle bir kabiliyeti olmadığını görünce, kalktı gitti. Onu olduğu gibi kabul eden biriyle gitti işte. Bence tek istediği biraz huzur bulmaktı. Senelerce o kadar çok çabaladı ki sadece biraz dinlenmek, huzur bulmak istiyordu artık. Onun için kötü düşünme Pisicik. Bence seni ve anneni sevmeye hep devam etti.”</p>

    <p>“Peki ya annem? Anneme ne oldu?”</p>

    <p>Philip Amca dirseklerini masaya dayayıp öne doğru eğildi ve başını hafifçe geriye attı. “Onunla ilgili olarak halihazırda ne biliyorsun?” diye sordu.</p>

    <p>Önceden sesine yerleştirmeyi becermiş olduğu uçarılık tümden yok olmuştu. Kendinden nefret eden, lanetli, yaşlı bir adam gibi görünüyordu artık. Başını geriye düşürdüğü halde gözlerini dikkatle bana dikmişti ve masa lambasının sarı ışığında burun deliklerindeki beyaz tüyler görünüyordu. Aşağılarda bir yerlerde, bir pikapta Çin ordusunun askeri marşları çalıyordu.</p>

    <p>“Seni kızdırmak için söylemiyorum,” dedi, cevap vermediğimi görünce. “Kendimi anlatmam gerekenden daha fazlasını anlatırken bulmak istemiyorum. Hadi artık. Hangi bilgilere ulaşabildin?”</p>

    <p>“Çok yakın zamana kadar hem annemin hem babamın Çapey’de bir yerde alıkonduğu kanaatindeydim. Gördüğün gibi, akılsız çıktım.”</p>

    <p>Bir şeyler söylemesini bekledim. Garip oturuşunu bir süre daha bozmadı, sonra arkasına yaslanarak, “Sen hatırlamıyorsundur, ama baban gittikten hemen sonra sizin eve anneni görmeye geldim. Ve o gün bir adam daha geldi. Çinli bir bey,” dedi.</p>

    <p>“Komutan Vang Ku’dan bahsediyorsun.”</p>

    <p>“A, demek ki o kadar akılsız değilmişsin.”</p>

    <p>“İsmini buldum. Ama ondan sonra sanırım hep yanlış izi takip ettim.”</p>

    <p>İçini çekti ve dışarıya kulak kabarttı. “Dinle,” dedi. “Kuomintang Marşları. Benimle alay etmek için çalıyorlar. Beni nereye götürürlerse bu oluyor. Tesadüf olamayacak kadar sık bir şekilde.” Hiçbir şey demedim, o da ayağa kalkıp ağır perdelerden düşen gölgelerin içine doğru yürüdü.</p>

    <p>“Annen,” dedi en nihayet, “kendini bizim mücadelemize adamıştı. Çin’e yapılan afyon ticaretini durdurma mücadelemize. Babanın çalıştığı şirket de dahil birçok Avrupalı şirket, Hindistan afyonunu Çin’e ithal edip milyonlarca Çinliyi âciz birer müptelaya dönüştürüyor ve inanılmaz miktarda para kazanıyordu. O günlerde ben mücadelenin merkezinde yer alan isimlerden biriydim. Uzun zaman fazlasıyla safiyane bir stratejiyle hareket ettik. Bu şirketleri utandırarak afyon kârından vazgeçirebileceğimizi sanıyorduk. Şirketlere mektuplar yazdık, afyonun Çin halkına nasıl zarar verdiğini ispat eden belgeler sunduk. Evet, gülebilirsin, gerçekten çok saftık. Ama işte aklımızca Hıristiyan din kardeşlerimizle anlaşmaya çalıştığımızı düşünüyorduk, anlıyor musun? Neyse, sonunda hiçbir yere varamadığımızı gördük. Anladık ki, bu insanlar kazandıkları parayı çok sevdikleri gibi Çinlilerin bu halde olmasını istiyorlar, bunu tercih ediyorlardı. Onların kargaşa içinde yaşamalarından, uyuşturucu müptelası olmalarından, kendilerini yönetemeyecek hale gelmelerinden çok memnundular. Böylece koca ülke resmen bir koloni gibi idare edilebilirdi, hem de bilinen zorunlulukların hiçbiri yaşanmadan. Dolayısıyla biz de taktiklerimizi değiştirdik. İşin girdisini çıktısını öğrendik. O günlerde, tıpkı şimdi de olduğu gibi, afyon nakliyatı Yangtze üzerinden işliyordu. Afyon, eşkıya çetelerinin olduğu topraklardan, nehir yoluyla taşınıyordu. Nitelikli ve yeterli koruma temin edilmezse, nakliyat yağmaya uğramadan Yangtze vadilerini bile aşamıyordu. O yüzden Morganbrook ve Byatt, Jardine Matheson gibi bütün o şirketler nakliyatın yapıldığı topraklardaki komutanlarla anlaşmışlardı. Bu komutan denen adamlarsa şişirilmiş birer hayduttan başka bir şey değillerdi; ama orduları vardı, nakliyatın güvenliğini sağlayacak güçleri vardı. Neyse, bizim yeni stratejimiz şu oldu. Artık ticaret yapan şirketlerle uğraşmayacaktık. Komutanlara müracaat edecektik. Onların milli gururuna seslenecektik. Afyon ticaretinden elde edilen geliri durdurmanın onların elinde olduğunu, Çinlilerin kendi kaderlerini çizmelerinin, kendi topraklarına hükmetmelerinin önündeki en büyük engeli tersine çevirmenin onlara bağlı olduğunu anlattık. Tabii bazıları kendilerine yapılan ödemelerden fazlasıyla memnundu. Ama gene de birkaçını bizim tarafımıza çekebildik. O zamanlar Vang Ku, bu tayfanın en güçlülerinden biriydi. Hunan eyaletinin kuzeyindeki yüzlerce kilometrekarelik bir alana hükmediyordu. Hayli merhametsiz bir adamdı ama korkulan ve saygı duyulan biri olduğu için şirketlerin gözünde değerliydi. Neyse, Vang Ku bizim davamıza ilgi gösterdi. Sık sık Şanghay’a gelip gidiyordu, buradaki tatlı hayat hoşuna gitmişti ve bu ziyaretler esnasında onun gönlünü kazandık. Pisicik, iyi misin sen?”</p>

    <p>“Evet, iyiyim. Dinliyorum.”</p>

    <p>“Belki artık gitsen iyi olur. Anlatacaklarımı duyman şart değil.”</p>

    <p>“Anlat. Dinliyorum seni.”</p>

    <p>“Pekâlâ. Bence zaten duymalısın, eğer duymaya tahammül edebiliyorsan. Çünkü... çünkü anneni bulman lazım. Onu hâlâ bulma şansın var.”</p>

    <p>“Yani annem hayatta mı?”</p>

    <p>“Aksini düşünmek için bir sebep göremiyorum.”</p>

    <p>“O zaman anlat bana. Devam et hadi.”</p>

    <p>Masanın başına geri geldi ve yeniden karşıma oturdu. “Vang Ku’nun evinize geldiği gün,” dedi. “Hatırlıyor olabilirsin. Önemli bir şey olduğunu düşünmekte de haklısın. O gün annen, Vang Ku’nun niyetinin iyilikle alakası olmadığını anladı. Basitçe söylemek gerekirse, Vang Ku afyon nakliyatını tamamen kendi eline geçirmeyi planlıyordu. Tabii, bir sürü katakulli çeviriyordu; afyon üç veya dört ayrı tarafın elinden geçecekti, tipik Çinli tertibi bu tabii; fakat netice itibarıyla aynı şeye denk geliyordu. Çoğumuz bunu biliyorduk ama annen bilmiyordu. Belki aptalcaydı ama ona söylememiştik; çünkü böyle bir şeyi kabul etmeyeceğini seziyorduk. Geri kalanlarımız, elbette şüphelerimiz vardı, ama gene de Vang Ku’yla beraber çalışmakta karar kılmıştık. Evet, o da aynı insanlara afyon satacaktı. Ama önemli olan, ithalatı durdurmaktı. Evet, ticareti kârsız hale getirmekti. Maalesef Vang Ku’nun evinize geldiği o gün, ilk kez annene kendisinin bizimle olan ilişkisinin gerçek tabiatını açık edecek şeyler söyledi. Tahmin ediyorum, annen kendini aptal yerine konmuş gibi hissetti. Belki aslında bu konuda hep şüphe duymuş ama buna itibar etmemişti ve Vang’a olduğu kadar kendisine ve bana da öfkelenmişti. Neyse, öfkeden kontrolünü kaybetti, hatta adama tokat attı. Kuvvetlice değil tabii; ama anlıyor musun, eli adamın suratına temas etti. Ve tabii Vang’ın yüzüne karşı da ağzına geleni söyledi. O anda bunun korkunç bir bedeli olacağını anladım. Hemen orada, o dakika durumu düzeltmeye çalıştım. Vang’a babanın daha yeni gittiğini, annenin nasıl üzgün ve kızgın olduğunu izah ettim, adam gitmeye hazırlanırken bütün bunları ona anlatmak için çok dil döktüm. Gülümsedi ve, ‘Endişelenme,’ dedi; yine de endişeleniyordum. Annenin yaptığının, özrü kolay kabul edilir bir kabahat olmadığını biliyordum. Sana bir şey söyleyeyim, Vang eğer olanlar yüzünden planlarımızın parçası olmaktan vazgeçmeye karar verse rahatlayacaktım. Ama o da afyonu istiyordu, halihazırda bir sürü başka adamla anlaşmıştı. Üstelik yabancı bir kadın tarafından hakarete uğramıştı ve bunun hesabının verilmesini istiyordu.”</p>

    <p>Lambanın aydınlığında ona doğru eğildiğimde arkamdaki karanlık büyüdü, büyüdü ve uçsuz bucaksız kara bir boşluk açıldı geride. Philip Amca elinin ayasıyla alnındaki teri sildi. Bana dikkatle bakmayı ve konuşmayı sürdürdü:</p>

    <p>“Aynı gün, geç saatte Vang Ku’yu görmek üzere Metropole Oteli’ne gittim. Başımıza geleceğini bildiğim belanın önüne geçmek için yapabileceğim her şeyi yaptım. Ama yararı yoktu. O akşam bana annenin onu kızdırmadığını söyledi, aksine annenin ruhunu –öyle demişti, ‘onun ruhunu’– son derece çekici bulmuştu. O kadar ki anneni beraberinde Hunan’a götürüp odalıklarının arasına katmak istiyordu. Anneni vahşi bir kısrağı ehlileştirir gibi ‘terbiye etme’yi teklif ediyordu. Bak Pisicik, şunu anlaman lazım, o zamanlar Şanghay’da, Çin’de, Vang Ku gibi bir adam böyle bir karar almış ve bu cihete gitmişse, onu durdurmaya yeltenmek bile düşünülemezdi. Anlaman gereken şey bu. Polise gitmek veya anneni korumaya kalkmak için birilerinden yardım istemek beyhude bir çaba olurdu. Böyle bir deneme belki olacakları biraz yavaşlatırdı o kadar. Anneni o türden bir adamın yapacaklarına karşı koruyabilecek tek bir kişi bile yoktu. Ama biliyor musun Pisicik, benim asıl korkum sendin. Sana ne yapmak istediğinden emin değildi ve ben de onunla bunu görüşmeye çalışıyordum. Nihayet bir anlaşmaya vardık. Annenin yalnız, savunmasız olduğu ortamı hazırlayacak ve seni oradan uzaklaştıracaktım. Bütün derdim buydu artık. Seni de almasını istemiyordum. Annen, annenin durumu önlenemezdi. Ama sen, senin için yalvarılabilirdi. Ben de onu yaptım.”</p>

    <p>Uzunca bir sessizlik oldu. Sonunda, “Bu gayet elverişli anlaşmadan sonra Vang Ku’nun projenizde size yardımcı olmaya devam ettiğini anlıyorum, öyle değil mi?” dedim.</p>

    <p>“Alay etme, Pisicik.”</p>

    <p>“Neyse işte, devam etti mi?”</p>

    <p>“Evet, etti. Anneni almak onu tatmin etmişti. Ondan istediklerimizi yerine getirdi ve şunu rahatlıkla ifade edebilirim ki şirketlerin afyon ticaretine son veren nihai kararı almalarında Vang’ın katkısı büyük oldu.”</p>

    <p>“Yani, bir diğer deyişle annem, kendisinden daha önemli bir şey için feda edildi.”</p>

    <p>“Bak Pisicik, hiçbirimizin seçme şansının olmadığı bir durumdu. Bunu anlamak zorundasın.”</p>

    <p>“Daha sonra annemi hiç gördün mü? Bu adam tarafından kaçırıldıktan sonra?”</p>

    <p>Tereddütte kalmıştı, görüyordum. Sonra şöyle dedi:</p>

    <p>“Evet. Doğrusunu istersen gördüm. Bir kez, yedi yıl sonra. Hunan’dan geçmek durumunda kaldığım bir yolculuğa çıkmıştım ve Vang’ın davetini kabul ettim. Orada, Vang’ın kalesinde, anneni son bir kez gördüm.”</p>

    <p>Sesi artık bir fısıltıya dönüşmüştü. Aşağıdaki pikap susmuş, sessizlik adeta havada asılı kalmıştı.</p>

    <p>“Evet... yani, ne durumdaydı?”</p>

    <p>“Sağlığı yerindeydi. Odalıklardan biriydi elbette. O şartlar altında, diyebilirim ki, yeni hayatına uyum sağlamıştı.”</p>

    <p>“Nasıl muamele görüyordu?”</p>

    <p>Philip Amca gözlerini kaçırdı. Sonra anlattı: “Onu gördüğümde, tabii ki seni sordu. Bana gelen havadisleri anlattım. Mutlu oldu. Görüyorsun ya, o zamana kadar, yani onu gördüğüm güne kadar, dış dünyadan tamamıyla koparılmıştı. Yedi yıl boyunca, Vang onun ne duymasına izin verdiyse onu duymuştu. Demeye çalıştığım şu, yapılan mali anlaşmaya sadık kalınıp kalınmadığını kesin olarak bilmiyordu. Dolayısıyla onu gördüğümde ilk merak ettiği şey bu oldu ve ben de ona anlaşmanın işlediğinden emin olduğumu söyledim. Yedi yıl işkence gibi sürmüş olan şüphenin ardından, içindeki huzursuzluk bitmişti. Nasıl rahatladığını sana anlatamam. ‘Tek bilmek istediğim buydu,’ deyip durdu bana. ‘Tek bilmek istediğim buydu.’”</p>

    <p>Beni dikkatle izliyordu. Bir dakika durdum ve sormamı beklediği soruyu sordum:</p>

    <p>“Philip Amca, hangi mali anlaşma bu?”</p>

    <p>Bakışlarını aşağı doğru çevirdi ve bir süre kendi ellerini inceledi. “Sen olmasaydın, sana olan sevgisi olmasaydı Pisicik, annen, biliyorum ki, o alçak herifin kendisine el sürmesindense, tek bir dakika bile tereddüt etmeden canına kıymayı tercih ederdi. Bir yolunu bulur ve canına kıyardı. Fakat düşünmesi gereken sen vardın. O yüzden sonunda durumu kabul etti ve bir anlaşma yaptı. Annenin... annenin itaatine karşılık, senin bütün maddi ihtiyaçların karşılanacaktı. Büyük bir kısmını ben ayarladım, şirket aracılığıyla. Orada, Byatt’ta bir adam vardı, ne olup bittiği hakkında hiçbir şey söylemedim. Afyonunu geçireceği güvenli bir yol ayarladığını zannediyordu. Hah ha! Aptal herif!” Philip Amca başını iki yana salladı ve gülümsedi. Sonra yüzü yeniden karardı. Sanki konuşmamızın gideceği yönü tevekkülle bekler gibiydi.</p>

    <p>“Bana tahsis edilen para,” dedim sessizce. “O bana kalan miras...”</p>

    <p>“İngiltere’deki teyzen. Hiçbir zaman zengin biri değildi. Bütün bu zaman boyunca senin gerçek mali kaynağın Vang Ku oldu.”</p>

    <p>“Yani bunca zamandır ben... ben onun sayesinde...” Sözlerimi tamamlayamadım ve öylece susup kaldım.</p>

    <p>Philip Amca başıyla onaylıyordu. “Okul masrafların. Londra cemiyet hayatında edindiğin yer. Kendini getirmeyi başardığın mevki. Hepsini Vang Ku’ya borçlusun. Daha doğrusu annenin yaptığı fedakârlığa.”</p>

    <p>Tekrar ayağa kalktı ve bana baktığında yüzünde yeni bir şey gördüm, nefret duygusu gibi bir şeydi bu. Fakat dönüp gölgelerin içine doğru yürüyünce, o ifade de gözden yitti.</p>

    <p>“O sefer anneni gördüğümde,” dedi, “o kalenin içinde. Afyon ticareti mücadelesine dair bütün ilgi ve merakını kaybetmişti. Sadece senin için yaşıyordu. O sıralarda afyon ticareti çoktan yasadışı ilan edilmişti. Ama bu bile ona hiçbir şey ifade etmiyordu artık. Tabii benim canımı sıkmıştı bu, tıpkı mücadeleye yıllarını vermiş diğerleri gibi. Sonunda hedefimize ulaştık diye düşünüyorduk. Afyon ticareti tamamen kaldırıldı. Kaldırılmanın ne anlama geldiğini bir iki yılda gördük. Ticaret sadece el değiştirmişti, hepsi bu. Aynı işi şimdi Çang hükümeti yapıyordu. Çok daha fazla sayıda insan müptela olmuştu; Çang Kay-Şek’in ordusuna para yetiştirmek, onun gücünün yol açtığı masrafı karşılamak için artık kapı kapı dolaşıp satıyorlardı afyonu. İşte o zaman Kızıllara katıldım, Pisicik. Annen, eminim mücadelenin nereye geldiğini bilse mahvolurdu, yıkılırdı, ama artık umurunda değildi. Tek istediği sana iyi bakılmasıydı. Sadece seninle ilgili havadisleri duymak istiyordu. Biliyor musun Pisicik” –sesi aniden tuhaf bir tını aldı– “onu gördüğüm gün, durumunun iyi olduğunu düşünmüştüm. Fakat orada geçirdiğim süre boyunca, evdekilere, diğerlerine sordum, gerçeği bilebilecek olanlara. Gerçeği bilmek istiyordum. Çünkü ona sahiden nasıl muamele edildiğini öğrenmek istiyordum. Çünkü... çünkü günün birinde bu anın, şu anda yaptığımız görüşmenin gelip çatacağını biliyordum. Ve öğrendim de. Evet öğrendim. Hem de her şeyi.”</p>

    <p>“Bana işkence etmek mi istiyorsun?”</p>

    <p>“Konu sadece... sadece o adama yatakta teslim olmak değildi. Sık sık anneni misafirlerinin önünde kırbaçlıyordu. Beyaz kadını terbiye etmek diyordu yaptığına. Hepsi bu kadar da değil. Biliyor musun...”</p>

    <p>Çoktan kulaklarımı ellerimle kapatmıştım ama artık bağırıyordum: “Yeter! Niçin işkence ediyorsun bana, neden?”</p>

    <p>“Neden mi?” Sesinde artık öfke vardı. “Neden ha? Çünkü gerçeği bilmeni istiyorum. Yıllar boyu benim iğrenç bir mahluk olduğumu düşündün. Belki de öyleyim, ama işte dünyanın insana yaptığı budur. Ben asla böyle biri olmayı istemedim. Şu hayatta iyi bir şeyler yapmak istiyordum. Ve kendimce, bir zamanlar çok cesur kararlar aldım. Bir de şu halime bak. Benden iğreniyorsun. Yıllardır benden iğreniyorsun Pisicik. Pisicik, bir oğlum olsaydı ancak bu kadar yakın hissederdim. Ve sen benden iğreniyorsun. Şimdi anlıyor musun, dünya gerçekte nasıl bir yer? İngiltere’deki konforlu hayatının nasıl bir bedeli olduğunu görüyor musun? Nasıl meşhur bir dedektif olunabiliyormuş, anlıyor musun? Dedektif! Kime ne yararı var bunun? Çalınan mücevherler, mirasları için öldürülen aristokratlar. Sence gerçeklik bunlardan mı ibaret? Annen, senin o sihirli güzel dünyanda sonsuza kadar yaşamanı istiyordu. Fakat bu mümkün değil. Önünde sonunda o dünya yıkılmak zorunda. Bu kadar uzun süre dayanması bile bir mucize aslında. Evet Pisicik, gel. Sana bu fırsatı sunmak zorundayım. Al.”</p>

    <p>Tabancasını çıkarmıştı. Gölgelerin içinden bana doğru yaklaştı ve başımı kaldırıp ona baktığımda tepemde dikildiğini gördüm, tıpkı çocukluğumda yaptığı gibi. Ceketini açmış, tabancayı yeleğinin üstünden kalbine doğru bastırmıştı.</p>

    <p>“Al işte,” dedi eğilerek ve fısıldayarak; nefesi kokuyordu. “Al işte oğlum. Öldür beni. Hep bunu istememiş miydin? O yüzden bunca zaman hayatta kaldım. Bu ayrıcalık başka kimsenin olmamalı. Kendimi sana sakladım, anlıyor musun? Senin için sakladım. Çek tetiği. Al, hadi. Bak, ben sana saldırmışım gibi yaparız. Silah benim elimde olacak, üzerine düşeceğim. Meşru müdafaa gibi görünecek. İşte, hadi ben tutuyorum. Çek tetiği Pisicik.”</p>

    <p>Yüzüm yeleğine değiyordu; nefes nefese kaldığı için bedeni bir aşağı bir yukarı hareket ediyor gibiydi. Midemin bulandığını hissettim ve geri çekilmeye çalıştım, ama serbest kalan eli (derisi tarif edilemez şekilde kurumuş, çatlamıştı) kolumu kavradı ve kendine doğru çekti. Anlamıştım, elim tabancanın kenarına dokununca tetiği kendi çekecekti. Hızla geriye attım kendimi, iskemleyi devirerek ondan uzaklaştım.</p>

    <p>Bir an ikimiz de birileri sesleri duyup gelebilir diye suçlu suçlu kapıya baktık. Ama hiçbir şey olmadı ve sonra Philip Amca iskemleyi kaldırıp masanın yanına tekrar yerleştirdi ve güldü. Aynı iskemleye oturdu, tabancayı masanın üzerine koydu ve bir süre nefeslendi. Masadan birkaç adım daha uzaklaştım; ama mağara derinliğindeki salonda hiçbir şey yoktu. Orada öylece kaldım, sırtım hâlâ ona dönüktü. Konuşmaya başladı:</p>

    <p>“İyi o zaman. Pekâlâ.” Birkaç derin nefes aldı. “O zaman bunu da anlatayım. En berbat itirafımı yapayım sana.”</p>

    <p>Fakat uzunca bir süre arkamda duran Philip Amca’dan gelen tek ses, nefesiydi. Sonunda konuşmaya başladı:</p>

    <p>“Pekâlâ. Gerçeği itiraf edeceğim sana. O gün Vang Ku’nun anneni kaçırmasına neden engel olmadığım meselesini. Daha önce söylediklerimin, evet, hepsi doğru. Seni korumam lazımdı. Evet, evet, evvelce söylediğim her şey doğru. Fakat eğer istemiş olsaydım, eğer anneni gerçekten kurtarmak isteseydim, biliyorum ki bunu başaracak bir yol bulurdum. Şimdi sana bir şey söyleyeceğim Pisicik. Yıllarca kendime bile itiraf edemediğim şeyi. Vang’ın anneni kaçırmasına yardım ettim; çünkü bir tarafım annenin onun kölesi olmasını istiyordu. Geceler boyunca o şekilde kullanılmasını. Çünkü anneni daima arzulamıştım, sizin evinizde misafir kaldığım günlerden itibaren. Evet, onu tutkuyla istiyordum ve baban o şekilde çekip gidince, işte bu benim şansım diye düşündüm, elbette babanın yerini alacaktım artık. Fakat... fakat annen bana hiç o gözle bakmamıştı, baban gittikten sonra fark ettim bunu. İyi bir insan olduğumu düşündüğü için bana saygı duyuyordu sadece... Hayır, hayır, mümkün değildi. Ölsem de karşısına çıkamayacaktım, o şekilde yani. Ve kızgındım. O kadar kızgındım ki. Ve Vang Ku’nun onu kaçırıp alıkoyması beni cinsel olarak tahrik etti. Duyuyor musun beni Pisicik? Beni tahrik etti! Vang onu götürdükten sonra, gecenin en karanlık saatlerinde içimde bir heyecan beliriyordu. Yıllar boyunca sanki Vang vesilesiyle uzaktan, vekâleten annenle yaşadım. Sanki anneni ben de fethetmiştim. Çok kereler, defalarca annene yapılanları hayal edip kendimi tatmin ettim. Şimdi, şimdi öldür beni! Niçin hayatta bırakasın ki? Duydun işte! Al, köpek gibi vur beni!”</p>

    <p>Uzunca bir süre salonun iyice kararmış kısmında, sırtım ona dönük, nefes alıp verişini dinleyerek durdum. Sonra ona döndüm ve gayet alçak bir sesle şunu sordum:</p>

    <p>“Annemin hâlâ sağ olabileceğine inandığını söylemiştin. Hâlâ Vang Ku’yla beraber midir?”</p>

    <p>“Vang dört yıl önce öldü. Ordusu da Çang tarafından dağıtıldı zaten. Annen şu anda nerededir bilmiyorum Pisicik. Gerçekten bilmiyorum.”</p>

    <p>“Evet. Onu bulacağım. Aramaktan vazgeçmeyeceğim.”</p>

    <p>“Kolay olmayacak oğlum. Etrafı kasıp kavuran bir savaş var. Yakında ülkenin her tarafını saracak.”</p>

    <p>“Evet,” dedim. “Bence yakında dünyayı saracak. Ama bu benim suçum değil. Yeniden başlamak istiyorum her şeye, bu defa onu bulmak üzere. Bana söyleyebileceğin herhangi başka bir şey var mı, onu ararken yardımı dokunacak?”</p>

    <p>“Korkarım yok Pisicik. Sana her şeyi anlattım.”</p>

    <p>“O zaman hoşça kal Philip Amca. İsteğini geri çevirdiğim için üzgünüm.”</p>

    <p>“Merak etme. Sarı Yılan’ın ölüm isteğini geri çevirmek istemeyecek o kadar çok insan var ki.” Kısa bir kahkaha attı. Bitkin bir sesle, “Hoşça kal Pisicik. Umarım onu bulursun,” dedi.</p>
  </div>
</body>
</html>
