<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Öksüzlüğümüz</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">Dördüncü Bölüm</h2>

    <p>Şanghay’daki bahçemizin arka tarafında, üstünde tek bir akağacın yükseldiği bir tepe vardı. Akira’yla birlikte, altı yaşımızdan itibaren o tepenin üstünde ve etrafında oynadık. Ve ben çocukluk arkadaşımı ne zaman düşünsem, ikimizin orada, tepenin eteklerinde bir aşağı bir yukarı koşturduğumuz ve bazen de dik kısımlarından atladığımız zamanlar aklıma geliyor.</p>

    <p>Yorgunluktan halsiz düştüğümüzde, sırtımızı ağacın gövdesine verip nefes nefese tepenin doruğunda otururduk. Bu gözetleme noktasından bizim bahçeyi ve bitimindeki büyük beyaz evimizi gayet net görebiliyorduk. Gözlerimi bir an kapatsam, o resmi bütün canlılığıyla gözümün önüne getirebilirim: Çimenleri özenle biçilmiş bakımlı İngiliz bahçesi, Akiraların bahçesini bizimkinden ayıran karaağaç sırasının düşürdüğü gölgeler ve evin kendisi; çok sayıda pencere kanadının ve kafesli balkonun görüldüğü beyaz, devasa bir yapı. Evi böyle hatırlamam muhtemelen çocuk hafızamın ürünüdür, gerçekteki hali hiç de öyle muhteşem değildir diye düşünüyorum. Emin olduğum bir şey varsa o da, o zaman bile Bubbling Well Yolu’ndan köşeyi dönünce görünen malikânelerin ihtişamı ile boy ölçüşemeyecek bir ev olduğudur. Gene de annemle babam, ben, Mei Li ve hizmetkârlarımızdan müteşekkil bir hane için o ev ziyadesiyle büyüktü.</p>

    <p>Ev Morganbrook ve Byatt’ın mülkü olduğu için, etraftaki pek çok bibloya ve tabloya elimi sürmem yasaktı. Bu mülkiyetin bir diğer anlamı da zaman zaman Şanghay’a yeni tayin olmuş bir çalışanın “yeni çevresine alışuncaya dek” tarafımızdan “misafir edilmesi” mecburiyetiydi. Annemle babamın bu düzenlemeye itiraz edip etmediklerini bilmiyorum. Benim içinse hiçbir mahzuru yoktu; çünkü evde kalan misafir genellikle <em>Söğüt Ağaçlarındaki Rüzgâr</em>’dan<a href="../Text/Section0036.xhtml#Footnote0002" id="Backlink0002"><sup>[2]</sup></a> bildiğim İngiltere’nin orman patikalarıyla çayırlarının veya Conan Doyle’un dedektiflik romanlarından aklımda kalan sisli caddelerin havasını getiren genç bir adam oluyordu. Bu genç İngilizler, şüphesiz iyi bir intiba bırakabilmek için, benim uzun sorularımı cevaplamaktan, bazen de makul olmayan ricalarımı yerine getirmekten şikâyet etmiyorlardı. Fark ettim de, pek çoğu muhtemelen benim şimdi olduğum yaştan genç ve sürekli denizde, evlerinden uzak yaşayan insanlardı. Fakat o zamanlar bana göre hepsi de dikkatlice incelenecek ve benzemeye çalışılacak figürlerdi.</p>

    <p>Akira’ya dönersek: Uydurduğumuz hikâyeyi canlandırmak için tepenin üstünden bir aşağı bir yukarı deli gibi koşup durduğumuz bir öğleden sonrası özellikle yer etmiş zihnimde. Biraz nefeslenmek için akağaca dayanmış oturuyorduk; kabaran göğsümün inip kalkması geçsin diye beklerken evin arkasındaki çimenliğe bakıyordum ki Akira arkamdan seslendi:</p>

    <p>“Dikkat et ehtiyar. Kırkayak. Senin ayağın yanında.”</p>

    <p>“Ehtiyar,” dediğini gayet net duymuştum ama o ara üstünde durmadım. Fakat Akira, tabiri bir kez kullanmaktan aldığı hazla, oyunumuza döndüğümüzde bana defalarca aynı şekilde hitap etti: “Burdan, ehtiyar!” “Daha bile hızlı ehtiyar!”</p>

    <p>Sonunda oyunumuzun nasıl ilerleyeceğiyle ilgili bir anlaşmazlık oldu; ben, “Hem zaten ehtiyar değil,” dedim, “ihtiyar denir.”</p>

    <p>Akira, tahmin ettiğim gibi şiddetle karşı çıktı. “Hiç de değil. Hiç de değil. Bayan Brown. Beni tekrar tekrar söyle dedi. Ehtiyar. Ehtiyar. Doğru telaffuz, hepsi. O öyle dedi, ehtiyar de. O <em>öğretmen!</em>”</p>

    <p>İkna etmeye çalışmak anlamsız olacaktı; çünkü İngilizce derslerine başlayalı beri ailesinin İngilizce uzmanı olmaktan feci şekilde gurur duyuyordu. Ama aynı şekilde benim de pes etmeye niyetim yoktu; sonunda kavga öyle bir noktaya geldi ki Akira oyunu bırakıp “gizli geçit”imizden (iki bahçeyi birbirinden ayıran çalılıklar arasındaki boşluk) hiddetle yürüyüp gitti.</p>

    <p>Birkaç hafta sonra Bubbling Well Yolu’ndan büyük evlerin ve güzel bahçelerin önünden beraber yürürken o tabir tekrar ortaya çıktı; oysa ben meseleyi çoktan unutmuştum. Ona tam olarak ne demiştim hatırlamıyorum, ama her neyse, şu şekilde cevap verdi:</p>

    <p>“Çok iyisin ihtiyar.”</p>

    <p>Sonunda benim dediğime geldiğini söyleme arzumu bastırdığımı hatırlıyorum. Akira’nın “ihtiyar” demesi evvelce kendisinin hatalı olduğunu gizlice kabul etmesinden kaynaklanmıyordu. Aksine, ikimizin de tuhaf bir şekilde kabul etmiş olduğu gibi, sözcüğün “ihtiyar” olduğunu iddia edenin başından beri o olduğunu, şu an itibarıyla pekâlâ sadece iddiasını ispat etmiş olduğunu ve benim karşı koymayışımın da onun haklı zaferini teyit ettiğini sezdiriyordu. Üstüne üstlük bütün öğleden sonra boyunca yüzünde kendini beğenmiş bir ifadeyle beni “ihtiyar”lamaya devam etti, sanki, “Sersemlik yapmayı bırakman iyi oldu. Aklını başına topladığına sevindim,” diyordu.</p>

    <p>Bu türden davranışlar Akira’da sık görmediğim şeyler değildi ve bunları son derece sinir bozucu bulmama rağmen, bir sebepten ötürü karşı çıkmak için gayret göstermiyordum. Doğrusu –şu anda bunu açıklamak zor görünüyor ama– Akira adına bu türden fantezileri muhafaza etmek gibi bir ihtiyaç hissediyordum; mesela “ehtiyar” anlaşmazlığına bir yetişkin dahil olmuş olsaydı, ben Akira’nın tarafını tutardım.</p>

    <p>Bununla Akira’nın benim üzerimde bir hâkimiyeti olduğunu veya arkadaşlığımızın eşitsiz bir tabiatı olduğunu ima ediyor değilim. Oynadığımız oyunlarda ben de onun kadar rol sahibiydim ve hatta kritik kararları daha çok ben alıyordum. Gerçek şu ki, ben entelektüel açıdan ondan üstün olduğuma inanıyordum ve bir noktaya kadar Akira bunu kabulleniyordu. Diğer taraftan Japon dostumun benim nazarımda otorite sahibi olduğu farklı konular vardı. Mesela onun hoşuna giden bir oyun değişikliğini uygulamakta direndiğimde veya onun canını sıkan bazı sözler sarf ettiğimde başvurduğu kol bükme manevrası vardı. Daha genel olarak, yaşça benden sadece bir ay büyük olmasına rağmen, benden daha fazla hayat bilgisine sahip olduğunu seziyordum. Benim bilmediğim pek çok, pek çok şey hakkında bilgi sahibiydi. Bunların haricinde bir de tabii Uluslararası Yerleşim Bölgesi’nin sınırları dışında gerçekleştiğini iddia ettiği birkaç macerası vardı.</p>

    <p>Bugün baktığımda, o yaşta, başımızda kimse olmadan sağa sola gidebilmemizi biraz şaşkınlıkla karşılıyorum. Elbette bu gene de Uluslararası Yerleşim’in nispeten güvenli sınırları dahilinde geçerliydi. Mesela benim, kentin Çinli nüfusu barındıran bölgelerine gitmem kesinlikle yasaktı ve hatırladığım kadarıyla Akira’nın anne babası da bu konuda daha serbest değillerdi. O bölgelerde, bize dendiğine göre, akla gelebilecek her türden tehlikeli hastalık, pislik ve kötü insan vardı. Yerleşim’in dışını görmek babında tek tecrübem, annemle beraber bindiğimiz fayton beklenmedik bir şekilde güzergâhını değiştirince Çaypey bölgesine sınır teşkil eden Suçov kanalı boyunca yaptığımız yolculuktu. Kanalın karşı tarafındaki birbiri üzerine yığılı çatıları görmüş ve suyu aşarak bize hava yoluyla ulaşacak salgından duyduğum korkuyla nefesimi tutabildiğim kadar tutmuştum. Dolayısıyla arkadaşımın bu türden yerlere pek çok gizli ziyarette bulunduğu iddiası bende ister istemez bir hayranlık uyandırmıştı.</p>

    <p>Akira’yı atıldığı kahramanlıklar hakkında soru yağmuruna tuttuğumu hatırlıyorum. Çin mahalleleriyle ilgili gerçekler, Akira’nın söylediğine göre, söylentilerden çok daha kötüydü. Doğru düzgün tek bir bina bile şey yoktu; mahalle birbirine neredeyse yapışık yığın yığın kulübeyle doluydu. Buralar, dediğine göre, Bun Yolu’ndaki pazar yerine benziyordu; ama farkı şuydu: Sergi tezgâhlarının altında aileler yaşıyordu. Üstelik her yer, üzerinde sineklerin kaynadığı ceset kümeleriyle doluydu ve bu kimsenin umurunda değildi. Bir defasında Akira kalabalık bir sokakta yürürken, adamın birinin (belli bölgeleri hâkimiyetleri altında tutan komutanlardan olduğunu varsaymıştı) kılıç kuşanmış dev gibi bir adamla tahtırevanda gittiğini görmüştü. Adam canının istediği birini işaret eder etmez, bu dev yaratık kılıcına davranıp zavallının kafasını uçuruyordu. Tabii ki insanlar ellerinden geldiğince saklanmaya çalışıyorlardı. Ama sadece Akira olduğu yerde kalmış ve hiç umursamadan adamın gözlerinin içine bakmıştı. Öbürü Akira’nın kafasının kesilmesini emretmek ile emretmemek arasında bir dakika düşünüp belli ki arkadaşımın cesaretinden etkilendiği için en sonunda şöyle bir gülmüş, sonra da eğilip başını okşamıştı. Komutanla beraberindekiler arkalarında pek çok kopuk kafa bırakarak yollarına devam etmişlerdi.</p>

    <p>Akira’ya bu iddiaları konusunda itiraz etmeye kalkmamıştım sanırım. Birinde anneme, arkadaşımın Uluslararası Yerleşim dışındaki maceralarından öylesine bahsettiğimde bana gülümsediğini ve meseleye şüpheyle yaklaşmama neden olacak şeyler söylediğini hatırlıyorum. Anneme çok kızmıştım ve Akira ile aramızda geçen şeyleri onunla paylaşmaktan dikkatle kaçınmıştım.</p>

    <p>Bu arada annem, Akira’nın özel hayranlık beslediği biriydi. Beni kol bükme manevrasıyla alt etmesine rağmen onun istediği gibi pes dememişsem, çareyi, bunun hesabını anneme vermesi gerekeceğini söylemekte bulurdum. Elbette böyle işin kolayına kaçmaktan hoşlanmıyordum, o yaşta annemin otoritesine başvurmak gururumu incitiyordu. Ancak bu yöntemi kullandığım seferlerde, acımasız düşmanımın mengene gibi kollarının bir saniye içinde nasıl da paniğe kapılmış bir çocuğunkilere dönüştüğünü görmek beni her zaman büyülüyordu. Annemin Akira üzerinde neden böyle bir etkisi olduğunu hiçbir zaman bilemedim; çünkü inanılmaz şekilde nazik olmakla beraber, Akira yetişkinlerden çekinen bir çocuk değildi. Ayrıca annemin onunla her zaman tatlı ve dostça konuşmuş olmasından başka bir şey de hatırlamıyorum. Bu sorunun cevabını ve aklıma gelen çeşitli ihtimalleri o zamanlar kafamda kurduğumu hatırlıyorum.</p>

    <p>Bir süre Akira’nın anneme duyduğu saygının annemin “güzel” olmasından kaynaklandığı fikri üzerinde durdum. Annemin “güzel” oluşu benim büyürken gayet doğal bir biçimde kabul ettiğim bir gerçekti. Onun “güzel” olduğu hep söylenegelen bir şeydi ve sanırım ben bu “güzel” etiketini “uzun boylu” veya “ince” veya “genç” gibi etiketlerden ayırt etmeden anneme iliştirmiştim. Aynı zamanda onun “güzelliğinin” başkaları üzerindeki etkisini de görebiliyordum. Elbette o yaşta kadınsı çekiciliğin daha derin etkilerini kavrayabilecek hissiyata sahip değildim. Ancak ona eşlik ettiğim farklı farklı yerlerde, mesela Public Gardens’ta gezintiye çıktığımızda tanımadığımız insanların ona hayran hayran bakmasına veya cumartesi sabahları pasta yemeye gittiğimiz Nanking Yolu üzerindeki İtalyan Kale’nin garsonlarının anneme gösterdikleri özel ilgiye alışıktım. Fotoğraflarına (Şanghay’dan benimle beraber gelen albümde yer alan topu topu yedi fotoğraf) ne zaman baksam, güzelliği bende daha eski türden, Viktoryen gelenekten gelen bir güzellik etkisi bırakıyor. Bugün herhalde onu “hoş” bulurlardı, kesinlikle “güzel” değil. Onu günümüzün genç kadınlarında gördüğümüz koket bolerolardan ve tüllü şapkalardan oluşan bir gardıropla tahayyül edemiyorum. Fotoğraflarda (dördü Şanghay, ikisi Hong Kong ve biri de İsviçre’de olmak üzere hepsi de ben doğmadan önce çekilmiş) annem kesinlikle şık, sırtı dik, belki biraz kibirli ama gözlerinde benim çok iyi hatırladığım yumuşaklıkla görünüyor. Her neyse, anlatmaya çalıştığım şey şu: Akira’nın anneme olan tuhaf tavrının altında onun güzelliğinin olduğundan şüphelenmek, en azından başlangıçta, benim için gayet doğaldı. Yine de bir açıklama bulmuştum: Akira şirketin sağlık müfettişi evimizi ziyaret ettiğinde şahit olduklarından muazzam etkilenmiş olmalıydı.</p>

    <p class="paragraf">Morganbrook ve Byatt tarafından görevlendirilmiş bir memur tarafından zaman zaman ziyaret edilmek hayatımızın alışıldık durumlarından biriydi. Bu memur bir bir buçuk saat kadar evde dolaşıp defterine bir şeyler not eder, mutat sorular sorardı. Birinde annem, küçükken Byatt’tan gelen sağlık müfettişi oyunu oynamayı çok sevdiğimi ve çok zaman beni elimde kalemimle uzun süre lavabo akşamını kontrol ettiğim oyunumdan koparmak zorunda kaldığını anlatmıştı. Bu bir tarafa, hatırladığım kadarıyla bu ziyaretler çoğunlukla tamamen olaysız geçiyordu; yıllarca bunların üstünde hiç durmadım. Şimdi anlıyorum ki bu teftişler salt hijyenik şartların kontrolü için değil, hane halkının hastalık veya parazit taşıyıp taşımadığına yönelik işaretleri de tespit etmek üzere yapıldığı için, potansiyel olarak utandırıcıydı. Elbette şirketin bu işi yürütmek üzere seçtiği insanlar zarif ve hassas davranma konusunda özenliydiler. Çoğunlukla İngiliz, bazen de Fransız olan bu uysal ve aceleci adamların sırf anneme değil Mei Li’ye de hürmet ettiklerini ve bu ziyaretlerin bana pek önemli gelmediğini hatırlıyorum. Fakat o sabahki müfettiş (o sıra ben sekiz yaşında olmalıyım) hiç de öyle diğerleri gibi değildi.</p>

    <p>Bugün o adam hakkında hatırladığım belirgin iki şey var: Sarkık bıyıkları ve şapkasının arka tarafında, şapkanın bandına da işlemiş kahverengi bir leke (belki çay lekesi). Evin önündeki fayton yolunun çevrelediği çim ekili göbekte oynuyordum. O gün hava kapalıydı. Oyuna daldığımdan, adamın dış kapıdan girip eve doğru yürüdüğünü fark etmemiştim. Yanımdan geçerken, ağzının içinden, “Merhaba küçük bey, annen evde mi?” diye sordu, ancak cevabımı beklemeden yoluna devam etti. Şapkasının arkasındaki lekeyi, yürüyüp gittiği sırada fark ettim.</p>

    <p>Daha sonra olanlarla ilgili hatırladıklarım bir saat kadar sonra vuku bulmuş olmalı. O arada Akira gelmişti ve oyun odasına gidip kendi dünyamıza dalmıştık. Oyunumuzdan başımızı kaldırmamıza ve sonra da kendimizi göstermeden dışarı çıkıp oyun odasının kapısının yanında yer alan ağır, meşe dolabın ardına gizlenmemize neden olan şey, annemle adamın sesleri (tam olarak yükselmiş değil ama giderek artan bir gerginlikle dolu) oldu.</p>

    <p>Evimizin merdivenleri kocamandı ve meşe dolabın yanından, yani bulunduğumuz noktadan geniş antreye kıvrılarak uzanan merdivenlerin pırıldayan tırabzanını görebiliyorduk. Antrede, annem ile müfettiş yüzleri birbirlerine dönük şekilde ayakta duruyorlardı. Her ikisi de dimdik ve gergin, döşemenin orta noktasında adeta satranç tahtasında bırakılmış iki vezir gibiydiler. Müfettiş, lekeli şapkasını göğsünde tutuyordu. Annemse, Amerikalı papaz vekilinin karısı Bayan Lewis’in piyano çalmaya geldiği akşamlarda bir şarkı patlatmak üzereyken yaptığı gibi, ellerini göğsünün altında birleştirmişti.</p>

    <p>Akabinde gelen tartışma kendi başına ehemmiyet arz eden bir şey olmamakla beraber, sanıyorum annem, ahlaki bir zaferin doruk noktası olarak gördüğü bu konuşmaya bir anlam yükledi ve bunu özel bir olay haline getirdi. Büyürken, bu hadiseye, sanki benim de konuyla ilgili olarak aynı şekilde düşünmemi dilermişçesine, sık sık atıfta bulunduğunu hatırlıyorum. Bir de eve gelen misafirlere hikâyenin tamamını genellikle sonunda gülerek ve müfettişin olaydan bir süre sonra görevinden alındığı bilgisini ekleyerek anlattığını. Netice olarak hafızamda kalanların ne kadarının o gün yukarıdan şahit olduğum şeylere dayandığını ve zaman içinde annemin anlattıklarıyla nereye kadar iç içe geçtiğini tam olarak bilemiyorum. Neyse işte, bildiğim kadarıyla Akira ve ben meşe dolabın kenarından aşağıyı gözetliyorduk ve müfettiş şöyle bir şeyler söylüyordu:</p>

    <p>“Söylediklerinize ve hissiyatınıza sonsuz saygım var, Bayan Banks; ancak burada çok daha dikkatli olunmalı. Şirket bütün çalışanlarının sağlığından, hatta sizin gibi daha tecrübeli olanlardan da sorumlu, Bayan Banks.”</p>

    <p>“Özür dilerim, Bay Wright,” diye cevapladı annem, “ama yol vermemiz konusunda ısrar ettiğiniz hizmetkârlar yıllardır bize fevkalade bir hizmet sundular. Sağlık standartları hakkında sizi tamamen temin ederim. Ve siz kendiniz söylediniz, bulaşıcı bir hastalık izine rastlamadığınızı.”</p>

    <p>“Fakat yine de hanımefendi, bu hizmetkârlar Şantunglu ve şirket, evlerine o bölgeden hizmetkâr alan tüm çalışanlarına tavsiyede bulunmak zorunda. Feci tecrübelerden ileri gelen bir zorunluluk olduğunu söyleyeyim.”</p>

    <p>“Ciddi olamazsınız! Siz şimdi bizim bu dostlarımızı –evet uzun süredir bizim dost gördüğümüz insanlar bunlar– sırf Şantunglular diye sokağa atmamızı mı istiyorsunuz?”</p>

    <p>Bu cevaba karşı müfettişin tavrı kibirli bir hal aldı. Şirketin Şantung’dan gelen hizmetkârlara karşı itirazlarının sadece hijyen ve sağlıkla ilgili şüphelere değil, onların dürüstlüğüyle ilgili şüphelere de dayandığını açıklamaya başladı. Ve şirkete ait bu evde de pek çok kıymetli eşya (müfettiş etrafı göstermek üzere bir hareket yaptı) bulunduğuna göre, tavsiyelerinin dikkate alınıp alınmadığını görmekle mükellefti. Annem bu son derece hayret verici genellemelerin neye dayanarak yapıldığını sormak üzere müfettişin sözünü yeniden kestiğinde, adam yorgun bir ifadeyle iç çekti ve şöyle dedi:</p>

    <p>“Tek bir kelimeyle söylemek gerekirse hanımefendi, afyon! Şantung’daki afyon bağımlılığı öyle müessif seviyelere varmış vaziyette ki bazı köylerin tamamı afyon çubuğuna esir halde. Dolayısıyla düşük hijyen standartları yani yüksek oranda bulaşma riski söz konusu. Ve kaçınılmaz olarak, Şantung’dan Şanghay’a çalışmak için gelenler, özünde dürüst bir karaktere sahip olsalar dahi, oradaki anneleri veya babaları için, kardeşleri, kuzenleri, amcaları için er ya da geç hırsızlığa başvurmak zorunda kalıyorlar; çünkü hanımefendi, kabarmış nefsin bir şekilde doyurulması gerekiyor... Tanrı aşkına, hanımefendi! Sadece bir şey anlatmaya çalışıyorum...”</p>

    <p>Bu noktada artık geri çekilmeye başlamış olan müfettişin yanı sıra benimle beraber olanları izleyen Akira da derin bir nefes aldı ve ona baktığımda ağzı açık bir şekilde annemi seyrettiğini gördüm. İşte onun bu resmi, o sabah olanları anneme karşı duyduğu şaşkınlığın ve korkuyla karışık hayranlığın başlangıcı olarak görmeme neden olan resimdi.</p>

    <p>Gene de annem o noktada müfettişi ve Akira’yı irkiltecek bir şey yapmışsa bile, bana göre olağandışı bir şey yoktu. Tavrından ve duruşundan, beyan edeceği şeylere ilişkin sözlerini zihninde birleştirmekle meşgul olduğunu anlıyordum. Fakat yine de, sanırım ben annemin hal ve tavırlarına alışkındım ve benim için normal olan bu tür durumlardaki bakış ve duruşu, bunlara aşina olmayanlar için biraz tehditkâr görünebilirdi.</p>

    <p>Bu, yaklaşmakta olan patlamaya karşı tetikte olmadığım anlamına gelmiyordu. Doğrusunu söylemek gerekirse, müfettiş “afyon” kelimesini ağzına aldığı anda, talihsiz adamın işinin bittiğini anlamıştım.</p>

    <p>Müfettiş sözünün kesileceğini düşünerek, konuşmasına aniden son vermişti. Annem sesinin sakinliğine rağmen öfkeden patlamak üzere olduğunun işaretini veren bir tonla müfettişe sorusunu sormadan önce, kısa bir süre şiddetli bir sessizliğin havada öylece asılı kalmasına müsaade etti ve ters bakışlarını adamın üzerinden ayırmadan şöyle dedi: “Siz, beyefendi, hem de bu firma adına, benimle afyon hakkında konuşabileceğinizi nasıl düşünürsünüz?”</p>

    <p>Bunu takiben benim gayet iyi bildiğim ve defalarca ana hatlarını dinlemiş olduğum mesele geldi: İnsan eliyle ortaya çıkmış bir canavarlığa dair bir söylev. Annem, Morganbrook ve Byatt firması başta olmak üzere, genelde Britanya’nın Hindistan’dan Çin’e bu kadar büyük miktarlarda afyon ithal etmesinin bütün bir milleti tarifi imkânsız bir sefaletle ve çürümeyle karşı karşıya bırakmış olduğunu anlattı. Konuştukça sesi gerginleşmişti, ancak ölçülü niteliğini yitirmedi. Sonunda düşmanını bakışlarıyla terbiye etmeye devam ederek sordu:</p>

    <p>“Utanmıyor musunuz hiç, beyefendi? Bir Hıristiyan, bir İngiliz olarak, vicdanen huzursuzluk duyması gereken biri olarak, böyle bir şirkete hizmet ediyor olmaktan hiç utanç duymuyor musunuz? Söyler misiniz, varlığınızı böylesi korkunç bir servete borçluyken, vicdanınız nasıl rahat ediyor?”</p>

    <p>Cesaretini toplayabilseydi, müfettiş bu münasebetsiz nasihatlerin ve sözlerin aynı şirkette görev yapan ve o şirketin lojmanında ikamet eden bir çalışanın eşi tarafından dile getirilmekte olduğu gerçeğine işaret edebilirdi. Fakat o noktada kendi sınırlarını zorladığını fark edip, itibarını korumak için birkaç basmakalıp laf ettikten sonra evden ayrıldı.</p>

    <p>O günlerde, herhangi bir yetişkinin annemin afyona karşı yürüttüğü mücadele hakkında bir bilgisinin olmaması (müfettiş bey gibi) beni şaşırtan bir şeydi. Annemin Çin’deki Büyük Afyon Ejderhası’nın azılı düşmanı olarak her yerde tanınan ve takdir edilen biri olduğuna dair inancı çocukluğum boyunca taşıdım. Afyon meselesi, şöyle ifade edeyim, Şanghay’da yetişkinlerin çocuklarından saklamak için gayret sarf ettiği bir konu değildi. Fakat ben küçükken, bu soruna ilişkin pek bir şey anlamıyordum. Her gün beni okula götüren faytonla Nanking Yolu boyunca ilerlerken, kapı önlerinde, sabah güneşinin altında kıvrılıp yatmış Çinli adamlar görmeye alışkındım ve hayli bir süre ne zaman annemin mücadelesiyle ilgili bir şey duysam, hayalimde onu özel olarak bu adamlara yardım etmeye çalışırken canlandırırdım. Fakat sonraları, yani büyüdükçe, meselenin karmaşıklığı hakkında az da olsa fikir edinme fırsatı buldum; mesela annemin düzenlediği öğlen toplantılarına katılma mecburiyetinde oluşum gibi.</p>

    <p>Bu toplantılar genellikle hafta arası babam işyerindeyken bizim evde yapılıyordu. Rutin hemen her zaman şöyle işliyordu: Eve gelen dört veya beş hanım, sarmaşıkların ve palmiyelerin arasında kurulmuş olan masanın bulunduğu camekânlı bahçeye alınıyordu. Çay fincanlarını, tabakları toplayarak yardım ediyor, sonra geleceğini bildiğim anı bekliyordum; yani annemin misafirlerimize mensubu oldukları “şirketin politikalarını” “kalplerinin ve vicdanlarının” sesini dinlediklerinde nasıl gördüklerini sorduğu anı. Bu noktada hoşsohbet kesiliyor ve kadınlar annemin “bizim şirketin faaliyetleri” hakkındaki derin mutsuzluğunu ve bu faaliyetleri “Hıristiyanlığa ve Britanyalılığa hiç yakıştıramadığını” sessizce dinliyorlardı. Hatırladığım kadarıyla, öğle toplantısı bu meyanda sessiz ve tuhaf bir hal alır ve misafirler ziyaretlerini kısa keserek, buz gibi bir tavırla veda edip, onları bekleyen faytonlarla veya motorlu arabalarla uzaklaşırlardı. Ama söylediğine göre, annem bu şirket eşlerinden bir kısmını “kazanmıştı” ve kazanılan üyeler annemin toplantılarına katılmak üzere davet ediliyorlardı.</p>

    <p>Bu ikinci türden toplantılar çok daha ciddi işlerdi ve benim katılmama izin verilmiyordu. Toplantılar salonda, kapalı kapılar ardında yapılıyor ve toplantı sürerken ben bir şekilde evdeysem çıt çıkarmamam isteniyordu. Bazen annemin özel davetlilerinden biriyle (din adamı veya diplomatik görevde biri) tanıştırıldığım da oluyordu; fakat Mei Li genellikle ilk misafir içeri girmeden benim ortalıktan kaybolmamı sağlamakla görevlendirilirdi. Tabii toplantılarda daima mevcut olan kişilerden biri, Philip Amca’ydı. Misafirler evden ayrılırken yanlarında olmaya gayret ederdim ki onu kısaca da olsa görebileyim. Mutlaka gülümseyerek yanıma gelir ve benimle sohbet ederdi. Bazen gitmesini icap ettiren bir mazereti yoksa, onu kenara çekip o hafta yaptığım resimleri gösterirdim veya arka taraftaki terasa çıkar, beraber biraz otururduk.</p>

    <p>Herkes gittikten sonra evdeki atmosfer tamamen değişirdi. Annemin morali, sanki toplantı bütün endişelerini alıp götürmüşçesine yükselirdi. Etrafı toparlarken kendi kendine şarkı söylemeye başlardı; bense bunu duyar duymaz çabucak bahçeye çıkar ve beklerdim. Çünkü etrafı düzene koyduktan sonra gelip beni bulacağını ve öğle yemeğine kadarki zamanın tamamını benimle geçireceğini bilirdim.</p>

    <p>Biraz daha büyüdüğümde, toplantılardan sonra annemle Jessfield Parkı’nda yürüyüş yapmaya başladık. Oysa altı veya yedi yaşındayken evde kalır, ya bir aile oyununa başlar ya da kurşun askerlerimle oynardık. O aralar bir rutin geliştirdiğimizi hatırlıyorum. O günlerde, bahçede çimenlerin üstünde bir salıncak kuruluydu. Annem evden çıkar, çimenlere gelir ve salıncağa otururdu. Bense bahçenin ilerisinde, tümseğin üstünde bekler ve öfkelenmiş gibi yaparak ona doğru koşardım.</p>

    <p>“Kalk oradan anne! Kıracaksın!” Elimi kolumu sallayarak salıncağın önünde zıplar, “Sen kocamansın! Kıracaksın!” diye bağırırdım.</p>

    <p>Ve annem hiçbir şeyi duymuyor ve görmüyormuş gibi yapar, salıncakta sallanmaya devam ederken bir yandan da sesini daha da yükselterek, daha da incelterek şarkısını söylemeyi sürdürürdü: “Daisy, Daisy, artık bir cevap ver.” Yalvarmalarım sonuç vermeyince, annemin önünde (şu anda bunun mantığını hiçbir şekilde açıklayamıyorum) çimenlerin üstünde amuda kalkmaya çalışırdım. Şarkısı kahkahalarla kesilir, o da en sonunda salıncaktan iner ve ikimiz için planladığım oyun her ne ise, onu oynamaya koyulurdu. Bugün bile annemin toplantılarını ne zaman düşünsem, akabinde gelen ve özlemle beklenen anları hatırlamadan edemem.</p>

    <p>Birkaç yıl önce British Museum’ın okuma salonunda, o zamanlar Çin’i kasıp kavuran afyon ticareti fırtınası hakkındaki tartışmaları araştırmak üzere hayli zaman geçirdim. Dönemin gazete makalelerini, ilgili belgeleri ve mektupları tararken, bana o zamanlar esrarengiz gelen pek çok şeyi açığa kavuşturdum. Ne var ki, benim bu araştırmaya girişmekteki asıl gayem –kabul etmem gerekir ki– annemle ilgili haberlere rastlayabilmekti. Neticede, evvelce de söylediğim gibi, çocukken annemin afyon ticareti karşıtı mücadelede anahtar isimlerden biri olduğuna inanmıştım. Hiçbir yerde bir kere bile adına rastlayamamak ise bende bir tür hayal kırıklığı yarattı. Diğer bazı isimlerden kâh alıntı yaparak, kâh övgüyle, bazen de yererek bahsedilmesine rağmen, mukayese ederek okuduğum onca belgede annemin adına bir kez bile rastlayamadım. Neyse ki Philip Amca’dan bahsedildiğine birkaç kez denk geldim. Biri, İsveçli bir misyoner tarafından <em>Kuzey Çin Günlük Haberleri</em> gazetesine gönderilmiş bir mektuptaydı. Misyoner pek çok Avrupalı şirketi kınadığı mektubunda Philip Amca’yı hayranlık uyandırıcı, dürüstlük timsali biri olarak anıyordu. Annemin ismini bulamamış olmanın yarattığı hayal kırıklığı zaten yeterince kötüydü; bir de bu zalim darbeyle karşılaşınca, araştırmamı sonlandırdım.</p>

    <p class="paragraf">Şimdi burada Philip Amca’yı anmaya hiç niyetim yok. Bugün öğleden sonra Sarah Hemmings’le yaptığımız otobüs gezisinde ona Philip Amca’dan bahsettiğimi, hatta hakkında birkaç önemli şey anlattığımı zannettim. Ancak olanları yeniden düşünüyorum da, Philip Amca’nın adının hiç geçmediğinden haylice eminim ve itiraf etmeliyim ki bu beni rahatlatıyor. Sersemce düşünüyor olabilirim, ama Philip Amca galiba sadece hatıramda var olduğu müddetçe, bende daha çok soyut bir varlık olarak kalmaya devam edecekti.</p>

    <p>Sarah’ya biraz Akira’dan bahsettim ve şimdi üzerinde düşünme fırsatı bulduktan sonra diyebilirim ki bundan pişmanlık duymuyorum. Konuyu ilginç bulmuşa benziyordu ama gene de ona çok fazla şey söylemedim. Ona bu meselelerden bahsetmeme neden olan şeyin ne olduğu hakkında hiçbir fikrim yok; onunla beraber Haymarket’tan otobüse binerken böyle bir niyetim olmadığından eminim.</p>

    <p>David Corbett diye pek az tanıdığım bir adam tarafından, o ve “birkaç arkadaşı” ile beraber öğle yemeği yemek üzere Lower Regent Caddesi’nde bir restorana davet edilmiştim. Öğle yemekleri için gözde bir yerdi ve Corbett yemek salonunun arka tarafındaki on iki kişilik uzun masayı ayırtmıştı. Yemekte Sarah’yı görmekten memnuniyet duymuştum (biraz da şaşkınlık; çünkü Corbett’le arkadaş olduğunu bilmiyordum); fakat geciktiğim için onunla konuşma mesafesinde oturamadım.</p>

    <p>Ben geldiğimde hava iyiden iyiye bulutlanmıştı; bu yüzden garson masamıza mumlar getirdi. Meclisimizde bulunan Hegley diye bir adam, mumları söndürüp sonra da tekrar yakması için garsonu çağırmanın komik bir şaka olduğuna karar verdi ve yirmi dakika içinde (neşeli temponun düştüğüne kanaat getirdiğinde) en az üç defa aynı şeyi yaptı. Diğerleri de bunu çok eğlenceli bulmuşa benziyorlardı. Görebildiğim kadarıyla Sarah da o sırada diğerleriyle beraber gülüyor ve hoş vakit geçiriyordu. Bir saat kadardır oradaydık ki (misafirlerden birkaç bey işlerine dönmek için izin istemişlerdi) herkesin dikkati, Sarah’yla aynı tarafta oturan ve gayet hassas bir kız olan Emma Cameron’da toplandı. Bildiğim kadarıyla zaten yemek boyunca kendisine yakın oturanlarla sorunlarını konuşmuştu; ancak bu safhada masaya çöken bir uyuşukluk onu topluluğun merkezi haline getirdi. Bunun üzerine, Emma’nın annesiyle olan sıkıntılı ilişkisi (anlaşılan o ki bu ilişki, Emma’nın Fransız bir adamla, hem de yenilerde nişanlanmış olmasıyla yeni bir krizin eşiğine gelmişti) hakkında yarı şaka yarı ciddi bir muhabbet açıldı. Emma’ya her türden nasihat verildi. Hegley denen adam, bütün annelerin –ve elbette teyzelerin de– Serpentine restoranının yakınında inşa edilecek hayvanat bahçesi benzeri bir kurumda tutulmalarını önerdi. Diğerleri kendi tecrübelerine dayanarak daha işe yarar tavsiyelerde bulundu ve Emma Cameron özel bir örnek olan annesinin ilik kurutan tabiatını bütün yönleriyle gözler önüne serebilecek pek çok başka tiyatral anekdotu bizlerle paylaşarak konuyu beslemeyi ve üzerinde toplanan ilgiyi canlı tutmayı becerdi. Tartışmanın on beşinci dakikasında Sarah’nın kalkıp, davet sahibinin kulağına bir şeyler söyledikten sonra yemek salonundan çıktığını gördüm. Bayanlar tuvaleti restoranın lobi bölümündeydi ve diğerleri (onun masadan ayrıldığını fark etmiş olanlar) Sarah’nın tuvalete gittiğini düşünüyorlardı. Fakat çıkarken yüzünde gördüğüm ifade sebebiyle ben de birkaç dakika sonra kalktım ve peşinden gitmeye karar verdim.</p>

    <p>Onu restoranın ön tarafında, pencereden dışarı, Lower Regent Caddesi’ne bakarken buldum. Yanına gidip koluna dokununcaya dek varlığımı fark etmedi.</p>

    <p>“Bir şey mi oldu?” diye sordum.</p>

    <p>İrkildi ve gözlerinde yakaladığım yaş izlerini gizlemek için gülümsedi.</p>

    <p>“Yok, yok, iyiyim. Biraz hava almak istedim, o kadar. İyiyim şimdi.” Hafifçe güldü ve bir şey görmeye çalışırcasına bakışlarını caddeye çevirdi. “Özür dilerim, kabalık yaptığımı düşünecekler. İçeri dönsem iyi olur,” dedi.</p>

    <p>“Eğer istemiyorsan, içeri dönmen için bir sebep göremiyorum,” dedim.</p>

    <p>Yüzüme dikkatle baktı. “Hâlâ o konuda mı konuşuyorlar?” diye sordu.</p>

    <p>“Ben masadan ayrılırken öyleydi,” dedim ve ekledim: “Senin de benim de baş belası annelerle ilgili bir sempozyuma katılacak durumumuz yok galiba.”</p>

    <p>Aniden güldü ve benden saklamaya gerek görmeden gözyaşlarını sildi. “Yok, gerçekten de,” dedi. “Sanırım biz diskalifiye olmuş bulunuyoruz.” Sonra tekrar gülümsedi ve, “Benim sersemliğim. Neticede, altı üstü bir yemek toplantısı işte,” diye ekledi.</p>

    <p>Hâlâ dışarıdaki trafiğe arayan gözlerle baktığı için, “Araba mı bekliyorsun?” diye sordum.</p>

    <p>“Nasıl? Ah, hayır, hayır. Sadece bakıyordum.” Sonra da şunu söyledi: “Otobüs geçecek mi diye merak ediyordum. Bak, caddenin karşısında otobüs durağı var. Annemle ben, otobüslerde hayli zaman geçirirdik. Sırf zevk için. Bu dediğim, ben küçükken. Eğer yukarı kattaki ön koltuklar boş değilse, hemen iner, bir sonraki otobüsü beklerdik. Ve bazen saatler boyu, Londra’nın farklı yerlerinde dolaşır, her şeyi seyrederek konuşur, birbirimize değişik şeyler gösterir, öyle gezerdik. O kadar severdim ki bunu. Sen hiç otobüse binmez misin, Christopher? Üst kattan bir sürü şey görmek mümkün.”</p>

    <p>“İtiraf edeyim, yürümeyi veya taksiye binmeyi tercih ediyorum. Londra’nın otobüslerinden korkuyorum biraz ben. Otobüsün birine binsem, beni istemediğim bir yere götürür; sonra günün geri kalanını yolumu bulmakla geçiririm diye düşünüyorum.”</p>

    <p>“Sana bir şey söyleyeyim mi Christopher?” dedi, sesi çok derinden geliyordu. “Sersemce, ama yenilerde fark ettim. Aklıma hiç gelmemişti. O zamanlar annem aslında çok ıstırap içindeydi muhtemelen. Benimle başka şeyler yapabilecek takati yoktu. O yüzden otobüslerde o kadar zaman geçiriyorduk. Beraber yapabileceğimiz bir şey olduğu için.”</p>

    <p>“Şimdi otobüs gezintisine çıkmak ister misin?” diye sordum.</p>

    <p>Yeniden caddeye dönüp baktı. “Ama meşgul değil misin?”</p>

    <p>“Çok memnun olurum. Dedim ya, tek başıma otobüslere binmeye korkuyorum. Sen de bu hususta kıdemli sayılabileceğine göre, işte tam beklediğim fırsat.”</p>

    <p>“Pekâlâ,” dedi aniden gözlerinin içi gülerek. “Londra otobüsleriyle nasıl gezilirmiş, sana göstereyim o zaman.”</p>

    <p>Lower Regent Caddesi’nden değil de (öğle yemeği misafirlerinin çıkıp da bizi caddede beklerken görmelerini istemedik) yakındaki Haymarket durağından bindik. Üst kata çıkıp da ön koltukları boş bulunca Sarah çocuk gibi sevindi. Otobüs Trafalgar Meydanı’na doğru yolu yararken, yukarıda beraberce savrula sallana oturduk.</p>

    <p>Bugün Londra iyice griydi ve kaldırımlardaki kalabalık şemsiyeleri ve yağmurluklarıyla yağmura hazırlıklıydı. Otobüste yarım saat, hatta daha uzun zaman geçirdik. Strand, Chancery Bulvarı ve Clerkenwell’den geçtik. Kâh sessizce oturup aşağıdaki manzaralara bakıyorduk kâh havadan sudan konuşuyorduk. Yemekten sonra morali iyice yerine geldi ve annesinden bir daha bahsetmedi. Konuya nasıl geldik, emin değilim, ama High Holborn’da bir süre ilerledikten sonra Gray’s Inn Yolu’na doğru gidiyorduk ki kendimi Akira’dan bahsederken buldum. Sanırım, ilkin ondan öylesine, çocukluk arkadaşım olarak bahsettim. Ama daha teferruatlı olarak sormuş olmalı ki, gülerek, “Beraber bir şey çaldığımız günü düşünüyorum hep,” dediğimi hatırlıyorum.</p>

    <p>“Ah!” diye küçük bir çığlık attı. “İşte bu! Büyük dedektifin gizli bir suç geçmişi varmış meğer! O Japon çocuğun önemli olduğunu anlamıştım. Anlat bana şu yaptığınız soygunu.”</p>

    <p>“Soygun değildi! On yaşındaydık.”</p>

    <p>“Ama seni hâlâ vicdanen rahatsız ediyor, değil mi?”</p>

    <p>“Hiç de değil. Önemsiz bir şeydi. Hizmetkârın odasından bir şey aşırmıştık.”</p>

    <p>“Ne kadar eğlenceli! Şanghay’da mı oldu bu?”</p>

    <p>Sanırım o ara geçmişten birkaç başka şey daha anlattım. Gerçekten önem taşıyan hiçbir şeyi açıklamadım elbette; ama bugün öğleden sonra ondan ayrıldığımda (New Oxford Caddesi’nde otobüsten indik artık), ona nasıl olup da bunlardan bahsetmiş olduğuma hem şaşırdım hem de içimde bir telaş duydum. Neticede bu ülkede yaşadığım süre boyunca hiç kimseyle geçmişi konuşmamıştım ve dediğim gibi, böyle bir şeye bugün başlamak gibi bir niyetim yoktu.</p>

    <p>Fakat bir taraftan, bu türden bir şey bir süredir ortaya çıkacakmış gibiydi. Gerçek şu ki, bir yıldır hatıralarım giderek zihnimi daha çok meşgul eder olmuştu. Bu meşguliyet, o hatıraların (çocukluğumun, annemle babamın) son zamanlarda bulanıklaşmaya başladığını keşfettiğim için ortaya çıktı. Yakınlarda, iki üç yıl öncesine kadar zihnime nakşedilmiş olduğunu düşündüğüm bazı şeyleri hatırlamakta zorlandığım birkaç tecrübe yaşadım. Demem o ki, Şanghay’daki hayatımın giderek benden uzaklaşacağını ve bir gün zihnimde kalanların birbirine karışmış birkaç görüntüden ibaret olacağını kabul etmek zorunda kalıyordum artık. Mesela bu gece, buraya oturup, halen hatırladığım şeyleri bir sıraya koymaya kalktığımda, birçoğunun nasıl puslu olduğuna hayret ettim. Mesela az evvel naklettiğim, annemle sağlık müfettişi arasında geçen konuşmayı ele alalım: Esasını teşkil eden noktayı doğru olarak hatırladığımdan emin olmakla birlikte, olayı kafamda yeniden kurguladığımda bazı detaylar hakkında hiç de kesin konuşamayacağımı fark ediyorum. Bir defa müfettişe aynen o kelimelerle, “Varlığınızı böyle korkunç bir servete borçluyken, vicdanınız nasıl rahat ediyor?” diye sorup sormadığından artık emin değilim. Annem o anda ateşli ve yürekli bir ruh halinde olmasına rağmen, söylediklerinin ne kadar tuhaf kaçacağını ve kendisiyle alay edilmesine sebebiyet vereceğini düşünmüş olmalıydı. Vaziyetin o derecede kontrolden çıkmasına asla izin verecek biri olmadığına inanıyorum. Öte yandan, bu sözleri ona atfetmiş olmam da mümkün; çünkü böyle bir soru Şanghay’da yaşadığımız süre boyunca annemin kendisine sürekli sorduğu bir soru olmalı. Asıl “bizim varlığımızı” annemin tabiriyle, kötülük dolu ve cezalandırılması gereken faaliyetler içindeki bir şirkete borçlu olmamız muhtemelen bitmek bilmeyen bir eziyetti onun için.</p>

    <p>Aslında, bu sözlerin hangi meyanda sarf edildiğini yanlış hatırlıyor olmam pekâlâ mümkün; annem o soruyu sağlık müfettişine değil, başka bir gün, birlikte geçirdiğimiz bir sabah salonda çıkan münakaşa sırasında babama sormuştu sanırım.</p>
  </div>
</body>
</html>
