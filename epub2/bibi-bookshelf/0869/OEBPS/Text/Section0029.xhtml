<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Öksüzlüğümüz</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">On Sekizinci Bölüm</h2>

    <p>Karakol terk edilmiş gibi görünüyordu. Yokuşu inerken kırık pencereleri ve menteşelerinden ayrılmış kapı kanadını fark etmiştim. Fakat cam kırıklarının içinden yürüyüp karakolun danışma kısmına girince, ikisi tüfeğini bana doğrultmuş üç Çinli adam tarafından karşılandım. Üçüncü adam ise elindeki bahçıvan kazmasını üzerime savuruyordu. İçlerinden biri (Çin Ordusu üniforması giymiş olan) ne istediğimi sordu; İngilizceyi duraklayarak konuşuyordu. Kim olduğumu anlatmaya çalışıp yetkili biriyle görüşmek istediğimi söylediğimde, adamlar kendi aralarında tartışmaya başladılar. Sonunda elinde kazma tutan adam arka taraftaki odalardan birine girip gözden kaybolurken, diğer ikisi silahlarını üzerime doğrultmaya devam ettiler ve birlikte üçüncünün gelmesini bekledik. Bu sırada etrafıma göz gezdirdim ve burada polis memuru filan olamayacağına kanaat getirdim. Duvarlarda halen ilan ve ihbar türünden şeyler asılıydı ama bina hayli zaman önce tasfiye edilmiş gibi görünüyordu. Duvarın birinden kablolar sarkıyor, odanın arka kısmında meydana gelmiş bir yangının izleri açıkça görülüyordu.</p>

    <p>Kazmalı adam beş dakika kadar sonra geri geldi. Şanghay lehçesiyle olduğunu tahmin ettiğim birkaç söz alışverişi daha oldu ve askerlerden biri eliyle kazmalı adamın peşinden gitmem gerektiğini işaret etti.</p>

    <p>Kazmalıyla arka tarafa doğru giderken, silahlı adamların beklediği bir odadan geçtik. Silahlı adamların arasından geçtikten sonra kendimi karakolun bodrumuna inen ve gıcırdayarak sallanan basamaklarda buldum.</p>

    <p>Sığınağa nasıl ulaştığımızı tam hatırlamıyorum. Galiba birkaç oda daha vardı; karşıdan vuran ve araba farı gibi parlayan ışık yüzünden iki büklüm yürümek zorunda kaldığımız bir tünelden geçtiğimizi hatırlıyorum; orada da muhafızlar vardı ve üzerime çöken siyah gövdelerin arasından geçmeye çalışırken sert duvara yapışıp sürtünmek zorunda kalıyordum.</p>

    <p>Neyse, sonunda bir tür uyduruk askeri karargâh olarak tanımlayabileceğim penceresiz bir odaya getirilmiştim. Tavandan sarkan tek bir kabloya bağlanmış iki ampulle aydınlatılmıştı. Duvarlar ham tuğlaydı ve sağ duvarda bir kişinin sığabileceği genişlikte bir oyuk açılmıştı. Karşı köşede epey hırpalanmış bir telsiz setiyle odanın ortasında koca bir yazı masası (ilk bakışta görebildiğim kadarıyla önce ortadan ikiye ayrılmış sonra da ipler ve çivilerle kabaca yeniden tutturulmuştu) duruyordu. Oturak olarak baş aşağı konmuş ahşap kutular kullanılıyordu ve odadaki tek sandalyede baygın bir adam bağlıydı. Japon deniz piyade subayı üniforması giymişti ve yüzünün yan tarafı aldığı darbelerden berbat bir haldeydi.</p>

    <p>Odadaki diğer iki kişi ise masaya serili bir tür çizelgenin üzerine eğilmiş duran iki Çinli subaydı. Ben içeri girince kafalarını çalıştıkları şeyden kaldırdılar ve subaylardan biri yaklaşarak elini uzattı.</p>

    <p>“Ben Teğmen Çov. Bu da Yüzbaşı Ma. İkimiz de bizleri bu şekilde ziyaret etmenizden şeref duyduk, Bay Banks. Bize moral desteği vermeye mi geldiniz?”</p>

    <p>“Şimdi, meselenin aslı şu ki Teğmen, buraya özel bir rica için geldim. Vazifem bittiğinde moralimiz hiç olmadığı kadar düzelecek. Sizin de, benim de. Fakat şu anda yardımınıza ihtiyacım var.”</p>

    <p>Teğmen belli ki İngilizce bilmeyen Yüzbaşı’ya bir şeyler söyledi ve ikisi birden bana baktılar. Birdenbire sandalyedeki baygın Japon, üniformasının ön kısmına kustu. Hepimiz ona baktık ve sonra Teğmen, “Yardıma ihtiyacınız olduğunu söylediniz, Bay Banks. Tam olarak ne tür bir yardım?” diye sordu.</p>

    <p>“Burada, elimde bir yol tarifi var, belli bir evin yol tarifi. Hiç vakit kaybetmeden, derhal söz konusu evi bulmam hayati önem arz ediyor. Yol tarifi Çince yazılmış, yani benim okuyup anlamam mümkün değil. Fakat anlıyor olsam da bir kılavuza ihtiyacım var, muhiti tanıyan birine.”</p>

    <p>“Yani kılavuz talep ediyorsunuz.”</p>

    <p>“Sadece kılavuz da değil, Teğmen. Dört ila beş asker lazım, hatta mümkünse daha fazla. Sağlam eğitim almış ve tecrübeli olmaları gerekiyor; çünkü bu, epey hassas bir vazife.”</p>

    <p>Teğmen küçük bir kahkaha attı ve ifadesini tekrar ciddileştirerek şöyle dedi: “Bayım, şu anda bizim bile o kadar askerimiz yok. Buradaki üs, savunma kuvvetlerimizin en önemli parçalarından biri. Ve siz de, eminim, buranın nasıl zayıf kaldığını görebiliyorsunuzdur. Ve hatta buraya getirilirken gördüğünüz adamlar da yaralı, hasta ve tecrübesiz gönüllülerden ibaret. Muharebe kabiliyeti olan bütün askerlerimiz cepheye gönderildi.”</p>

    <p>“Teğmen, müşkül durumda olduğunuzu açıkça görüyorum. Fakat anlamak mecburiyetindesiniz, karşınıza alelade bir soruşturma talebiyle gelmiş değilim. O eve ulaşmak hayati önem taşıyor dediğimde... Bakın Teğmen, size şunu söyleyeyim, sır gibi saklamaya lüzum yok zaten. Siz ve Yüzbaşı Ma ilk elden duymuş olun. Şu anda çok yakınımızda olan ve benim bulmak istediğim ev var ya, annemle babamın kaçırıldıktan sonra alıkondukları ev. Evet Teğmen, aynen bu şekilde! Yani bunca yıl sonra olayı çözmekten bahsediyorum size. Şimdi anlıyor musunuz içinde bulunduğunuz bu zor şartlara rağmen sizden istediğim şeyin nasıl haklı sebepleri olduğunu?”</p>

    <p>Teğmen’in gözleri yüzümde sabitlenmişti. Yüzbaşı ona Mandarin dilinde bir şey sordu; fakat Teğmen cevap vermedi. Sonra bana şunu söyledi:</p>

    <p>“Halihazırda görevde bulunan askerlerin dönmesini bekliyoruz. Yedi kişi dışarıda. Hepsinin dönüp dönemeyeceğini bilmiyoruz. Benim niyetim, döner dönmez onları hemen bir başka mevkie göndermekti. Ama şimdi... Şu dakika itibarıyla mesuliyeti şahsen üzerime alıyorum. Sözünü ettiğim askerler, kaç tanesi dönebilirse, size vazifenizde eşlik edecekler.”</p>

    <p>Sabırsızca iç çektim. “Teşekkür ederim, Teğmen. Fakat bu askerleri ne kadar bekleriz? Dışarıda bekleyen askerlerden birkaçını beraberime alsam, kısa bir süreliğine? Neticede ev buralarda bir yerde. Ve bilmiyorsunuz, beni bekleyen biri var...” Birdenbire Sarah’yı hatırladım ve adeta bir panik hali her tarafımı kapladı. Teğmen’e doğru bir adım daha attım ve, “Teğmen, telefonunuzu kullanabilir miyim diye soracaktım. O şahısla konuşmam lazım, gerçekten,” dedim.</p>

    <p>“Ne yazık ki burada telefon yok, Bay Banks. Şu gördüğünüz, bizi karargâhla ve diğer üslerle irtibatta tutan telsiz radyo sadece.”</p>

    <p>“E, o halde bu meseleyi daha fazla vakit kaybetmeden halletmeye mecburum ben! Biliyor musunuz bayım, şu anda, biz bunları konuşurken dahi, beni bekleyen bir hanım var. Bakın, dışarıda kapıyı tutan üç ya da dört askeri yanıma alıp...”</p>

    <p>“Bay Banks, sakin olun lütfen. Size yardımcı olabilmek için ne gerekiyorsa yapacağız. Fakat söylediğim gibi, dışarıdaki askerler böyle bir vazife için uygun kişiler değil. Vazifeyi daha beter tehlikeye atarlar. Bu olayı çözüme kavuşturmak için yılladır beklediğinizi anlıyorum. Size bu noktada aceleyle hareket etmemenizi tavsiye edeceğim.”</p>

    <p>Teğmen’in söyledikleri mantıklıydı. İç çekerek ters çevrilmiş bir çay kutusunun üzerine çöktüm.</p>

    <p>“Askerlerin gelmesi çok sürmez artık,” dedi Teğmen. “Bay Banks, o yol tarifini bir görebilir miyim?”</p>

    <p>Defterimi ona verip vermemekte birkaç saniye tereddüt ettim ama sonra tarifin bulunduğu sayfaları açarak defteri uzattım. Bir süre baktıktan sonra defteri geri verdi.</p>

    <p>“Bay Banks, söylemek zorundayım. Bu ev. Oraya ulaşmak kolay olmayacak.”</p>

    <p>“Fakat buraya çok yakın olduğunu biliyorum, efendim.”</p>

    <p>“Yakın, yakın gerçekten de. Yalnız gene de kolay olmayacak. Hatta Bay Banks, şu an itibarıyla Japon hattının içinde kalmış bile olabilir.”</p>

    <p>“Japon hattı mı? Eh, sanırım Japonlarla anlaşmaya çalışabilirim. Benim şahsen Japonlarla bir alıp veremediğim yok.”</p>

    <p>“Efendim, gelin benimle, askerleri beklerken size bulunduğumuz konumun neresi olduğunu göstereyim.”</p>

    <p>Yüzbaşı’yla hızlı hızlı, kısa bir konuşma yaptı. Sonra köşedeki uzun dolaba doğru gitti, kapaklarını açtı ve içine girdi. Peşinden gitmem gerektiğini kavramam biraz zaman aldı ama dolaba girince burnumun dibinde Teğmen’in çizmelerini, daha doğrusu çizmelerinin topuklarını gördüm. Yukarıdaki karanlıktan sesi geldi:</p>

    <p>“Beni takip edin lütfen Bay Banks, toplam kırk sekiz basamak var. En iyisi benden en az beş basamak geride kalmanız olacaktır.”</p>

    <p>Ayakları gözden kaybolmuştu. Dolabın içine tamamen girip yukarı uzandım ve tuğlaların önündeki demir halkalardan birini tuttum. Basamak dediği buydu. Karanlığın içinde, yukarıda küçük bir gökyüzü parçasını görebiliyordum. Uzun bir bacanın dibinde veya polis tarafından kullanılan bir gözetleme kulesinin içinde olduğumuzu tahmin ediyordum.</p>

    <p>İlk birkaç basamak boyunca her şey öyle tuhafıma gitmişti ki; sadece karanlıkta tutunacağım halkayı bulmak konusunda değil Teğmen’in kayarak üstüme düşmesi ihtimali yüzünden de içimde bir korku vardı. Neyse ki sonunda küçük gökyüzü parçası büyüdü ve önümde Teğmen’in yukarı tırmanan gövdesini seçebildim. Bir iki dakika içinde yanına vardım.</p>

    <p>Dört bir yanı kilometrelerce birbirine bitişik çatıyla çevrili, yüksek, düz bir çatının tepesindeydik. İleride, belki bir kilometre kadar doğuda gün batımının yaklaştığı gökyüzüne doğru uzanmış kapkara bir duman vardı.</p>

    <p>“Ne tuhaf,” dedim etrafıma bakarak. “İnsanlar burada nasıl dolaşıyorlar ki? Sanki cadde, sokak yok gibi.”</p>

    <p>“Buradan öyle göründüğü kesin. Ama belki şununla bakmak istersiniz.”</p>

    <p>Bana bir dürbün uzattı. Dürbünü aldım ve net görebilmek için ayarlayınca da ancak birkaç metre ötemdeki bacaları görüş alanıma sokabildim. Sonunda uzaktaki duman bulutuna odaklanmayı başardım. Teğmen bana iyice yaklaşmıştı.</p>

    <p>“Şu anda dehlizlere bakıyorsunuz, Bay Banks. Fabrika işçilerinin yaşadığı yer. Eminim, burada geçen çocukluğunuz boyunca dehlizlere hiç gelmemişsinizdir.”</p>

    <p>“Dehlizler mi? Hayır, hiç sanmıyorum.”</p>

    <p>“Tabii ki gelmemişsinizdir. Misyoner olmadıkları müddetçe yabancılar böyle yerleri görmezler. Veya komünist değillerse. Ben Çinliyim, ama benim de, pek çok akranım gibi bu tür yerlerin yakınına bile gelmem yasaktı. ’32’ye kadar, Japonlarla son kez savaştığımız tarihe kadar yani, dehlizler hakkında hiçbir şey bilmiyordum. İnsanoğlunun o şekilde nasıl yaşayabildiğine inanamazsınız. Karınca yuvası gibi. Orası, o evler en fakir insanlar için tasarlanmıştır. Küçücük odalarıyla sıra sıra, arka arkaya, birbirine bitişik evler. Dehliz. Dikkatli bakarsanız şeritler görürsünüz. Yollar. İnsanların ancak evlerine girebilecekleri genişlikte aralıklar. Evlerin arka tarafta penceresi yoktur. Arka odalar bir diğer eve sırtını vermiş kara deliklerdir. Bağışlayın, size bunları anlatmamın bir sebebi var, anlayacaksınız. Odalar küçücüktür; çünkü fakirler için yapılmıştır. Bir dönem yedi veya sekiz kişi bir odayı paylaşıyordu. Sonra zaman geçtikçe aileler evleri bölmek zorunda kaldılar; hatta o küçücük odaları bile kirayı bölüşmek için başka ailelerle paylaştılar. Gene de kirayı denkleştiremedikleri için odayı bir kez daha bölmek zorunda olanlar vardı. Küçücük, kara in gibi odacıklarda dört ailenin yaşadığını görmüştüm. İnanabiliyor musunuz, Bay Banks, insanların bu şekilde yaşayabiliyor olduğuna?”</p>

    <p>“İnanması güç geliyor insana, ama siz bu şartları kendi gözünüzle gördüyseniz Teğmen...”</p>

    <p>“Japonlarla savaş bittiğinde, Bay Banks, komünistlere yardım etmeyi düşünüyorum. Size göre böyle şeyler söylemek tehlikeli olabilir. Çang’ın hizmetinde olmaktansa komünistlerle beraber mücadele vermek isteyen pek çok subay var.”</p>

    <p>Dürbünü kırık dökük çatı yığınının üzerinde gezdiriyordum. Pek çoğu tamamen yıkılmıştı. Teğmen’in sözünü ettiği dar aralıkların harabeye dönmüş binaları bir iplik gibi şurasından burasından birbirine tutturduğunu görebiliyordum.</p>

    <p>“Fakat burası baraka kent değil,” diye devam etti Teğmen. “Kiracıların ekledikleri odalar dayanıksız olsa da, esas yapı, dehlizin kendisi taştan inşa edilmiş. ’32’de, Japonlar saldırdığında bu gerçek ortaya çıktı. Bugün de hâlâ böyle.”</p>

    <p>“Öyle görünüyor,” dedim. “Askerlerin savunduğu yekpare bir dehliz. Modern silahlarına rağmen Japonlar için kolay lokma değil.”</p>

    <p>“Haklısınız. Japon silah gücü ve hatta özel eğitimi burada bir işe yaramaz. Mücadele tüfekle, süngüyle, bıçakla, tabancayla, kazmayla, satırla yapılıyor burada. Geçen hafta Japon hattını gerilettik hatta. Şu dumanı görüyor musunuz, Bay Banks? O nokta daha geçen hafta düşmanın elindeydi. Ama şimdi onları gerilettik.”</p>

    <p>“Aşağıda, oralarda hâlâ siviller var mı?”</p>

    <p>“Var tabii. İnanmayacaksınız ama ateş hattına en yakın yerlerde bile dehlizlerdeki bazı evlerde kalan insanlar var. Bu tabii Japonların işini zorlaştırıyor. Önlerine geldiği gibi ateş açamıyorlar. Batılı Güçlerin gözünün burada olduğunu biliyorlar ve zalimliğin bir bedeli olacağını düşünüyorlar.</p>

    <p>“Birlikleriniz ne kadar dayanır?”</p>

    <p>“Kim bilir? Çang Kay-Şek destek kuvvetler gönderebilir. Veya Japonlar çekilip tekrar mevzilenerek Nanking veya Çanking bölgesine yoğunlaşabilirler. Ama bu son muharebe bize çok pahalıya patladı, Bay Banks. O yolu görüyor musunuz? Gördünüz mü? Buralarda oraya Domuzlar Sokağı denir. Öyle pek matah bir yol gibi görünmüyor ama netice itibarıyla şu anda çok önemli bir yer. Görüyorsunuz değil mi, dehlizlerin kenarından geçen tek yol orası. Şu anda birliklerimiz o yolu tutmuş vaziyetteler, geçit yok; bu sayede Japonları dışarıda bırakmış oluyoruz. Eğer o yol onlara açılırsa, dehlizlere kenarlardan rahatlıkla girerler. Bizim buradaki varlığımızın da hiçbir anlamı kalmaz. Düşmanla burun buruna geliriz. Annenizle babanızın bulunduğu eve gitmek için asker istediniz. Size eşlik edecek askerler Domuzlar Sokağı’ndaki barikatın başındalar, orayı savunmasız bırakıp sizinle gelmek zorunda kalacaklar. Orada birkaç gündür süren muharebeyi kaybetmek üzereyiz. Bu esnada, dehlizlerin karşısında bulunan hattı da tutmamız gerekiyor tabii.”</p>

    <p>“Buradan bakınca, aşağıda onca şeyin cereyan etmekte olduğunu insanın aklı almıyor.”</p>

    <p>“Aynen öyle. Ama emin olun, dehlizlerde şu anda durum çok çok kötü. Bunu size söylüyorum, Bay Banks; çünkü dehlizlerin içine girmek niyetindesiniz.”</p>

    <p>Birkaç dakika sessizce dürbünle etrafı seyrettim. Sonra, “Teğmen, o ev, annemle babamın alıkonduğu ev. Buradan o evi görmek mümkün mü?” diye sordum.</p>

    <p>Eli hafifçe omzuma dokundu; ben dürbünü gözlerimden indirmedim.</p>

    <p>“Sol tarafta, hani şu kulenin yıkıntılarını görüyor musunuz, Bay Banks? Paskalya Adası’ndaki heykellerden biri gibi duruyor. Evet, evet, orası işte. Oradan sağ taraftaki büyük siyah binaya kadar, yani eski tekstil deposunun oraya, bu sabah askerlerimizin Japonları püskürttüğü yere kadar bir çizgi çizecek olsak, annenizle babanızın alıkonduğu ev sol tarafınızdaki büyük bacayla aynı hizada kalır. Dehlizlerin hizasından şu anda bulunduğumuz yerin biraz soluna kadar bir çizgi çizecek olsak demek istiyorum. Evet, evet...”</p>

    <p>“Yani şu çatının oralarda mı diyorsunuz, saçakları yukarı doğru kalkık olan...”</p>

    <p>“Evet, işte tam o. Tabii kesinkes bir şey diyemiyorum. Fakat bana gösterdiğiniz yol tarifine göre, ev kabaca orada bir yerde.”</p>

    <p>O çatıya dürbünün arkasından uzun uzun baktım. Teğmen’i görevinden alıkoyduğumun fazlasıyla farkında olmama rağmen bir süre daha orayı seyretmekten kendimi alamadım. Sessizliği bölen Teğmen oldu:</p>

    <p>“Tuhaf, değil mi? Şu anda annenizle babanızın bulunduğu eve bakıyor olabileceğinizi düşünmek yani.”</p>

    <p>“Evet. Evet, gerçekten garip bir duygu.”</p>

    <p>“Tabii o ev, o ev olmayabilir. Ben sadece öylesine bir tahminde bulundum. Ama çok yakınlarında bir yerlerde gene de. Size gösterdiğim o büyük baca var ya, Bay Banks. Burada insanlar oraya Doğu Fırını derler. Bize yakın olan, hemen ilerimizdeki baca, bakın hemen hemen öbürüyle aynı hizada, o baca Batı Fırını’nın bacası. Savaş başlamadan önce mahalleliler bu fırınlarda çöplerini yakıyorlardı. Dehlizlere girdiğinizde bu bacaları birer işaret olarak kullanmanızı tavsiye edeceğim efendim. Yoksa, yabancı birinin orada kaybolmamasına neredeyse imkân yok. Uzaktaki bacaya tekrar dikkatle bakın. Unutmayın, aradığınız ev o bacanın hemen yakınında, güney istikametinde bir yerde.”</p>

    <p>Nihayet dürbünü indirdim. “Teğmen, o kadar ince davrandınız ki. Size nasıl minnettar kaldığımı anlatamam. Esasında, sizi müşkül durumda bırakmayacaksa, annemle babamın serbest kalışını kutlamak üzere Jessfield Parkı’nda düzenlenecek olan törende isminizi anmak isterim.”</p>

    <p>“Rica ederim, ettiğim yardım o kadar önemli değil. Hem Bay Banks, vazifenin bittiğini zannetmemelisiniz. Buradan bakınca uzak görünmüyor. Fakat dehlizlerin içinde savaş var. Siz savaşa müdahil bir asker olmayabilirsiniz; ama bir evden diğerine geçmek, bir yerden öbür tarafa hareket etmek gene de çok zor olacak. Ve iki büyük fırın hariç, size nerede olduğunuzu hatırlatacak bir işaret noktası kalmadı gibi. Sonra bir de anne babanızı oradan çıkarmak var. Bir başka deyişle, önünüzde çok zor bir iş var. Artık aşağı inelim. Askerler dönmüş olmalılar, emirlerimi bekliyorlardır. Ve size bir şey daha hatırlatayım, Bay Banks, gece çökmeden geri dönmüş olmanız lazım. Dehlizler gündüz bile cehennem gibi. Gece ise uyanamadığınız bir kâbusa dönüşecektir. Olur da oradan çıkmadan gece olursa emin bir yer bulup, askerlerle beraber gün doğana dek beklemenizi salık veririm. Daha dün, kendi askerlerimden ikisi karanlıkta telaşa kapılıp birbirini öldürdü.”</p>

    <p>“Söylediğiniz her şeyi ezberime aldım, Teğmen. Gelin, aşağı inelim.”</p>

    <p>Yüzbaşı Ma, üniforması paramparça bir askerle konuşuyordu. Asker yaralı görünmüyordu ama şoka uğramış ve kederli bir hali vardı. Sandalyede bağlı oturan Japon huzurlu bir şekerleme yaparmış gibi horlayarak uyuyordu. Bizden sonra tekrar kusmuş olduğunu üstündeki taze lekelerden anladım.</p>

    <p>Teğmen hızlıca Yüzbaşı’yla konuştu, sonra yırtık üniformalı askere sorular sordu. Bana dönerek şöyle dedi:</p>

    <p>“İşte bu kötü. Öbürleri dönememiş. İki kişi zaten kesin öldürülmüş. Geri kalanlar bir ihtimal kaçma şansları olsa da, bulundukları yerde kapana kısılmışlar. Düşman, geçici olarak diyelim, ilerlemiş görünüyor ve annenizle babanızın bulunduğu o ev de pekâlâ şu anda düşman hattının gerisinde kalmış olabilir.”</p>

    <p>“Bütün bunları anlıyorum, Teğmen. Ben gene de gitmek zorundayım. Hem de hiç vakit kaybetmeden. Bakın, bana söz verdiğiniz askerler dönmediğine göre, o halde... çok şey istediğimin farkındayım, ama sizden bana bizzat eşlik etmenizi istemek durumundayım. Ve dürüst olmak gerekirse bayım, bu noktada bana sizden başka eşlik edebilecek kimseyi düşünemiyorum.”</p>

    <p>Teğmen yüzünde berbat bir ifadeyle düşünüyordu. “Pekâlâ, Bay Banks,” dedi sonunda, “isteğinizi yerine getireceğim. Fakat acele etmeliyiz. Bu mevkiyi terk etmem mümkün değil aslında. Böyle bir şey yapmak korkunç sonuçlar doğurabilir.”</p>

    <p>Yüzbaşı’ya art arda bir sürü talimat verdi. Sonra çekmecelerden birini açıp ceplerine, kemerinin içine bir şeyler sokuşturmaya başladı.</p>

    <p>“Tüfek taşımamanız daha iyi olur, Bay Banks. Tabancanız var mı? Yok mu? Alın şunu o zaman. Alman malı ve son derece güvenilir bir silah. Mahfuz kalsın, göstermeyin ve olur da düşmanla karşılaşırsak, tarafsızlığınızı açık biçimde beyan etmelisiniz. Şimdi lütfen benimle gelin.”</p>

    <p>Yazı masasına dayalı duran bir tüfeği aldığı gibi karşı duvarın içindeki oyuğa doğru yürüdü ve çevik bir hareketle içine girdi. Tabancayı ceketimin örteceği şekilde kemerime yerleştirdim ve hızla peşinden gittim.</p>
  </div>
</body>
</html>
