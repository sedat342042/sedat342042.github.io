<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Öksüzlüğümüz</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">Yedinci Bölüm</h2>

    <p>Akira’nın Şanghay’a sadece ziyaret amaçlı değil, uzun vadeli planlarla döndüğünü anlayınca pek memnun oldum. Yaz sömestrinin başında Kuzey Siçuan Yolu üzerindeki okula devam edecekti artık. Dönüşünü özel bir şekilde kutlayıp kutlamadığımızı hatırlamıyorum. Galiba asgari düzeyde bir törenle, arkadaşlığımıza geçen sonbahar kaldığı yerden devam ettik. Akira’nın Japonya’da yaşadıklarını merak ediyordum, ama beni bu türden şeyleri konuşmanın çocukça (bir şekilde bizim seviyemizin altında) olduğuna ikna edince, sanki hiçbir şey bildik faaliyetlerimize ara verdirmemişçesine hayatımıza kaldığı yerden devam ettik. Elbette işlerin Japonya’da pek iyi gitmemiş olduğunu tahmin ediyordum, ama o ılık bahar gününde kimonosunun kolunu yırtıncaya dek, neler olmuş olabileceği hakkında hiç düşünmemiştim.</p>

    <p>Dışarıda oynadığımız zamanlarda Akira genelde benim gibi tişört, şort giyer ve sıcak günlerde şapka takardı. Ama sözünü edeceğim o gün, bizim bahçenin arkasındaki tepelikte oynarken Akira’nın üzerinde kimonosu vardı; öyle özel bir kıyafet değil, evde giydiği sıradan kılıklardan biri. Benim uydurduğum bir hikâyeyi oynuyor ve tepenin eteklerinden yukarı koşup duruyorduk ki aniden durup oturdu ve kaşlarını çattı. Bir yerini incitti zannederek yanına geldiğimde kimonosunun kolundaki yırtığı incelediğini gördüm. O kadar endişeliydi ki ona şuna benzer bir şey dedim sanırım:</p>

    <p>“Ne olacak ki? Hizmetçiniz veya başka biri diker hemen.”</p>

    <p>Cevap vermedi (o an varlığımı tamamen unutmuş gibiydi) ve gözlerimin önünde derin bir üzüntüye boğulmakta olduğunu gördüm. Yırtığı birkaç saniye daha muayene etti, sonra kolunu serbest bırakıp büyük bir trajedi olmuşçasına önündeki toprağa, boşluğa bakar gibi baktı.</p>

    <p>“Bu üçüncü kere,” diye mırıldandı. “Aynı hafta üçüncü kere ben kötü şey yaptı.”</p>

    <p>Şaşkın bir ifadeyle yüzüne bakıyordum ki başka bir şey daha söyledi: “Üçüncü kötü şey. Şimdi anne ve baba beni gönder. Japonya geri.”</p>

    <p>Tabii ki ben eski bir kimonodaki küçük bir yırtığın nasıl olup da böyle sonuçlar doğurabileceğini anlamıyordum, ama o sıra bu türden bir gelişme ihtimali karşısında geçerli sebeplerle telaşa kapılıp onun yanına çöktüm ve derhal durumu bana açıklamasını talep ettim. O gün de arkadaşıma ulaşmam pek mümkün olmadı (yüzü giderek asıldı ve içine kapandı) ve sanırım biraz küs ayrıldık. İlerleyen haftalarda, o garip davranışının arkasında neyin yattığını yavaş yavaş keşfettim.</p>

    <p>Akira daha ilk günden Japonya’da feci şekilde mutsuz olmuştu. Her ne kadar bunu açıkça kabul etmese de “yabancılığı” dolayısıyla insafsızca reddedilmiş olabileceğini çıkarabiliyordum. Davranışları, tavrı, konuşması ve onu diğerlerinden farklı kılan bin bir başka şey Akira’nın sadece öbür öğrencilerin gözünde değil, öğretmenler ve hatta kaldığı evdeki (bu konuda birkaç kez üstü kapalı bir şeyler söylemişti) akrabaları için de alay konusu olmasına yol açmıştı. Sonunda mutsuzluğu öyle bir raddeye gelmişti ki, annesiyle babası onu okul yılının ortasında eve geri getirmek zorunda kalmışlardı.</p>

    <p>Japonya’ya geri dönme düşüncesi arkadaşımın yakasını bırakmayan bir korkuydu. Annesiyle babası hakikaten Japonya’yı çok ama çok özlüyor ve sıklıkla ailenin oraya dönmesinden bahsediyorlardı. Japonya’da yaşama fikrine soğuk bakmayan ablası Etsuko’yu da düşününce, ailede Şanghay’da kalmayı isteyen tek kişinin kendisi olduğunu anlayan Akira, annesiyle babasının eşyaları toplayıp Nagasaki’ye doğru demir almamalarının sebebinin onun kuvvetli direnişi olduğuna kanaat getirmişti. Akira’nın tercihlerinin daha ne kadar zaman ablasının ve annesiyle babasının isteklerinin önünde tutulacağına dair ise bir fikri yoktu. Her şey bir teraziye oturtulmuş gibiydi ve Akira yüzünden ortaya çıkmış herhangi bir memnuniyetsizlik (herhangi bir kabahat, okulla veya ödevleriyle ilgili herhangi bir şikâyet) bu dengeyi onun aleyhine çevirebilirdi. Dolayısıyla kimono kolunda bir yırtık da son derece endişe verici sonuçlar doğurmaya muktedirdi.</p>

    <p>Neyse ki kimononun yırtığı korkulan seviyede gelişmelere meydan vermedi, annesiyle babasının gazabına yol açmadı ve meselenin ardından tarihi bir değişiklik olmadı. Ancak Japonya’dan dönüşünü takip eden o aylar boyunca arkadaşımın peşini bırakmayan talihsizlikler onu endişe ve umutsuzluk çukurunun içine yeniden gömdü. Bunların en önemlisi, sanırım Ling Tien ve şu bizim “soygun”umuzla ilgili olanıdır; bugün otobüste Sarah’nın merakını fazlasıyla uyandıran “sabıkamız”.</p>

    <p class="paragraf">Ling Tien, Akira’nın ailesi Şanghay’a geldiğinden beri onlarla beraberdi. Yan komşuda oynamaya gittiğim günlerle ilgili ilk hatıralarım arasında en canlı olanlarından biri, yaşlı hizmetkârın elinde süpürgeyle etrafta dolaşmasıdır. Çok yaşlı görünüyor, yazın bile koyu renkli, ağır bir uzun ceket giyiyordu. Küçük başlığının altından, atkuyruğu toplanmış saçı görünürdü. Muhitimizdeki diğer Çinli hizmetkârların aksine, çocuklara nadiren gülümserdi ama bize hırslanıp bağırmazdı da. Aslında Akira’nın ona karşı tavrı olmasa, Ling Tien’i korku nesnesi olarak görmem pek mümkün değildi. Hatta aslında başlangıçta, hizmetkâr ne zaman etrafımızda olsa Akira’nın nutkunun tutulmasına sebep olan dehşet bana son derece anlaşılmaz gelmişti. Mesela Ling Tien koridordan geçiyorsa eğer, arkadaşım yaptığımız her ne ise derhal bırakarak odanın yaşlı adam tarafından rahatça görülebileceği bölümüne gelir, düzgün bir şekilde ayakta dururdu ve tehlike geçinceye kadar da yerinden kımıldamazdı. Arkadaşlığımızın o ilk zamanlarında Akira’nın, Ling Tien ile ikisi arasında geçmiş özel bir meseleden kaynaklanabileceğini farz ettiğim korkusu bana da sirayet etmişti. Dediğim gibi, bu bana son derece anlaşılmaz geliyordu; ama Akira’dan davranışının sebebini açıklamasını istediğimde, beni kale almıyordu. Zamanla onun Ling Tien korkusunu dizginleyememekten nasıl utandığını anlayacak ve oynadığımız oyun bu şekilde kesintiye uğradığında hiçbir şey söylememeyi öğrenecektim.</p>

    <p>Fakat büyüdükçe, tahmin ediyorum Akira bu korkuyu haklı çıkarma ihtiyacı duymaya başladı. Yedi veya sekiz yaşlarına geldiğimizde, arkadaşım, Ling Tien’i görünce donup kalmayı bırakmış, her ne yapıyorsa durup bana bakarak tuhaf bir şekilde sırıtmaya başlamıştı. Sonra ağzını kulağıma yaklaştırıp garip ve tekdüze bir tonla –Bun Yolu’ndaki pazar yerinde bazen gördüğümüz rahiplerin ilahi söylemelerinden pek de farklı olmayan bir şekilde– yaşlı hizmetkâr hakkında dehşet verici bazı ifşaatlarda bulunurdu.</p>

    <p>Bu vesileyle Ling Tien’in ellerle ilgili korkunç tutkusunu öğrendim. Akira hizmetkârların koridorunda dolaştığı bir sırada, Ling Tien’in odasına doğru tesadüfen bir göz atmış ve yaşlı adamın hiç rastlanmayacak şekilde odasının kapısını aralık bıraktığını görmüş. Akira odanın içinde, yerde küçük bir öbek halinde kesik eller görmüş. Bunlar erkek, kadın, çocuk ve maymunların kesilmiş elleriymiş. Bir başka seferinde, gece geç vakit Akira hizmetkârı, parçalanmış küçük maymun kollarıyla dolu bir sepeti eve taşırken görmüş. Her zaman tetikte olmalıydık, Akira beni böyle uyarmıştı. Ling Tien’e en ufak bir fırsat verirsek eğer, bizim ellerimizi kesmekte tereddüt etmezdi.</p>

    <p>Bu türden açıklamaları takiben Ling Tien’in neden ellere bu kadar düşkün olduğunu sorduğumda, Akira bana dikkatli bir şekilde bakmış ve ailesinin en karanlık sırrını saklayıp saklamayacağımı sormuştu. Sırrı saklayacağım hususunda onu temin edince de, uzunca düşünüp sonunda şöyle demişti:</p>

    <p>“O zaman ben sana söyle ihtiyar! Korkunç bir sebep! Ling Tien neden el kesmek. Ben sana söylemek!”</p>

    <p>Görünen o ki Ling Tien kesik elleri örümceğe çevirecek bir metot bulmuştu. Odasında muhtelif sıvılarla dolu bir sürü kabın içinde topladığı yığınla eli aylarca bekletiyordu. Sonunda parmaklar kendi kendilerine hareket etmeye başlıyorlardı. İlkin küçük birer tikle kıpırdıyor, sonra kıvrılıp bükülüyor, sonunda koyu renkli kıllarla kaplanıyorlardı; Ling Tien de örümceğe dönüşen elleri içinde bulundukları sıvıdan çıkartıp mahalleye salıyordu. Akira kaç kez, gecenin kör vaktinde yaşlı hizmetkârın sırf bunu yapmak için gizlice dışarı çıktığını duymuştu. Hatta arkadaşım bir keresinde bahçede, çalıların altında Ling tarafından vaktinden önce solüsyondan çıkarıldığı için tam olarak örümceğe dönüşememiş ve dolayısıyla rahatlıkla kesik el olarak tarif edilebilecek bir hilkat garibesinin kıpırdadığını görmüştü.</p>

    <p>O yaşta bile bu hikâyelere tam olarak inanmıyor olmama rağmen, duyduklarım kesinlikle beni endişelendiriyordu ve belli bir süre, Ling Tien’in görüntüsü dahi dehşete kapılmama yetti. Yetişme çağlarımızda bile, ne ben ne de Akira, Ling Tien korkusunu üzerimizden atabilmiştik. Bu durum Akira’nın gururunu kıran bir şeydi ve sekiz yaşlarına geldiğimizde bu eski korkularla mücadele etme ihtiyacı duyar olmuştu. Hatırlıyorum da, sık sık beni çekiştirerek Ling Tien’i yerleri süpürürken veya her ne iş yapıyorsa yaparken gözetleyebileceğimiz bir yere götürdü. Bu gözetleme seanslarını pek dert etmiyordum, ama Akira’nın ısrarla Ling Tien’in odasının olduğu yere gitmem için beni kışkırtmasından feci şekilde sıkılıyordum.</p>

    <p>O güne kadar odasına hiçbir şekilde yaklaşmamıştık; özellikle de Akira, Ling Tien’in sıvılarından çıkan dumanın bizi hipnotize edebileceği ve kapının önünden içeri doğru çekilebileceğimiz uyarısını durmadan hatırlattığı için. Ama odanın yakınına gitme fikri arkadaşım için zamanla bir tür saplantıya dönüşmüş gibiydi. Bambaşka bir şeyden bahsederken aniden yüzünde o tuhaf gülüş beliriyor ve fısıldamaya başlıyordu: “Sen korkuyor mu? Christopher sen korkuyor mu?”</p>

    <p>Sonra beni o garip şekilde döşenmiş odaların ve hizmetkârların kaldığı kısmın önündeki fazlasıyla aydınlatılmış kemerin altından kendisini takip etmeye zorluyordu. Kemerin altından geçtikten sonra kendimizi cilalı tahtadan loş bir koridorda bulurduk. Koridorun sonundaki kapı Ling Tien’in odasıydı.</p>

    <p>Önceleri ben sadece kemerin altında durmak ve Akira’nın o berbat odaya kadarki mesafenin ancak yarısını adım adım katedişini seyretmekle mükelleftim. Arkadaşımı ve gerginlikle katılaşmış tıknaz gövdesini, bana ne zaman dönüp baksa terden pırıl pırıl parlayan yüzünü, sonra kendisini birkaç adım daha zorlayıp ardından muzaffer bir tebessümle geriye döndüğü gibi koşmasını şimdi bile çok iyi hatırlıyorum. Bundan sonra, Akira, ben de onun ulaştığı başarıya denk bir şey yapma cesaretini buluncaya dek beni tahrik ve tehdit etmeye koyulurdu. Dediğim gibi, Ling Tien’in odasıyla ilgili bu cesaret denemeleri Akira’da saplantı haline geldi ve evlerinde oyun oynamanın tadı bir hayli kaçtı.</p>

    <p>Gene de uzun zaman boyunca, değil o kapıdan içeri girmeyi, kapısına kadar dosdoğru yürümeyi dahi aklımızdan geçirmedik. Nihayet Ling Tien’in odasına girdiğimizde, ikimiz de on yaşına gelmiştik ve o yıl –gerçi o zamanlar bilmesem de– benim Şanghay’daki son yılımdı. İşte o zamanlarda Akira ve ben küçük hırsızlığımıza, yani heyecanımız yüzünden sonraki geniş yankılarını hiç hesap edemediğimiz, düşünülmeden girişilmiş bir işe baş koymuştuk.</p>

    <p class="paragraf">Ling Tien’in ağustos başında altı günlüğüne Hangçov yakınlarındaki köyüne gideceğini evvelden biliyorduk ve sık sık bu fırsattan istifade ederek en nihayet o odaya gireceğimizi konuşuyorduk. Ve hiç şüphesiz Ling Tien’in yolculuğa çıktığı gün Akira’nın evine gittiğimde, arkadaşımı bu konuyu düşünürken buldum. O yaşta artık söylemem gerekir ki genel itibarıyla bir yıl öncesine nazaran çok daha kendinden emin biriydim ve o eski Ling Tien korkusunu birazcık hissediyor olsam da, bunu hiçbir şekilde belli etmiyordum. Aslında sanırım odaya girme planı konusunda ben daha soğukkanlıydım ve eminim arkadaşım bunu fark etmiş, mücadeleye fazladan eklenen bir boyut olduğunu anlamıştı.</p>

    <p>Fakat anlaşılan o ki o öğle sonrası boyunca Akira’nın annesi bir sebepten ötürü mütemadiyen odadan odaya geçmek durumunda olduğu bir elbise dikme işiyle meşguldü ve Akira teşebbüsümüzü tasarı olarak bile düşünmenin çok riskli olacağını beyan etti. Buna hiçbir itirazım yoktu, ama eminim, bu bahaneyi geçerli bulanımız Akira’ydı aslında.</p>

    <p>Ertesi gün cumartesiydi ve öğleden önce Akira’nın evine vardığımda, annesi ve babası çoktan dışarı çıkmıştı. Akira’nın benim gibi bir <em>amah</em>’ı yoktu ve küçükken hangimizin daha talihli olduğu hakkında sık sık münakaşa ederdik. Ona göre Japon çocukları Batılı çocuklardan daha “cesur” oldukları için <em>amah</em>’a ihtiyaçları yoktu. Bir defasında ona, annesi dışardayken kimin, mesela buzlu su vereceğini veya diyelim ki, bir yerini keserse kimin yardım edeceğini sordum. Bana Japon annelerin çocukları özel olarak müsaade etmediği müddetçe asla dışarı çıkmadıklarını söylemişti ki bu iddiaya inanmak çok zordu; çünkü Japon hanımların da Avrupalı hanımlar gibi Astor House’ta veya Siçuan Yolu’ndaki Marcell Pastanesi’nde toplantı tertip ettiklerini çok iyi biliyordum. Akira, annesinin yokluğunda onun ihtiyaçlarına yetişecek bir hizmetçi bulunduğunu, bununla beraber hiçbir kısıtlama olmaksızın canının istediğini yapmakta hür olduğunu söyleyince, esas ben sıkıyönetim altındayım demiştim kendi kendime. İşin garibi, onların evinde oynadığımız ve annesinin dışarıda olduğu seferlerde, bir veya daha fazla hizmetkâr her yaptığımız hareketi izlemekle görevlendirilmiş oluyordu. Uygulamada hal böyle olmasına rağmen önceki görüşümü muhafaza etmeye karar vermiştim. Üstelik daha küçük yaşlardayken bu durum, başımıza bir iş açarsak, bunun sonuçlarının son derece kötü olacağından korkan suratsız bir şahsiyetin üzerimizde baskı oluşturacak kadar yakınımızda durması, bizim de elimizden geldiğince oyunumuzu oynamaya çalışmamız anlamına geliyordu.</p>

    <p>Gene de tabiatıyla o yaz başımızda biri olmadan hareket etmemize çok daha fazla müsaade ediliyordu. Ling Tien’in odasına girdiğimiz o gün, yaşlı bir hizmetçi (bizden başka evde bulunan tek kişi) tam altımızdaki odada dikişle meşgulken, biz de evin az eşyayla döşenmiş tatami tabanlı odalarının birinde oyun oynuyorduk. Bir ara Akira’nın yaptığı işi bırakıp parmak uçlarına basarak balkona çıktığını ve tırabzandan aşağı sarktığını hatırlıyorum; öyle çok eğilmişti ki tepetaklak düşecek diye korkmuştum. Sonra telaş içinde içeri geldiğinde yüzünde o tuhaf tebessümü gördüm. Hizmetçi, fısıldayarak söylediğine göre, umduğumuz gibi oturduğu yerde uyuyakalmıştı.</p>

    <p>“Şimdi oda girmeliyiz! Sen korkuyor mu Christopher? Korkuyor mu?”</p>

    <p>Akira öylesine gergin bir haldeydi ki bir ara Ling Tien’le ilgili bütün o eski korkularımın hücumuna uğradım. Fakat bu noktada ikimizden birinin geri çekilmeye kalkması söz konusu olamazdı. Gürültü çıkarmamaya çalışarak hizmetkârların kaldığı kanattan geçip, cilalı tahtaları çıplak bırakılmış o loş koridora vardık.</p>

    <p>Hatırladığım kadarıyla Ling Tien’in kapısına üç veya dört metre kalıncaya dek koridorda neredeyse tereddüt etmeden ilerledik. Sonra bir şey bizi durdurdu ve bir saniye kadar her ikimiz de hareket edemeyecek gibi olduk; o dakika Akira dönüp koşmaya başlasa eminim ben de aynısını yapardım. Fakat arkadaşım biraz daha azimli olmaya karar vermişçesine kolunu bana doğru uzattı ve, “Hadi ihtiyar! Biz beraber gidiyor!” dedi.</p>

    <p>Son adımlarımızı kol kola girerek attık. Sonra Akira kapıyı ittirdi ve ikimiz de içeri süzüldük.</p>

    <p>Küçük, az eşyalı ve derli toplu bir odaydı. Pencerenin jaluzisi tamamen indirilmişti ama kenarlardan parlak bir ışık sızıyordu. İçeride hafif bir tütsü kokusu, köşede küçük bir mihrap, alçak ve dar bir şilte ve güzelce boyanıp verniklenmiş ve her bir çekmecesinden süslü püslü kulplar sarkan şaşılacak büyüklükte bir çekmeceli dolap vardı.</p>

    <p>İçeri doğru yürüdük, neredeyse nefes almadan ve kımıldamadan bir süre durduk. Sonra Akira bir iç çekişle bana dönerek, eski korkusunu nihayet yenmiş olmaktan mesut bir şekilde kocaman gülümsedi. Fakat hemen ertesi dakika, yaşadığı zafer hissinin yerini, odada yeterince açık bir şekilde tekinsiz özellikler bulunmadığı için kendisinin sersem gibi görüneceği korkusu aldı. Ben daha bir şey diyemeden, çekmeceli dolabı işaret ederek telaş içinde fısıldadı:</p>

    <p>“Orada! Oranın içinde! Dikkat, dikkat ihtiyar! Örümcekler, onlar oranın içinde!”</p>

    <p>Hiç inandırıcı değildi ve bunun farkındaydı. Buna rağmen, bir süre kafamdan o küçük çekmecelerin gözümüzün önünde açıldığı ve bir yaratığın geçici olarak iş görecek azalarının (kesik el ile örümcek arasında farklı evrelerde) önümüze serildiği türünden bir görüntü belirdi. Fakat o anda Akira heyecan içinde Ling Tien’in yatağının başucundaki sehpanın üzerinde duran küçük bir şişeyi gösteriyordu.</p>

    <p>“Losyon!” diye fısıldadı. “Sihir losyon kullanıyor! İşte bu!” Yaş itibarıyla fazlasıyla büyük kaçtığımız bir fanteziyi muhafaza etmek için girişilmiş bu umutsuz teşebbüsle alay etmek üzereydim ki açılan çekmeceler görüntüsü zihnimde yeniden belirdi ve eski korkumun tortusu bir şey söylememe engel oldu. Üstelik meydana gelmesi çok daha muhtemel bir durum beni giderek daha çok endişelendiriyordu: Açıkça söylemek gerekirse, o odada hizmetçilerden biri veya beklenmedik bir başka yetişkin tarafından yakalanmamız ihtimali. Ardından gelecek rezaleti tahmin bile edemiyordum; cezalar, annemle babamın Akira’nın anne babasıyla yapacağı uzun konuşmalar. Yaptığımızı nasıl izah edeceğimize dair hiçbir fikrim yoktu.</p>

    <p>Tam o sıra Akira öne doğru bir adım atarak şişeyi kaptı ve göğsüne bastırdı.</p>

    <p>“Yürü, yürü!” diye tısladı ve aniden ikimiz birden paniğe kapıldık. Ses çıkartmadan kıkırdayarak hızla odadan çıktık ve koridora doğru yöneldik.</p>

    <p>Yukarıdaki odanın emniyetli duvarları arasında (aşağıdaki odadaki hizmetçi hâlâ uyuyordu) Akira çekmecelerin kesik ellerle dolu olduğuna dair iddiasını sürdürdü. Uzatmalı fantezimizle dalga geçeceğimden endişe ettiğini görebiliyordum ve bir şekilde ben de bu fanteziyi muhafaza etme ihtiyacı hissediyordum. O yüzden ne iddiasını çürütecek bir şey söyledim ne de Ling Tien’in odasının bir hayal kırıklığı olduğunu ve cesaretimizi yalan yanlış iddialara kanarak topladığımızı belirttim. Şişeyi yere, bir tabağın üzerine koyup oturduk ve incelemeye başladık.</p>

    <p>Akira, dikkatlice tıpayı çıkardı, içinde, belli belirsiz bir anason kokusu ihtiva eden açık renkli bir mayi vardı. Bugün bile yaşlı hizmetkârın bu losyonu ne için kullanmış olabileceğini bilmiyorum; tahminimce kronik bir rahatsızlık için satın aldığı özel olarak imal edilmiş bir ilaçtı. Şişenin hiçbir bilgi içermeyen dış görüntüsü amacımıza hizmet ediyordu. Şişenin içine çok dikkatli bir şekilde birkaç ince çubuk batırdık ve losyonu bir kâğıdın üzerine damlattık. Akira, ertesi sabah uyandığımızda bileklerimizin ucunda örümceklerle karşılaşmak istemiyorsak tek bir damlanın bile ellerimize temas etmemesi konusunda uyarıda bulundu. Buna ikimiz de inanmıyorduk, ancak inanıyormuş gibi yapmanın Akira’nın duyguları açısından önemli olduğunu düşünüyordum. Böylece abartılı bir ihtiyatla işimize devam ettik.</p>

    <p>Sonunda Akira tıpayı yerine yerleştirdi ve losyonu iade etmeden evvel birkaç deney daha yapmak istediğini söyleyerek şişeyi özel bazı eşyalarını koyduğu kutunun içine yerleştirdi. Sonuç olarak o sabah birbirimizden ayrılırken ikimiz de halimizden memnunduk.</p>

    <p>Fakat ertesi gün öğleden sonra Akira bizim eve geldiğinde bir sıkıntı yaşandığını hemen anladım; zihni meşguldü ve hiçbir şeye konsantre olamıyordu. Bir önceki günün faaliyetlerinden annesiyle babasının haberi olduğu türünden bir şeyler duymaktan ödüm koptuğu için, Akira’ya derdinin ne olduğunu soramıyordum. Gene de sonunda dayanamadım ve bana ne olup bittiğini anlatmasını istedim. Fakat Akira, annesiyle babasının herhangi bir şeyden şüphelendiğini reddetti ve yeniden kedere gömüldü. Ancak bir hayli baskı yaptığım için nihayet pes etti ve neler olduğunu anlattı.</p>

    <p>Ulaştığı zafer duygusunu kendine saklamakta güçlük çeken Akira, ablası Etsuko’ya yaptıklarımızı açmıştı. Etsuko şaşırtıcı bir şekilde buna korkuyla tepki vermişti. Şaşırtıcı diyorum; çünkü Etsuko (bizden dört yaş büyüktü) bizim Ling Tien’in tabiatının tekinsiz olduğu görüşümüze hiçbir zaman katılmamıştı. Ama Akira’nın anlattıklarını duyduktan sonra, adamın kıvranarak ölmesini dilercesine bir hiddet ve düşmanlık sergilemişti. Sonra Akira’ya kaçışımızın nasıl büyük bir şans olduğunu söylemişti; evlerinde daha önce istihdam edilmiş ve bizim yaptığımızı yapmaya cesaret etmiş, bunun sonucunda ortadan kaybolmuş (cesetleri Uluslararası Yerleşim sınırları dışında bir arka sokakta haftalar sonra bulunmuş) bazı hizmetkârları şahsen tanımıştı. Akira, ablasına sadece kendisini korkutmaya çalıştığını, anlattıklarının hiçbirine bir saniye bile inanmadığını söylemişti. Ama görünen o ki fazlasıyla da sarsılmıştı ve ben de Ling Tien’le ilgili tüm korkularımızı teyit eden bu sözleri işittiğimde (hem de Etsuko gibi bir otoriteden) içimden bir ürperti geçti.</p>

    <p>O zaman Akira’yı sıkan şeyin ne olduğunu kavradım: Ling Tien üç güne kadar dönecekti ve bundan evvel birinin o şişeyi yaşlı hizmetkârın odasına geri götürmesi gerekiyordu. Ve fakat geçen günkü kabadayı hallerimizin yerinde yeller esiyordu ve o odaya yeniden girme ihtimali bize artık çok çok uzaktı.</p>

    <p>Hep oynadığımız oyunların hiçbiriyle tatmin olamayınca, kanalın yakınındaki özel yerimize yürümeye karar verdik. Oraya varıncaya dek yol boyunca problemimizi her açıdan ele aldık. Şişeyi yerine koyamazsak ne olurdu? Belki losyon son derece kıymetliydi ve soruşturma yapmak üzere polis çağrılırdı. Veya belki de Ling Tien şişenin kaybolduğundan kimseye bahsetmez ama bizden şahsen korkunç bir intikam almaya karar verirdi. Bir yandan Ling Tien’le ilgili fantezimizi muhafaza edebilmeyi diliyor, öte yandan başımızın ciddi şekilde derde girmesini önleyebilmek için mantıklı bir şekilde hareket etmemiz gerektiğini gayet iyi biliyorduk. Mesela hatırladığım kadarıyla bir ara losyonun Ling Tien’in aylarca para biriktirerek aldığı bir ilaç olduğunu ve losyon olmadan feci şekilde hastalanacağını kuruyor, fakat bir saniye sonra, sonuncu bilgiyi yabana almaksızın losyonun bizim hep düşündüğümüz gibi bir şey olduğunu varsayan başka hipotezler geliştiriyorduk.</p>

    <p>Kanalın oradaki özel yerimiz evlerimizden on beş dakika kadar bir yürüme mesafesinde ve Jardine Matheson Şirketi’ne ait depoların arkasında bir yerlerdeydi. Bir özel mülke giriyor olmamız da mümkündü; oraya ulaşmak için her daim açık duran kapıların arasından ve bizi şüpheyle seyreden ama hiç ilişmeyen Çinli işçilerin çalıştığı beton dökülmüş bir alandan geçmemiz gerekiyordu. Ondan sonra yıkık dökük bir kayıkhanenin etrafını dalgakıran boyunca dolaşır, kanalın yan yatağı üzerindeki kararmış toprak parçasına varırdık. Burası, yüzümüz suya dönük yan yana oturduğumuzda ancak ikimizin sığacağı büyüklükteydi ve en sıcak günlerde bile arkamızdaki depolar sayesinde hep gölgede kalırdı. Önümüzden ne zaman bir tekne veya <em>junk</em><a href="../Text/Section0036.xhtml#Footnote0003" id="Backlink0003"><sup>[3]</sup></a> geçse, sakin sular ayaklarımıza ulaşırdı. Suyun karşı kısmında başka depolar da vardı, fakat hatırlıyorum, hemen hemen tam karşımıza düşecek şekilde, iki binanın arasından görünen çift tarafı ağaçlı bir yol uzanıyordu. Akira ve ben buraya sık sık geliyorduk ama suyun kenarında oynamamızı istemeyecekleri korkusuyla bundan anne babalarımıza hiç bahsetmiyorduk.</p>

    <p>O gün, öğleden sonra oraya oturduğumuzda bir süre endişelerimizi unutmaya çabaladık. Akira, özel yerimize geldiğimizde pek çok defa sormuş olduğu gibi, acil durum halinde suyun üzerinde görünen şu tekneye veya bu kayığa yüzüp yüzemeyeceğimi sordu. Ama bu müsabakayı sürdüremedi ve aniden ağlamaya başlayarak beni hayrete düşürdü.</p>

    <p>Arkadaşımın ağladığını nadiren görmüştüm. Aslında şu anda, onu ağlarken gördüğüm tek seferin o gün olduğundan eminim. Amerikan Misyonu’nun arkasında oynarken bacağına koca bir inşaat harcı parçası düştüğünde bile kâğıt gibi bembeyaz olmasına rağmen ağlamamıştı. Ama kanal boyunda oturduğumuz o gün, ne yapacağını kestiremez haldeydi.</p>

    <p>Elinde, ağlarken bir kenarından parçalar kopararak suya fırlattığı ıslak bir tahta vardı. Onu rahatlatmak istiyordum, ama söyleyecek hiçbir şey bulamadığımdan, kalkıp acil bir ilaçmışçasına yerden aldığım başka birkaç tahtayı ona uzattım. Sonra koparılıp atılacak tahtalar tükendi ve Akira gözyaşlarını kontrol altına alabildi.</p>

    <p>“Anne baba duyanca,” dedi sonunda, “çok kızgın olacak. Sonra beni burda kalmak onlar izin vermecek. Son biz hepsi Japonya gidecek.”</p>

    <p>Hâlâ ne söyleceğimi bilmiyordum. Geçmekte olan bir gemiye bakarak mırıldandı: “Ben hiç Japonya yaşamak istemiyor. Asla.”</p>

    <p>Bu cümleyi ne zaman sarf etse ben de hep aynı şeyi söylediğim için tekrar ettim: “Ben de asla İngiltere’ye gitmek istemiyorum.”</p>

    <p>Susup birkaç dakika sessiz kaldık. Fakat suya gözümüzü dikmiş bakarken, bu berbat sonuçları engelleyebilecek olan tek faaliyet zihnimde aydınlanıverdi ve sonunda ona gayet basitçe, bütün yapmamız gerekenin şişeyi zamanında yerine koymak olduğunu ve o zaman her şeyin yoluna gireceğini söyledim.</p>

    <p>Akira beni duymamış gibi görünüyordu; bunun üzerine görüşümü tekrar ettim. Beni duymazlıktan gelmeye devam etti ve o zaman, Ling Tien korkusunun bir önceki gün atıldığımız maceradan sonra nasıl derinleşmiş olduğunu anladım; hatta bu korkunun küçüklüğümüzdeki şiddetiyle ortaya çıktığını görebiliyordum; fakat Akira’nın bunu şimdi kabullenmesi mümkün değildi. Sonunda sessizce şunu söyledim:</p>

    <p>“Akira-san. Beraber yaparız. Tıpkı geçen seferki gibi kol kola odaya girer, şişeyi bulduğumuz yere koyarız. Eğer bu işi beraber yaparsak, hiçbir şey olmaz, başımıza kötü bir şey gelemez. Hiçbir şey. Kimse de ne yaptığımızı asla öğrenemez.”</p>

    <p>Akira düşündü. Sonra bana dönüp yüzüme baktı; yüzünde derin ve samimi bir minnet gördüm.</p>

    <p>“Yarın, öğleden sonra, saat üç,” dedi. “Anne dışarı, park gidecek. Hizmetçi eğer gene uyur, biz fırsat var.”</p>

    <p>Onu hizmetçinin gene uyuyup kalacağı hususunda temin ettim ve odaya eğer beraber girersek korkacak hiçbir şey olmadığını tekrarladım.</p>

    <p>“Biz beraber yapar ihtiyar!” dedi yüzünde ani bir gülümsemeyle ve ayağa kalktı.</p>

    <p>Dönüş yolunda planlarımızı son şekline kavuşturduk. Ertesi gün annesi çıkmadan epeyce evvel Akira’nın evinde olmaya ve o gider gitmez de yukarı çıkıp Ling Tien’in şişesi elimizde, hizmetçi kadının uyuyakalmasını beraberce beklemeye söz verdim. Akira’nın morali hissedilir şekilde düzelmişti, ama hatırlıyorum, arkadaşım o gün ayrılırken hiç de inandırıcı olmayan bir lakayıtlıkla, ertesi gün geç kalmamam konusunda beni uyarmıştı.</p>

    <p class="paragraf">Ertesi gün gene sıcak ve nemliydi. Muhtelif detayları tutarlı bir sıraya koyabilmek için, o gün hakkında hatırladığım her şeyi yıllar boyunca tekrar tekrar gözden geçirdim. Zihnimde babam işe giderken ona nasıl veda ettiğimle ilgili bir resim var. Dışarıdaydım, araba yolunun kenarında oyalanıyor evden çıkmasını bekliyordum. Sonunda kapıda belirdi, üzerinde beyaz bir takım elbise ve şapka, elinde evrak çantası ve baston vardı. Gözlerini kısıp bahçe girişine doğru baktı. Ben onun bana doğru gelmesini beklerken, eşikte annem belirdi ve bir şeyler söyledi. Babam geri dönüp birkaç adım attı, anneme cevaben bir şeyler söyledi, gülümseyip onu hafifçe yanağından öptü ve doğruca benim beklediğim noktaya doğru yürüdü. O gün işe gidişiyle ilgili bütün hatırladığım bu. El sıkışıp sıkışmadığımızı, omzumu sıvazlayıp sıvazlamadığını veya son defa el sallamak için bahçe kapısından bana bakıp bakmadığını hatırlamıyorum. Genel itibarıyla hatırladığım şu: O sabah evden ayrılışı ile herhangi bir sabah işe giderken evden ayrılışı arasında hal ve tavır bakımından hiçbir fark yoktu.</p>

    <p>Sabahın geri kalan kısmıyla ilgili olaraksa, odamda halının üstünde kurşun askerlerimle oynadığımı ve aklımın günün devamında bizi bekleyen yıldırıcı göreve takılmış olduğunu hatırlıyorum. Bir ara annem dışarı çıktı ve mutfakta Mei Li’yle beraber öğle yemeği yedik. Yemekten sonra, saat üçe kadar zaman öldürebilmek için evimizin önündeki yolda, bahçe duvarına haylice yakın ama yola mesafeli duran iki büyük meşe ağacına kadar yürüdüm.</p>

    <p>Belki de yürekli olmaya gayret ettiğimden dolayı, meşe ağacında normalde yapabildiğimden daha yükseğe tırmanmayı başardım. Dallarına muzaffer bir şekilde kurulup komşu evlerin bahçelerine ve bodur ağaçların ötesine uzanan manzaraya baktım. Yüzümde rüzgâr, birazdan girişeceğimiz işin heyecanını daha çok hissederek orada bir süre oturduğumu hatırlıyorum. Bana öyle geliyordu ki tedirginlik, Akira’nın Ling Tien’in odası konusunda duyduğu korkuyu daha da artırmıştı ve bu defa “lider”lik rolünü benim üstlenmem gerekecekti. Bunun uzantısı olan sorumluluğu anlıyordum ve evlerine gittiğimde mümkün olduğunca kendimden emin görünmeye karar verdim. Fakat ağaçta oturmaya devam ederken bizi planımızı uygulamaktan alıkoyacak çok sayıda muhtemel sonucu aklımdan geçirdim: Hizmetçi uyuklamayabilirdi, hatta bugün koridoru süpüreceği tutabilirdi veya mesela Akira’nın annesi fikrini değiştirip beklenen şekilde dışarı filan gitmeyebilirdi. Ve bittabi, daha eskilere dayanan, daha az akla yatkın bazı korkular vardı ki denesem de aklımdan çıkaramıyordum.</p>

    <p>Sonra meşeden indim ve su içip saate bakmak için eve doğru yöneldim. Bahçe kapısından girerken evin önünde iki tane motorlu araba gördüm. Biraz tuhafıma gitmişti, ama kafam onlara dikkatimi veremeyeceğim denli çok sayıda başka düşünceyle doluydu. Sonra antreden geçerken salonun açık kapılarından içeriyi süzdüm ve üç adamın ellerinde şapkalarıyla annemle konuşmakta olduklarını gördüm. Bunda garipsenecek hiçbir şey yoktu (pekâlâ annemin yürüttüğü kampanyayla ilgili görüşmeye gelmiş olabilirlerdi) ancak durumla ilgili bir şey beni durdurdu. Durduğumda onların konuşmayı bırakıp bana döndüklerini gördüm. Adamlardan biri babamın Byatt’tan meslektaşı Bay Simpson’dı; ama diğer ikisi yabancıydı. Sonra annem göründü ve öne doğru eğilip bana baktı. Sanırım o an normalin dışında bir durumun ortaya çıkmakta olduğunu sezdim. Sonra da zaten bir dakika içinde mutfağa doğru koşturdum.</p>

    <p>Mutfağa yeni girmiştim ki arkamda ayak sesleri duydum ve annem içeri geldi. O dakika yüzünün nasıl olduğunu (tam olarak yüzünün almış olduğu ifadeyi) hatırlayabilmek için çok çabalıyorum ama başaramıyorum. Belki içgüdüsel olarak ona bakmamayı tercih ettim. Hatırladıklarımsa, onun varlığının yarattığı hisle giydiği soluk renkli yaz elbisesinin dokusu. Bu his öyle aydınlık ve genişti ki sanki aniden küçüklüğüme dönmüştüm, yeniden küçücüktüm. Bana alçak ama son derece itidalli bir sesle şöyle dedi:</p>

    <p>“Christopher, Bay Simpson’ın beraberindeki beyler polisten geliyorlar. Onlarla konuşmamı bitirmem gerekiyor. Sonra da hemen seninle konuşmak istiyorum. Beni kütüphanede bekler misin?”</p>

    <p>İtiraz edecektim ki annemin bakışı beni susturdu.</p>

    <p>“O zaman kütüphanede görüşürüz,” dedi ve döndü: “Beylerle işim biter bitmez geleceğim.”</p>

    <p>“Babaya bir şey mi oldu?” diye sordum.</p>

    <p>Annem tekrar bana doğru döndü. “Baban bugün büroya gitmemiş. Ama eminim bunun gayet basit bir izahı vardır. Beni kütüphanede bekle. Uzun sürmeyecek.”</p>

    <p>Onun ardından mutfaktan çıktım ve kütüphaneye yöneldim. Ödev masamın başına oturup, babamı değil de Akira’yı düşünerek ve gecikeceğimi anlayarak bekledim. Şişeyi tek başına yerine bırakma cesaretini göstermeye kalkar mı diye merak ediyordum; kendi başına şişeyi yerine koyabilse bile, bana kızacağını biliyordum. O dakika Akira’nın durumuyla ilgili öyle bir aciliyet hissettim ki anneme itaatsizlik edip öylece çıkıp gitmeyi bile aklımdan geçirdim. Bu arada salondaki görüşme sona ermeyecek gibiydi. Kütüphanedeki duvar saatinin kollarına gözümü dikmiş bakıyordum. Bir aralık annemin dikkatini çekebilmek ve gitmek için izin isteyebilmek ümidiyle antreye çıktım, ama salonun kapılarının bu defa kapalı olduğunu gördüm. O sıra antrede oyalanıp gene de evden sıvışmayı düşünürken, Mei Li göründü ve eliyle sertçe kütüphaneyi işaret etti. İçeri girince üzerime kapıyı kapattı; dışarda ayak seslerini duyabiliyordum. Tekrar yerime oturup gözümü saate diktim. Saatin kolları üç buçuğu geçtiğinde hem anneme hem de Mei Li’ye öfke doluydum ve son derece üzgündüm.</p>

    <p>Sonra, nihayet adamların uğurlanmakta olduklarını duydum. Aralarından biri, “Elimizden gelen her şeyi yapacağız, Bayan Banks. Ümidimizi kaybetmeyelim ve Tanrı’ya güvenelim,” dedi.</p>

    <p>Annemin cevabını ise duyamadım.</p>

    <p>Adamlar çıkar çıkmaz fırladım ve Akiralara gitmek için izin istedim. Ama annem beni deli etmek istercesine, söylediklerimi tümüyle duymazdan gelerek, “Haydi kütüphaneye geçelim,” dedi.</p>

    <p>Ümit ettiğim şekilde gitmeyen şeylerden ötürü mutsuz ve öfkeli olmama rağmen söyleneni yaptım ve orada, kütüphanede annem beni oturtup önümde çömelerek son derece sakin bir şekilde babamın sabahtan beri kayıp olduğunu söyledi. Bürodakiler tarafından harekete geçirilen polis arama yapıyordu, ama şimdilik işe yarar hiçbir şey bulunamamıştı.</p>

    <p>“Ama belki de yemek saatinde burada olur,” dedi gülümseyerek.</p>

    <p>“Elbette olur,” dedim, bu yaygaraya nasıl öfkelendiğimi belli etmemesini umduğum bir ses tonuyla. Sonra iskemleden kalktım ve bir defa daha gitmek için izin istedim. Fakat saatin işaret ettiği üzere artık Akiralara gitmenin bir anlamı kalmadığı için, bu soruyu gayet isteksizce sordum. Annesi dönmüş olmalıydı; Akira’nın akşam yemeği saati yaklaşmıştı. Annemin zaten bir buçuk saat önce bin bir zahmetle mutfakta öğrenmiş olduğum şeyi söyleyebilmek için beni bu kadar zaman alıkoyması inanılmaz derecede canımı sıkmıştı. Bütün bunların sonunda oraya gidebileceğimi söyleyince, odama çıkıp askerlerimi halının üzerine yaydım ve o sıra Akira’yı ve benimle ilgili duygularını düşünmemeye çalıştım. Fakat kanal boyunda söylediğimiz sözlerle onun minnet dolu bakışı aklımdan çıkmıyordu. Üstelik Akira’nın Japonya’ya dönmesini en az onun kadar ben de istemiyordum.</p>

    <p>Bu sıkkın halim gece vaktine kadar sürdü; tabii ki bu tepkiyi babamla ilgili duruma gösterdiğim sanıldı. Akşam saatleri boyunca annem, “Üzüntüye kapılmayalım. Mutlaka basit bir izahı vardır,” türünden laflar edip durdu. Mei Li de, banyo yapmama yardım ederken hiç alışık olmadığım şekilde hassasiyetle davrandı. Fakat hatırlıyorum, akşamın ilerleyen saatlerinde annem, önümüzdeki haftalarda fazlasıyla karşılaşacağım o “uzak” anlara birkaç kez yakalandı. Ve aslında sanırım o geceydi, ben yatağımda uzanmış, ertesi gün Akira’yı gördüğümde ona ne söyleyeceğim meselesini düşünürken, annem karşı duvara boş gözlerle bakarak şunları söylemişti:</p>

    <p>“Her ne olursa olsun, onunla gurur duyabilirsin Pisicik. Onun yaptıklarıyla her zaman gurur duyabilirsin.”</p>
  </div>
</body>
</html>
