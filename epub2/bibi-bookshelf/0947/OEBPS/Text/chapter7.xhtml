<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Çocukluğum</title>
  <link href="../Styles/main.css" rel="stylesheet" type="text/css"/>
</head>

<body class="epub-type_chapter" id="chapter7">
  <div class="html5_section">
    <h1>VII</h1>

    <p>Dedemin başka, büyükannemin başka bir Tanrısı olduğunu çok erken öğrenmiştim.</p>

    <p>Büyükannem kimi zaman erken uyanıyor, yatakta oturup uzun süre, başını sallayarak dişlerini sıkarak çok güzel, ipek gibi, simsiyah saçlarını tararken, beni uyandırmamak için fısıldayarak küfürler ediyordu:</p>

    <p>“Ah, Tanrı’nın cezaları! Lanetlenmiş büyücüler...”</p>

    <p>Kalın saç örgülerini açıp çabucak gene topluyor; kalkıyor, söylenerek, ablak, uykulu yüzünden öfkesini yıkayıp siliyor, ikonaların önüne geçiyordu; işte asıl o zaman, sabah duasıyla birden canlanıyor, temizleniyordu.</p>

    <p>Kazan Meryem Ana’sının yüzüne sevgiyle bakarak kambur sırtını doğrultuyor, başını kaldırıyor, tutkuyla haç çıkarıyor ve yüksek sesle, heyecanla fısıldıyordu:</p>

    <p>“Yüce Meryem Ana’mız, bu günümüzde yardımlarını esirgeme bizden, anacığım!”</p>

    <p>Yere kapanıyor, sırtını yavaşça eğiyor, daha heyecanlı, daha duygulu, tekrar fısıldıyordu:</p>

    <p>“Sevincimizin kaynağı, mübarek güzel, çiçek açmış elma ağacımız!..”</p>

    <p>Hemen her sabah değişik övgüler bulup fısıldıyordu. Bu da onun dualarını tutkuyla dinleme isteği uyandırıyordu bende.</p>

    <p>“Kalbim çok temizdir benim, anacığım! Güneşim benim, korursun sen beni, kötülüklerin bana ulaşmasına izin vermezsin, kimsenin haksız yere beni incitmesine göz yummazsın!”</p>

    <p>Siyah gözleri gülen ve daha gençleşmiş gibi görünen büyükannem, ağır kolunu yavaşça kaldırıp haç çıkarıyordu.</p>

    <p>“Tanrı’nın oğlu İsa, annen için bağışla bu günahkâr kulunun günahlarını...”</p>

    <p>Büyükannemin duaları her zaman tutkuyla, içten ve saf duygularla dolu oluyordu</p>

    <p>Sabah duası uzun sürmüyordu. Dedem hizmetçi tutmadığı için, semaveri koyması gerekiyordu. Büyükannem çayı dedemin belirlediği saatte hazırlamamışsa çok kızıyordu dedem, uzun süre öfkeli küfürler ediyordu.</p>

    <p>Kimi zaman, büyükannemden önce uyanmışsa, tavan arasındaki odaya çıkıyordu dedem, onu dua ederken buluyordu, bir süre, onun fısıldayarak dua edişini ince, koyu dudaklarını küçümser bir tavırla bükerek dinliyor, kahvaltıda da şöyle diyordu:</p>

    <p>“Geri zekalı kadın, nasıl dua edileceğini kaç kere söyledim ben sana? Hâlâ bildiğini okuyorsun, aptal şey! Tanrı nasıl dayanıyor sana, bilmem!”</p>

    <p>Büyükannem kendinden emin, cevap veriyordu:</p>

    <p>“O anlıyor beni. Ne dersem diyeyim, hepsini anlıyor...”</p>

    <p>“Aptal Çuvaş! Ah, senin gibiler...”</p>

    <p>Büyükannemin Tanrısı gün boyu her an onun yanındaydı, kedi köpekle konuşurken bile dilinde hep Tanrı vardı. Onun Tanrısı’na herkes kolayca, kendini vererek boyun eğerdi gibi geliyordu bana: İnsanlar da, köpekler de, kuşlar, arılar, otlar da... Onun Tanrı’sı yeryüzünde her şeye aynı şekilde iyi yürekli, aynı ölçüde yakındı.</p>

    <p>Meyhane sahibinin karısının, avluda herkesin sevgilisi pek kurnaz, sırnaşık, gözleri altın gibi parlak, şımarık, kül rengi kedisi bir gün bahçede yakaladığı bir sığırcık kuşunu getirmişti. Büyükannen bitkin durumdaki kuşu almıştı kedinin ağzından, kediyi azarlamaya başlamıştı:</p>

    <p>“Tanrı korkusu yok mu sende, aşağılık canavar!”</p>

    <p>Meyhane sahibinin karısıyla kapıcı onun bu söylediği karşısında kahkahalarla gülmeye başlamışlardı, ama büyükannem öfkeyle bağırmıştı onlara:</p>

    <p>“Hayvanların Tanrı’yı anlamadığını mı sanıyorsunuz siz? Her yaratık en az sizin kadar anlar onu, acımasız insanlar...”</p>

    <p>İyice semirmiş Şarap’ı arabaya koşarken, onun pek durgun olduğunu görürse konuşuyordu onunla:</p>

    <p>“Ne o, bir şeye canın mı sıkıldı senin, Tanrı’nın işçisi, hı? Yaşlandın artık...”</p>

    <p>Başını sallayarak bir soluk alıyordu at.</p>

    <p>Ne var ki, gene de dedem kadar sık kullanmazdı Tanrı’nın adını. Büyükannemin Tanrısı’nı anlayabiliyordum, korkunç gelmiyordu bana, ama onun karşısında yalan söylenemezdi, çok ayıptı. Yalnızca, onun Tanrısı önüne geçilemez bir utanç duygusu uyandırıyordu bende, dolayısıyla büyükanneme hiç yalan söyleyemiyordum. Onun iyi yürekli, bağışlayıcı Tanrısı’ndan bir şeyin gizlenmesi düpedüz olanaksızdı, sanki gizleme isteği bile uyandırmıyordu bende.</p>

    <p>Bir gün meyhanecinin karısı dedemle tartışmış, dedemin yanında, tartışmaya karışmayan büyükanneme de ağzına geleni söylemiş, ona bir havuç bile fırlatmıştı.</p>

    <p>Büyükannem pek sakin, şöyle demişti:</p>

    <p>“Aklın başında mı senin, hanımefendiciğim?”</p>

    <p>Ama benim gururuma dokunmuştu bu, meyhanecinin hain karısından intikam almaya karar vermiştim.</p>

    <p>Bu kızıl saçlı, altçenesi uzun, gözleri yok denecek kadar ufak, şişko kadını daha çok nasıl kızdırabilirim diye günlerce düşündüm.</p>

    <p>Kiracılar arasında yaptığım gözlemlerden, insanların birbirlerinden intikam almak için kedilerinin kuyruğunu kestiklerini, köpeklerini zehirlediklerini, horozlarını veya tavuklarını öldürdüklerini ya da düşmanının mahzenine girip lahana, salatalık teknelerine gazyağı döktüklerini, fıçılardan <em>kvas</em>’ını yerlere boşalttıklarını öğrenmiştim... ama bunların hiçbiri hoşuma gitmemişti, çok daha etkileyici, dehşet verici bir şey düşünmeliydim.</p>

    <p>Verdiğim kararı uyguladım: Meyhane sahibinin karısını kolladım, mahzene indiğinde kapağını üzerine kapayıp kilitledim, kapağının üzerinde intikam dansı ettikten sonra anahtarı çatıya attım, doğru mutfağa, yemek pişirmekte olan büyükannemin yanına koştum. Heyecanlı olduğumu büyükannem hemen anlamadı, anlayınca yakışan yerlerime birkaç tokat atıp avluya çıkardı beni, anahtarı almam için çatıya çıkmamı söyledi. Büyükannemin bu davranışı şaşırtmıştı beni, bir şey söylemeden çatıya çıkıp anahtarı aldım, sonra avlunun bir ucuna koştum, oradan büyükannemin meyhanecinin karısını kapalı olduğu yerden çıkarışını, ikisinin dostça nasıl öpüştüklerini, avluda yürüdüklerini izledim.</p>

    <p>Meyhanecinin, yüzünde gözleri görünmeyen şişko karısı sevecen gülümseyerek tombul yumruğunu gösteriyordu bana:</p>

    <p>“Seni ne yapacağım, biliyorum ben...”</p>

    <p>Büyükannem yakamdan tuttu, mutfağa götürdü beni, sordu:</p>

    <p>“Neden yaptın bunu?”</p>

    <p>“Sana havuç attı...”</p>

    <p>“Demek benim yüzümden? Tamam! Peki, haylaz çocuk, şimdi ben de seni farelerin arasına atayım da gör! Beni savunmak ne demekmiş, anla! Dedene söyleyeceğim bu yaptığını, kırbaçlayacak seni! Şimdi doğru tavan arasına, kitabını okuyacaksın...”</p>

    <p>Büyükannem bütün gün konuşmadı benimle, ama akşam duaya durmadan önce karyolada yanıma oturdu, pek ciddi, şöyle dedi:</p>

    <p>“Bak, Alekseyciğim, yavrucuğum benim, şunu hiç unutma: Küçükler büyüklerin işine karışmaz! Büyükler kötüdür; Tanrı denemiştir onları, ama sen henüz öyle değilsin... çocuk aklınla yaşamaya bak sen. Tanrı’nın senin kalbine dokunmasını bekle. Yapacakların, gideceğin yolu gösterecektir sana, anladın mı? Ayrıca, kimin haklı, kimin suçlu olduğuna karar vermek senin işin değildir. Bunu Tanrı bilir, cezasını verir. Onun bileceği bir şeydir bu, bizlerin değil...”</p>

    <p>Bir an susup tütününü kokladı ve sağ gözünü kırpıp ekledi:</p>

    <p>“Hem sonra, her zaman Tanrı da bilemez kimin ne suçu olduğunu...”</p>

    <p>Şaşırmıştım, “Yani Tanrı her şeyi bilmiyor mu?” diye sordum.</p>

    <p>Büyükannem sakin, üzgün, cevap verdi:</p>

    <p>“Bilecek olsaydı, insanlar bu kadar kötü şeyler yapabilirler miydi... Belki de göklerden dünyaya, hepimize bakıyordur, bakıyordur da, nasıl ağlamaklı oluyor, ağlamaya başlıyordur!.. ‘Ah, benim insanlarım, sevgili insanlarım benim! Ah, ne çok acıyorum size!’”</p>

    <p>Büyükannem de ağlamaya başlamıştı. Yanaklarından gözyaşlarını silmeden, dua etmek için odanın köşesine gitti.</p>

    <p>O günden sonra büyükannemin Tanrısı daha yakın, daha anlaşılır olmuştu benim için. Bana Zebur okuturken dedem de Tanrı’nın her yerde olduğunu, her şeyi gördüğünü, insanlara her zaman yardım ettiğini, ama kendisinin büyükannem gibi dua etmediğini söylüyordu.</p>

    <p>Sabahları kalkınca odanın köşesine ikonaların önüne gitmeden önce uzun uzun yıkanıyor, güzelce giyinip koyu saçlarını taradıktan sonra sakalını düzeltiyor, aynada kendine bakıyor, gömleğini aşağı çekip düzeltiyor, siyah mendilini ceketinin arkasına atıp dikkatlice, sanki gizlice ikonaların olduğu köşeye gidiyordu. Hemen her zaman, döşeme tahtasındaki at gözüne benzeyen aynı budağın üzerinde, bir dakika kadar sessiz, başı önünde, kolları iki yana sarkık, asker gibi öyle duruyordu. Sonra, öyle dimdik dururken içten, ağırbaşlı bir tavırla şöyle diyordu:</p>

    <p>“Baba, Oğul ve Kutsal Ruh için!”</p>

    <p>Dedem böyle dedikten sonra odaya derin bir sessizlik çöküyor gibi geliyordu bana. Sinekler bile daha dikkatli uçuyorlardı sanki..</p>

    <p>Dedem başını geriye atıyordu; kaşları dikleşerek kalkıyor, altın rengi sakalı öne doğru yatay uzanıyordu. Duaları, bana ders verirken olduğu gibi inançlı okuyordu. Sesi anlaşılır ve kararlıydı.</p>

    <p>“Bir gün mahkeme kurulacak, herkesin yaptığı ortaya dökülecek...”</p>

    <p>Yumruğuyla göğsüne vuruyordu dedem, dua etmeyi sürdürüyordu:</p>

    <p>“Bir günahkârım ben, bağışla beni...”</p>

    <p>“İnanırım” duasının her sözcüğünü tane tane söylüyordu. Sağ bacağı, duaya tempo tutuyor gibi titriyordu. Tutkuyla ikonalara doğru uzanıyor, o anda sanki boyu uzuyor, daha ince, daha kuru, temiz, daha düzenli, daha istekli oluyordu:</p>

    <p>“Uzun yıllardır ruhumu kemiren tutkulardan kurtar beni, Tanrım! Yaptıklarım yüreğimi sızlatıyor, dayanılmaz acılar çekiyorum, merhamet et bana, yüce Tanrım!”</p>

    <p>Ve yeşil gözleri dolu dolu oluyor, sesini yükseltiyordu:</p>

    <p>“İşlerim inancımın önüne geçti, Tanrım, beni kurtaracak olan işlerim değil, imanımdır!”</p>

    <p>Böyle derken daha sık, heyecanlı haç çıkarmaya başlıyordu, boynuz atıyor gibi başını savuruyordu, sesi inceliyor, hırıltılı çıkıyordu. Daha sonraları sinagoglara gittiğimde, dedemin Yahudiler gibi dua ettiğini hatırlayacaktım.</p>

    <p>Semaver masada uzun süredir kaynıyordu. Kızarmış <em>lep</em><em>yoşka</em>’ların<a class="si-noteref epub-type_noteref" href="#f7" id="ref_f7">7</a> sıcak kokusu doldurmuştu odayı, acıkmıştım! Büyükannem canı sıkkın, kapının pervazına yaslanmış, önüne, yere bakıyor, içini çekiyordu. Bahçeye bakan pencereden güneşin parlak ışığı giriyordu, ağaçların yapraklarında çiy inci gibi parlıyordu; sabahın havası dereotu, frenküzümü, yapraklanan elma ağacı kokuyordu. Dedem duasını hâlâ bitirmemişti, olduğu yerde sallanıyor, ince sesiyle dua ediyordu:</p>

    <p>“İçimdeki tutkunun ateşini söndür, Tanrım, yoksa günahkâr olacağım!”</p>

    <p>Sabah dualarının, uyumadan önce okunan duaların hepsini bildiğim için dedemin yanlış okuyup okumadığını, bir sözcüğü atlayıp atlamadığını dikkatle izliyordum.</p>

    <p>Dedemin çok seyrek yaptığı bir şeydi bu ve her zaman için için gülmeme neden oluyordu.</p>

    <p>Duasını bitirdikten sonra bana ve büyükanneme şöyle dedi:</p>

    <p>“Günaydın!”</p>

    <p>Öne eğilerek karşılık verdik ona, nihayet masaya oturduk. Dedeme şöyle dedim:</p>

    <p>“Bu sabah ‘eziyor’ sözcüğünü atladın!”</p>

    <p>Dedem huzursuz, inanmamış bir ses tonuyla, “Yalan söylemiyorsun ya?” dedi.</p>

    <p>“Evet, atladın! Şöyle okuman gerekiyordu: ‘Bu inancım her şeyden çok eziyor beni’, ama sen ‘eziyor’u söylemedin.”</p>

    <p>Dedem suçluymuş gibi gözlerini kırpıştırarak, “Vay canına!” dedi.</p>

    <p>Ancak, daha sonra bir şekilde ödetti bana bu uyarımı, ama o anda onun o telaşını görmüş olmak bana büyük mutluluk vermişti.</p>

    <p>Bir gün büyükannem dedeme şaka yollu şöyle dedi:</p>

    <p>“Canım sıkılıyor, hadi senin dualarını dinleyelim, babacığım. Her zaman aynı duaları okuyorsun.”</p>

    <p>Dedem bundan hoşlanmamış gibi, “Nedenmiş?” dedi. “Ne saçmalıyorsun sen?”</p>

    <p>“Şunu demek istiyorum ki, duyduğum kadarıyla, hiçbir zaman yürekten yakarmıyorsun sen Tanrı’ya!”</p>

    <p>Dedemin yüzü kıpkırmızı oldu, irkildi, oturduğu sandalyeden şöyle bir kalkıp gene oturdu, bir çay tabağını attı büyükannemin başına, bir yerine kıymık batmış gibi bağırmaya bağırdı:</p>

    <p>“Çabuk çık bu odadan, cadaloz karı!”</p>

    <p>Dedem bana Tanrı’nın gücünü anlatırken her zaman, önce onun acımasızlığından söz ederdi: İnsanlar günah işlemişlerdi, bunun için tufanda boğulmuşlar; daha büyük günahlar işlemişler, yangınlarda yakılmış, kentleri yıkılmıştı; açlıklarla, salgın hastalıklarla cezalandırılmışlardı. Tanrı’nın gözü her zaman insanların üzerindeydi, sopası günahkârların tepesindeydi.</p>

    <p>Sıska parmaklarıyla masayı tıklatarak anlatıyordu:</p>

    <p>“Tanrı’nın koyduğu yasalara uymayanlar acılarla, mahvedilmekle cezalandırılacaktır!”</p>

    <p>Ben Tanrı’nın acımasızlığına inanmakta zorluk çekiyordum. Dedemin bana bütün bunları Tanrı’dan korkmam için değil, kendisinden korkmam için uydurup söylediğinden şüpheleniyordum. Ve açık yüreklikle soruyordum ona:</p>

    <p>“Senin sözünü dinleyeyim diye mi anlatıyorsun bunları bana?”</p>

    <p>Bu kez o açık yüreklilikle cevap veriyordu:</p>

    <p>“Evet, elbette öyle! Bir de dinlemeyecek miydin yani?!”</p>

    <p>“Peki, ya büyükannem?”</p>

    <p>Sert bir dille akıl veriyordu bana:</p>

    <p>“O kocakarıya inanma sen! Gençliğinden beri aptaldır o! Okuma yazması yoktur, aklı da kıttır. Sana bu büyük işlerden bahsetmemesini kaç kez söyledim ona! Söyle bana bakalım: Meleklerde kaç rütbe vardır?”</p>

    <p>Sorusuna soruyla karşılık verdim:</p>

    <p>“Memurlarınki gibi mi?”</p>

    <p>Gözlerini kapayıp gülümsedi, dudaklarını çiğneyerek, pek isteksizce, “Kafan karıştı senin!” dedi.</p>

    <p>Sonra açıkladı:</p>

    <p>“Bunun Tanrı’yla ilgisi yok, yani memurların... İnsanlarla ilgili bir şey bu! Memur yasa yiyicidir, yasaları kemirir.”</p>

    <p>“Hangi yasaları?”</p>

    <p>Yaşlı adam zeki, keskin bakışlarını parıldatarak daha bir neşeli, istekli, şöyle dedi:</p>

    <p>“Hangi yasaları mı? Yani alışkanlıkları, âdetleri... İnsanlar yaşarlar, yaşarlar, bir süre sonra bazı şeyleri kabullenirler: Zamanla daha çok alışırlar bu yaşadıklarına ve onları âdet edinirler, kural, yasa olarak koyarlar! Sözgelimi, oyun oynamak için toplanırlar çocuklar, nasıl, hangi düzende oynayacaklarını aralarında kararlaştırırlar, sözleşirler. İşte bu sözleşme bir yasadır!”</p>

    <p>“Peki, ya memurlar?”</p>

    <p>“Memurlar, oyunu bozan uyanıklar gibidirler. Yasa falan tanımazlar.”</p>

    <p>“Neden?”</p>

    <p>Dedem öfkeyle buruşturdu yüzünü, gene ders verir gibi, ekledi:</p>

    <p>“Senin anlayabileceğin bir şey değil bu! Tanrı insanoğlunun yaptığı her şeyin üzerindedir. İnsanlar bir şeyi isterler, ama Tanrı’nın istediği başka bir şeydir. İnsanoğlu çok güçsüzdür... Tanrı’nın bir üflemesiyle hepsi toz duman olur!”</p>

    <p>Memurlarla ilgilenmem için çok nedenim vardı, bunun için öğrenmeye çalışıyordum:</p>

    <p>“Ama bakın, Yakov dayımın söylediği şarkı nasıl:”</p>

    <blockquote>
      <p>Tanrı’nın melekleri iyi de,</p>

      <p>Memurlar adi Şeytanlar mıdır?</p>
    </blockquote>

    <p>Dedem sakalını avucuna alıp ağzına soktu, gözlerini kapadı. Yanakları kıpırdıyordu. İçin için güldüğünü anladım.</p>

    <p>Şöyle dedi:</p>

    <p>“Sen de, Yakov’u da bacaklarınızdan bağlayıp suya atmalı! Böyle şarkıları o söylememeli, sen de dinlememelisin. Bunlar dinsizlerin, zındıkların uydurduğu bayağı şakalardır.”</p>

    <p>Dedem bir an düşündükten sonra, başımın üzerinden bir yerlere bakarak sakin, mırıldandı:</p>

    <p>“Ah, çocuklar, ah...”</p>

    <p>Ne var ki, Tanrı’yı insanların üzerinde aşırı yüksek yerlere koyarken, büyükannem gibi o da Tanrı’yı, kutsal birçok şeyi daha her işine karıştırıyordu. Aslında büyükannem Nikolay, Yuriy, Flor ve Lavr gibi birkaç azizden başkasını bilmiyordu. Onlar da son derece iyi, insanlara yakın kişilerdi, kent kent, köy köy dolaşmış, insanların yaşamında yer etmiş, onları benimsemişlerdi. Oysa dedemin azizlerinin hemen hepsi acı çekmiş, çilekeş kişilerdi, idolleri alaşağı ediyor, Roma krallarını tartışıyor, bunun için de onları işkenceden geçirip yakıyor, derilerini yüzüyorlardı.</p>

    <p>Kimi zaman hayallere dalıyordu dedem:</p>

    <p>“Tanrı bu evimi beş yüz fazlasına satmama yardım etseydi, Aziz Nikolay için bir dua okuturdum!”</p>

    <p>Büyükannem gülerek bana şöyle diyordu:</p>

    <p>“Evini satması için Nikolay’ın bu akılsız ihtiyara yardım etmekten başka işi yok sanki!”</p>

    <p>Dedemin kendi elyazısıyla değişik biçimlerde azizlerin adlarını yazdığı kâğıtları uzun süre sakladım. Aralarında Yoahim ve Anna günlerinin karşısında kırmızı ve düzgün harflerle şöyle bir yazı olanı da vardı: “Merhametleriyle beladan kurtardı.”</p>

    <p>Bu “bela”yı hatırlıyorum: Dedem, kötü durumda olan oğullarına destek olmak için tefecilik yapmaya, gizli gizli, rehin bir şeyler almaya başlamıştı. Biri ihbar etmişti onu ve bir gece polis arama yapmak için eve baskın yapmıştı. Büyük bir kargaşa olmuş, ama her şey iyi sonuçlanmıştı. Dedem güneş doğana kadar dua etmiş ve sabahleyin bu yazıyı benim yanımda yazmıştı.</p>

    <p>Akşamları yemekten önce benimle Zebur, dualar kitabı veya Yefrem Sirin’in kalın kitabını okuyordu, yemekten sonra tekrar duaya duruyordu, gecenin sessizliğinde onun hüzünlü, tövbeli mırıltılarını duyuyorduk:</p>

    <p>“Sana ne getireyim veya sunayım, yüce, ölümsüz kralım... Hayallerimize kavuştur bizi, Tanrım... Kötü insanların şerrinden koru beni, Tanrım... Gözyaşları dökmemize izin ver, ölümü unutturma bize, Tanrım...”</p>

    <p>Oysa büyükannem sık sık şöyle diyordu:</p>

    <p>“Oy, çok bitkinim! Belki de bu akşam dua etmeden yatarım...”</p>

    <p>Dedem cumartesi ayinlerine, bayramlarda gece ayinlerine kiliseye götürüyordu beni. Hangi Tanrı’ya dua edildiğini kilisede anlıyordum: Papazın, yardımcısının okuduğu dualar dedemin Tanrısı’na yapılıyordu; koro ise her zaman büyükannemin Tanrısı’nın şarkılarını söylüyordu.</p>

    <p>Ruhumu endişeyle ikiye bölen, hatırladığım bu iki Tanrı’yı çocuk aklımla elbette kaba bir biçimde algılıyordum, ama dedemin Tanrısı korku, antipati uyandırıyordu bende: Hiç kimseyi sevmiyordu çünkü, sert bakışlarla izliyordu insanları; insanda her şeyden önce kötüyü, kini, günahı arıyordu. Onun insana güvenmediği, insanın her zaman tövbe etmesini istediği belliydi. İnsanı hep cezalandırmak istiyordu.</p>

    <p>O günler ruhumun başlıca gıdası Tanrı ile ilgili düşüncelerim, duygularımdı. Hayatımın en güzel yanı bunlardı. Geriye kalan her şey acımasızlıklarıyla, çirkinlikleriyle bana tiksinti, hüzün veriyordu. Beni kuşatan her şeyin içinde en güzel, en aydınlık olanı Tanrı’ydı. Büyükannemin Tanrısı yaşayan her şeye öylesine sevecendi, yakındı! Ve, elbette şu soru da huzursuz etmiyor değildi beni: Nasıl oluyordu da, dedem bu iyi yürekli Tanrı’yı göremiyordu?</p>

    <p>Sokağa çıkmama izin vermiyorlardı. Çünkü fazlasıyla etkiliyordu beni sokak. Orada edindiğim izlenimler neredeyse sarhoş ediyordu beni, hemen her zaman olayların, kavgaların tek suçlusu ben oluyordum. Kimse arkadaşlık etmiyordu benimle, komşuların çocukları düşmanca davranıyorlardı bana; benim bir Kaşirin olduğumu söylemelerinden hoşlanmıyordum, onlar da bunu fark ettikleri için birbirine sesleniyorlardı:</p>

    <p>“Bakın, sıska Kaşirin’in torunu sokağa çıktı!”</p>

    <p>“Hadi devirelim onu!”</p>

    <p>Ve kavga başlıyordu.</p>

    <p>Yaşıma göre çok daha kuvvetli, kavgada ustaydım...Düşmanlarım da biliyordu bunu ve her zaman topluca saldırıyorlardı bana. Bu yüzden dayak yiyen hep ben oluyordum, eve her zaman şişmiş bir burunla, patlak dudaklarla, yüzümde morluklarla, üstüm başım yırtık, toz içinde dönüyordum.</p>

    <p>Büyükannem korku içinde karşılıyordu beni, kızıyordu:</p>

    <p>“Gene mi kavga ettin, be çocuk? Nasıl bir çocuksun sen, ha? Ne yapacağım seninle?..”</p>

    <p>Yüzümü gözümü yıkıyordu, morluklara devedikeni, madenî para veya kurşun rengi bir kompres koyuyordu. Öğüt veriyordu bana:</p>

    <p>“Neden her zaman kavga ediyorsun? Evde uslusun, sokakta bambaşka bir çocuk oluyorsun! Bu yaptığından hiç utanmıyor musun? Söyleyeceğim dedene, bir daha sokağa salmayacak seni...”</p>

    <p>Dedem morluklarımı görüyordu, ama hiç kızmıyordu, yalnızca ince bir sesle haykırıyordu:</p>

    <p>“Gene madalyalar mı almışsın? Sen, savaşçı Anika’m benim, sokağa çıkayım deme, duyuyor musun beni!”</p>

    <p>Oysa, sokak sakin, sessizse oraya çıkmak istemiyordu canım; ama çocukların neşeli haykırışlarını duyduğumda, dedemin yasaklamasına aldırmadan, kendimi avludan sokağa atıyordum. Morluklar, şişlikler umurumda değildi, sokak eğlencelerinin sertliği, hiç yabancısı olmadığım acımasızlığa varan o sertliği her zaman çekiyordu beni. Çocuklar köpek ya da horozları dövüştürdüklerinde, kedilere eziyet ettiklerinde, Yahudilerin keçilerini kovaladıklarında, sarhoş dilencileri kızdırdıklarında veya “ölüm saf İgor’un cebinde” oynadıklarında tutamıyordum kendimi.</p>

    <p>İgor uzun boylu, sıska, kara kuru biriydi. Koyun postundan ağır bir gocuğu vardı, elmacıkkemikleri çıkık yüzü paslı gibi güneş yanığıydı, saçları sertti. Sokaktan öne eğilip tuhaf bir biçimde yalpalayarak sessiz, ısrarla önüne, ayaklarının dibine yere bakarak geçerdi. Dökme demir gibi yüzü, ufak gözleri bende korku dolu, saygılı bir duygu uyandırıyordu. Onun ciddi işlerle ilgilendiğini, bir şey aradığını, ona engel olunmaması gerektiğini düşünüyordum.</p>

    <p>Çocuklar arkasından koşuyorlardı, kemikli sırtına taş atıyorlardı. Uzun süre, onları fark etmiyormuş, taşların acısını duymuyormuş gibi öylece yürüyordu; ama sonra birden duruyor, tüylü şapkasını çıkarıyor, ellerinin sert hareketleriyle düzeltiyor ve o anda yeni uyanmış gibi çevresine bakınıyordu.</p>

    <p>Çocuklar bağrışıyorlardı:</p>

    <p>“İgorcuğun ölüm cebinde! İgorcuk, nereye gidiyorsun? Cebine bak, ölüm orada!”</p>

    <p>Elini cebine sokuyordu İgor, sonra çabucak eğiliyor, yerden bir taş, odun parçası, kurumuş bir çamur parçası alıyor, uzun kolunu beceriksizce savuruyor, homurdanarak küfürler ediyordu. Her zaman aynı, kötü üç sözcükle küfrediyordu. Kötü sözcük konusunda çocuklar onunla kıyaslanamayacak kadar zengindiler. İgor bazen topallayarak kovalıyordu çocukları; uzun gocuğu rahat koşmasına engel oluyordu. Tökezleyip dizlerinin üzerine düşüyor, kuru budaklara benzeyen simsiyah elleriyle yerden destek alarak doğrulmaya çalışıyordu. Çocuklar yandan, arkadan taşlar atıyorlardı ona; gözüpek olanlar koşarak yanına kadar geliyor, başından aşağı avuç avuç toz döküyorlardı.</p>

    <p>Sokakla ilgili, belki daha da ağır izlenimim Grigori İvanoviç Usta’yla ilgiliydi. Gözleri artık hiç görmez olmuştu. Ortalarda uzun boyuyla, iyi niyetli bir âmâ gibi dolaşıyordu. Ak saçlı, ufak tefek, yaşlı bir kadın koluna girip gezdiriyordu onu. Yaşlı kadın pencere önlerinde duruyor, her zaman uzaklarda bir yerlere bakarak ince sesiyle, şarkı söylüyor gibi şöyle diyordu:</p>

    <p>“İsa için kör yoksula bir sadaka...”</p>

    <p>Grigori İvanoviç sesini çıkarmıyordu. Siyah gözlüğü doğrudan evin duvarına, pencereye ya da karşıdan gelenin yüzüne bakıyordu. Boya içindeki eli usulca sıvazlıyordu geniş sakalını, dudakları sıkı sıkı kapalı oluyordu. Çok sık görüyordum onu, ama sıkılı dudaklarından tek ses duymamıştım. Yaşlı adamın bu suskunluğu acı verircesine eziyordu beni. Yanına yaklaşamıyordum. Hiç gitmiyordum yanına, tersine, onu görünce dönüp eve koşuyor, büyükanneme şöyle diyordum:</p>

    <p>“Grigori sokakta dileniyor!”</p>

    <p>Büyükannem endişeli, acılı haykırıyordu:</p>

    <p>“Öyle mi? Al şunu, hemen götür ver ona!”</p>

    <p>Öfkeyle, kabaca reddediyordum parayı almayı. O zaman büyükannem avlu kapısına çıkıyor, kaldırımda Grigori ile uzun uzun konuşuyordu. Sakalını titreterek gülümsüyordu Grigori, ama çok az, tek sözcüklü bir şeyler söylüyordu.</p>

    <p>Büyükannem kimi zaman mutfağa çağırıyordu onu, çay veriyordu ona, karnını doyuruyordu. Bir gün benim nerede olduğumu sormuş. Büyükannem çağırdı beni, ama ben kaçtım, avluda bir yere saklandım. Grigori’nin yanına gidemezdim, dayanılmaz derecede utanıyordum ondan ve büyükannemin utandığını da biliyordum. Ancak bir kez Grigori ile ilgili konuşmuştuk onunla: Büyükannem, Grigori’yi avlu kapısına kadar geçirdikten sonra, başı önünde, yavaş yavaş eve dönerken, ağlıyordu. Yanına gidip elini tuttum.</p>

    <p>Sessizce sordu bana:</p>

    <p>“Neden kaçıyorsun sen ondan? Seni seviyor, çok iyidir...”</p>

    <p>“Dedem niçin yemek verdirmiyor ona?” diye sordum.</p>

    <p>“Deden mi?”</p>

    <p>Durdu büyükannem, başımı göğsüne bastırdı, neredeyse fısıltıyla, geleceği görüyormuş gibi, şöyle dedi:</p>

    <p>“Şu sözümü unutma: Bu adam için Tanrı fena cezalandıracak bizi! Cezalandıracak...”</p>

    <p>Yanılmamıştı büyükannem: Beş yıl sonra, büyükannem artık huzura kavuşmuşken, bu kez dedem dileniyordu kentin sokaklarında. Aklı başında değildi, acınacak durumda, pencere önlerinde yalvarıyordu:</p>

    <p>“İyi yürekli aşçılar, bir parça börek verin, ne olur! Ah, siz...”</p>

    <p>Onda eskiden yalnızca bu acılı, can sıkıcı, insanın ruhunu sarsan “Ah, siz...” sözü kalmıştı.</p>

    <p>İgor ve Grigori İvanoviç’in dışında bir de, beni sokaktan kaçırtan kötü kadın Voroniha canımı sıkıyordu. Pazar günleri olanca iriliğiyle, pejmürdeliğiyle, sarhoşluğuyla görünüyordu sokakta. Çok garip bir yürüyüşü vardı. Ayakları hareket etmiyor, yere değmiyordu sanki. Bir bulut gibi giderken bağıra bağıra çirkin şarkılar söylüyordu. Onu görenler hemen evlere kapanıyor, köşelere, dükkânlara saklanıyorlardı. Maviye çalan, şiş bir yüzü vardı. Gri, iri gözleri korkunç, alaylı bakıyordu. Kimi zaman da sesli sesli ağlayarak şöyle diyordu:</p>

    <p>“Çocuklarım... neredesiniz?”</p>

    <p>Onun neden böyle ağladığını soruyordum büyükanneme.</p>

    <p>“Sen bunu anlayamazsın!” diye karşılık veriyordu.</p>

    <p>Ama gene de anlatıyordu:</p>

    <p>“Bu kadının Voronov adında memur bir kocası vardı. Adam rütbesinin yükselmesini istiyordu, bunun için karısını amirine sattı. Amiri kadını alıp başka bir yere götürdü ve kadın iki yıl evine dönmedi. Döndüğünde ise biri erkek, biri kız iki çocuğu da ölmüştü, kocası da zimmetine para geçirdiği için cezaevinde yatıyordu. Üzüntüsünden içmeye, sokaklarda dolaşmaya, taşkınlık yapmaya başladı. Her pazar akşamı polis içeri alıyor onu...”</p>

    <p>Hayır, evde olmak, sokakta olmaktan çok daha iyiydi. Özellikle de, yemekten sonra, dedemin Yakov dayımın atölyesine gittiği, büyükannemin pencerenin önüne oturup bana ilginç masallar, olaylar anlattığı, babamdan söz ettiği saatler güzeldi.</p>

    <p>Kedinin ağzından aldığı sığırcık kuşunun kırık kanadını kesmiş, kedinin kopardığı bacağının yerine ustalıkla küçük bir çubuk bağlamış, kuşu eğitmiş, ona konuşmayı öğretmişti. Pencerenin pervazına asılı kafesinin önünde bazen saatlerce kocaman bedeniyle ayakta duruyor, kömür gibi simsiyah, zeki kuşa kalın sesiyle hep aynı sözcükleri tekrarlıyordu.</p>

    <p>“Hadi söyle, yonca iste!”</p>

    <p>Sığırcık kuşu yuvarlak, parlak gözlerini dikiyordu ona, büyükannemin bağladığı çubuğu kafesin ince tahta tabanına vurarak boynunu uzatıyor, serçe gibi ıslık çalıyor, karga, guguk kuşu sesi çıkarıyor, kedi gibi miyavlıyor, köpek gibi uluyordu, ama insan sesi çıkaramıyordu.</p>

    <p>Büyükannem pek ciddi, şöyle diyordu ona:</p>

    <p>“Şımarma, hadi! Lapa vereceğim sana!”</p>

    <p>Küçük, siyah kanatlı maymun, yüksek sesle, büyükannemin dediğine benzeyen bir şeyler tekrarlıyordu. Büyükannem seviniyor, kahkahalarla gülüyor, kuşa parmağının ucuyla darı lapası verirken onunla konuşuyordu:</p>

    <p>“Biliyorum ben seni, afacan şey; numara yapıyorsun, her dediğimi yapabilirsin, her şeyi!”</p>

    <p>Büyükannem sığırcık kuşuna konuşmayı gerçekten öğretti: Kuş bir süre sonra hayli anlaşılır biçimde lapa istemeye başlamıştı ve büyükannemi gördüğünde uzatarak, “mer-haba...”ya benzer bir ses çıkarıyordu.</p>

    <p>Kafes önceleri dedemin odasında asılıydı, ama bir süre sonra tavan arasına, bizim yanımıza yollamıştı onu. Çünkü sığırcık kuşu dedemi taklit etmeye başlamıştı. Dedem duaları tane tane okuduğu için, kuş balmumu rengi gagasını kafesin çıtaları arasından uzatıyor, ıslık çalıyordu:</p>

    <p>“Tiyu, tiyu, tiyu-tirr, tu-irr, tu-i-rr, tiyu-yy!”</p>

    <p>Dedemin gücüne gidiyordu bu. Bir gün duayı kesip ayaklarını yere vurarak öfkeyle haykırdı:</p>

    <p>“Götür buradan bu iblisi, yoksa öldüreceğim onu!”</p>

    <p>Evde ilginç, eğlenceli çok şey vardı; gelgelelim, kimi zaman, anlatılmaz bir kasvet boğacak gibi oluyordu beni. Bir ağırlık çöküyordu üzerime, uzun süre karanlık, derin bir çukurdaymışım gibi geliyordu bana, bir şey görmüyor, duymuyordum, duygularım körelmiş, yarı ölü gibi oluyordu...</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f7">
      <a class="si-backref" href="#ref_f7">7</a><span class="si-footnote-text">. Orta Asya halklarının pideye benzeyen geleneksel ekmeği.</span>
    </div>
  </div>
</body>
</html>
