<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Çocukluğum</title>
  <link href="../Styles/main.css" rel="stylesheet" type="text/css"/>
</head>

<body class="epub-type_chapter" id="chapter9">
  <div class="html5_section">
    <h1>IX</h1>

    <p>Çocukluğumda kendimi, arıların balını bıraktığı gibi; sıradan, sade insanların her birinin ruhumu zenginleştiren bir şeylerini, yaşamla ilgili bilgilerini, düşüncelerini, deneyimlerini bıraktığı bir arı kovanı gibi düşünüyorum. Bu bal sık sık acı, kirli oluyordu, ama gene de her bilgi bir çeşit baldı.</p>

    <p>İyi İş’in gitmesinden sonra Pyotr Amca dost oldu bana. Dedeme benziyordu: O da öyle zayıf, düzenli, temizdi, ama dedemden daha kısa boyluydu, daha da ufak tefek. Aslında, şakadan ihtiyar biri gibi giyinmiş bir çocuğu andırıyordu. Yüzü ince hasırdan örülmüş elek gibiydi, arasından kafeste bir kanarya gibi fıldır fıldır, güleç, akı sararmış gözleri bakıyordu. Kır saçları kıvırcıktı, sakalı büklüm büklüm. Sigarayı çubukla içiyordu, dumanı saçlarıyla aynı renk, gene kıvrım kıvrım yükseliyordu; konuşması da kıvrımlı, bol espriliydi. Vızıltılı bir ses tonu vardı, karşısındakini okşuyor gibi konuşuyordu; bana her zaman, herkesle alay ediyormuş gibi geliyordu. Hayatını anlatıyordu:</p>

    <p>“Kontes hanımefendimiz Tatyana Alekseyevna başlangıçta şöyle buyurmuştu bana: ‘Ata bakacaksın’, ama bir süre sonra: ‘Bahçıvana yardım et!’ dedi. Tamam. Ama ne yaparsan yap, köylüsün, yaranamazsın! Başka bir gün ‘Git balık tut, Petruşka!’ dedi. Ama benim için fark etmezdi, balığa gitmeye başladım... Tam balık tutmaya alışmıştım ki, bu kez, hadi bakalım, bu kadar yeter, vedalaş balıklarla... ‘Arabayla kente gidip geleceksin, işlerimle ilgileneceksin...’ Daha neler? Sonunda hanımefendi öldü, at da bana kaldı. Kontesimin hatırasıdır bana...”</p>

    <p>Atı çok yaşlıydı. Bir gün sarhoş bir boyacı atı boyamaya kalkışmış, beyaz atı değişik renklere boyamaya başlamış, başlamış, ama bitirememiş. Atın ayakları çarpıktı, her yanı eski püskü bez parçalarıyla kaplı gibi boyanmıştı, gözleri bulanık bakıyordu, şiş damarlarla bedenine bağlı kemikli başı pek hüzünlü, öne sarkıktı. Pyotr Amca atına pek saygılı davranıyordu. Hiç vurmuyordu ona, ölen hanımefendisinin adının anısına da ata Tanka adını vermişti.</p>

    <p>Bir gün dedem şöyle dedi ona:</p>

    <p>“Hayvanı neden bir Hıristiyan adıyla çağırıyorsun?”</p>

    <p>“Hiç de öyle değil, Vasil Vasilyev, hiç de öyle değil, efendim! Tanka diye bir Hıristiyan adı yoktur... Tatiana vardır!”</p>

    <p>Pyotr Amca da okuryazardı, kutsal kitapları da çok okumuştu. Dedemle her zaman azizlerden konuşur, kimin daha büyük aziz olduğunu tartışır, eski günahkârları pek sert eleştirirlerdi. Bu arada en çok da Abşalom’u suçlarlardı. Doğrudan doğruya gramer tartışmaları da oluyordu. Dedem, “Günahlı, dinsiz, yalancı,” diyordu, Pyotr Amca, “Günahkâr, din tanımaz, yalan söyleyen,” diye iddia ediyordu.</p>

    <p>Dedemin yüzü kıpkırmızı oluyordu, köpürüyordu, kızdırıyordu Pyotr Amca’yı:</p>

    <p>“Ben böyle söylüyorum, sen başka türlü! Hata sende!”</p>

    <p>Ama Pyotr Amca çubuğunu tüttürürken alay edercesine soruyordu:</p>

    <p>“Senin dediğin neden daha doğru oluyormuş? Öyle lafları sevmez Tanrı! Duayı dinlerken şöyle düşünür: Nasıl dua edersen et, değerini ben bilirim!”</p>

    <p>Dedem, yeşil gözlerini parlatarak öfkeyle bağırıyordu bana:</p>

    <p>“Hadi sen git buradan, Aleksey, bizi yalnız bırak!”</p>

    <p>Pyotr Amca temizliğe, düzene düşkündü; avluda dolaşırken yerde bir yonga, bir kapkacak parçası, kemik görse ayağıyla kenara iterdi onu, kapıcıya söylenirdi:</p>

    <p>“Görevini yapmıyorsun!”</p>

    <p>Konuşkan, iyi yürekli, neşeliydi, ama ara sıra gözleri kanlanıyor, buğulanıyor, ölü gözü gibi oluyordu. Bazen karanlık bir köşede üzgün, yeğeni gibi sessiz büzülüp oturuyordu.</p>

    <p>“Neyin var, Pyotr Amca?”</p>

    <p>Boğuk bir sesle, sert, kovuyordu beni yanından:</p>

    <p>“Çekil başımdan!”</p>

    <p>Sokağımızdaki evlerden birine, toprak sahibi bir bey yerleşmişti. Adamın alnında bir şişi ve son derece tuhaf bir alışkanlığı vardı: Pazar günleri pencerenin önüne oturuyor, hafif saçmalı tüfekle köpeklere, kedilere, tavuklara, kargalara, sokaktan geçen, tipinden hoşlanmadığı insanlara bile ateş ediyordu. Çulluk saçmaları bir gün de yandan İyi İş’e gelmişti. Saçmalar deri ceketini delmemiş, ama birkaçı cebine düşmüştü. İyi İş’in gri saçmaları eline alıp gözlüğüyle dikkatle incelediğini hatırlıyorum. Dedem, şikâyet etmesini söylemişti ona, ama o saçmaları mutfağın bir köşesine atıp, “Değmez,” demişti.</p>

    <p>Avcının saçmaları bir başka gün de dedemin bacağına gelmişti. Küplere binmişti dedem, adliyeye şikâyet dilekçesi vermiş, sokaktan başka şikâyetçiler, tanıklar toplamaya başlamıştı. Ama bey bir anda ortadan kaybolmuştu.</p>

    <p>İşte, sokaktan her tüfek sesi geldiğinde Pyotr Amca –evdeyse– hemen, geniş siperlikli, güneş yanığı bayramlık şapkasını başına geçiriyor, koşarak avlu kapısına çıkıyor, orada ellerini arkasında kaftanının altına sokup eteğini horoz kuyruğu gibi kaldırıyor, göbeğini öne çıkarıyor, gelen saçmaların arasında, sokak boyunca pek ciddi yürümeye başlıyordu. Sokağın başına kadar gittikten sonra gene öyle, geri dönüyordu. Bizler, evde kim var kim yok, avlu kapısının önünde toplanıyorduk, asker pencereden bakıyor, onun üzerinden karısının sarı saçlı başı uzanıyordu. Betleng’in avlusundan çıkanlar da oluyordu; yalnızca Ovsyannikov’un kül rengi, ölü evinden çıkan olmuyordu.</p>

    <p>Pyotr Amca bazen başarılı olamıyordu; avcı, besbelli, onu atış yapmaya değer bir av olarak görmüyordu, ama kimi zaman da çift namlulu tüfek peş peşe patlıyordu:</p>

    <p>“Bum bum...”</p>

    <p>Pyotr Amca adımlarını sıklaştırmadan yanımıza geliyordu, pek hoşnut, şöyle diyordu:</p>

    <p>“Eteğimden birkaç saçma yedim!”</p>

    <p>Bir gün saçmalar omzuna, ensesine geldi. Büyükannem saçmaları iğneyle çıkarırken söyleniyordu ona:</p>

    <p>“Deliyle ne diye deli oluyorsun ki? Bir gün gözüne gelecek saçma!”</p>

    <p>Pyotr Amca umursamaz bir tavırla, uzatarak karşılık veriyordu:</p>

    <p>“Bir şey olmaz, Akulina İvanna, adam beceriksizin teki...”</p>

    <p>“Sen de iyice yoldan çıkarıyorsun onu...”</p>

    <p>“Gerçekten mi? Onu kızdırmak istiyorum...”</p>

    <p>Ve büyükannemin çıkardığı saçmaları avucunda incelerken ekliyordu:</p>

    <p>“Hiç iyi bir atıcı değil! Kontes hanımım Tatyana Aleksevna’nın yanında bir süreliğine kocası durumunda biri vardı –hanımım uşak değiştirir gibi koca değiştirirdi–, evet biri vardı, adam orduda görevliydi, adı da Mamont İlyiç... O çok iyi atıcıydı işte! Mermi ustasıydı, başka bir şey değil! Bir gün aptal İgnaşka’yı uzağa, en azından kırk adım öteye dikti, kuşağına bir şişe bağladı, bacaklarını açmasını söyledi, İgnaşka açtı bacaklarını, öyle ki, şişe bacaklarının arasında asılı duruyordu. Ama yarım akıllı olduğu için gülüyordu İgnaşka. Mamont İlyiç tabancasını çıkardı, nişan aldı, bom! Şişe tuz buz oldu. Ama o anda İgnaşka’yı bir sinek mi ısırmıştı, ne, bir hareket yapmış, mermi dizine, tam dizkapağına da gelmişti. Doktor çağırdılar, doktor hemen kesti bacağı! Gömdüler kesilen bacağını...”</p>

    <p>“Ya aptal ne oldu?”</p>

    <p>“Hiçbir şey. Aptala kol da, bacak da gerekmez. Aptallığıyla doyurur karnını. Herkes sever aptalı, ayıp bir şey değildir aptallık. Ne demişler: Papaz da, yardımcısı da aptalsa, ayıp asla değildir...”</p>

    <p>Böyle hikâyeler hiç şaşırtmıyordu büyükannemi, onda çok vardı böyleleri. Ama ben dehşete kapılıyordum. Soruyordum:</p>

    <p>“Bir bey öldürebilir mi yani uşağını?”</p>

    <p>“Neden öldüremesin? Elbette öldürür. Zaten onlar birbirlerine de yapıyorlar aynı şeyi. Tatyana Alekseyevna’nın evine bir hafif süvari subayı gelmişti. Bir süre sonra Mamont’la tartıştılar, hemen tabancalarına davrandılar, parka gittiler, orada havuzun yanındaki yolda bu hafif süvari bom, diye ateş etti Mamont’a, mermi tam karaciğerine geldi! Mamont köy mezarlığına, hafif süvari subayı da Kafkasya’ya... Her zaman yaptıkları şey bu! Kendinden olanlara da aynı şeyi yapıyorlar! Köylülere, tanımadıklarına daha neler yaparlar, orasını artık sen düşün! Bu devirde insana acıyan yok, herkesi düşman görüyorlar; soylular çok değişti, eskiden böyle değillerdi!”</p>

    <p>Büyükannem söze karışıyordu:</p>

    <p>“Eskiden de pek fazla acımazlardı...”</p>

    <p>Pyotr Amca kabul ediyordu büyükannemin dediğini:</p>

    <p>“Orası da doğru: Kendi adamı... ama daha ucuz...”</p>

    <p>Pyotr Amca, bana karşı çok iyiydi, büyüklerle olduğundan daha çok hoşlanıyordu benimle konuşmaktan, bakışlarını da kaçırmıyordu benden, ama gene de hazzetmediğim bir şey vardı onda. Herkese pek sevdiği reçelinden ikram ederken benim ekmeğime daha bol reçel sürüyordu. Kentten bana susamlı kurabiye, haşhaşlı tatlı getiriyordu, benimle her zaman ciddi, sakin konuşuyordu.</p>

    <p>“Büyüyünce ne yapacaksın, küçük bey? Asker mi, yoksa memur mu olacaksın?”</p>

    <p>“Asker.”</p>

    <p>“Bu güzel işte. Artık askerlerin işi de rahat. Papazlık da fena değil. ‘Tanrım şefaat!’ diye bir-iki bağır, işte bitti! Papazın işi askerinkinden de rahat, ama balıkçının işi hepsinden güzel... Okullarda dirsek çürütmene de gerek yok, işi biraz öğren, tamamdır!..”</p>

    <p>Eğlenceli bir biçimde, yemin etrafında dolaşan balık taklidi yapıyordu. Sonra oltayı yutan tatlı su levreklerinin, kefallerin, çapakların oltanın ucunda çırpındıkları gibi çırpınıyordu.</p>

    <p>Yatıştırmaya çalışıyordu beni:</p>

    <p>“Bak, deden seni kırbaçladığı zaman kızıyorsun. Oysa, bunda kızacak bir şey yok, küçük bey. Akıllanman için kırbaçlıyor seni deden, bu çocuklar için olan bir kırbaçlama çeşididir! Oysa benim hanımefendim Tatyana Alekseyevna nasıl kırbaçlardı, bilemezsin! Kırbaçlamak için özel bir adamı vardı. Adı Hristofor’du. İşinin ustasıydı adam; öyle ki, komşu çiftliklerden bazen gelip kontes hanımefendiden rica ederlerdi: ‘Tatyana Alekseyevna, bir uşağı kırbaçlaması için Hristofor’u bize gönderebilir misiniz?’ Ve Hristofor’u gönderirdi Tatyana Alekseyevna.”</p>

    <p>Pyotr Amca hiç sıkılmadan, ayrıntılarıyla her şeyi anlatıyordu: Hanımefendisinin beyaz dantel bir entariyle, omuzlarında gök mavisi ince bir atkı, kolonlu sundurmanın altında, kırmızı koltuğunda oturduğunu, önünde Hristofor’un erkek veya kadın uşakları kırbaçladığını bile...</p>

    <p>“Bu Hristofor Efendi Rizan ilindendi, yani bir çeşit Çingene veya göçmen... Bıyığı kulaklarına kadardı, yüzü mor; sakalını kesiyordu. Ayrıca, kendisine gereksiz sorular sormamaları için aptal taklidi yapıyordu. Bazen mutfakta bir tasa su koyar, yakaladığı bir sineği, hamamböceğini ya da herhangi bir böceği elindeki çubukla suya batırır, uzun süre suyun içinde öylece tutardı. Onları boğmaktan büyük keyif alırdı.”</p>

    <p>Böyle hikâyeler hiç yabancı değillerdi bana. Büyükannemden öylelerini çok dinlemiştim. İlginç olan şuydu: Hikâyelerin hepsi birbirine benziyordu. Hepsinde insanlara acı çektiriyor, onlarla alay ediyorlardı, bir yerlerden kovuyorlardı onları. Artık bıkmıştım böyle hikâyelerden. Dinlemek istemiyordum. Arabacı amcaya şöyle diyordum:</p>

    <p>“Başka şeyler anlat bana!”</p>

    <p>Yüzündeki büyük kırışıklıkları ağzının çevresinde topluyor, sonra onları gözlerine kadar çıkarıyor ve isteğimi kabul ediyordu:</p>

    <p>“Tamam, hevesli çocuk, başka hikâyeler anlatacağım sana. Bir aşçımız vardı...”</p>

    <p>“Nerede?”</p>

    <p>“Kontes Tatyan Alekseyevna’nın evinde.”</p>

    <p>“Neden Tatyan diyorsun? Erkek miydi ki?”</p>

    <p>Hafiften gülümsedi Pyotr Amca.</p>

    <p>“Elbette kadındı, ama tüy gibi, siyah bıyığı vardı; doğuştan esmer bir Almandı, Almanlar Araplardan gelmedir. Evet, gelelim bizim aşçıya... Çok komik bir hikâyedir bu, küçük bey...”</p>

    <p>Komik hikâyenin hepsi şuydu: Aşçı etli çöreği yaparken bozmuştu ve hepsini zorla yedirmişlerdi ona; yedikten sonra da hastalanmıştı.</p>

    <p>Kızdım Pyotr Amca’ya.</p>

    <p>“Hiç de komik değilmiş!”</p>

    <p>“Peki, komik olan nedir?”</p>

    <p>“Bilmiyorum...”</p>

    <p>“Bilmiyorsan, sus!”</p>

    <p>Sıkıcı bir şey daha anlattı.</p>

    <p>Bazı pazar günleri dayılarımın çocukları, hep üzgün, tembel Saşa Mihaylov ile ağırbaşlı, her şeyi bilen Saşa Yakovov geliyorlardı. Bir gün üçümüz birlikte binaların çatılarında dolaşırken Betleng’in avlusunda yeşil kürk setreli ev sahibini gördük. Duvarın dibinde bir odun yığınının üzerinde oturuyor, köpek yavrularıyla oynuyordu. Küçük, çıplak, sarı başında şapka yoktu. İçimizden biri, köpek yavrularından birini çalmamızı önerdi. Hemen orijinal bir çalma planı yaptık: İki Saşa hemen sokağa inecek, Betleng’in avlu kapısına gideceklerdi; ben ev sahibini korkutacaktım, adam korkuyla içeri kaçınca onlar avluya dalacak, köpek yavrusunu kapacaklardı.</p>

    <p>“Nasıl korkutacağım onu?”</p>

    <p>Saşalardan biri şöyle önerdi:</p>

    <p>“Dazlak kafasına tükür!”</p>

    <p>Bir insanın başına tükürmek büyük günah mıydı? Bunun cezasının çok kötü olduğunu birçok kez duymuş ve görmüştüm, ama, üzerime aldığım vazifeyi elbette eksiksiz yaptım.</p>

    <p>Büyük bir olay, skandal oldu. Betleng’in evinden bizim avluya bir sürü kadın, erkek doldu, başlarında genç, gösterişli bir subay vardı ve suçun işlendiği anda iki Saşa sokakta sakin sakin dolaştıkları için de dedem, Betleng’in evindekileri rahatlatmak için, yalnızca beni kırbaçladı.</p>

    <p>Kırbaçtan sonra mutfakta sedirde yatarken yanıma bayramlık giysisiyle, neşeli, Pyotr Amca geldi.</p>

    <p>“Çok güzel bir iş becerdin, küçük bey,” diye fısıldadı. “O yaşlı keçiye gerekiyordu bu! Oradakilerin hepsine tükür, gitsin! Çürük kafasına taş atmış olsan bile yeriydi!”</p>

    <p>Betleng’in çıplak, yuvarlak başı, çocuksu yüzü geliyordu gözümün önüne; köpek yavrusu gibi ciyaklayarak çıplak, sarı tepesini küçük elleriyle silişini hatırlayınca kendimden utanıyor, iki Saşa’dan nefret ediyordum. Ama arabacının elek gibi yüzünü görünce hemen unutmuştum bütün bunları: Onun yüzü de, dedemin beni kırbaçlarkenki yüzü gibi titriyordu.</p>

    <p>Pyotr Amca’yı kollarımla, ayaklarımla iterek bağırdım:</p>

    <p>“Git buradan!”</p>

    <p>Pyotr Amca gözlerini kırpıştırarak kıs kıs gülüyordu. Sedirden indi.</p>

    <p>O günden sonra onunla konuşma isteği kalmadı bende. Ondan kaçmaya başlamıştım. Ne olduğunu bilemediğim bir şeyin beklentisi içinde, kuşkuyla izliyordum onu.</p>

    <p>Betleng olayından sonra bir olay daha oldu. Ovsyannikov’un sakin, sessiz evini eskiden beri çok merak ediyordum. Bu kül rengi evde özel, gizemli bir masal yaşamı var gibi geliyordu bana.</p>

    <p>Betleng’in evinde gürültülü, neşeli yaşıyorlardı; güzel bir sürü genç kız vardı orada; subaylar, üniversite öğrencileri gelip gidiyorlardı; orada her zaman kahkahalarla gülüyor, çığlıklar atıyor, şarkılar söylüyorlardı; müzik hemen hiç susmuyordu. Evin görünümü de neşeliydi; pencere camları pırıl pırıldı, hemen arkalarındaki çiçeklerin yeşilliği de değişik parlaktı... Dedem hoşlanmıyordu o evden.</p>

    <p>O evin erkekleri için, “Zındıklar, dinsizler...” diyordu.</p>

    <p>Kadınları için ise iğrenç şeyler söylüyordu. Dedemin oradaki kadınlar için kullandığı sözcüklerin anlamını Pyotr Amca bir gün açıklamıştı bana, gerçekten de, iğrenç şeylerdi.</p>

    <p>Ovsyannikov’un sert görünümlü sessiz evi dedemde saygı uyandırıyordu.</p>

    <p>Bu tek katlı, ama yüksek evin, orta yerinde kuyusuyla, tertemiz, bomboş, çimenlik bir avlusu vardı, çatısı iki sütun üzerinde yükseliyordu. Ev, sanki kendini saklamak için, sokaktan uzaklaşmış gibiydi. Kemerli, dar üç penceresi yerden yüksekti ve camları donuktu; güneş vurunca gökkuşağı gibi parlıyorlardı. Avlu kapısının öte yanında, ön cephesi evinki gibi, gene üç pencereli bir ambar vardı. Ama ambarın pencereleri gerçek değildi: Kül rengi duvarına pencerelerin kasaları yerleştirilmiş, içlerine beyaz boyayla çerçevelerin bölmeleri yapılmıştı. Bu kör camlar hiç hoş değildi ve ambar da ev gibi saklanmak, fark edilmeden yaşamak istediği izlenimi veriyordu. Her yanda, boş at ahırlarında da, kocaman kapılarıyla gene boş ambarlarında da sessiz gücenik ya da sessiz mağrur bir şey vardı.</p>

    <p>Bazen, hafif aksayan, sakalsız, kır bıyığı da, saçları da dimdik, uzun boylu, yaşlı biri çıkıyordu avluya. Gene bazen, favorili, karga burunlu bir başka yaşlı adam uzun bacaklı kır bir at çıkarıyordu ahırdan; dar göğüslü, ince bacaklı at avluya çıkınca, huzura kavuşmuş bir rahibe gibi, öne eğilerek her yana selamlar veriyordu.Topal ihtiyar avuç içiyle pat pat vuruyordu ata, ıslık çalıyor, sesli sesli içini çekiyordu; sonra tekrar karanlık ahıra sokuyordu atı. İhtiyar dışarı çıkmak istiyor, ama çıkamıyordu, çünkü büyülenmiş gibiydi. Bana öyle geliyordu.</p>

    <p>Aynı gri ceketli, pantolonlu, aynı şapkalı, yuvarlak yüzlü, gri gözlü, birbirine çok benzeyen (öyle ki, onları birbirinden ancak boylarından ayırt edebiliyordum) üç çocuk hemen her gün öğleden akşama kadar avluda oynuyordu.</p>

    <p>Tahta perdedeki bir aralıktan izliyordum onları. Beni fark etmiyorlardı, ama ben fark etmelerini istiyordum. Benim bilmediğim oyunları kavga etmeden, neşeyle, pek güzel oynamaları hoşuma gidiyordu; kıyafetleri de, birbirlerine karşı duyarlılıkları da, özellikle büyüklerin küçük kardeşe, komik, çok hareketli bodur çocuğa davranışları da çok hoşuma gidiyordu. Düştüğünde, insanların düşene her zaman güldükleri gibi onlar da gülüyorlardı; ama haz duyarak gülmüyorlardı, hemen ayağa kalkmasına yardım ediyorlardı, elleri veya dizleri çamurlandıysa; ellerini, pantolonunu dulavrat yapraklarıyla, mendilleriyle siliyorlardı, ortanca iyi niyetiyle şöyle diyordu:</p>

    <p>“Aman, gene düştün, beceriksiz çocuk!..”</p>

    <p>Birbirlerine hiçbir kötü söz, yalan söylemiyorlardı ve üçü de çok becerikli, güçlüydü, yorulmuyorlardı. Bir keresinde ağaca çıkıp onlara ıslık çaldım. Islığımı duyar duymaz oldukları yerde kaldılar, sonra bana bakarak bir araya geldiler, aralarında sessiz sessiz bir şeyler konuşmaya başladılar. Bana taş atacaklarını düşündüm, ağaçtan inip ceplerimi, koynumu taş doldurduktan sonra tekrar ağaca çıktım. Ama onlar benden uzakta, avlunun öte ucunda oynuyorlardı, görünüşe bakılırsa, çoktan, unutup gitmişlerdi beni. Buna canım sıkılmıştı, ama savaşı ilk başlatan ben olmak istemiyordum. Çok geçmeden, biri pencereyi açıp seslendi onlara:</p>

    <p>“Çocuklar, hadi eve!”</p>

    <p>Hiç acele etmeden, kazlar gibi uslu uslu eve yürüdüler.</p>

    <p>Tahta perdenin hemen yanındaki ağaca birçok kez çıkıp beni birlikte oynamaya çağırmalarını bekledim. Ama çağırmadılar. Aklımda oynuyordum onlarla, bazen kendimi oyuna öyle kaptırıyordum ki, bağırıyor, kahkahalarla gülüyordum. O zaman üçü birden dönüp bakıyordu bana, aralarında alçak sesle konuşuyorlardı. Ben bozuluyor, iniyordum ağaçtan.</p>

    <p>Bir gün saklambaç oynamaya başladılar. Ebe olma sırası ortancadaydı. Ambarın köşesinde durdu, gözlerini elleriyle dürüstçe kapadı. Aradan bakmıyordu. Kardeşleri saklanmak için koşarak uzaklaştılar. Büyük kardeş ustaca, çabucak ambarın sundurmasının altındaki kızakların arkasına sindi; küçük ise ne yana gideceğini, nereye saklanacağını bilemeden, kuyunun etrafında komik bir biçimde dönüp duruyordu.</p>

    <p>Büyük olan bağırdı:</p>

    <p>“Bir, iki...”</p>

    <p>Ufaklık kuyunun kenarına çıktı, ipe tutundu, ayağını boş tahta kovanın içine attı ve kova kuyunun kenarına çarpıp gözden kayboldu.</p>

    <p>Kuyunun güzelce yağlanmış çıkrığının sessizce, hızlı dönüşüne bakarken donup kalmıştım, o anda neler olabileceğinin dehşeti içinde, bağırarak avluya, onların avlusuna atladım:</p>

    <p>“Kuyuya düşen var!..”</p>

    <p>Ortanca, koşarak benimle aynı anda vardı kuyunun yanına, ipe yapıştı, ip havaya kaldırdı onu. Elleri yandı, ama ipi durdurmayı başardı. Bu arada büyük çocuk geldi, kovayı yukarı çekmeme yardım etti.</p>

    <p>“Yavaş yavaş, lütfen!..”</p>

    <p>Kuyudan çabucak çıkardık ufaklığı. O da çok korkmuştu. Sağ elinin parmaklarından kan akıyordu, bir yanağı da morarmıştı. Beline kadar ıslaktı, yüzü bembeyazdı, ama titrerken gözleri gülümsüyordu. Gözlerini iri iri açmış gülümserken şöyle diyordu:</p>

    <p>“Na-sıl düş-tüm ben o-ra-ya...”</p>

    <p>Ortanca, ona sarılıp mendiliyle yüzündeki kanı silerken, “Aklını yitirmişsin sen, işte o yüzden,” dedi.</p>

    <p>Büyük olanın ise kaşları çatıktı.</p>

    <p>“Gidelim, nasıl olsa anlayacaklar...”</p>

    <p>“Kırbaçlayacaklar mı sizi?” diye sordum.....</p>

    <p>Büyük kardeş, “Evet,” anlamına salladı başını, sonra elini bana uzattı.</p>

    <p>“Çok hızlıydın, tam zamanında yetiştin,” dedi.</p>

    <p>Bu övgü çok sevindirmişti beni, daha onun elini tutmamıştım ki, ortanca kardeşine döndü:</p>

    <p>“Eve gidelim, üşütecek, hasta olacak! Düştüğünü söyleriz, kuyuya düştüğünü söylememize gerek yok!”</p>

    <p>Küçük kardeş titreyerek, “Tamam,” dedi, “gerekmez. Su birikintisine düştüm, değil mi?”</p>

    <p>Gittiler.</p>

    <p>Bütün bunlar öylesine kısa zamanda olup bitmişti ki, dönüp baktığımda, aşağı atladığım dalın sarı yapraklarını dökerek hâlâ sallanmakta olduğunu gördüm.</p>

    <p>Bir hafta kadar kardeşler avluya çıkmadılar, ama sonra eskisinden çok daha da gürültülü çıktılar. Büyük kardeş beni ağaçta görünce dostça seslendi:</p>

    <p>“Buraya gelsene!”</p>

    <p>Ambarın sundurmasının altında, eski kızaklarda oturup birbirimize bakarak uzun uzun sohbet ettik.</p>

    <p>“Dövdüler mi sizi?” diye sordum.</p>

    <p>Büyük olan cevap verdi:</p>

    <p>“İyi dayak yedik...”</p>

    <p>Benim gibi, böyle çocukları da dövdüklerine inanmakta zorlanıyordum. Onlar için üzgündüm.</p>

    <p>Küçük kardeş, “Kuşları neden yakalıyorsun sen?” diye sordu.</p>

    <p>“Güzel ötüyorlar.”</p>

    <p>“Hayır, yakalama onları; iyisi mi bırak, istedikleri gibi uçsunlar...”</p>

    <p>“Tamam, bir daha yakalamayacağım!”</p>

    <p>“Ama önce bir tanesini yakala, bana hediye et.”</p>

    <p>“Sana mı? Nasıl olsun?”</p>

    <p>“Neşeli... Kafeste bile neşeli olsun...”</p>

    <p>“Yani bir kanarya istiyorsun sen.”</p>

    <p>“Ama kedi yer onu... Hem babam da izin vermez.”</p>

    <p>Büyük doğruladı:</p>

    <p>“Evet, babam izin vermez...”</p>

    <p>“Peki, anneniz var mı sizin?”</p>

    <p>“Yok,” dedi büyük kardeş.</p>

    <p>Ortanca düzeltti ağabeyinin dediğini:</p>

    <p>“Var, ama başka, bizim değil, bizim annemiz yok, öldü.”</p>

    <p>“Başka anneye, üvey anne diyorlar,” dedim.</p>

    <p>Büyük kardeş başını sallayarak onayladı:</p>

    <p>“Evet.”</p>

    <p>Üçü de dalgınlaştı, duruldu.</p>

    <p>Büyükannemin hikâyelerinden, üvey annenin nasıl bir şey olduğunu biliyordum, bu yüzden, onların bu dalgınlığını, durgunluğunu anlıyordum. Civcivler gibi birbirine sıkıca sokulmuş, oturuyorlardı. Bir masalda, büyüyle çocukların annesi yerine geçen büyücü üvey anneyi hatırlıyordum. Çocukları, “Biraz bekleyin, öz anneniz gelecek!” diye kandırıyordu.</p>

    <p>Büyük kardeş omuz silkiyordu.</p>

    <p>“Peki, ya öldüyse? Böyle bir şey olmayacak...”</p>

    <p>“Olmayacak mı?” Tanrım, oysa ölüler, parça parça edilmiş olanlar bile, üzerlerine temiz su püskürttüklerinde kaç kez canlanmışlardı, kaç kez ölüm Tanrı’nın verdiği gerçek ölüm değil, büyücülerin yalan ölümüydü!</p>

    <p>Heyecanla, büyükannemin masallarını anlatmaya başladım onlara. Büyük olan önce hep gülümseyerek dinliyordu beni, alçak sesle şöyle diyordu:</p>

    <p>“Bunlardan haberimiz var bizim, hepsi masal...”</p>

    <p>Ötekiler beni sessizce dinliyordu. En küçüğün dudakları sıkılıydı; ortanca kardeş dirseğini dizine dayamış, kolu küçük kardeşinin boynunda, onun başını öne eğmiş, kendisi bana doğru uzanmış, öyle dinliyordu.</p>

    <p>Yanımıza papaz gibi kahverengi cüppeli, kabarık şapkalı, beyaz bıyıklı, yaşlı bir adam geldiğinde akşam olmuştu, kızıl bulutlar çatıların üzerinde asılı duruyordu.</p>

    <p>Parmağıyla beni göstererek, “Kimdir bu?” diye sordu.</p>

    <p>Büyük kardeş ayağa kalktı, başıyla dedemin evini gösterdi.</p>

    <p>“Şu evden...”</p>

    <p>“Kim çağırdı onu buraya?”</p>

    <p>Çocuklar bir şey söylemeden hemen indiler kızaktan, gene uslu kazlar gibi, eve yürüdüler.</p>

    <p>Yaşlı adam omzumdan tuttu, avlu kapısına götürdü beni. Korkumdan ağlamak üzereydim, ama yaşlı adam öylesine hızlı, geniş adımlar atıyordu ki, ağlamaya bile başlayamadan kendimi sokakta bulmuştum. Yaşlı adam ise kapıda dikiliyor, parmağını sallayarak gözdağı veriyordu bana:</p>

    <p>“Bir daha bu avluda görmeyeyim seni.”</p>

    <p>Birden öfkelendim.</p>

    <p>“Bir daha gelmem zaten senin avluna, ihtiyar şeytan!”</p>

    <p>Uzun kolunu uzatıp tekrar yakaladı beni, kaldırımda götürmeye başladı. Başıma çekiçle vuruyor gibi soruyordu:</p>

    <p>“Deden evde mi senin?”</p>

    <p>Şanssızlığıma, dedem evdeydi. Öfkeli ihtiyarın karşısına çıktı, başını geri attı, sakalını öne çıkardı, ihtiyarın donuk, ufak gözlerinin içine bakarak karşılık verdi:</p>

    <p>“Çocuğun annesi burada değil, benim de işlerim var, onunla ilgilenecek kimse yok, bağışlayın, Albayım!”</p>

    <p>Albay eve doğru öfkeyle bağırdıktan sonra bir ağaç bedeni gibi döndü, gitti. Bir süre sonra avluda Pyotr Amca’nın arabasındaydım.</p>

    <p>Atı çözerken şöyle dedi:</p>

    <p>“Gene dayak yedin galiba, küçük bey? Suçun neydi?”</p>

    <p>Suçumu anlatınca kızdı, söylenmeye başladı:</p>

    <p>“Ne diye arkadaş olmak istedin ki onlarla? Zengin yılan yavrularıdır onlar, aldın işte ağzının payını! Şimdi de sen bakma yüzlerine!”</p>

    <p>Uzun süre söylendi Pyotr Amca. Yediğim dayağın etkisiyle önce hak vererek dinliyordum onu, ama giderek daha çirkin titremeye başlayan elek yüzü, bana karşı hiçbir suçu olmayan üç kardeşi de dövdüklerini hatırlattı bana.</p>

    <p>“Onları dövmemeliydiler,” dedim. “Çok iyi çocuklar çünkü, saçmalıyorsun sen...”</p>

    <p>Pyotr Amca yüzüme baktı, birden bağırdı:</p>

    <p>“Çabuk in arabamdan!”</p>

    <p>Yere atlarken haykırdım:</p>

    <p>“Aptalın tekisin sen!”</p>

    <p>Avluda kovalamaya başladı beni, yakalayamayacağını anlayınca da avazı çıktığınca bağırmaya başladı:</p>

    <p>“Aptal mıyım? Saçmalıyor muyum? Bir elime geçirirsem seni...”</p>

    <p>Büyükannem mutfak kapısına çıktı, onun yanına koştum, Pyotr Amca büyükanneme yakınmaya başladı:</p>

    <p>“Bu çocuktan rahat yok bana! Beş kat yaşlıyım ondan, ama anamı karıştırıyor... üstelik, saçmalıyormuşum...”</p>

    <p>Yanımda yalan söylediklerinde kendimi kaybediyordum, şaşkınlığımdan aptalca şeyler yapıyordum. O anda da tutamayacaktım kendimi, ama büyükannem sert bir tavırla araya girdi:</p>

    <p>“Hayır, Pyotr, doğru değil bu söylediğin, küfretmedi sana çocuk!”</p>

    <p>Dedem olsaydı, arabacıya inanırdı.</p>

    <p>O günden sonra Pyotr Amca’yla aramızda sessiz, öfke dolu bir savaş başladı: O sanki farkına varmadan tosluyordu bana, dizginleri çarptırıyordu, kuşlarımı salıyordu, bir gün de kediyi kışkırttı üzerlerine; öyleyken, gene de birtakım yalanlarla dedeme şikâyet ediyordu beni. Ve giderek, benim gibi onun da çocuk olduğuna daha çok inanmaya başlamıştım. Ama ihtiyar kılığında bir çocuk... Ben de onun örme çarıklarının örgüsünü çözüyor ya da fark ettirmeden ipini gevşetiyor, kenarını koparıyordum. Pyotr çarıklarını giydiğinde ayağından düşüveriyorlardı. Bir keresinde de şapkasının içine biber döktüm, tam bir saat hapşırdı. Gücüm, aklım yettiğince ondan aşağı kalmamaya çalışıyordum. Pazar günleri büyük bir dikkatle izliyordu beni, ama dedeme yetiştirmek için yandaki bey çocuklarıyla bir türlü yakalayamıyordu beni.</p>

    <p>Bey çocuklarıyla arkadaşlığım devam ediyordu ve bu arkadaşlık giderek daha çok hoşuma gidiyordu. Dedemin evinin duvarıyla Ovsyannikov’un tahta perdesi arasında iki karaağaç, bir ıhlamur ve mürver çalılığı altında kuytuda, tahta perdede yarım daire biçiminde bir delik açmıştım. Kardeşler teker teker ya da ikisi birlikte geliyorlardı oraya, yere çömelip ya da dizlerimizin üzerine çöküp sessiz sessiz sohbet ediyorduk. Onlardan biri, Albay bizi birden suçüstü yakalamasın, diye her zaman gözcülük ediyordu.</p>

    <p>Sıkıcı hayatlarını anlatıyorlardı bana, onları dinlerken çok üzülüyordum. Onlar için yakaladığım kuşların nasıl olduğunu, çocuk yaşamlarını, daha birçok şeyi anlatıyorlardı; ama babalarından, üvey annelerinden hiç mi hiç söz etmiyorlardı. En azından, ben böyle bir şeyi hatırlamıyorum. Daha çok, onlara masallar anlatmamı istiyorlardı. Büyükannemin bana anlattıklarını seve seve anlatıyordum onlara; bu arada unuttuğum bir şey olursa bir dakika beklemelerini söylüyor, hemen koşup büyükannemden unuttuğum şeyi öğreniyordum. Büyükannem hoşlanıyordu bundan.</p>

    <p>Büyükannemden de çok söz ediyordum onlara. En büyük kardeş bir gün derinden içini çekip şöyle dedi:</p>

    <p>“Galiba, büyükannelerin hepsi çok iyi oluyor. Bizim de öyle iyi bir büyükannemiz vardı...”</p>

    <p>Çok sık böyle hüzünlü konuşuyordu: Sanki on bir yıldır değil de, yüz yıldır hayattaydı. “Hatırlıyorum, elleri küçüktü, parmakları ince; kendisi ise ince, narindi; çok aydınlık gözleri de, kilise lambalarının ışıkları gibi yumuşak, hoştu... Kardeşleri de onun gibi sevimliydi, onlara karşı da aynı yakınlığı duyuyordum; hep onlar için iyi bir şeyler yapmak istiyordum, ama en çok hoşlandığım ağabeyleriydi.”</p>

    <p>Sohbete öyle kaptırıyordum ki kendimi, Pyotr Amca’nın yanımıza geldiğini, şöyle bağırdığını çoğu zaman fark etmiyordum bile:</p>

    <p>“Ge-ne mi?”</p>

    <p>Onun kasvetli, uyuşuk bekçiliğinin giderek sıklaşmakta olduğunu görüyordum; hatta, işten eve nasıl bir ruhsal durumda döndüğünü önceden anlamayı da öğrenmiştim: Genelde avlu kapısını hiç acele etmeden, yavaşça açardı, kapı uzun uzun, tembel tembel gıcırdardı; ama arabacının canı bir şeye sıkkınsa, kapı acıdan inliyormuş gibi çok kısa gıcırdardı.</p>

    <p>Dilsiz yeğeni evlenmek için köye gitmişti. Pyotr at ahırının üzerinde, çok küçük bir penceresi olan, köpek kulübesinden farksız, alçak tavanlı, çürük post, zift, ter ve tütün kokan küçük bir odada kalıyordu. Bu koku yüzünden hiç gitmiyordum odasına. Son zamanlarda lambayı söndürmeden uyuyordu ve bu dedemin hiç hoşuna gitmiyordu.</p>

    <p>“Dikkat et, Pyotr, bir gün yakacaksın beni!”</p>

    <p>“Öyle bir şey olmaz, merak etme sen! Geceleri lambanın yanına bir tas su koyuyorum...”</p>

    <p>Pyotr, dedemin yüzüne bakmadan böyle cevap veriyordu. Aslında, konuşurken kimsenin yüzüne bakmıyordu artık. Uzun zamandır büyükannemin akşam toplantılarına da katılmıyordu. Kimseye reçel ikram etmiyordu, yüzü kurumuştu, kırışıkları derinleşmişti; sallanarak hasta gibi bacaklarını sürterek yürüyordu.</p>

    <p>Bir gün dedemle avluda, bütün gece yağan karı kürüyorduk, birden kapının çengelinin sesi duyuldu, avluya bir polis memuru girdi, sırtıyla iterek kapıyı kapadı, kalın orta parmağıyla işaret ederek dedemi yanına çağırdı. Dedem yanına gidince polis iri burunlu yüzünü ona doğru indirdi, dedemin alnını burnuyla deliyor gibi, sessizce bir şeyler anlatmaya başladı ona. Dedem telaşla cevap verdi:</p>

    <p>“Burada! Ne zaman? Tanrım akıl fikir versin...”</p>

    <p>Ve birden, komik bir biçimde havaya sıçrayarak haykırdı:</p>

    <p>“Tanrım, sen affet Tanrım! Gerçekten mi?”</p>

    <p>Polis memuru sert bir tavırla, “Bağırmayın,” dedi.</p>

    <p>Dedem dönüp arkasına bakınca beni gördü.</p>

    <p>“Kürekleri al ve hemen eve git!”</p>

    <p>Ben evin köşesine saklandım, polis memuruyla dedem Pyotr’un odasına gittiler. Polis sağ elinden eldivenini çıkardı, onunla sol elinin avucuna vurarak, “Kendi de işin farkında,” dedi, “atı bırakıp saklandı, işte o kadar...”</p>

    <p>Gördüklerimi, duyduklarımı büyükanneme anlatmak için mutfağa koştum. Büyükannem ekmek yapacaktı, unlu başını sallayarak teknede hamur yoğuruyordu. Anlattıklarımı dinledikten sonra pek sakin, “Bir şey çalmıştır...” dedi. “Hadi git oynamana bak sen!”</p>

    <p>Tekrar avluya koştuğumda dedem avlu kapısında, şapkasını çıkarmış, gökyüzüne bakarak haç çıkarıyordu. Yüzü öfkeli, sertti, bir bacağı titriyordu. Tepinerek, “Sana eve git demedim mi?” diye bağırdı.</p>

    <p>Ve kendi de arkamdan yürüdü, mutfağa girince büyükanneme seslendi:</p>

    <p>“Gel buraya, anacığım!”</p>

    <p>Birlikte bitişikteki odaya geçtiler, orada alçak sesle uzun uzun konuştular. Büyükannem mutfağa döndüğünde çok kötü bir şeyin olduğunu anlamıştım.</p>

    <p>“Neden korktun öyle, büyükanne?”</p>

    <p>Sakin, karşılık verdi:</p>

    <p>“Kes sesini...”</p>

    <p>Huzursuzluk, tedirginlik evde bütün gün sürdü. Dedemle büyükannem sürekli endişeli bakışıyor, alçak sesle, anlayamadığım, endişemi daha da artıran kısa sözcüklerle konuşuyorlardı.</p>

    <p>Dedem öksürerek, “Evde bütün ışıkları yak, anacığım,” diyordu.</p>

    <p>Yemeği isteksiz, ama bir şeyin olmasını bekliyor gibi aceleyle yedik. Dedem pek yorgun, yanaklarını şişirerek homurdanıyordu:</p>

    <p>“Şeytan insandan çok daha güçlüdür! Dinine, kilisesine bağlı bir insanın, sözde... öyle değil mi?”</p>

    <p>Büyükannem içini çekiyordu.</p>

    <p>O donuk, gümüş rengi kış günü bitmek bilmedi, evin içinde her şey huzursuzdu, gittikçe ağırlaşıyordu.</p>

    <p>Akşam gene polis geldi. Ama bu başka, sarışın, şişman bir polisti. Mutfakta peykeye oturdu. Başı önüne düşüyor, uyukluyor, burnundan sesli sesli soluk alıp veriyordu. Büyükannem ona, “Neler olduğunu” sorunca, bir süre sonra boğuk bir sesle karşılık verdi:</p>

    <p>“Merak etmeyin, her şeyi öğreneceğiz!”</p>

    <p>Hatırlıyorum, ben pencerenin önünde oturuyordum. Ağzımda ısıttığım eski bir yarım kapiklikle buzlu camda, yılanı yenen Georgi Pobedonosets’in resmini çizmeye çalışıyordum.</p>

    <p>Antrede ansızın bir gürültü oldu, kapı ardına kadar açıldı ve Petrovna eşikten bağırmaya başladı:</p>

    <p>“Arkada neler oluyor, farkında değilsiniz!”</p>

    <p>Polisi görünce gerisin geri hole koşacak oldu, ama polis eteğinden yakaladı onu. Polis de korku içinde haykırdı:</p>

    <p>“Dur bakalım, kimsin sen?”</p>

    <p>Petrovna’nın ayağı takıldı, dizlerinin üzerine yere kapaklandı, gözyaşları içinde, tıkanacak gibi soluyarak, bağırmaya başladı:</p>

    <p>“İnekleri sağmaya gidiyordum, Kaşirinlerin bahçesinde çizme gibi bir şey gördüm.”</p>

    <p>Dedem ayaklarını yere vurarak bağırdı:</p>

    <p>“Yalan söylüyorsun, aptal kadın! Bahçede bir şey görmüş olamazsın, çiti yüksektir, açık yeri de yoktur, yalan söylüyorsun! Bizim bir şeyimiz yok orada!”</p>

    <p>Petrovna bir elini dedeme uzatıp ötekiyle başını tutarak uludu:</p>

    <p>“Babacığım! Belki de yanılmışımdır! Geçerken sizin çite doğru izler gördüm ve kar bir yerde çiğnenmişti, çitten bahçeye girdim, bakınca... onu gördüm...”</p>

    <p>“Kimi-i-i?”</p>

    <p>Dedemin bu haykırışı korkunç derecede uzamıştı, ne dediğinden kimse bir şey anlamamıştı. Ama birden, herkes aklını yitirmiş gibi birbirini dürterek mutfak kapısına yürüdü. Bahçeye koştular, orada üzeri yumuşak kar kaplı bir çukurda Pyotr Amca, sırtını yanmış bir kütüğe dayamış, başı göğsünün üzerine düşmüş, yatıyordu. Sağ kulağının altında ağız gibi kırmızı, derin bir yarık vardı. Yarığın içinden dişler gibi, mavi parçalar sarkıyordu. Korkudan gözlerimi kıstım ve o anda kirpiklerimin arasından Pyotr Amca’nın kucağında, çok iyi tanıdığım saraç bıçağını, hemen onun yanında da sağ elinin siyah, bükük parmaklarını gördüm. Yana attığı sol eli kara gömülmüştü. Arabacının altında kar erimişti ve onun yumuşak kara batmış küçük bedeni, şimdi daha da küçük görünüyordu. Hemen sağında kuşa benzeyen tuhaf, kırmızı bir leke vardı; solunda ise kar dümdüzdü, göz kamaştırırcasına parlaktı. İyice öne düşmüş başı göğsüne çenesiyle dayanmış, gür, kıvırcık sakalı arada ezilmişti; kurumuş kan kaplı çıplak göğsünün üzerinde büyük, bakır bir haç vardı. Bağrışmalardan başım hafiften dönmeye başlamıştı. Petrovna durmadan çığlıklar atıyordu, polis memuru da, Tatar emir eri Valey’i bir yere gönderirken bağırıyor, dedem yüksek sesle şöyle diyordu:</p>

    <p>“Ayak izlerine basmayın!”</p>

    <p>Ama sonra birden kaşlarını çatıp yere, önüne bakarak polise sert bir tavırla şöyle dedi:</p>

    <p>“Sen boşuna bağırıyorsun, memur! Tanrı’nın işi bu, Tanrı’nın adaleti, sen de bu aklınla işi çözeceksin, öyle mi? Vah, vah!..”</p>

    <p>Bir anda sessizlik oldu, herkes içini çekerek haç çıkararak gözünü ayırmadan merhuma bakıyordu. Birtakım insanlar koşarak avludan çıkmış, koşarak bahçeye geliyordu. Petrovna’nın çitinden geçerken düşüp kalkıyor, bir şeyler söylüyorlardı. Ama dedem umutsuzca şöyle bağırıncaya kadar gene de bir sessizlik vardı:</p>

    <p>“Komşular, ahududu fidanlarını kırıyorsunuz, ne vicdansız insanlarsınız!”</p>

    <p>Büyükannem elimden tuttu, hıçkırarak eve götürdü beni...</p>

    <p>“Pyotr Amca ne yapmış?” diye sordum.</p>

    <p>Büyükannem, “Gördün, ne yaptığını...” dedi.</p>

    <p>Mutfakta da, mutfağın bitişiğindeki odada da büyükannemin yanında gece geç vakte kadar yabancı insanlar vardı, bağırıp duruyorlardı, papaza benzeyen polis memuru birtakım emirler veriyor, bir şeyler yazıyor, tıpkı kaz gibi sesler çıkararak sorular soruyordu:</p>

    <p>“Nasıl? Nasıl?”</p>

    <p>Büyükannem mutfakta herkese çay veriyordu. Masada çopur yüzlü, bıyıklı, şişman bir adam oturuyor, gıcırtılı sesiyle anlatıyordu:</p>

    <p>“Gerçek adı, baba adı bilinmiyor; sadece, Yelatma doğumlu olduğundan haberimiz var. Ama dilsiz yeğeni, gerçekten dilsiz değilmiş, her şeyi itiraf etti, üçüncü bir kişi daha vardı, o da itiraf etti. Bundan uzun bir süre önce kiliseyi soymuşlar, yaptıkları en büyük iş bu...”</p>

    <p>Üstü başı ıslak, yüzü kıpkırmızı Petrovna içini çekerek bir şeyler anlatıyordu.</p>

    <p>Ben sobanın üzerinde yatağa uzanmış, aşağıya bakıyordum, insanlar kısa boylu, şişko ve korkunç görünüyorlardı...</p>
  </div>
</body>
</html>
