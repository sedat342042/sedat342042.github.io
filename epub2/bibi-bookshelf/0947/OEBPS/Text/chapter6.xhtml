<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Çocukluğum</title>
  <link href="../Styles/main.css" rel="stylesheet" type="text/css"/>
</head>

<body class="epub-type_chapter" id="chapter6">
  <div class="html5_section">
    <h1>VI</h1>

    <p>Tekrar korkunç şeyler olmaya başladı. Bir gün, akşam çayını içtikten sonra dedemle Zebur okumaya başlamıştık. Büyükannem de kapları yıkıyordu. Odaya birden Yakov dayım daldı. Her zaman olduğu gibi, gene perişan bir halde, eskimiş bir yer süpürgesinden farksızdı. Selam vermeden, şapkasını bir kenara attı, elini kolunu sallayarak çabuk çabuk konuşmaya başladı:</p>

    <p>“Babacığım, Mihaylo iyice dağıttı! Yemekte bendeydi, içti, çirkin şeyler yapmaya başladı: Tabakları kırdı, hazır bir siparişi, ipek bir elbiseyi parçaladı, pencereyi aşağı indirdi. Bana da Grigori’ye de hakaretler etti. Buraya gelecekmiş, öyle gözdağı veriyordu: ‘Gidip babamın sakallarını yolacağım, geberteceğim onu!’ diyordu. Dikkatli olun.”</p>

    <p>Dedem masaya tutunarak ağır ağır ayağa kalktı. Yüzünü, burnunu buruşturdu. O anda yüzü bir balta gibi korkunç görünüyordu</p>

    <p>“Duydun mu, anacığım?” diye haykırdı. “Nasıl? Babasını öldürmeye gelecekmiş, öz babasını, ha! Peki, tamam! Tamam, çocuklar...”</p>

    <p>Omuzlarını düzelterek odanın içinde şöyle bir gidip geldi, kapıya yürüdü, çengelini bastırarak yuvasına oturttuktan sonra Yakov’a döndü:</p>

    <p>“Sizin bütün istediğiniz Varvara’nın drahoma hakkı mıdır? Alın bakalım!”</p>

    <p>Başparmağını işaretparmağı ile ortaparmağı arasına sokup dayımın burnuna dayamıştı. Dayım kendini geriye atıp şaşırmış gibi, “Baba, benim suçum ne bunda?” dedi.</p>

    <p>“Senin mi? Bilirim ben seni!”</p>

    <p>Büyükannem sessini çıkarmadan, masanın üzerindeki fincanları çabucak dolaba kaldırmaya çalışıyordu.</p>

    <p>Dayım, “Ben sizi savunmak için geldim buraya,” dedi.</p>

    <p>Dedem alaylı, yükseltti sesini:</p>

    <p>“Demek öyle! İşte, bu çok güzel! Teşekkür ederim, oğlum! Anacığım, bu tilkinin eline bir şey ver... ister ateş kancasını, ister ütüyü... Ve sen, Yakov Vasilyev, kardeşin odaya daldığında, onu benim kafama indir!..”</p>

    <p>Dayım ellerini ceplerine soktu, odanın uzak köşesine yürüdü:</p>

    <p>“Bana inanmıyorsanız...”</p>

    <p>Dedem ayağını yere vurarak haykırdı:</p>

    <p>“İnanmıyorsam mı? Hayır, her hayvana inanırım ben, her köpeğe de inanırım, senden de her şeyi beklerim! Tahmin ediyorum, içirmişsindir onu, sonra da akıl vermişsindir! Neyse, şimdi indireceksin elindekini! Ya ona, ya bana...”</p>

    <p>Büyükannem sessizce fısıldadı kulağıma:</p>

    <p>“Sen yukarı koş, pencereden bak, Mihaylo dayının geldiğini görürsen hemen buraya koş, bize haber ver! Hadi, git...”</p>

    <p>Dayımın söylediklerinden korkuya kapılmıştım, ama büyükannemin bana verdiği görev de gururumu okşamıştı. Yukarıda pencereye koştum, beklemeye başladım. Geniş sokağa bir toz bulutu çökmüştü. Toz bulutunun arasından iri kaldırım taşları şişkin görünüyorlardı. Sokak sola doğru uzuyor, vadiyi geçip dört bir köşesinde dört kulesiyle kil zemin üzerinde sapasağlam duran gri, eski hapishane binasının (hüzünlü, hoş bir şey vardı bu binanın görüntüsünde) olduğu Ostrojni Meydanı’na uzanıyordu. Sağda ise sokak, bizim evden sonraki üçüncü evin ötesinde, cezaevi bölük binalarının, itfaiye kulesinin çevrelediği Sennaya Alanı’na açılıyordu. Kulenin iri gözetleme yerinde sürekli bir nöbetçi, zincirli bir köpek gibi dönüp dururdu. Alanın her yanı çukurlarla kaplıydı, bu çukurlardan birinin içi yeşil su doluydu. Daha doğrusu, büyükannemin anlattığı, dayılarımın babamı kış günü buzda bir deliğe ittikleri Dyukov Göleti’ydi bu. Pencerenin neredeyse karşısında, iki yanında küçük, alacalı bulacalı evler olan bir ara sokak vardı, onun sonunda da basık, karınlı gibi geniş “Üçlü Havari” Kilisesi. Düz baktığınızda, bahçelerin yeşili arasında, kilisenin kubbesini, ters yatırılmış bir kayık gibi görüyordunuz.</p>

    <p>Sokağımızın, uzun kışların fırtınalarıyla aşınmış, sonbaharların bitmek tükenmek bilmez yağmurlarıyla yıkanmış, rengi solmuş evleri tozla pudralanmış gibiydi. Kilise kapısında dilenciler gibi birbirlerine sokulmuş; sanki, gözlerini iri iri açmış, benim gibi, şüpheli birini bekliyorlardı. Sokak pek kalabalık değildi; insanlar, hamamböceklerinin sobanın üzerinde kirişte dalgın dalgın dolaştıkları gibi sakin, hiç acele etmeden yürüyorlardı. İçime boğucu bir sıcak çöküyordu; burnuma hiç sevmediğim yeşil soğanlı, havuçlu börek kokusu geliyordu. Bu koku her zaman hüzünlendirirdi beni.</p>

    <p>Canım sıkılmaya başlamıştı; bu tuhaf, neredeyse dayanılmaz bir sıkıntıydı. Göğsüme cıvık, ılık bir cıva doluyordu sanki; içeriden basınç yapıyordu; göğsümü, kaburgalarımı zorluyordu. Sabun köpüğü gibi gittikçe şişiyormuşum gibi geliyordu bana; alçak tavanlı, küçük, tabuta benzeyen bu odada bunalıyordum.</p>

    <p>İşte göründü Mihaylo dayım. Ara sokağın başından, gri bir evin köşesinden etrafı kolaçan ediyordu. Kasketini kulaklarına kadar indirmişti. Kulakları dışarıda, dimdikti. Üzerinde sarı bir ceket vardı, tozlu çizmeleri dizine kadardı, bir eli ekoseli pantolonunun cebindeydi, ötekiyle sakalını tutuyordu. Yüzünü göremiyordum; ama öyle bir duruşu vardı ki, sanki sokağın karşısına atlamaya, siyah, kıllı elleriyle dedemin evine yapışmaya hazırlanıyordu. Aşağıya koşmam, onun geldiğini haber vermem gerekiyordu, ama pencereden ayrılamıyordum. Dayımın, gri çizmelerinin tozlanmasından korkuyormuş gibi, son derece dikkatli, sokağı karşıya geçtiğini gördüm, meyhanenin kapısını açtığını duydum: Kapı gıcırdamış, camı şıngırdamıştı.</p>

    <p>Aşağıya koştum, dedemin odasının kapısını çaldım.</p>

    <p>Kapıyı açmadan, kabaca sordu dedem:</p>

    <p>“Kim o? Sen misin? Gel bakalım. Ee? Meyhaneye mi girdi? Çok güzel, hadi gene yukarı çık!”</p>

    <p>“Ama orada korkuyorum ben, dede...”</p>

    <p>“Korkma!”</p>

    <p>Tekrar üst kata çıkıp pencerenin önüne geçtim. Hava kararıyordu; dışarıda toz çoğalmış, koyulaşmıştı; evlerin pencerelerinde sarı ışık lekeleri görünmeye başlamıştı. Sokağın karşısındaki evden müzik sesi geliyordu, çok sayıda telden hüzünlü, hoş şarkılar dökülüyordu. Meyhanede de şarkılar söylüyorlardı; kapısı açıldığında sokağa yorgun, kesik bir ses taşıyordu. Sesin bir gözü kör dilenci Nikituşka’nın sesi olduğunu biliyordum. Sakallı bir ihtiyardı Nikituşka, sağ gözünün yerinde parlak bir kor vardı sanki, sol gözü ise sıkıca kapalıydı. Meyhanenin kapısı çarparak kapandığında Nikituşka’nın sesi, baltayla kesilmiş gibi duyulmaz oluyordu.</p>

    <p>Büyükannem çok beğenirdi bu dilenciyi: Onun şarkılarını dinlerken içini çekerek şöyle derdi:</p>

    <p>“Ne yetenekli bir insan... Ne güzel şarkılar söylüyor! Onun için büyük bir şans bu!”</p>

    <p>Bazen avluya çağırıyordu onu. Nikituşka değneğine dayanarak oturuyordu taşlıkta, şarkılar söylüyordu. Büyükannem yanına oturup dinliyordu onu, arada soruyordu:</p>

    <p>“Dur hele, ‘Meryem Ana, Ryazan’da bulunmuş mudur?”</p>

    <p>Dilenci bas sesiyle, kendinden emin bir tavırla cevap veriyordu:</p>

    <p>“Her yerde bulunmuştur, bütün illerde..”</p>

    <p>Sokağa görünmeyen uykulu bir yorgunluk çöküyor; kalbime, gözlerime baskı yapıyordu. Büyükannem gelse ne iyi olurdu! Hiç değilse, dedem. Babam nasıl biriydi, dedem de, dayılarım da neden sevmiyorlardı onu? Oysa büyükannem, Grigori, Dadı Yevgenya da ne güzel şeyler söylüyorlardı onunla ilgili... Peki annem neredeydi?</p>

    <p>Annemi daha çok düşünmeye başlamıştım. Büyükannemin anlattığı öykülerin, olayların merkezine hep annemi yerleştiriyordum. Ailesiyle bir arada yaşamak istememesi hayallerimde onu bir o kadar daha yüceltiyordu. Onun kentler arası yolda bir handa, gelen geçen zenginlerin arabalarını soyan, aldıklarını yoksullara paylaştıran haydutların arasında yaşadığını hayal ediyordum. Belki de ormanda, bir mağarada, gene iyi yürekli haydutlarla yaşıyordu, onlara yemek pişiriyor, ele geçirdikleri altınlara bekçilik ediyordu. Ya da dünyayı bir hazine sanıp Meryem Ana’yla dolaşan “Prenses” Yengalıçeva gibi kent kent dolaşıyordu... ve Meryem Ana “Prenses”e akıl verdiği gibi anneme de akıl veriyordu:</p>

    <blockquote>
      <p>Toplayamazsın, açgözlü kulum benim,</p>

      <p>Bütün altınlarını, gümüşlerini dünyanın;</p>

      <p>Doymak bilmez ruhunu rahatlatamaz,</p>

      <p>Dünyanın bütün nimetleri...</p>
    </blockquote>

    <p class="margin">Ve annem haydut “Prenses”in kelimeleriyle cevap veriyordu ona:</p>

    <blockquote>
      <p>Bağışla sen beni, Kutsal Anamız,</p>

      <p>Acı, benim günahkâr ruhuma.</p>

      <p>Kendim için soymadım ben,</p>

      <p>Tek oğlum için yaptım!..</p>
    </blockquote>

    <p class="margin">Ve büyükannem gibi iyi yürekli Meryem Ana bağışlıyordu onu:</p>

    <blockquote>
      <p>Eh sen, Tatar kanı taşıyan Mariyacık,</p>

      <p>Oh sen, Hıristiyanlığın yüz karası!</p>

      <p>Hadi git yoluna,</p>

      <p>Yolun gözyaşıdır senin!</p>

      <p>Hiç değilse, Rus halkına dokunma,</p>

      <p>Ormanlarda dolaş dur, Mordovluları soy,</p>

      <p>Duvarlara tırman, Kamlıkları kovala!..</p>
    </blockquote>

    <p class="margin">Rüyada gibi, bu masala dalmıştım ki; aşağıdan, giriş kapısından, avludan gelen ayak sesleri, gürültü, bağrışmayla uyandım, pencereden uzanıp bakınca dedemin, Yakov dayımın, meyhanede çalışan Finli Melyan’la hep birlikte, Mihaylo dayımı meyhaneden dışarı atmaya çalıştıklarını gördüm. Direniyordu Mihaylo dayım, onlar da kollarına, sırtına, boynuna vuruyor, onu tekmeliyorlardı. Sonunda tozlu sokağın ortasına attılar onu; avlu kapısını çarparak kapadılar, sürgüyü çektiler. Kapının üzerinden buruşmuş şapkasını attılar ona. Ortalık sakinledi.</p>

    <p>Mihaylo dayım sokağın orta yerinde bir süre yattıktan sonra kalktı. Üstü başı paramparçaydı, bir kaldırım taşını aldı eline, avlu kapısına fırlattı; boş bir fıçının dibinden gelmiş gibi boğuk bir ses duyuldu. Meyhaneden karanlık yüzlü insanlar naralar atarak hırıltılı sesler çıkararak, ellerini kollarını sallayarak çıkıyordu; evlerin pencerelerinden başlar uzanmıştı. Sokak canlanmıştı, kahkahalar, haykırışlar duyuluyordu. Sanki bütün bunlar da bir masaldı; ilginç, ama hiç de hoş olmayan, korkutucu bir masal...</p>

    <p>Ve birden her şey yok oldu, sesler kesildi, kayboldu.</p>

    <p>Büyükannem kapının yanında, bir sandığın üzerinde kıpırdamadan, soluk almadan, iki büklüm oturuyordu. Ben yanında ayaktaydım, onun ılık, yumuşak yanaklarına bakıyordum, ama o bunun farkında değilmiş gibiydi, yüzü asıktı, homurdanıyordu:</p>

    <p>“Tanrım, beni de, çocuklarımı da bağışlamayacak mısın hâlâ? Yeter artık, Tanrım...”</p>

    <p>Sanıyorum, Polevaya Sokağı’nda dedem bir yıldan fazla kalmadı. İlkbahardan bir sonraki ilkbahara kadar... Ama bu arada evimiz büyük ün kazanmıştı; hemen her pazar çocuklar avlu kapısında toplanıyor, sokağı neşeli çığlıklarıyla çınlatıyorlardı:</p>

    <p>“Kaşirinlerde gene kavga var!</p>

    <p>Mihaylo dayım genelde akşamdan geliyor, bütün gece herkesi esir alıyordu; kiracıların ödü kopuyordu ondan. Bazen, yanında Kunavinolu işsiz güçsüz iki-üç kişi oluyordu. Vadiden bahçeye çıkıyor, orada ahududu çalılarını, frenküzümü çalılarını çekiştire çekiştire içebildikleri kadar içiyorlardı. Bir keresinde banyoyu dağıtmış, içinde ne var ne yok, hepsini parçalamışlardı: Tahta sıraları, iskemleleri, su kovalarını... sobayı dağıtmışlar, birkaç döşeme tahtasını kırmış, kapıyı çerçevesinden çıkarıp atmışlardı.</p>

    <p>Dedem, yüzü asık, sesini çıkarmadan avlu kapısında dikiliyor, onlara, malına zarar verenlere bakıyordu. Büyükannem avluda karanlık, görünmeyeceği bir yere kaçmış oluyor, oradan yalvararak sesleniyordu:</p>

    <p>“Mihaylocuğum, ne yapıyorsun, Mihaylo?”</p>

    <p>Bahçeden en adi bir insanın bile aklına gelmeyecek kadar kaba, iğrenç bir Rus küfrü karşılık veriyordu ona.</p>

    <p>Böyle saatlerde büyükannemin yanına gitmem olanaksızdı, ama o yanımda değilken korkuyordum da. Dedemin odasına iniyordum, ama o da öfkeyle homurdanıyordu bana:</p>

    <p>“Defol, aptal şey!”</p>

    <p>Tavan arasına koşuyordum, orada pencereden karanlık bahçeye, büyükannemi gözden kaçırmamaya çalışarak avluya bakıyordum, onu öldüreceklerinden korkuyordum. Yukarı gelmesi için bağırarak sesleniyordum ona. Gelmiyordu, ama sarhoş dayım benim sesimi duyunca anneme yakışıksız, kaba küfürler ediyordu.</p>

    <p>Gene böyle bir gece dedem hastaydı, yatakta yatıyor, havlu sarılı başını yastıkta sağa sola çevirerek acıyla bağırıyordu:</p>

    <p>“İşte bunun için yaşadılar, günahkâr oldular, para kazandılar! Utanmasam, rezillik çıkmayacak olsa polis çağırırım, yarın valiye giderim... Ama rezillik! Anne babalar çocuklarını nasıl polise veriyorlar? Neyse, sen yat, yattığın yerde, ihtiyar...”</p>

    <p>Birden ayaklarını sarkıttı karyoladan, sendeleyerek pencereye yürüdü, büyükannem kolundan yakaladı onu:</p>

    <p>“Nereye? Nereye gidiyorsun?”</p>

    <p>Dedem nefes nefese, havayı öfkeyle içine çekerek emretti büyükanneme:</p>

    <p>“Mumu yak!”</p>

    <p>Büyükannem mumu yaktı, dedem altlığıyla birlikte aldı mumu, bir erin tüfeğini tuttuğu gibi, önünde tutarak pencereden alaylı, bağırdı:</p>

    <p>“Hey, Mihaylo, gece hırsızı, kudurmuş uyuz köpek!”</p>

    <p>O anda pencerenin üst camı paramparça oldu, büyükannemin önündeki masaya yarım bir tuğla düştü.</p>

    <p>Dedem, “Karavana attın!” diye bağırdı.</p>

    <p>Gülüyor muydu, ağlıyor mu, belli değildi. Büyükannem, beni tuttuğu gibi tuttu onu kollarından; çok korkmuştu, dedemi yatağına götürürken şöyle diyordu:</p>

    <p>“Ne yapıyorsun sen, ne yapıyorsun, İsa’dan kork! Sibirya’ya gitmeyi hak etti artık! Böyle azgınken, Sibirya’ya gitmenin ne demek olduğunu düşünebiliyor mudur acaba?..”</p>

    <p>Dedem bacaklarını sallayarak kısık, hırıltılı sesiyle ağlıyordu.</p>

    <p>“Bırak, öldürsün beni...”</p>

    <p>Dışarıda dayım bağırıyor, duvarı tekmeliyor, yumrukluyordu. Tuğlayı masadan aldım, pencereye koştum. Büyükannem yakalamayı başardı beni, odanın köşesine fırlatıp söylendi:</p>

    <p>“Ah, şeytan çocuk!..”</p>

    <p>Bir başka zaman dayım eline kalın bir odun alıp eve girmek amacıyla koştu, taşlığın merdivenlerinde durdu, kapıyı kırmaya kalkıştı; ama kapının arkasında elinde bir sopayla dedem ve gene ellerinde kalın sopalarla iki kiracı, meyhanecinin uzun boylu karısı oklavayla onu bekliyorlardı. Onların arkasında ise büyükannem tepinerek yalvarıyordu onlara:</p>

    <p>“Bırakın beni, onun yanına gideyim! İzin verin, iki kelime söyleyeyim ona...”</p>

    <p>Dedem, “Ayı Avı” tablosundaki ucu sivri uzun sopayla ayakta duran köylü gibi bir ayağını öne uzatmış, bekliyordu. Büyükannem koşarak yanına gelince bir şey söylemeden dirseğiyle, ayağıyla itti onu. Dayımı bekleyen dört kişi de son derece hazırlıklı görünüyorlardı. Dedemin hemen başının üzerindeki duvarda bir fener yanıyordu; fenerin zayıf, titrek ışığı başına vuruyordu. Ben bütün bunları tavan arasına çıkan merdivenden izliyordum, büyükannemin yukarı gelmesini istiyordum.</p>

    <p>Dayım sonunda kırdı kapıyı, kapının bir kanadı üst menteşesinden kurtulacak gibi yattı. Alt menteşesi çıkmış, iğrenç bir sesle tıngırdıyordu. Dedem, gene o iğrenç sesiyle, yanındakilere şöyle diyordu:</p>

    <p>“Kollarına, bacaklarına vurun, lütfen, başına vurmayın!..”</p>

    <p>Kapının hemen yanında duvarda ancak başın girebileceği küçük bir pencere vardı. Dayım camını kırmıştı, pencere, çerçevesinin duvarda kalan parçalarıyla, çıkarılmış bir göz gibi, karanlık duruyordu.</p>

    <p>Büyükannem oraya koştu, kolunu dışarıya uzattı, sallayarak bağırmaya başladı:</p>

    <p>“Mihaylocuğum, Mihaylo, İsa aşkına git buradan! Fena yapacaklar seni, ne olursun, git!”</p>

    <p>Dayım elindeki odunla vurdu büyükannemin koluna. Pencerenin önünden kalın bir şeyin hızla büyükannemin koluna indiğini görmüştük. Arkasından büyükannem çöktü, sırtüstü yere uzandı. Bir yandan da bağırıyordu:</p>

    <p>“Mihaylocuğum, Mihaylo, çabuk kaç buradan...”</p>

    <p>Dedem dehşet içinde haykırdı:</p>

    <p>“Ne oldu, anacığım sana?”</p>

    <p>Kapı ardına kadar açıldı, karanlık deliğine daldı dedem; birden, kürekte atılmış çamur gibi bir karışıklık oldu taşlıkta.</p>

    <p>Meyhanecinin karısı büyükannemi alıp dedemin odasına götürdü. Çok geçmeden dedem de geldi, yüzü asıktı, sordu:</p>

    <p>“Kolun kırılmadı ya?”</p>

    <p>Büyükannem gözlerini açmadan cevap verdi:</p>

    <p>“Ah, galiba kırıldı. Peki, ne yaptınız ona, ne yaptınız?”</p>

    <p>Dedem öfkeyle, “Telaşlanma!” dedi. “Ne sanıyorsun sen, hayvan mıyım ben? Bağladık, samanlıkta yatıyor. Başından aşağı su döktüm... Çok zorladı bizi! Kime çekmiş böyle?”</p>

    <p>Büyükannem inliyordu.</p>

    <p>Dedem, büyükannemin yattığı yatağın kenarına otururken, “Kırıkçıya adam yolladım,” dedi. “Biraz sık dişini! Bunlar seni de, beni de öteki tarafa gönderecekler, anacığım; zamanından önce yolcu edecekler!”</p>

    <p>“Ver onlara her şeyi...”</p>

    <p>“Ya Varvara?”</p>

    <p>Uzun süre konuştular: Büyükannem alçak sesle, sızlanarak konuşuyordu, dedem ise sinirli, bağırarak.</p>

    <p>Sonra büyük ağzı kulaklarına kadar uzayan kambur, yaşlı bir kadın geldi. Altçenesi titriyordu, ağzı balık ağzı gibi açıktı, sivri burnu üstdudağının üzerine sarkmıştı. Gözleri görünmüyordu; baston gibi bacaklarını döşemede sürtüyor, zor hareket ettirebiliyordu. Elinde, içinden tuhaf tıngırtılar gelen büyük bir bohça vardı.</p>

    <p>Yaşlı kadın büyükannemin canını almaya geldi sandım; ona doğru koştum, avazım çıktığınca bağırdım:</p>

    <p>“Defol git buradan!”</p>

    <p>Dedem kaptı beni, hayli sert bir tavırla, tavan arasındaki odaya götürdü...</p>
  </div>
</body>
</html>
