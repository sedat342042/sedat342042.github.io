<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Çocukluğum</title>
  <link href="../Styles/main.css" rel="stylesheet" type="text/css"/>
</head>

<body class="epub-type_chapter" id="chapter13">
  <div class="html5_section">
    <h1>XIII</h1>

    <p>Tekrar dedemin yanındaydım.</p>

    <p>Elini masaya vurarak karşıladı beni:</p>

    <p>“Ne o, haydut? Ama artık ben doyurmayacağım senin karnını, büyükannen doyursun!”</p>

    <p>“Doyururum,” dedi büyükannem. “Yapamam mı sanıyorsun?”</p>

    <p>Dedem, “Doyur işte!” diye bağırdı.</p>

    <p>Ama hemen sakinleşti. Bana döndü.</p>

    <p>“Büyükannenle ayrıyız artık, ortak bir şeyimiz yok...”</p>

    <p>Büyükannem pencerenin önünde oturuyor, dantel örüyordu. İğler neşeyle çalışıyor, üzeri iğnelerle kaplı koluna bağlı iğne yastığı ilkbahar güneşinin ışığında altın bir kirpi gibi parlıyordu. Büyükannem her zaman olduğu gibi, dökme demirdendi sanki! Dedem daha da zayıflamıştı, çökmüştü, koyu sarı saçları kül rengi olmuştu. Davranışlarındaki sakin ciddiyetin yerini heyecanlı bir telaş almıştı. Yeşil gözleri ikircikli bakıyordu. Büyükannem gülümseyerek aralarında mal paylaşımını anlattı bana: Dedem bütün çanak çömlekleri, testileri, tabakları ona vermiş, şöyle demiş:</p>

    <p>“Bunlar senin, başka bir şey isteme benden!”</p>

    <p>Sonra büyükannemin her şeyini, eski giysilerini, eşyalarını, tilki kürkü mantosunu almış, hepsini yedi yüz rubleye satmış, parayı vaftiz babası olduğu meyve toptancısı bir Yahudi’ye faize vermiş. İyice cimrileşmişti dedem, bu konuda utanma duygusunu da yitirmişti: Daha önceleri meslek arkadaşları, şimdi ise zengin tüccarlar olmuş eski tanıdıklarını dolaşıyor, çocuklarının onu iflas ettirdiğinden yakınarak onlardan para istiyordu. Kendisine duyulan saygıdan yararlanıyordu; büyük paralar, banknotlar veriyorlardı ona. Banknotları büyükannemin burnunun dibinde sallayarak övünüyordu, çocuk gibi kıskandırmaya çalışıyordu onu.</p>

    <p>“Görüyor musun, aptal karı? Sana bunun yüzde birini verecek tek insan çıkmaz!”</p>

    <p>Topladığı paraları, çevrede lakabı “kırbaç” olan, uzun boylu, çıplak kafalı, yeni arkadaşı bir kürkçüye veya bu arkadaşının al yanaklı, kahverengi gözlü, nişastalı tatlı gibi iç bayıltan irikıyım bakkal kız kardeşine faize veriyordu.</p>

    <p>Evde her şey kesinkes ayrılmıştı: Büyükannem bir gün kendi parasıyla aldığı malzemeyle yemek pişiriyor, ertesi gün malzemeyi de, ekmeği de dedem alıyordu. Malzemenin dedemin parasıyla alındığı günler yemek çok kötü oluyordu: Büyükannem iyi et alıyordu, dedem ise sakatat.</p>

    <p>Çay ile şeker herkesin kendi odasında ayrıydı. Ama çayı aynı çaydanlıkta yapıyorlardı, dedem endişeli, şöyle diyordu:</p>

    <p>“Dur bir dakika, senin çayından ne kadar koydun?”</p>

    <p>Üzerine henüz su konmamış çayı avucuna döküyor, tümünü tek tek saydıktan sonra şöyle diyordu:</p>

    <p>“Senin çayın benimkinden ince, dolayısıyla, benim çayımdan daha az sayıda koymak gerekiyor. Benim çayımın taneleri hem daha iri, hem daha iyi dem veriyor.”</p>

    <p>Büyükannemin çayı kendisine de, ona da aynı koyulukta koymasına ve aynı sayıda fincan çay doldurmasına dikkat ediyordu.</p>

    <p>Büyükannem, çaydanlıktaki son çayı fincanlara koyarken, “Bu son galiba,” diyordu.</p>

    <p>Dedem çaydanlığın içine bakıyor, “Evet, son!” diyordu.</p>

    <p>İkonaların önündeki kandillere yağı bile herkes kendi alıyordu. Yarım yüzyıl ortak çalışıp çabalamanın sonu buydu işte!</p>

    <p>Dedemin bütün bu yaptıklarını görmek hem komik, hem iğrenç geliyordu bana, büyükanneme ise sadece komik...</p>

    <p>Yatıştırmaya çalışıyordu beni:</p>

    <p>“Boş ver, üzerinde durma! Ne olmuş ki? Bunadı ihtiyar, ne yaptığının farkında değil! Öyle ya, sekseninde... Daha ne kadar yaşayacak... Bırak, saçmalasın, kime ne zararı var? Korkma, ben kendime de, sana da bakarım!”</p>

    <p>Bu arada ben de para kazanmaya başlamıştım: Pazar günleri sabah erken sırtıma bir torba alıyor, avluları, sokakları dolaşıp kemik, eski bez parçaları, kâğıt, çivi topluyordum. Eskiciler paçavra bezin, kâğıdın bir <em>pud</em>’unu yirmi kapiğe; demiri de aynı fiyata alıyordu. Kemiğe on sekiz kapik veriyorlardı. Hafta içinde okuldan sonra da yapıyordum bu işi; toplayıp sattığım öteberiye karşılık her cumartesi elime yetmiş kapik geçiyordu; şanslıysam, bazen daha çok bile kazanıyordum. Büyükannem benden alıyordu parayı, hemen etekliğinin cebine sokuyor, bakışını önüne indirip beni övüyordu:</p>

    <p>“Aferin sana, güvercinim benim! Seninle hiç aç kalmayacağız... değil mi? Büyük iş yapıyorsun!”</p>

    <p>Bir keresinde baktım, benden aldığı paraları avucunda tutuyor, onlara bakarak sessiz sessiz ağlıyordu. Donuk bir gözyaşı damlası burnunun ucunda delikli sünger gibi asılı duruyordu.</p>

    <p>Eskiler toplamaktan daha kârlı bir iş ise, Oka kıyısındaki yığılı orman ürünlerinden odun veya tahta ya da Pesk Adası’nda, panayırdan sonra aceleyle yıkılan barakaların satışa çıkarılan demirlerinden çalmaktı. Panayırdan sonra barakaları söküyor, sırıkları, kalasları istifliyorlardı ve o istifler ilkbaharda nehrin taşmasına kadar orada öylece kalıyordu. Evi olan esnaf iyi her tahtaya on kapik veriyordu. Günde iki-üç tahta çalınabilirdi. Ama başarılı olmak için havanın kötü olması, fırtınanın, yağmurun bekçileri ıslanmamak için evlerine sığınmak zorunda bırakması gerekiyordu.</p>

    <p>Bu arada tam bir çete olmuştuk: Sanka Vyahir adında, Mordovyalı bir dilencinin sevimli, kibar oğlu; saçları dimdik, bir deri bir kemik, iri gözleri simsiyah, kimi kimsesi olmayan Kostroma; (daha sonra, on üç yaşındayken bir çift güvercin çaldığı için suçlu çocuklar ıslahevine düştü); on iki yaşında, güçlü kuvvetli, iyi niyetli, saf Tatar Habi; bir mezarlık bekçisi ve mezar kazıcının oğlu, sekiz yaşında, balık gibi sesi soluğu çıkmayan, hastalıklı Yazi; ayrıca, çetenin en yaşlısı, kafası çalışan, dürüst, kavga etmeyi pek seven kişisi Grişka Çurka, dul bir terzi kadının oğluydu. Bütün çete aynı sokağın çocuklarıydık.</p>

    <p>Bölgede hırsızlık, yarı aç esnafın yaşayabilmesi için tek yol, tek uğraş olarak düşünülüyor, günah sayılmıyordu. Bir buçuk ay süren panayırın kazancı bir yıl geçinmelerine yetmiyordu; ev bark sahibi, saygın insanın çoğu “nehirde çalışmak” zorunda kalıyordu: Nehrin taşıdığı odunları, keresteleri yakalıyor, yayvan kayıklarıyla kıyıya taşıyorlardı. Ne var ki, daha çok mavnalardan çalıyorlar, en çok da Volga’da, Oka’da bulduklarını “götürüyorlardı”. Büyükler pazar günleri çocuklarının yanında yaptıklarıyla övünüyorlardı, çocuklar dinliyorlardı onları, işi öğreniyorlardı.</p>

    <p>İlkbaharda, panayır öncesinin heyecanlı günlerinde akşamları köyün sokakları sarhoş ustalarla, arabacılarla, her çeşidinden işçilerle dolup taşıyordu. Köyün çocuklarının eli sürekli onların ceplerindeydi. Yasal bir meslekti bu, büyüklerin gözleri önünde korkmadan, rahatlıkla yapıyorlardı işlerini, çalıyorlardı. Marangozların aletlerini, faytoncuların somun anahtarlarını, yük arabacılarının ise çemberlerini, dingil uçlarındaki saç levhalarının çalıyorlardı. Ama bizim çete bu işlerle ilgilenmiyordu. Bir gün Çurka kesin kararını açıklamıştı:</p>

    <p>“Artık hırsızlık yapmayacağım. Annem hırsızlık yapmayı yasakladı bana.”</p>

    <p>Habi, “Ben de korkuyorum,” demişti.</p>

    <p>Kostroma zaten pek hoşlanmıyordu hırsızlık yapmaktan. “Hırsız” sözcüğünü küçümseyerek söylüyordu. Başka çocukların sarhoşların ceplerini karıştırdıklarını görünce kovalıyordu onları, birini yakalarsa da çok kötü dövüyordu. Bu iri gözlü, yüzü pek gülmeyen çocuk kendini büyümüş olarak görüyor, değişik bir biçimde, hamal gibi salına salına yürüyor, kalın, boğuk bir sesle konuşmaya çalışıyordu; sanki pek ağırbaşlı, düşünceli, yaşlı biriydi. Vyahir, hırsızlığın günah olduğuna inanıyordu.</p>

    <p>Ama Pesk Adası’ndan kalas, tahta götürmek günah değildi. Hiçbirimiz korkmuyordu bundan.</p>

    <p>Bu işimizi çok kolaylaştıran birtakım yollar da geliştirmiştik. Akşamları ortalık karardıktan sonra ya da kötü havalarda Vyahir ile Yazi gemilerin çekildiği koya gidiyor, oradan kabarmış, ıslak buz üzerinde, bekçilerin dikkatini çekmek için adaya doğru göstere göstere yürüyorlardı. Biz dördümüz de görünmeden ayrı ayrı gidiyorduk adaya. Bekçiler Vyahir ve Yazi’yi endişeyle izlerken biz dördümüz daha önceden kararlaştırdığımız yere gidiyor, alacaklarımızı alıyor, ayağına çabuk arkadaşlarımız bekçileri arkalarından kovalamaları için kışkırtırken, rahatça geri dönüyorduk. Hepimizin ucunda eğri, kalın çiviler olan ipleri vardı. Çiviyi tahtaya veya kalasa çakıyor, buzda, karda çekerek götürüyorduk. Bekçiler hemen hiçbir zaman fark etmiyorlardı bizi, fark etseler bile, yakalayamazlardı. Götürdüklerimizi satıyor, parayı altıya bölüyorduk, her arkadaşa beş veya yedi kapik düşüyordu.</p>

    <p>Bu parayla bir gün karnımızı rahat doyurabilirdik. Ama Vyahir’in annesi, votka almak için günde bir tahta veya kalas parası getirmezse dövüyordu onu. Kostroma, güvercin avlamayı hayal ettiği için para biriktiriyordu; Çurka’nın annesi hastaydı, elinden geldiğince fazla para kazanmak istiyordu; Habi, dayısının onu buraya getirdiği (getirdikten kısa bir süre sonra Nijni’de boğulmuştu dayısı), doğduğu kente gitmek için para biriktiriyordu. O kentin adını unutmuştu Habi; yalnızca onun Kamo bölgesinde, Volga’ya yakın bir yerde olduğunu hatırlıyordu.</p>

    <p>Nedense, bu kent yüzünden çok eğleniyorduk: Şaşı Tatar’ı şarkı söyleyerek kızdırıyorduk:</p>

    <blockquote>
      <p>Kamo’da bir kent var,</p>

      <p>Bilmiyoruz, nerededir!</p>

      <p>Ellerimizle ulaşamıyoruz,</p>

      <p>Ayaklarımızla gidemiyoruz!</p>
    </blockquote>

    <p>Habi önceleri kızıyordu bize, ama sonra bir gün Vyahir, lakabına yakışır kalın sesiyle ona şöyle dedi:</p>

    <p>“Ne o? Arkadaşlarına kızıyor musun yoksa?”</p>

    <p>Utandı Tatar, sonra Kamo’da bir kent şarkımıza o da katılmaya başladı.</p>

    <p>Ama biz tahta çalmaktan çok bez parçaları, kemik toplamaktan hoşlanıyorduk. Bu iş özellikle ilkbaharda, karlar eriyip boşalmış panayır alanının sokaklarını tertemiz yıkayan yağmurlar başladıktan sonra çok daha ilginç oluyordu. O zaman panayır alanında çukurlarda çok çivi, demir parçaları oluyordu. Sık sık para, bakır, gümüş bulduğumuz da oluyordu. Ama bekçilerin bizi kovalamaması, torbalarımızı almaması için onlara ya iki kapik ödeme yapmamız ya da önlerinde yerlere kadar eğilerek uzun uzun saygılarımızı sunmamız gerekiyordu. Aslında zor para kazanıyorduk, ama aramızda çok iyi geçiniyorduk; kimi zaman biraz tartışsak da, kavga ettiğimizi hiç hatırlamıyorum.</p>

    <p>Barışçımız Vyahir’di; tam zamanında gereken, özel birtakım şeyler söylüyordu; söyledikleri son derece sade olmasına karşın, etkiliyordu bizi, mahcup oluyorduk. Kendisi de şaşıyordu bu söylediklerine. Yazi’nin öfkeli çıkışları incitmiyordu onu, korkutmuyordu da; her söylediğini çirkin, gereksiz buluyor, sakin ve inandırıcı bir tavırla yadsıyordu.</p>

    <p>“Ne anlamı vardı şimdi bunun?” diyordu.</p>

    <p>Ve hepimiz hak veriyorduk ona!</p>

    <p>Annesi için “benim Mordovyalım”, diyordu ve biz buna gülmüyorduk.</p>

    <p>Altın rengi, iri gözlerini iri iri açıp neşeyle anlatıyordu:</p>

    <p>“Dün akşam benim Mordovyalı eve gene sarhoş, yalpalayarak geldi. Omzuyla iterek açtı kapıyı, hemen oracığa, eşiğe çöküverdi, tavuk gibi, evet, tavuk gibi gıdaklayarak şarkı söylemeye başladı!”</p>

    <p>Uyanık Çurka soruyordu ona:</p>

    <p>“Nasıl bir şarkıydı söylediği?”</p>

    <p>Vyahir avuç içiyle dizine vurup ince sesiyle söylüyordu annesinin şarkısını:</p>

    <blockquote>
      <p>Hey saban, saban,</p>

      <p>Genç çoban,</p>

      <p>Oturuyor pencere önünde,</p>

      <p>Koşuyoruz sokağa!</p>

      <p>Çoban Borka,</p>

      <p>Akşam oldu, hava karardı,</p>

      <p>Kaval çalıyor,</p>

      <p>Köyde herkes sustu, dinliyor!</p>
    </blockquote>

    <p class="margin">Böyle ateşli çok şarkı biliyordu ve hepsini pek ustaca söylüyordu.</p>

    <p>“Evet,” diye devam ediyordu. “İşte oracıkta, eşikte öylece uykuya daldı, evin içi buz gibi oldu. Soğuktan titriyordum, neredeyse donacaktım; öte yandan, içeri taşıyacak gücüm de yoktu onu. Bu sabah şöyle dedim ona: ‘Neden bu kadar çok içiyorsun?’ Şöyle cevap verdi: ‘Boş ver, biraz daha sabret, nasıl olsa yakında öleceğim!’”</p>

    <p>Çurka ciddi olarak onaylıyordu:</p>

    <p>“Evet, ölmesi yakındır, iyice şişti çünkü.”</p>

    <p>Bu kez ben soruyordum:</p>

    <p>“Annen ölünce üzülecek misin?”</p>

    <p>Vyahir şaşırıyordu benim bu soruma:</p>

    <p>“Tabii ki. İyidir benim annem...”</p>

    <p>Oysa annesinin Vyahir’i çok sık dövdüğünü hepimiz biliyor, onun gene de iyi bir anne olduğuna inanıyorduk. Öyle ki, işlerimizin kötü gittiği günler Çurka bize şöyle bir öneride bulunuyordu:</p>

    <p>“Gelin, Vyahir’in annesinin votkası için hepimiz birer kapik verelim, yoksa gene dövecek çocuğu!”</p>

    <p>Grubumuzda okuma yazması olan iki kişi vardı: Çurka ve ben. Vyahir çok özeniyordu bize, fare kulağı gibi sivri kulağına asılarak homurdanıyordu:</p>

    <p>“Benim Mordovyalıyı gömdükten sonra ben de gideceğim okula, beni kabul etmesi için öğretmenin ayaklarına kapanacağım. Okulu bitirdikten sonra piskoposa bahçıvanlık yapacağım, hatta Çar’a!..”</p>

    <p>İlkbaharda Mordovyalı ile ihtiyar bir çöp toplayıcının üzerine kilise inşaatında birlikte votka içerlerken bir kalas düştü. Kadını hastaneye kaldırdılar. Ağırbaşlı Çurka, Vyahir’e şöyle dedi:</p>

    <p>“Benim yanıma gel, annem okuma yazmayı öğretir sana...”</p>

    <p>Ve kısa bir süre sonra Vyahir, başı dimdik, tabelaları okuyordu:</p>

    <p>“Bakkal dükkânı...”</p>

    <p>Çurka, “Güzel, bakkal!” diyordu.</p>

    <p>“Harfler birbirinin üzerine sıçrıyorlar sanki.”</p>

    <p>“Haklısın!”</p>

    <p>“Onları okuyabildiğim için sevinçlerinden olsa gerek!”</p>

    <p>Ağaçlara, otlara olan sevgisi yüzünden çok güldürüyor, şaşırtıyordu bizi.</p>

    <p>Kumluk bir yerde olan köy bitki yönünden çok fakirdi. Ancak bazı avlularda cılız ağaçlar, mürver çalıları vardı, otlar çitlerin altında ürkekçe toplaşmışlardı. Birimiz bu otların üzerine oturduğumuzda Vyahir öfkeli, homurdanıyordu:</p>

    <p>“Otları ne diye eziyorsunuz? Biraz öteye, kuma otursanız olmaz mı?”</p>

    <p>Onun yanında bir daldan kırıp küçük bir parça koparmak, çiçek açmış bir mürver ağacından bir çiçek almak ya da Oka kıyısında bir söğüt ağacından ince bir dal kesmek çok zordu. Her zaman şaşırırdı böyle bir şeye, omuzlarını kaldırıp kollarını iki yana açarak söylenirdi:</p>

    <p>“Ne diye önünüze gelen her ağaçtan bir şeyler koparıp duruyorsunuz? Ne biçim insanlarsınız!”</p>

    <p>Onun bu şaşkınlığı karşısında hepimiz utanıyorduk.</p>

    <p>Cumartesi günleri eğlence düzenliyorduk. Bütün hafta eğlencemiz için hazırlıklar yapıyorduk. Sokaklardan eski çarıkları topluyor, gizli bir yerlere saklıyorduk. Cumartesi akşamı Sibirya limanında çalışan Tatar hamallar hep birlikte gelirlerken bir köşe başında pozisyonumuzu alıyor, topladığımız çarıkları Tatarlara savurmaya başlıyorduk. Önceleri kızıyorlardı, kovalıyorlardı bizi, küfürler ediyorlardı, ama bir süre sonra hoşlandılar bu oyundan, onları neyin beklediğini bildikleri için, savaş alanına onlar da hazırlıklı, bir sürü çarık toplayıp gelmeye başladılar; üstelik bizi kollayıp savaş malzememizi nereye sakladığımızı öğrenip birçok kez çarıklarımızı çaldılar, bizi silahsız bıraktılar. İtiraz ediyorduk:</p>

    <p>“Böyle oyun olmaz!”</p>

    <p>O zaman çarıkları bizimle paylaşıyor, yarısını bize veriyorlardı, savaş başlıyordu. Genellikle onlar açık bir yerde toplanıyorlardı, biz çığlıklar atarak çevrelerinde koşmaya başlıyor, çarıkları üzerlerine fırlatıyorduk; onlar da bağırıyor, ustaca attıkları bir çarık bizden birinin ayağına geldiğinde tökezleyip yüzüstü kumların üzerine kapaklandığında kahkahalarla gülüyorlardı.</p>

    <p>Savaş uzun sürüyordu, kimi zaman geceye kadar. İnsanlar toplanıyor, köşe başlarından bizi izliyor, gürültü ettiğimiz için söyleniyorlardı. Kapılardan atılan kül rengi, tozlu çarıklar uçuşuyordu havada, atılan çarıklardan biri bazen bizden birine geliyor, bir yerini acıtıyordu; ama duyduğumuz zevk acıdan da, sitemlerden de büyük oluyordu.</p>

    <p>Tatarlar da en az bizler kadar coşuyorlardı. Savaştan sonra onlarla birlikte kaldıkları yere gidiyorduk; orada, tatlandırılmış at etiyle, içinde sebzeler, meyveler olan bir çeşit çorbayla ağırlıyorlardı bizi; yemekten sonra tatlı hamurdan yapılmış ceviz büyüklüğünde lezzetli bir şeylerle koyu çay içiyorduk. Bu iriyarı, pehlivan yapılı insanları seviyorduk. Çocuksu, çok iyi anladığımız bir şey vardı onlarda. Beni en çok şaşırtan uysallıkları, yumuşak başlılıkları, sarsılmaz iyi niyetlilikleri ve birbirlerine karşı özenli, ciddi davranışlarıydı.</p>

    <p>Hepsi de çok hoş, katıla katıla gülüyorlardı; ama içlerinde inanılmaz kuvvetli, kırık burunlu, Kasimovlu bir köylü vardı: Bir gün mavnadan yirmi yedi <em>pud</em> ağırlığında bir çanı sırtlayıp kıyıya çıkarmıştı... bir yandan da gülerek bağırıyordu:</p>

    <p>“Vu, vu! Söz dediğin ot, ot küçük para, ama söz altındır!”</p>

    <p>Bir gün de Vyahir’i avucuna oturtup havaya kaldırmış, şöyle demişti:</p>

    <p>“Hadi bakalım, yukarıda kal sen!”</p>

    <p>Havanın kötü olduğu günler mezarlıkta, Yazi’nin babasının bekçi kulübesinde toplanıyorduk. Babası eğri büğrü, kolları çok uzun, pasaklı biriydi. Küçük başında, siyah yüzünde yağlı saçları öbek öbekti. Başı, kurumuş bir dulavratotunu andırıyordu; uzun, ince boynu da sapını. Tuhaf, sanki sarı gözlerini kısarak çabuk çabuk şöyle mırıldanıyordu:</p>

    <p>“Tanrı kimseye uykusuzluk vermesin! Öf!”</p>

    <p>Üç <em>zolotnik</em>’lik<a class="si-noteref epub-type_noteref" href="#f14" id="ref_f14">14</a> çay, biraz şeker, biraz ekmek, zorunlu olarak, Yazi’nin babası için bir şişe votka alıyorduk. Çurka sert bir tavırla emir veriyordu ona:</p>

    <p>“Hadi bakalım, pis köylü, semaveri koy!”</p>

    <p>Köylü gülümseyerek koyuyordu teneke semaveri, çayı beklerken biz işlerimizden söz ediyorduk. Köylü iyi tavsiyelerde bulunuyordu bize:</p>

    <p>“Uyanık olun, öbür gün Trusovların evinde büyük ziyafet var... Oradan iyi kemik toplarsınız!”</p>

    <p>Her şeyden haberi olan Çurka, “Trusovların kemiklerini aşçı kadın alıyor,” diyordu.</p>

    <p>Vyahir pencereden dışarı, mezarlığa bakarak hayal kuruyordu:</p>

    <p>“Yakında ormana gitmeye başlayacağız, ne iyi olacak!”</p>

    <p>Yazi, hep susuyor, herkese hüzünlü gözlerle, dikkatle bakıyor, bir şey söylemeden bize oyuncaklarını gösteriyordu: Çöplükten bulduğu tahtadan yapılmış askerler, ayakları olmayan atlar, bakır parçaları, düğmeler.</p>

    <p>Babası masaya çeşit çeşit bardaklar, fincanlar koyuyor, semaveri getiriyordu. Kostroma çay servisi yapıyordu, Yazi’nin babası votkasını alıyor, sobanın üzerine çıkıp oradan uzun boynunu uzatarak domuz gözü gibi gözleriyle bize bakarak söyleniyordu:</p>

    <p>“Öf, hırsızlar dilerim Tanrı’dan, hepiniz geberirsiniz... Ne biçim çocuklarsınız, anlamadım gitti!”</p>

    <p>Vyahir karşılık veriyordu ona:</p>

    <p>“Hiç de hırsız değiliz biz!”</p>

    <p>“Hırsız değil de nesiniz?..”</p>

    <p>Yazi’nin babası artık canımızı sıkmaya başladığında Çurka öfkeyle bağırıyordu ona:</p>

    <p>“Kes artık, pis köylü!”</p>

    <p>Bu köylü bize hangi evde hasta olduğunu, köyde kimin yakında öleceğini saymaya başladığında benim de, Vyahir’in de, Çurka’nın da canımız çok sıkılmaya başlıyordu. Bunları haz duyuyormuş, hiç üzülmüyormuş gibi anlatıyordu. Böyle konuşmasından hoşlanmadığımızı görünce inadına, daha fazla üzerine basa basa anlatmaya başlıyor, bize takılıyordu:</p>

    <p>“Vay, korktunuz demek, öyle mi, zavallılar? Tamam! Ama çok yakında şişko biri ölecek, çürümesi uzun sürecektir!”</p>

    <p>Susturmaya çalışıyorduk onu, ama bir türlü susmuyordu:</p>

    <p>“Evet, sizler de gebereceksiniz. Bulaşık çukurlarında uzun yaşamaz insan!”</p>

    <p>Vyahir, “Evet, biz öleceğiz, ama melek yapacaklar bizi...” diyordu.</p>

    <p>Yazi’nin babası şaşkınlıktan soluyarak soruyordu:</p>

    <p>“Hem de sizi ha? Sizi mi? Melek olacaksınız, öyle mi?”</p>

    <p>Kahkahalarla gülmeye başlıyor, tekrar kızdırıyordu bizi, ölmüş çoğu kişinin yaptığı alçaklıkları anlatıyordu.</p>

    <p>Ama sonra birden sesini alçaltıp garip şeyler homurdanıyordu:</p>

    <p>“Durun, çocuklar, beni dinleyin! Üç gün önce burada bir kadını gömdüler, öğrendim ki, çocuklar, kadının bir hikâyesi varmış, ama ne hikâye!”</p>

    <p>Çoğunlukla kadınlardan bahsederdi, hem her zaman onların kirli işlerinden... Ne var ki, anlattıkları arasında gerçek, acıklı olanlar da vardı. Onunla birlikte bizim de onun gibi düşünmemizi istiyor gibi anlatıyordu. Dikkatle dinliyorduk onu. Kendi sözünü sık sık sorularla keserek acemice, dağınık konuşuyordu. Anlattıklarından saçma, parça parça bir şeyler kalmış belleğimde:</p>

    <p>“Kadına soruyorlarmış: ‘Kim yaktı evi?’, ‘Ben yaktım!’, ‘Salak mısın sen, be kadın? O gece evde değildin, hastanede yatıyordun!’, ‘Evi ben yaktım!’ Neden böyle söylüyordu? Öf, kimseye uykusuzluk çektirmesin Tanrım...”</p>

    <p>Köyde, çıplak mezarlığın kumlu toprağına gömülmüş hemen herkesin geçmişinden haberi vardı. Sanki her evin kapısını açıyordu bize, içeri giriyorduk, orada insanların nasıl yaşadığını görüyor, ciddi, önemli bir şeyler hissediyorduk. Gece sabaha kadar konuşabilecek gibiydi, ama bekçi kulübesinin pencereleri kararmaya başladığında, dışarısı karanlık olduğunda Çurka masadan kalkıyordu.</p>

    <p>“Ben eve gidiyorum,” diyordu, “annem korkar... Kimler benimle geliyor?”</p>

    <p>Hepimiz kalkıyorduk. Yazi, çitin kapısına kadar geçiriyordu bizi, kapıyı kapatıyor, çite esmer, kemikli yüzünü dayayıp boğuk bir sesle, “Güle güle!” diyordu.</p>

    <p>“Hoşça kal!” diye haykırıyorduk.</p>

    <p>Onu mezarlıkta yalnız bırakmak her zaman üzüyordu bizi. Bir keresinde Kostroma arkaya bakıp şöyle demişti:</p>

    <p>“Bir gün gelip onu sorduğumuzda bakıyoruz ölmüş...”</p>

    <p>Çurka sık sık, “Yazi’nin durumu hepimizinkinden de kötü,” diyordu.</p>

    <p>Vyahir her zaman buna itiraz ediyordu:</p>

    <p>“Aslında bizim durumumuz hiç de fena değil...”</p>

    <p>Bence de, bizim durumumuz kötü sayılmazdı. Bu özgür sokak yaşamımdan da, arkadaşlarımdan da çok hoşnuttum. Büyük heyecan veriyorlardı bana. Her zaman onlar için iyi bir şeyler yapmak istiyordum.</p>

    <p>Okulda sıkıntılarım tekrar başlamıştı, çocuklar eskici, dilenci, diyerek alay ediyorlardı benimle. Bir gün kavgadan sonra öğretmene benim bulaşık suyu çukuru gibi koktuğumu, yanımda oturamadıklarını söylediler. Bunun gururumu nasıl derinden incittiğini, o olaydan sonra okula gitmekte nasıl zorluk çektiğimi hatırlıyorum. Yalan söylüyorlardı: Her sabah güzelce yıkanıp temizlendikten sonra gidiyordum okula. Ayrıca, pılı pırtı topladığım giysilerimle de asla gitmiyordum okula.</p>

    <p>İşte, sonunda sınavı başarıyla vermiş, üçüncü sınıfa geçmiştim. Armağan olarak da bir İncil, ciltli bir “Krilov Masalları,” isminden pek bir şey anlayamadığım <em>Fata Morgana</em><a class="si-noteref epub-type_noteref" href="#f15" id="ref_f15">15</a> diye ciltsiz bir kitap verdiler bana; ayrıca bir de teşekkür belgesi almıştım. Bu armağanlarla eve geldiğimde dedem çok sevindi, duygulandı ve bütün bunların çok iyi saklanması gerektiğini, hepsini kendi dolabına kilitleyeceğini söyledi. Büyükannem birkaç gündür hastaydı, yatıyordu. Hiç parası yoktu. Dedem ah vah ediyor, ince sesiyle yakınıyordu:</p>

    <p>“Benim paramla içiyor, karnını doyuruyorsun, ah-ah...”</p>

    <p>Kitapları kitapçıya götürdüm, elli beş kapiğe sattım, parayı getirip büyükanneme, teşekkür belgesini de, üzerine bir şeyler karalayıp dedeme verdim. Dedem belgeyi aldı, açıp bakmadan, yaptığım yaramazlığı fark etmeden, özenerek dolabına kilitledi.</p>

    <p>Okulum bittikten sonra tekrar sokağa döndüm. Sokak şimdi çok daha iyiydi. İlkbahardı, toplayacağımız daha fazla şey vardı; cumartesi günleri hep birlikte tarlalara, çam korusuna gidiyor, köye gece geç vakit yorgun argın, birbirimize daha yakın, dönüyorduk.</p>

    <p>Gelgelelim, bu hayatım uzun sürmedi: Babalığımı işten attılar, gene bir yerlere kaybolmuş, annem küçük kardeşim Nikolay’la birlikte dedemin yanına taşınmıştı, bana da çocuk bakma görevi düşmüştü. Büyükannem kente gitmiş, orada zengin bir tüccarın yanında, kiliselerde kullanılan, üzerinde İsa’nın resmi olan örtüler dikiyordu.</p>

    <p>Sesi çıkmayan, bir deri bir kemik kalmış annem her şeye gözlerinde bir dehşet ifadesiyle bakıyor, bacaklarını zor hareket ettirebiliyordu. Kardeşim sıraca hastalığına yakalanmıştı, ayak bileklerinde yaralar vardı ve öylesine güçsüzdü ki, yüksek sesle bile ağlayamıyordu, karnı acıkmışsa yalnızca derin derin inliyor, karnı doyunca uyukluyordu, uyuklarken de tuhaf tuhaf içini çekiyor, sessizce kedi gibi mırlıyordu.</p>

    <p>Dedem bir gün onun sağını solunu yoklayarak şöyle dedi:</p>

    <p>“Karnını güzelce doyurmak gerekiyor, oysa hepinizi doyuracak durumda değilim...”</p>

    <p>Annem köşede oturuyordu, içini hırıltılı çekerek, “Az bir şey yese...” dedi.</p>

    <p>“Ona az bir şey, buna az bir şey... hepsi çok oluyor işte...”</p>

    <p>Dedem kolunu sallayarak bana döndü:</p>

    <p>“Nikolay’ı serbest bırakmamız, güneşe, kuma koymamız gerekiyor...”</p>

    <p>Torba torba kuru kum getirdim, iyice kızması için pencerenin önüne yığdım, dedemin dediği gibi, kardeşimi boğazına kadar kuma gömdüm. Kumun içinde oturmayı sevdi çocuk. Keyifli keyifli süzdü gözlerini; akı kalmamış, yalnızca çevresince beyaz bir çember olan mavi gözbebekleriyle olağanüstü tatlı bakmaya başladı bana.</p>

    <p>Birden çok bağlanmıştım ona. Pencerenin önünde kumda onun yanında yatarken benim düşündüğüm her şeyi anlıyor gibi geliyordu bana. Pencereden dedemin gıcırtılı sesini duyuyordum:</p>

    <p>“Ölmek pek öyle anlaşılamayacak bir şey değil... Yaşamasını biliyorsan eğer!..”</p>

    <p>Annem uzun uzun öksürüyordu...</p>

    <p>Kardeşim kumdan çıkardığı elini, küçük başını sallayarak uzatıyordu bana. Saçları seyrekti, griye çalıyordu, küçücük yüzü de yaşlanmış, akıllıydı sanki...</p>

    <p>Yakınımızdan bir tavuk veya kedi geçtiğinde kardeşim uzun uzun bakıyordu ona, sonra bana dönüyor, belli belirsiz gülümsüyordu. Onun bu gülümsemesi duygulandırıyordu beni. Onun yanında olmaktan sıkıldığımı, onu yalnız bırakıp sokağa koşmak istediğimi hissediyor muydu acaba?</p>

    <p>Avlumuz küçük, sıkışıktı, her yanında çöpler vardı. Kapının yanından ahşap ambarlar, odunluklar, mahzenler başlıyor, sonra yana dönüyor, banyolarla bitiyordu. Çatılar, buzlar çözüldüğünde, nehir kabardığında esnafın Oka Nehri’nde yakaladığı kırık kayık parçalarıyla, odunlarla, tahtalarla, ıslak yongalarla doluydu. Avluda da çirkin, gelişigüzel istif edilmiş ıslak, güneşte çürüyen, iğrenç kokular salan çeşitli odun yığınları vardı.</p>

    <p>Küçükbaş hayvan kesimi yapılan yerin yanında koyunlar meliyordu. Kan kokusu o kadar yoğundu ki, bazen bu koku, tozlu havada kırmızı bir ağ olarak asılı duruyor gibi geliyordu bana...</p>

    <p>Baltanın iki boynuz arasına inmesiyle birlikte koyunların bağırmalarını duyunca kardeşim gözlerini kısıyor, dudaklarını şişirip sanki öyle bağırmak istiyordu, ama sesi çıkmıyor, yalnızca soluğunu dışarı veriyordu:</p>

    <p>“Fuu...”</p>

    <p>Öğleyin dedem pencereden başını uzatıp sesleniyordu:</p>

    <p>“Yemeğe!”</p>

    <p>Bebeği kucağına alıp kendi yediriyordu. Bir parça patatesle ekmeği çiğnedikten sonra eğri parmağıyla, Nikolay’ın, ince dudaklarına, sivri çenesine bulaştırarak küçük ağzına sokuyordu. Onu biraz yedirdikten sonra çocuğun gömleğini sıyırıp onun şiş karnını parmağıyla tıklatarak yüksek sesle düşünüyordu.</p>

    <p>“Tamam mı? Yoksa daha istiyor musun?”</p>

    <p>Kapının yanındaki karanlık köşeden annemin sesi geliyordu:</p>

    <p>“Görüyor musunuz, ekmeğe uzanıyor!”</p>

    <p>“Aptal bu çocuk! Ne kadar yemesi gerektiğini bilmiyor...”</p>

    <p>Dedem ağzında çiğnediği bir lokmayı daha sokuyordu Nikolay’ın ağzına. Bu yemek yedirme biçimini gördükçe içim sızlıyor, utanıyordum, boğazıma bir şey tıkanıyordu, midem bulanıyordu.</p>

    <p>Sonunda şöyle diyordu dedem:</p>

    <p>“Eh, tamam artık! Hadi şimdi annene götür onu.”</p>

    <p>Nikolay’ı kucağıma alıyordum. Hâlâ masaya uzanarak inliyordu. Annem hırıltılı bir ses çıkararak ayağa kalkıyordu; bir deri bir kemik, dalları kırık bir köknar gibi upuzun kollarını uzatıyordu; hiç konuşamıyordu artık, ancak arada bir hırıltılı bir sesle bir sözcük söyleyebiliyor, bütün gün köşesinde sessiz yatıyor, ölümü bekliyordu. Onun ölmekte olduğunu elbette hissediyordum, biliyordum. Dedem de ölümden çok sık söz etmeye başlamıştı. Özellikle, akşamları, dışarıda hava karardığında, pencereden içeri koyun postu gibi sıcak, yağlı bir çürük kokusu dolmaya başladığında ölümden söz etmeye başlıyordu.</p>

    <p>Dedemin karyolası ön köşede, ikonaların altındaydı. Başı tam ikonaların altına gelecek biçimde ve küçük pencereye doğru yatıyor ve karanlıkta uzun uzun homurdanıyordu:</p>

    <p>“Eh, ölme zamanı geldi artık. Ne yüzle çıkacağız Tanrı’nın karşısına? Ne diyeceğiz ona? İşte, bir ömür boyu çalışıp çabaladık, bir şeyler yapmaya uğraştık... Sonu ne oldu?..”</p>

    <p>Ben sobayla pencerenin arasında, yerde yatıyordum. Bacaklarımı uzatacak yer yoktu, sobanın altına sokuyordum ayaklarımı, hamamböcekleri dolaşıyordu üzerlerinde. Yattığım bu yer öfke dolu hazlar duymama neden oluyordu. Dedem, yemek pişirirken sobanın üzerinden tencereyi almak için kullandığı tahta maşanın, ateş kancasının arkasıyla hep pencerenin camına çarpıyordu. Onun, bu kadar akıllıyken, tahta maşanın sapını kesmeyi nasıl akıl edemediğini düşündükçe için için gülüyordum.</p>

    <p>Bir keresinde, çömlekte yemek kaynamaya başladığında acele etmek istedi dedem, maşayı öyle bir çekti ki, pencerenin çerçevesini yerinden çıkardı, iki camı birden kırdı, bu arada çömleği düşürdü, çömlek sobanın önüne düşüp kırıldı. Bu yaşlı adamı öyle çok üzdü ki, yere oturup ağlamaya başladı.</p>

    <p>“Tanrım, Tanrım...”</p>

    <p>Bir gün o bir yere gittiğinde ekmek bıçağını aldım, maşanın sapının dörtte üçünü kestim. Ama bu yaptığımı görünce köpürdü dedem, küfürler savurmaya başladı:</p>

    <p>“Kahrolası Şeytan! Testereyle kesmeliydin onu, testereyle! Kestiğin yerden de bir oklava yapar, satabilirdik... İblisin dölü!”</p>

    <p>Elini kolunu sallayarak çıktı odadan. Annem, “Karışmasaydın iyi olurdu...” dedi.</p>

    <p>Annem ağustosta bir pazar günü öğlen saatlerinde öldü. Babalığım gittiği yerden yeni dönmüştü, gene bir yerde çalışıyordu. Büyükannemle Nikolay onun istasyon yakınlarında tuttuğu temiz dairesine taşınmışlardı, birkaç güne kadar annemi de oraya götüreceklerdi.</p>

    <p>Annem öldüğü günün sabahı çok alçak, ama her zamankinden hayli açık seçik, anlaşılır bir sesle bana şöyle dedi:</p>

    <p>“Yevgeniy Vasilyeviç’e git, buraya gelmesini rica ettiğimi söyle kendisine!”</p>

    <p>Eliyle duvara tutunarak yatağında hafifçe doğrulmuş, oturuyordu.</p>

    <p>“Hemen şimdi git!” diye ekledi.</p>

    <p>O anda gülümsüyor gibi gelmişti bana, gözlerinde yeni bir ışık vardı sanki.</p>

    <p>Babalığım sabah ayinine gitmişti. Büyükannem enfiye almam için bekçinin Yahudi karısına yolladı beni. Kadında hazır enfiye yoktu, rendelemesi, sonra alıp büyükanneme götürmem için beklemem gerekti.</p>

    <p>Dedemin evine döndüğümde annem temiz, açık mavi elbisesini giymiş, saçlarını güzelce taramış, eskiden olduğu gibi mağrur, masada oturuyordu.</p>

    <p>Nedendir bilmem, korkarak sordum ona:</p>

    <p>“Daha iyi misin şimdi?”</p>

    <p>Annem sert bir sesle, “Buraya gel!” dedi. “Nerelerde sürttün gene, hı?”</p>

    <p>Daha cevap verememiştim ki, saçlarıma yapıştı, öteki eline testereden yapılma uzun, esnek bıçağı aldı ve savurarak yassı tarafıyla birkaç kez tokat gibi vurdu bana. Bıçak elinden düştü.</p>

    <p>“Kaldır onu yerden!” dedi. “Bana ver...”</p>

    <p>Bıçağı yerden aldım, masanın üzerine attım. Annem itti beni. Sobanın önüne çöktüm, korkarak bakıyordum anneme. Yavaşça kalktı sandalyeden, ağır ağır köşesine yürüdü, yatağına uzandı, terlemiş yüzünü mendiliyle silmeye başladı. Eli titriyordu, iki kez yüzüne kadar kaldıramamıştı elini, yastığa düşmüştü eli, yastığı silmişti mendiliyle.</p>

    <p>“Su getir bana...”</p>

    <p>Kâseyi kovaya daldırıp getirdim ona. Başını güçlükle kaldırıp birkaç yudum içti, buz gibi eliyle itti elimi, derinden bir göğüs geçirdi. Sonra köşedeki ikonalara baktı, bakışını bana çevirdi, dudakları kıpırdadı, sanki gülümsedi ve uzun kirpiklerini yavaşça gözlerinin üzerine indirdi. Dirseklerini iki yanına bastırdı; parmakları pek güçsüz kıpırdayan elleri, göğsünün üzerine düştü, boğazına doğru kaydı. Yüzündeki bir gölge sarı cildini gererek burnunu sivrilterek yüzünün derinliklerine doğru çekiliyordu. Ağzı şaşırtıcı bir biçimde açıldı, ama soluk aldığı duyulmadı.</p>

    <p>Elimde kâse, annemin yatağının yanında, onun yüzünün soğuyuşunu, kül rengini alışını izleyerek ölçülemeyecek kadar uzun süre öyle, dikildim.</p>

    <p>Dedem geldi.</p>

    <p>“Annem öldü...” dedim.</p>

    <p>Annemin yatağına doğru baktı.</p>

    <p>“Saçmalıyorsun,” dedi.</p>

    <p>Gidip maşayla, büyük gürültü çıkararak sobadan böreği almaya koyuldu. Ben dedemi izliyordum, ama bu arada annemin öldüğünü de biliyor, onun bunu anlamasını bekliyordum. Babalığım geldi. Üzerinde denizci ceketi, başında beyaz bir kasket vardı. Sessizce bir sandalye aldı, annemin yatağının yanına götürdü ve sandalyeyi birden yere vurup madenî boru gibi bir sesle haykırdı:</p>

    <p>“Ölmüş, baksanıza...”</p>

    <p>Dedem gözlerini iri iri açıp sessizce ayrıldı sobanın yanından, elinde maşa, körmüş gibi duraksayarak annemin yanına yürüdü.</p>

    <p>Annemin mezarı kuru kumla kapatılırken büyükannem de gene körmüş gibi, mezarların arasında bir yere doğru yürümüştü. Bir haça çarpmış, yüzünü yaralamıştı. Yazi’nin babası alıp kulübeye götürmüştü onu. Büyükannem elini yüzünü yıkarken Yazi’nin babası sessizce teselli etmeye çalışıyordu beni:</p>

    <p>“Ah, ah... Tanrı kimseyi uykusuz bırakmasın. Neden üzülüyorsun ki? Dünya böyledir işte... Doğru söylemiyor muyum, büyükanne? Zenginin de, fakirin de sonunda geleceği yer burası... Öyle değil mi, büyükanne?”</p>

    <p>Pencereden dışarı bakınca birden koşarak çıktı kulübeden, ama çok geçmeden, yüzü neşeyle ışıl ışıl Vyahir’le döndü.</p>

    <p>Kırık bir mahmuzu bana uzatarak, “Baksana şuna,” dedi. “Ne güzel bir şey! Vyahir ile ben bunu sana hediye ediyoruz. Şu küçücük tekerleğe baksana! Çok güzel, değil mi? Kesin, bir Kazak’ın mahmuzundaydı, düşürmüştür... Vyahir’den satın almak istedim onu, yedi kapik vereyim, dedim...”</p>

    <p>Vyahir öfkeli, “Yalan söyleme!” dedi.</p>

    <p>Yazi’nin babası karşımda zıplayarak bu arada Vyahir’e de göz kırparak şöyle dedi:</p>

    <p>“Ah, hayır, Vyahir kendi hediye etmek istiyor onu sana, ben yokum, değil mi? Kızdı! Hayır, ben değil, o hediye ediyor onu sana...”</p>

    <p>Büyükannem elini yüzünü yıkadı; şişmiş, renk kalmamış yüzünü örttü, onunla eve gelmemi söyledi. Ölüyü anmak için orada votka içeceklerini, kesin, kavga da edeceklerini bildiğim için, onunla eve gitmedim. Mihaylo dayımın daha kilisedeyken, Yakov dayıma şöyle dediğini duymuştum çünkü:</p>

    <p>“Bugün içelim, ne dersin?”</p>

    <p>Vyahir beni güldürmeye çalışıyordu: Mahmuzu çenesinin altına sıkıştırmış, küçük tekerleğini diliyle çevirmeye çalışıyordu. Yazi’nin babası ise kahkahalar atıyor, bağırıyordu:</p>

    <p>“Bak, şuna bak, neler yapıyor!” Bütün bunların beni neşelendirmediğini görünce ciddileşip ekliyordu: “Hadi, kendine gel artık! Hepimiz öleceğiz, kuşlar bile ölüyor. Bak ne diyeceğim: İster misin, annenin mezarını çevireyim? Hı? Hemen şimdi çayırlara gidelim... sen, ben, Vyahir... Benim Yazi de gelsin bizimle... Bir ağaç keselim, annenin mezarını herkesinkinden daha güzel çevirelim!”</p>

    <p>Hoşuma gitti bu, hep birlikte tarlalara gittik.</p>

    <p class="margin">Annemin toprağa verilmesinden birkaç gün sonra dedem şöyle dedi bana:</p>

    <p>“Hadi, Aleksey, boynumda madalya değilsin sen benim, bu evde yerin yok artık, git, insanların arasına karış...”</p>

    <p>Ve insanların arasına karıştım.</p>

    <p class="date">1913</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f14">
      <a class="si-backref" href="#ref_f14">14</a><span class="si-footnote-text">. 4,26 grama eşdeğer eski bir Rus ağırlık birimi.</span>
    </div>

    <div class="si-footnote html5_aside epub-type_footnote" id="f15">
      <a class="si-backref" href="#ref_f15">15</a><span class="si-footnote-text">. Ukraynalı yazar, Mihaylo Kotsiubinski’nin en iyi bilinen eseri.</span>
    </div>
  </div>
</body>
</html>
