<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>IngilizMisyoneri</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="siir">O kadar yer, o kadar yer, o kadar yer ki yemiş</p>

    <p class="siir">Boğulur Kur’an okurken bu bizim hayvan İbiş</p>

    <p class="normal">Hoca Efendi ara sıra bana iltifat da ederdi. Hatta diğer talebelere, defalarca, “Ulan tembeller içinizde şu sarı yılan kadar çalışanınız yoktur” dediğini hatırlarım. Hâsılı, bu şekilde ilk ve orta öğrenimimi tamamladıktan sonra, Beyazıt Camii’nde müderris olan Palabıyık Ali Efendi’nin ders halkasına katıldım. Cübbem, pabuçlarım, sarığım, gayet güzel, düzgün ve temizdi. Yolda karşılaştığım hiç kimse, bana bir kere bile yobaz demedi. Sürekli, “ne kadar efendi bir çocuk” derlerdi. Elimde tespih, kolumda kitap olduğu halde, evimden medreseye ve camiye, oradan da evime gider-gelir, geceleri derslerime çalışırdım. Küçük sarı sakallarımı taramak için şimşir tarağım ve pak dişlerim için küçük misvakım cebimden; divitim belimden eksik olmazdı. Annem Gülsüm Hanım, beni yatırıncaya kadar uyumaz, daima zihnimin açık olması için dua ederdi. Kavas Ali Ağa’nın çocuğu olmadığı için, Gülsüm Hanım’ın öz evladı, hatta gözünün nuruydum. Sarf, nahiv, a’vâmil, kâfiye, mantık, tasavvurat, tasdikât, kelam, fıkıh, tefsir ve benzeri daha pek çok kitapları sırasıyla okuyup öğrendim. Bu dersleri pek çok arkadaşım da okuyordu. Ancak, öğrenenler birkaç kişiyi geçmiyordu. Bu eğitimi aldıktan sonra, Fransızca öğrenmeye karar verdim. Bu iş için Dellaloğlu Dikran Efendi adında bir Ermeni buldum. Bu adam çok iyi Türkçe ve Fransızca biliyordu.</p>

    <p class="normal">Dikran Efendi’nin evine giderek ders almaya başladım. Usul dersini o kadar mükemmel anlatıyordu ki, kısa süre içinde Fransızca konuşmaya başladım. Arapça derslerinde arkadaşlarımın içinde birinciydim. Hocama öyle sorular sorardım ki, bazen cevap veremediği bile olurdu. En sonunda, ismimin başına, “zeki”lik unvanı eklendi. Bundan sonra, bu unvanla anılmaya başladım. Camide aldığım dersleri tamamlayarak icazet aldım. Yaşım otuzdu ve artık Sünnî bir müderristim.</p>

    <p class="normal">İstanbul’a geldiğim zamandan, müderrislik icazeti aldığım yıla kadar geçen süre zarfında, ayda bir kere geceleyin elçiliğe gider, elçinin iltifatına mazhar olurdum. İngilizce, Fransızca, Türkçe ve Arapça konuşup yazabildiğim için Bâb-ı Âlî’ye devam etmeye başladım. Hariciye Nezareti [Dışişleri Bakanlığı] tercüme kaleminde görevlendirildim. Maaşım beş yüz kuruş oldu.</p>

    <p class="normal">Bir gün, İngiltere elçisi, Sadrazam Mustafa Reşid Paşa’yı ziyarete gelmişti. Konuşma esnasında,</p>

    <p class="normal">“-Elçilik görevlisi Ali Ağa’nın oğlu İbrahim Zeki Efendi’nin, beş yüz kuruş maaşla Bab-ı Âlî’de görevlendirildiğini söylediler, bu habere çok sevindim, teşekkürlerimi arz ederim” demiş.</p>

    <p class="normal">Sadrazam Reşid Paşa da;</p>

    <p class="normal">“-Tercüme odasına birkaç kâtip almışlar, fakat hangisinin bahsettiğiniz şahıs olduğunu bilmiyorum, çağıralım da bir görelim” diye buyurmuş.</p>

    <p class="normal">Bu emir üzerine, beni derhal huzurlarına çıkardılar. Reşid Paşa, benimle yakında ilgilenip, iltifat etti. O günden sonra, katında çok itibar görmeye başladım. Dış ilişkilerde ve politikayla ilgili konularda sürekli beni görevlendiriyordu. İngiliz elçiliğiyle alâkalı her konuda elçiliğe ben giderdim. Kısa süre içinde, maaşım iki bin kuruşa çıkarılarak, Dış İşleri Tercüme Odası’na başvekil tayin edildim.</p>

    <p class="normal">Nihayet, Misyon Cemiyeti’nden gelen bir emir üzerine, Londra’ya dönmem gerektiği için sakal ve bıyıklarımı tıraş ettim, ilim adamı kisvemi çıkardım, bir Avrupalı kıyafeti giyip, başıma silindir bir şapka takarak, sevgili arkadaşlarımla vedalaşıp İngiltere’ye geri döndüm. Yeni kılığım, doğal olarak beni tanıyan arkadaşlarımı hayrete düşürmüştü.</p>

    <p class="normal">Beni bu şekilde görevlendiren Misyon Cemiyeti, arkadaşım Herbert’e de Bektaşî tarikatını öğrenme görevi vermişti. Herbert de, benim gibi yetiştirildikten, yani, Sünnîliği, dört mezhebin esaslarını en iyi şekilde öğrendikten sonra Konya’ya gönderildi. Herbert, İngilizliğe taban tabana zıt olarak, gayet rahat, disiplinsiz, vurdumduymaz birisiydi. Rind meşrepliği sever, akşamcılığa bayılır, dünya malına değer vermez, kimsenin aleyhinde konuşmaz, her şeye eyvallah derdi. Sanki tam bir Bektaşî idi. Şiire son derece düşkün olan Herbert, Türkçe, Arapça ve Farsça birçok kaside, mersiye ve methiyeler ezberlemişti. Sırası geldikçe okurdu.</p>

    <p class="normal">Mr. Herbert’e Mehmed Ali ismi verilmişti. Mehmed Ali her akşam kahvehane ve bozahanelere devam etti. Orada karşılaştığı insanlarla dost oldu. Çünkü Türkiye’deki meyhanelerde, bir iki kadeh rakı yuvarladıktan sonra, insan önüne gelenle dost olur. Herbert, hemen her gece dostlarına ikramda bulundu. Bu iş için çok paralar harcadı. Herbert, misafirlerinin başları dönmeye başladıktan sonra, bütün becerisini ortaya koyar ve onların can alacak noktalarına temas edecek şekilde konuşmaya başlar, ardından bir iki mersiye okurdu. Herbert’in her hali, dostlarının ona karşı muhabbetini biraz daha artırırdı.</p>

    <p class="normal">Erenlerden biri;</p>

    <p class="normal">“-Adına kurban olayım Mehmed Ali, imanım, sen canlara tâbisin, ham ruhlar arasında yoktur yerin, tek eksiğin nasib almamaklığındır, haydi Pîr evine gidelim, o merasimi de yapalım, olsun bitsin” dedi.</p>

    <p class="normal">Orada bulunanlar bu teklifi alkışladılar. Herbert yani Mehmed Ali de;</p>

    <p class="normal">“-Hay hay, canıma minnet, gidelim elbette. Ehl-i Beyt’e, Âl-i Âbâ’ya canım feda” dedi.</p>

    <p class="normal">İki üç günlük süre zarfında, adet gereği hazırlıklar yapıldı, hediyeler hazırlandı, paralar toplandı ve Pîr evine gidildi. Burada ayinler icra edildi. Böylece, Herbert yahut Müslüman adıyla Mehmed Ali, Bektaşî tarikatına intisab etti. İlerleyen dönemde, bu tarikat içinde, halifeliğe kadar yükseldi. Herbert kısa süre önce buradaydı. Hatta geminiz Plymoth’a geldiğiniz sırada, sizi ziyarete onunla birlikte gelmiştik. Ancak, geçtiğimiz hafta iş gereği Londra’ya gitti. Onunla inşallah Londra’da görüşürüz.</p>

    <p class="normal">İşte, misyonerler bu anlattığım şekilde yetiştiriliyor. Hindistan’da, Çin’de, Belucistan’da, hatta o çetin Afganistan’da, Afrika, Amerika, Avustralya’da ve bu ülkelerin en ücra köşelerinde, adalarda kısacası dünyanın her yerinde, bizim gibi yetiştirilmiş, oraların inançlarını, örf ve adetlerini, kurallarını görüp, öğrenmiş hatta uzmanlaşmış şahıslar var. Bunların bir araya gelmesiyle Misyon Cemiyeti oluşuyor. Misyon Cemiyeti’nin görevi dışarıdan, Protestanlığı yaymakmış gibi görünür. Ancak, asıl gizli görevi, İngiliz siyasetini ve çıkarlarını korumak için araştırmalarda bulunmak ve İngiliz propagandası yapmaktır.</p>

    <p class="normal">Mustafa Efendi, şunu çok iyi bilmelisin ki, ne bir insan ne de bir iktidar, durumunu, gücünü bilmediği bir bölgede; ahlakını, adet ve geleneklerini bilmediği bir kavim veya kabile arasında uzun süre kalamaz. Körü körüne istila edilen yerde fazla kalınamadığına dair, tarihte pek çok örnek vardır. İngiltere, hâkimiyeti altındaki bölgeleri çok iyi bildiği gibi, istila etmeyi düşündüğü bölgeler hakkında da önceden epeyce bilgi toplar, daha sonra, siyasî vasıtalarla alt yapıyı hazırlar. Sonra, bir gün aniden o bölgeyi istila eder. İstila ettiği bölgeye girdiği zaman, yabancı bir ülkenin toprağına değil de, sanki kendi ülkesinin arazisine giriyormuş gibi girer. Sizin, Hazreti Muhammed’in de, kendi dönemindeki civar kabile ve iktidarlar hakkında enine boyuna bilgi edinmekten geri kalmadığını çok iyi bilmeniz gerekir. Hatırlarsanız, Hudeybiye Barışı’nın devam ettiği on günlük dönemde Mekke’ye; Bedir Savaşı öncesinde de Şam’a, Huza’a Kabilesine mensup kâşifler göndermişti. Bu şekilde hareket etmek Müslümanlar için çok faydalı sonuçlar getiriyordu, fakat her nedense daha sonraki dönemlerde bu hassasiyet gösterilmedi.</p>

    <p class="normal">Ancak, İngilizler faydalı şeyleri hiçbir zaman ihmal etmezler ve ayrım gözetmeksizin, gelmiş geçmiş bütün büyük adamların vasiyetlerini de yerine getirirler. İngilizler soğukkanlı bir millettir. Kendilerinden başkasını beğenmezler. Her işlerini, daha önceden uzun uzadıya planlanmış bir program çerçevesinde yaparlar, başarılı olurlar ya da olamazlar, bu konuda bir şey söyleyemem. Ama şundan emin ol ki, yüz yıl sonra yapılması planlanan bir işin hazırlıkları bugünden tamamlanmıştır.”</p>

    <p class="normal">Mr. John’un bu sözlerini dinlerken, içimden İngilizlere o kadar bahriyeli küfürleri sallıyordum ki, çoğunun yakası açılmamıştı. Biz uyurken, İngilizler bezlerini dokuyorlar, uyandığımızda o bezlerin çoktan pazara çıkarıldığını görüyoruz.</p>

    <p class="normal">Bir gün, bütün masrafları Mr. John tarafından karşılanan bir Londra seyahati yaptık. Londra’da muhteşem bir otele vardık. Mr. John’un oğlu Ernest de bizimle birlikteydi. Bu zeki çocuk yanımdan hiç ayrılmaz ve ikide bir,</p>

    <p class="normal">“-Mustafa Efendi, babam seni çok seviyor, keşke Protestan olsan da Allah’ın lütfuna ve mükâfatına mazhar olsan. Dünyada Protestanlık kadar kolay bir din yoktur” derdi.</p>

    <p class="normal">Ben de;</p>

    <p class="normal">“-Protestanlığın ne olduğunu tam manasıyla öğrenmeden dinimi nasıl değiştiririm, önce bir araştırıp öğreneyim, doğruluğuna aklım yatarsa kabul ederim” derdim.</p>

    <p class="normal">Mr. John, Misyoner Cemiyeti’ne gitti ve başkanlarıyla görüştükten sonra otele geri döndü. Akşamüzeri Misyoner Cemiyeti başkanı, yanında daha önce kendisinden söz ettiğimiz Herbert ve diğer bir şahıs olduğu halde ziyaretimize geldi. Üçüncü şahıs, Misyon Cemiyeti’nin Farmason şubesinin müdürüymüş. Bunlar bizi, ertesi gün için Misyon Cemiyeti’nin idare merkezine davet ettiler. Merkezi ziyaret ettikten sonra, akşamüzeri Cemiyet başkanının evine gideceğimizi ve akşam yemeğini orada yiyeceğimizi anladım. Biraz sonra, başkan ve Farmason şubesi müdürü gittiler. Herbert ve Mr. John ise yanımda kaldılar. Biz, geride kalanlar, koyu bir sohbete koyulduk. Sohbet sırasında, Mr. Herbert’e, Cemiyet başkanının adını sordum. O da bana, başkanın adının Mr. Botingres, Farmason şubesi başkanının adının ise, Mr. Woylsteyd olduğunu söyledi.</p>

    <p class="normal">Mr. Herbert’in anlattığına göre, Mr. Botingres, kelimelerini tartarak söyleyen, son derece ihtiyatlı bir kimseymiş. Eğitimini Hindistan’da tamamlamış, yerel ahaliyle iç içe yaşamış, Gücerat lehçesini ve Hindistan dilini en iyi şekilde öğrenmiş. 1810 yılına kadar, Hindistan’da bir hayli seyahat etmiş, yazılar kaleme almış ve çok güzel bir eser yazmıştır. Buna göre, Hindistan’da pek çok dil konuşulmaktadır. Ancak en yaygın olanları şunlardır: 1- Hindu 2- Pencâbi 3- Behârî 4- Sindî 5- Marvari 6- Meratihî 7- Kuçî 8- Güceratî 9- Halebî 10- Uriyâ 11- Bengalî 12- Urdû 13- Asâmîs 14- Tâmil 15- Telûgî 16- Künorî 17- Malâyâm 18- Tûlû 19- Konet.</p>

    <p class="normal">Sadece Hindistan’da değil, dünyanın neresinde olursa olsun, işinizi tam anlamıyla yapabilmek için, ilk önce o bölgenin dilini öğrenmeniz gerekir. Mesela, Hindistan’da, halkın seksen yedi milyonu Hindu dili, yirmi milyonu Meratihî, kırk beş milyonu Bengalî ve on altı milyonu da Telûgî dillerini konuşur. Bunlar arasında propaganda yapabilmek için bu dilleri bilmek gerekir. Bu nedenle, İngiliz misyonerleri bütün Hindistan dillerini bilirler. Zira ahalisinin iki yüz milyonu putperest, seksen milyonu Müslüman olan koskoca Hindistan’ı sadece üç milyon Hristiyan ile idare etmenin ne kadar zor bir iş olduğunu takdir edersiniz.</p>

    <p class="normal">Hind’de Emir Kasım’ın, Mahmud Gaznevî’nin, Şehabed-din Gurî’nin, Kudbeddin Aybek’in, Şemsettin Altamış’ın, Sultan Belbin’in ve Şir Şah’ın telkin ettikleri dinî hisler ile Hümayun, Cihangir ve Şah Cihan’ın telkin ettikleri mezhebî taassuplar; Babür Şah, Alemgir, Şah-ı Âlem Bahadır, Ferruh Şir ve Muhammed Şah gibi gece gündüz demeden şarap içen hükümdarların meydana getirdikleri karışıklıklarla, bir parça zafiyete uğramışsa da, yine de son derece güçlüdürler. Doğal olarak, Müslümanlar putperestlerden daha fazla dikkat çekiyorlar. Müslümanlar birlik içindedirler. Putperestler ise, beş bin mezhebe ayrılmışlardır.</p>

    <p class="normal">Mr. Woylsteyd ise, 1829’dan 1835’e kadar Tur-ı Sina Yarımadasıyla, Arabistan ve Nûbî taraflarını dolaşmış, Umman ve Hadramut’ta hayli işler görmüştü. Arapça ve Nûbîce’yi çok güzel konuşur. Woylsteyd o kadar ağzı sıkı birisidir ki, gördüğünüz gibi, size adını bile söylemedi. Gözlerinin son derece parlak ve hareketli olması zekâsının göstergesidir. Gezdiği bölgelerin, coğrafî durumu, kültürü ve bibliyografyası hakkında yazdığı eserler İngiltere’de son derece rağbet görmüştür. Woylsteyd aynı zamanda iyi bir ressamdır.</p>

    <p class="normal">Bunların her ikisi de yetmiş yaşını geçkin adamlardır. Mr. John kadar boşboğaz bir adam yoktur herhalde. Bana, hem kendi anılarını, hem de benim özgeçmişimi size anlattığını söyledi. Doğrusu ne kadarından bahsettiğini tam olarak bilemiyorum, ama geri kalanını da ben anlatayım. Anlatacaklarım, kısa ama son derece anlamlıdır. Azizim, Araplar, “sırrını saklayan işine hâkim olur” derler. Bir de dervişçe bir söz vardır: “Sır verilir, ama açığa dökülmez”. Bu düsturu size hatırlattıktan sonra, şunu ifade etmek isterim ki, Bektaşîlik ve Protestanlık arasında benzerlik vardır. Bakınız, bizde teslis inancı vardır. Biz, “Baba, Oğul ve Ruhu’l-Kuds birdir” diyoruz. Bektaşîler ise, “Allah, Muhammed ve Ali birdir” diyorlar. Bizde on iki havari, Bektaşîlerde ise, on iki imam vardır.</p>

    <p class="siir">Kadd-i yâre kimi ar ar dedi kimi elif</p>

    <p class="siir">Herkesin maksudu bir amma rivayet muhtelif</p>

    <p class="normal">(Sevgilinin boyu için kimisi boylu posludur der, kimisi de elif gibi kısa ve sabittir der; Herkesin amacı aynıdır ama ifade ve tarzları farklıdır.)</p>

    <p class="normal">Biz, tevellî ve teberrî üzerine ikrar verdik, (yani, Hz. Ali ve evlatlarına yürekten bağlandık, Muaviye ve evlatlarından nefret ettik.) Mürşidim Allah ve Ali’dir. Rehberim Muhammed Nebi’dir. Üçünü bir tanıdık, bir gördük, bir bildik. Biri üç öğrenip, ona taptık. Üç düğümlü kemendi takındık, mürşide dayandık, anlaşıldı mı? Ben her ne kadar misyoner de olsam, Bektaşîliğimi kimselere vermem. Zaten isimler ve bedenler ayrı olsa da, ruh birdir” dedi.</p>

    <p class="normal">Ertesi gün, sabahleyin Mr. John ve Mr. Herbert ve Ernest ile birlikte Misyoner Cemiyeti’nin büyük binasına gittik. Botingres’i ziyaret edip kendisiyle görüştük. Bu binada, çok sayıda muhteşem daireler vardır. Her daire farklı bir dine mahsustur. İslâm dairesi, muhtelif şubelere ayrılmıştır. Sünnî kısmının dört, Alevî, yani Şii kısmının yirmi beş masası vardır. Her bir tarikata mensup misyonerler vardır. Her dairenin, bir kütüphanesi ve toplantı salonu vardır. Bu kütüphanelerde, bugüne kadar yayınlanmış bütün ilmî eserler bulunmaktadır. Hatta Arap dini ile ilgili yüzlerce el yazması eser dahi vardır. Bizzat kendi gözlerimle, ceylan derisine yazılmış birkaç tane Kur’an-ı Kerim gördüm. Bir parçasını alıp yüzüme gözüme sürdüm. Bu Kur’an-ı Kerim’ler böylesine kirli insanların eline düştüğü için gözlerimden yaşlar boşandı. Mr. John beni bu halde görünce,</p>

    <p class="normal">“-Vay Mustafa Efendi, sen bu kadar tutucu muydun? Anlaşılan seni bir türlü yola getiremeyeceğiz” dedi.</p>

    <p class="normal">Bu şekilde diğer daireleri de gezdik. O ana kadar isimlerini bile duymadığım bazı dinler varmış, hatta bir tanesinin adı şimdi bile aklımda. Bu, Zerdüşt isminde bir adamın kurduğu bir dinmiş, adına da Mazdeizm diyorlar. Bu dinin mensupları iki ilahın varlığına inanıyorlarmış. Bunlardan birisi iyilik ilahı, diğeri ise kötülük ilahıymış. Bunu duyunca çok şaşırmıştım. Bu din mensuplarının ateşe de hürmet beslediklerini söylediler. Ben, “O halde, bunlar bizim bildiğimiz ateşperestler, yâni, Mecusîler olmalı” dedim. Orada bulunan misyonerlerden birisi bana bu konuda daha ayrıntılı bilgi verdi ve şunları söyledi: “Türkler arasında Zerdüşt denilen Zoroastre adındaki, eski İranlıların şâri’i/peygamberi olan bir adamın, insanlara tebliğ ettiği bu mezhep hakkında bildiklerimi kısaca şu şekilde özetleyebilirim. Evet, bu din, sizin Mecusîlik olarak bildiğiniz dinin ta kendisidir. Bu din, Keyanilerden Keştâsb zamanında, Belh şehrinde ortaya çıkmıştır. Bu bölgede yaşayan insanlar, o zamana kadar, bir takım devleri ilah edinmişler ve onlara tapıyorlardı. Bu şahıs, bu ilahları kaldırarak, biri nur ve gündüzden ibaret olup iyiliği simgeleyen, diğeri ise, çile ve geceden ibaret olup kötülükle eşdeğer olarak görülen Hürmüz ve Ehrima adlarındaki iki unsura inanmayı telkin etti. Bu dinin kaidelerini ve önemli öğütlerini belirten “Zend” isminde bir kitap yazdı. Bu kitap “Avesta” ismini taşıyan tefsiriyle birlikte, günümüzde “Zend Avesta” adıyla bilinen, Mecusîlerin kutsal kitabıdır.</p>

    <p class="normal">İran Şahı Keştâsb, Zerdüşt’ün dinini kabul ettikten sonra, hem kendisi hem de oğlu İsfendiyar, bu dinin İran’da yayılması için uğraştılar. Bu arada, Turânî denilen Türklerle pek çok savaşlar yapıyorlardı. İranlılar bu savaşları kazanarak, birçok ateşgedeler inşa ettiler. İran halkının büyük bir kısmı, Zerdüşt’ten önce, yıldızlara tapan Sabiîn’den idiler.</p>

    <p class="normal">Zerdüşt’e gelince; bu şahıs, aslen Hindliydi. Brahmanîlerin Dîvâ adıyla ibadet ettikleri birçok ilahı inkâr edip, bunlara şeytan gözüyle baktığı için oradan kovulmuştu. Ülkesinden kovulan Zerdüşt, Belh şehrine göç etti. Dirayetli bir şahıs olması dolayısıyla, Keştâsb tarafından son derece iyi karşılandı, bu sayede yeni kurduğu mezhebi İran’da kolayca yaymayı başardı. Zend kitabı Sanskrit diliyle yazılmıştı. Zerdüşt’ün getirmiş olduğu bu din, İran’da Hz. Ömer zamanına kadar kabul gördü. İran’ın, Sa’d b. Ebî Vakkas tarafından İslam toprağı haline getirildiği sırada, Zerdüşt dini de ortadan kalktı. Bazı İranlılar, inançlarını terk etmeyerek, Hindistan’a göç ettiler. Günümüzde, Hindistan’da bunlara, Fârîs [İrânî] derler. Bunlar halen Zerdüşt dinine inanırlar. Geride kalanların tamamı Müslüman oldular.</p>

    <p class="normal">Mecusiler, âlemi yaratan tanrının, iyilik tanrısı, şeytanın ise, kötülük tanrısı olduğuna inanırlar. Bunlar, her iki tanrının da eşit güçte olduklarına, bu yüzden birbirlerini imha edemediklerine inanırlar. Cenab-ı Hak, evvelâ ‘nur’u yarattığında ve ziyâ ve ateş de bu nurun bir parçası kabul edildiğinden, onlar vasıtasıyla Allah’ta talepte bulunurlar” dedi. Ben de;</p>

    <p class="normal">“-Allah’ın üç olduğuna inananlar olduğuna göre, iki olduğuna inananlar da olabilir. Esas olan, Allah’a ve onun eşi ve benzeri olmadığına inanmaktır” dedim.</p>

    <p class="normal">Mr. John derhal araya girerek, “Doğru söylüyorsun Mustafa Efendi, biz Afrika’da, San’a’da, bunca fedakârlıklar yapmamıza rağmen, sadece beş-on kişiyi Protestan yapabiliyoruz. Şu karışık, üç’ün birliğini anlatmakta zorlanıyoruz. Sizin, kestirmeden, “Allah birdir“ şeklindeki kestirme telkininiz akla daha uygun geliyor ve bu şekilde binlerce dinsiz birden Müslüman olabiliyor. Ancak, şunu belirtmeliyim ki, elinizde böylesine bir güç varken, Anadolu’nun göbeğinde yaşayan ve “Melek Tâvus” adıyla şeytanın temsilcisi olan, tunçtan yapılmış bir horoza tapan Yezidîleri hâlâ Müslüman yapamadınız.</p>

    <p class="normal">‘Ey huzur ve saadet kaynağı’ diyerek kadının cinsel organına tapan Nusayrîleri yola getiremediniz. Altı devrede kâinatı yaratıp göklere yükselirken, bir fırtına ve bora tarafından sonsuz zerrelere ayrılıp şekil itibarıyla mahvolan hayalî bir ilaha tapınan ve aralarında Allah’ın tecellisini en fazla aksettiren, yânî, o sonsuz zerrelerin büyük kısmına sahip olan en zeki bir adamı ilah olarak gören Dürzîlere derdinizi anlatamadınız. Fenikeliler zamanından kalma bazı inançları benimseyen Kızılbaşları ıslah edemediniz. Öğrenemediğiniz daha nelerim vardır. Fakat sizi daha fazla meşgul etmemek için sözü uzatmak istemiyorum. Peygamberlerin vârisleri olduklarını iddia eden âlimlerinizin kusurları pek çoktur. Ancak, yine de onların uyanmaları bizim aleyhimize olacağı için, bu gafletlerinden dolayı kendilerine teşekkür ediyoruz. Onların, <span class="ideitalik">“Âlimler peygamberlerin varisleridir” (Buharî, İlim–10)</span> hadisine uymaları gerekmektedir. Yine, Kur’an-ı Kerim’de, <span class="ideitalik">“Allah, kendilerine kitap verilenlerden, onu insanlara açıklamaları, gizlememeleri için söz almıştır. Fakat onlar sözlerinde durmamışlar, onları kulak ardı edip, basit dünya menfaatine değiştirmişlerdir. Ne kötü bir değiş-tokuştur bu!”(Âli İmran–187)</span> mealinde bir ayet vardır, okumuyorlar.</p>

    <p class="normal">Ben yavaş yavaş, teslis inancının bir şekle dönüştürülmesi hususu karşısında savaşmak gerektiğini düşünüyorum. İkinci bir reformda bu tarafı düzeltilmiş olunacaktır. Ne çare ki, kalplere yerleşmiş olan iman, belleklere işlenen itikad kolay kolay silinmiyor. Şimdi bizden biri böyle bir hisse kapılsa, büyük bir nefretle karşılanır ve herkes ona lanet okur. Gelecekte, ortaya çıkacak gelişmeler, bu konuda araştırma yapanların sayısını artıracak, bu husus da, daha sağlam bir esasa dayandırılacaktır. Ah, kahpe dünya! İnsanları nasıl da yanlış yola sürüklüyor! Geçim derdi, çoluk çocuk telaşı, şahsî ihtiraslar, dünya üzerinde yaşayanları nasıl da yalancılığa sürüklüyor! Dinler bile, insanlara güzel ahlakı, doğru yolu gösterdikleri ve öğrettikleri halde, menfaat aracı haline geliyorlar.</p>

    <p class="normal">Bildiğimiz Allah’ın, tasavvur ettiğimiz yaradan ve her şeye gücü yeten rabbimizin kitabı birdir ve değişmemiştir. Gerçi, kutsal kitaplardaki ayetler, iniş sebepleri dikkate alınmak suretiyle açıklanmalıdır, her birinde değişik hikmetler vardır diyorlar. Ben anlamıyorum, bizim İncil’imizden bahsetmiyorum. Zira bu kitap, Hz. İsa’nın hayat hikâyesinden bahseden sayfalardan başka bir şey değildir. İsa’nın tavsiyeleri üç bab içerisinde yazılı birkaç maddedir. Bunlar da, Allah’ın değil, Allah’ın oğlunun, havarileri tarafından nakledilen sözleridir.</p>

    <p class="normal">Matta İncili’nin beşinci babının on yedinci ayeti şu şekildedir: “Ben şeriatı ve Peygamberi iptal etmek için geldim zannetmeyiniz. Onları iptal etmek için değil, bilakis tamamlamak için geldim. Zira, şunu bir gerçek olarak size açıkça bildiririm ki, yer ve gök yok olmadıkça, şeriatın cümlesi tamamlanıncaya kadar ondan bir harf ve nokta yok olmayacaktır”. İşte Meryem oğlu Mesih’in sözü budur. Belki de başka türlü bir öğüt bırakacaktı. Fakat ne çare ki, koşullar uygun değildi. İsa Mesih de zorunlu olarak kendisini Tevrat’tan ayıramıyordu. Kutsal kitaplar, birbirlerinden alıntı yapılmış pek çok emir barındırırlar. Ben de bugün, Mesih kadar korkarak söylüyorum. Çünkü, söylediklerim dışarıda duyulursa, konumum sarsılır. Meryem oğlu İsa Mesih, yahut, İsa Mesih ibn Yusuf ibn Davud ibn İbrahim bir filozof, bir sosyalistti. O, “Her kim senin sağ yanağına vurursa, sen diğer tarafını çevir, oraya da vursun. Seninle dava edip entarini almak isteyene cübbeni de bırak. Seni bir mil yürümeye zorlayan bir kimseyle iki mil yürü. Senden dilenene ver, borç isteyenden yüz çevirme. Düşmanlarınızı seviniz, beddua edenlere, hayır duasıyla karşılık veriniz. Size zulmedenlere iyilikle karşılık veriniz, sizi incitenlere güler yüzle karşılık veriniz” diyordu. Bunlar kötü nasihatler değildir. Ancak, üzülerek belirtmeliyim ki, bunların birini bile yerine getiren yoktur. Bu durumda, İsa’nın nasıl doğup, ne şekilde büyüdüğünü, neler yapıp söylediğini yazan, nakil ve hikâye eden bir kitap nasıl Allah’ın kitabı olabilir? Bilhassa, yazarları, Matta, Markos, Luka, Yuhanna olan bu kitaplarda, “Allah böyle emrediyor, şöyle yapınız” denmiyor. İsa, Allah’ın oğlu olunca, havarilerini de peygamber olarak kabul etmek gerekiyor. Doğal olarak, İsa nebilikten ilahlığa yükselince, onun yardakçıları da, velîlikten peygamberliğe yükselmiş oluyorlar. İşte, bu şahısların kendi adlarına yazdıkları risaleler, İncil’de, “Resullerin İşleri” ismiyle geçmektedir. Felsefî bazı görüşleri içerirler. Ne şekilde ve tarzda yazılırlarsa yazılsınlar ve nereden ilham alırlarsa alsınlar, neticede insan kelamıdırlar. Ben, Allah kelamını başka türlü anlıyorum, fakat insanları avutmak için din lazımdır. Hatta Jean Jack Rousseau, “İnsanları doğru yola ulaştırmak için, Allah yoksa bile icad edilmelidir” diyordu.</p>

    <p class="normal">Tevrat ise, uydurma bir tarih ile Musa’nın on emrini kapsamaktadır. Evrenin ömrü ile ilgili koyduğu sınırı jeologlar kabul etmiyorlar. Mahlûkatın yaradılışı ile ilgili konulara bütün âlimler itiraz ediyor. Zebur’a gelince, okudukça insanın yüzü kızarıyor. Lut’un kızlarıyla olan ilişkisini hiçbir kutsal kitapta görmek istemem. Şundan emin ol ki, bu söylediklerim aldığım eğitimin ve araştırmalarımın sonucudur. Talih ve kader, beni şimdi yaptığım işe sevk etti. İngiliz olmak, bu işi yapmayı gerektiriyor. Bu nedenle, mesleğimi size tanıtmaya çalışmak zorundayım” dedi. Bunun üzerine ben de şu beyitleri okudum:</p>

    <p class="siir">“Hak daima üstündür, iftiraya rağbet olmaz</p>

    <p class="siir">Allah büyüktür, hile ve tuzaklar faydasızdır</p>

    <p class="siir">Niceleri vardır ki, doğru sözü ayıplarlar</p>

    <p class="siir">Bunun Akıbeti ise bozuk bir anlayıştır.”</p>

    <p class="normal">“Mustafa Efendi, ben de benzer anlamlar içeren birkaç beyit okuyabilirim. Fakat sanırım, biz seni Protestan yapmaya çalışırken, sen bizi hakiki Müslüman yapacaksın. O yüzden bu konuları daha fazla kurcalama. Daha önce, bizim asıl amacımızı ima eden birkaç söz söylemiştim. Geleneğimiz ve aile bağlarımız nedeniyle, size göre, zayıf fikirlerle dolu olan bu meslekten kurtulamıyoruz. Zaten, iman eylediğiniz Kur’an’da “Allah dilediğini hidayete erdirir, dilediğini de delalete sürükler” mealinde bir ayet vardır. Bu yüzden, bizi itham etmemeniz gerekir. Her iş Allah’a kalır. Dinlerin asıl amacı, Allah’ın rızasını kazanmak olduğuna göre, mademki Allah bizim hidayete erişmemizi istemiyor, biz de Allah’ın rızasını kazanmak için Müslüman olmuyoruz. Bu konuyla ilgili bir hikâye anlatmak istiyorum. Gençliğimde, yaşlı bir Yahudi kadından dinlemiştim. O kadar hoşuma gitmişti ki, bir türlü unutamıyorum. Hikâye şöyleydi: Bir zamanlar, doğuda bir hükümdar varmış. Bu hükümdarın, çok kıymetli, eşi benzeri olmayan bir zümrüt yüzüğü varmış. Bu yüzüğü parmağından hiç çıkarmazmış. Zaman geçmiş, hükümdar yaşlanmış. Hayatının son günlerini yaşıyormuş. Öldüğünde, örf gereği, çok sevdiği üç oğlundan büyüğü hükümdar olacak, diğer iki ciğerparesine hükmedecekmiş. Yaşlı hükümdar üç oğlunu da aynı derecede seviyormuş. En az tahtı kadar kıymetli olan yüzüğünü hangi oğluna vereceğine bir türlü karar veremiyormuş. Döneminin en iyi kuyumcusunu çağırmış ve parmağındaki yüzüğü göstererek, aynısından iki tane daha yapmasını emretmiş. Kuyumcu uzun süre araştırmış, nihayet hükümdara giderek, bu zümrüt taşının aynısını bulmanın mümkün olmadığını, ancak taklidinin yapılabileceğini arz etmiş. Kral kuyumcunun teklifini kabul etmek zorunda kalmış. Taklit iki yüzük yapılıp getirilmiş, gerçeği ile karıştırılmış, hangilerinin taklit, hangisinin gerçek olduğu ayırt edilemez olmuş. Hükümdar, ilk önce, gizlice büyük oğlunu huzuruna çağırmış. Yüzüklerden birisini ona vererek, kardeşlerine söylememesini tembihlemiş. Ertesi gece, ikinci oğlunu çağırmış, aynı şekilde ona da bir yüzük vererek, kardeşlerine söylememesini tembihlemiş. Üçüncü gece, küçük oğlunu çağırmış. Diğerlerine söylememesi şartıyla, son yüzüğü de ona vermiş. Kardeşlerin her biri, yüzük kendisine verildiği için oldukça memnunlarmış. Babaları ise, oğullarının her birini muradına erdirdiği için gayet huzurluymuş. Babaları, yüzüklerin hangisinin gerçek, hangisinin taklit olduğunu bilmiyor, çocuklarından her biri ise, yüzük kendisinde olduğu için halinden memnun. Gerçeği ise bilmiyorlar. Gerçeği sadece kuyumcu biliyor. Biz de, tıpkı bu hikâyedeki yüzük sahipleri gibiyiz. Her birimiz, “gerçek din benimkidir” deyip gidiyoruz. Bana göre, gerçek hâlâ ortaya çıkarılmış değildir. <span class="ideitalik">“Gaybın anahtarları Allah’ın yanındadır, Onları O’ndan başkası bilmez”(En’am–59)</span> ayeti buna delildir. Burası şimdilik düşünülecek şey değildir. Kısacası, dünyanın her tarafına gönderilmiş olan misyonerler üç ayda bir Misyon Cemiyeti’ne rapor gönderirler. Bu raporlar, ilgili birimlere havale edilerek, incelenir. Daha sonra, rapor sahiplerine, yapılması gerekenleri içeren cevaplar yazılır. Raporların incelenmesiyle elde edilen sonuçlar, Protestan Dairesi’ne arzedilir. Orada izlenmesi gereken yol tayin edilir. Protestan Dairesi’nin başkanı, aynı zamanda Misyon Cemiyeti’nin de başkanıdır. Katolikler ve Ortodokslar, her ne kadar Hristiyan dinine mensup olsalar da, İngilizler, Hristiyanlığın Protestanlar tarafından temsil edilmesini istiyorlar. Hâlbuki Protestanlığın da birçok mezhepleri vardır” dedi.</p>

    <p class="normal">“Ne diyelim, Allah bir milletin zillete düşmesini isterse, onlara kötü şeyleri güzel gösterir. Demek ki, İngilizlerin müşrik kalmaları ilahî takdire yakındır. En güçlü koruyucu olan Allah, İslam dinini her türlü fenalıklardan korumuştur. Bu dini çok iyi öğrenen ve idrak eden şu âlim misyonerlere Allah’ın hidayeti erişmemişse ne yapabilirler ki! Yüce Allah, Kur’an-ı Kerim’de gayet açık bir şekilde, <span class="ideitalik">“Allah, kullarından dilediğini doğru yola sevk eder” (Bakara–142)</span> yani <span class="ideitalik">“Allah, dilediğini hidayete eriştirir”(Hac–16)</span> buyurmaktadır. Artık bu ilahî irade üzerine daha ne söyleyebilirim ki!</p>

    <p class="normal">Biz eskiden beri din olarak sadece Müslümanlık, Musevilik, Hristiyanlık ve putperestlik var sanırdık. Dünya üzerinde, üç bin otuz civarında din ve mezhep olduğunu söylediklerinde hayretler içinde kaldım. İnsanoğlunun şüphesiz dine ihtiyacı vardır, tabiat kanunu bunu gerekli kılıyor. İnsanları, böyle bir akideye zorunlu olarak sürüklüyor. Hatta Amerika’nın vahşi bir kavmi içine, Amerika’nın ve Avustralya’nın dağlı ve yamyamları arasına, dışarıdan tanınmış bir mürşid girmediği halde, içlerinden akıllı biri, ilham, ilahî yönlendirme yahut tabiatı gereği bir yaratıcı arıyor, düşünsel yeteneği ve kültürel düzeyine göre, ya hayalî bir yaratıcıyı, bir taş veya ağacı, ya da bir hayvanı yaratıcı olarak kabul ediyor. Hedef ve arzularının gerçekleşmesini ondan istiyor ve herkesi kendi fikrine tâbî kılmaya, bilgi seviyesine, atalarından kalan gelenek ve yaşam tarzına değinen tatlı sözlerle, vaatlerle davet ve sonra da mecbur ediyor. Bu yolda başarıya ulaşıyor. Onun getirmiş olduğu öğreti, o kavim için bir din, getiren o adam da, kutsal ve doğaüstü bir yaratık, bir peygamber haline geliyor. Fakat bir dinin kabul görebilmesi için, akıl ve mantık erbabı tarafından, akla ve mantığa uygunluğunun tasdik edilmesi gerekir. Hakkında bilgi sahibi olduğum mevcut dinler arasında, İslam’ı diğerlerine oranla, en fazla akla ve mantığa yatkın ve en aşikâr din olarak görüyorum. Teslis’e bir türlü aklım ermiyor. Özellikle, Hristiyanlığın “gizli sırlar” denilen inançlarına bir anlam veremiyorum. Bu nedenle, İslamiyet ve Hristiyanlık arasında büyük farklar vardır. Şayet, dinler birbirlerine biraz olsun benzemiş olsalar, birinden diğerine geçmek çok kolay olur. Müslüman birisinin Hristiyan olması mümkün değildir. Baskı ve zorlamayla belki… Baskı olduğu sürece zorla Hristiyanlık devam eder” dedim.</p>

    <p class="normal">Mr. John üzüntülü bir çehreyle, “Mustafa Efendi, siz daha gençsiniz, yeterince bilginiz yoktur; dinler tarihi okumamışsınız, bir filozof gibi düşünemiyorsunuz. Bakınız, İslam âleminin övünç kaynağı olan büyük âlim, faziletli ve şöhretli filozof Ebu Bekr Muhammed Muhyiddin ibn Arabî, “Ya Rabbi, insanlar, taşa ve toprağa da tapmış olsalar, ibadet senden başkasına değildir, sadece ve sadece sana mahsustur” buyuruyor. Bu şekilde, felsefî düşünüldüğü takdirde, dinler arasında itikadî açıdan pek de fark olmadığı görülür. Sadece dış görünüşte ve ritüellerde bazı farklılıklar vardır. Bunun da çok fazla önemi yoktur. <span class="ideitalik">“Kolaylaştırınız, zorlaştırmayınız” (Buharî, Edeb, 80)</span> emrine dayanarak, dinlerin, en kolay icra edilenini size kabul ettirerek, kazanılacak zamandan, sizi çalışma ve gayrete yöneltmek ve faydalandırmak istiyoruz. Çalışmak bizden, kabul etmek veya etmemek sizdendir.</p>

    <p class="normal">Misyon Cemiyeti gece-gündüz bu tarz işlerle uğraşır ve İngiltere hükümetinin ilgili birimleriyle yakın ilişki içerisindedir” dedi ve sohbetimizi burada noktaladık.</p>

    <p class="normal">Misyonerlik hakkında epeyce bilgi sahibi olduğum için, gayet memnun bir şekilde otelimize geri döndük. Aynı günün akşamı, Misyon Cemiyeti Başkanı Botingres’in evine akşam yemeğine davetli olduğumuz için, Mr. John ve Ernest ile birlikte oraya gittik. Vardığımızda, Mr. Woylsteyd ve Herbert de oradalardı. Kısa bir sohbetten sonra mükemmel hazırlanmış bir sofraya oturduk. Yemek sırasında Mr. Botingres şunları söyledi: “Mustafa Efendi kardeşimizin hanemizi ziyaret etmiş olmasından son derece memnun kaldığımı ifade etmek isterim. Kendisi, genç bir asker olduğu halde, Misyon Cemiyeti başkanının evine misafir olarak kabul edildiğine hiç şaşırmasın. Misyonerler, rütbe, makam, gençlik, yaşlılık, zenginlik, yoksulluk, güzellik ya da çirkinlik gibi durumları pek önemsemezler. Onlar, bir insanın kişiliğine ve zihnî yapısına bakarlar. Mustafa Efendi, şu anda yaradılış itibarıyla kendisiyle aynı seviyede olan adamlar arasındadır. Çünkü bütün yaratılmışlar, yaratanın aynasıdır. Hangi din veya milletten olurlarsa olsunlar, bütün insanlar kardeştirler. <span class="ideitalik">“Yoktur bu vücudun itibarı - Hak ayinedir cihan gubârı”</span> (Bu varlığın değeri yoktur – Hak bir aynadır, dünya da tozudur.) Mustafa Efendi ile aramızda çok ufak bir fark varsa, o da eğitimimizin ve tecrübelerimizin farklı olmasıdır. Gerçi meslek gereği, öbür dünyaya dair işlere pek vakit ayıramıyor olsalar da, yine de uhrevî olarak kabul ettiğimiz dinlerin dünya hayatı ve ahlakı üzerinde ne derece güçlü etkiye sahip olduklarını kabul etmekte tereddüt etmezler. Aslında, biz İngilizler, genellikle Türklere ve diğer Müslümanlara pek de kötü gözle bakmayız. Her ne kadar, aşırı fikirler taşıyan bazı İngilizler bu güzel bakışı ortdan kaldırmaya çalışsalar da, genelde hâkim olan bu manevi hisleri tamamen yok edemiyorlar. Sizin içinizde de tutucular var. Kendi kulağımla duydum: “Şu şeytanlık ve hile yuvası Britanya Adası tastamam denizin dibine girmeyince dünya rahat edemeyecektir” diyorlar. Ancak, eksik tarih bilgimize rağmen, Türk milletinin ortaya çıkış ve gelişmesindeki güç ve kararlılığını takdir ediyorsak da, hâlihazırdaki gerilemesine bizzat şahit olduğumuz için, bu gerileyişin sebepleriyle ilgili birkaç söz söylemekten kendimi alamıyorum. Her millet yaşadığı çevre, iklim ve atalarından miras kalan bir karaktere, yani mizacı, tabiatı ve inancı gereği bazı huy ve adetlere sahiptir. Bu özellikler korunduğu müddetçe, o millet gelişimini sürdürür, varlığını korur. Şayet, güçlü bir karaktere sahipse, hiçbir etki altında kalmıyorsa, o milletin varlığından şüphe edilmemelidir. Çünkü o karakterlerin her biri bir fazilettir. Fazilet, sosyal yapının güçlenmesini, varlığını devam ettirmesini sağlar. Çinlilerin, istikrarsız idareler tarafından yönetilmiş olmalarına rağmen varlıklarını hâlâ koruyor olmaları bu sözüme en güzel örnektir. İranlılar da bu şekildedir. Hangi millet, iyice inceleyip araştırmadan, itiraz etmeksizin yabancı milletlerin adet ve geleneklerini benimser ise, yıkılmaya yüz tutar. Biz İngilizler, dünyanın her köşesine yayılmış bir milletiz. Farklı kavimlerle ilişki içindeyiz. Ancak, hiçbir zaman onlarla karışmayız ve hiçbir etkiyle milli karakterimizi bozmayız. Günümüzden, beş on bin yıl önce, bir İngiliz ne idiyse, şimdi de o İngiliz’in torunu dedesinin aynısıdır. Bugün, bir İngiliz, Büyük Biritanya’da nasıl yaşıyorsa Afrika’da da aynı şekilde yaşar. Britanya adasındaki bir İngiliz hangi adet ve geleneklere sahipse ve nasıl bir itikada sahipse, Kap’ta, Hindistan’da, Yeni Zelanda’da, Amerika’da ve diğer yerlerdeki İngilizler de aynı adet, gelenek ve inanca riayet ederler. İşte bu sayede İngilizler, bütün dünyaya dağıldıkları halde milliyetlerini korumuşlardır. Hristiyan bir İngiliz asla kendi dinine mahsus bir mabedden başkasına gitmez. Bir ingiliz kendi tüccarından başka hiçbir tüccardan alışveriş yapmaz. İngilizler kendileri içindir, başkaları için olamazlar ve herkesi İngilizler için hazırlamaya çalışırlar. Hâlbuki bu hal Türklerde yoktur. Siz fazlasıyla taklitçisiniz. “Türkler herkes içindir, çünkü kendileri için olamıyorlar” diye biliyoruz. İşte bu yüzden sürekli kaybediyorsunuz. Acaba eski geleneklerinizden kaçı kaldı? Eski Türklükten bir eseriniz var mı? Macar ovalarının, Bizans surlarının, Balkan yaylalarının, Kafkas dağlarının size takdim ettiği o sırma saçlı, ahu ve ela gözlü, güzel vücutlu kızlarla şekliniz düzeldi; ama bu karışma size bazı yeni adetler de kazandırdı, bunu inkâr edemezsiniz. Allah aşkına söyleyin; annelerinizden aldığınız hiç hisseniz yok mudur? İranlıların on beşinci yüzyılda yedikleri darbenin intikamını almak için, ülkenize soktukları bazı, aşırı abartılı itikadlar dikkat çekecek derecede kötü etkiler bıraktı. Celâliler, Ahiler, Dervişler Şiiliği temsil ediyorlar ve bu inanç genişlemeye devam ediyor. Avrupalıların dostane bir tavırla içinize sızmalarına cemiyetimizin ön ayak olduğunu söylerken doğrusu kızarıyorum.</p>

    <p class="normal">Siyaset dolabını istenildiği gibi çevirmek için iki yol vardır. Bunlardan birisi misyonerlik, diğeri farmasonluktur. Ayrıca dervişliği de hesaba katmak gerekir. Siz Türkler Avrupa’yı yeni görmeye ve tanımaya başladınız. Avrupa’nın iki penceresi vardır: Birincisi ve pek büyük olanı, sefahet, sefalet ve israf penceresidir. Sakın Avrupa’ya bu pencereden bakmayın. Pişman ve perişan olursunuz. Diğer pencere ise, ilim, ticaret, ziraat ve sanayi penceresidir. Ancak, bu pencere çok küçüktür. Onu bulmak için iyice aramak gerekir. Bu pencereyi bulmaya ve Avrupa’ya buradan bakmaya çalışınız. Avrupa zihniyetini iyi tanırsanız mutlu olursunuz. Avrupa’nın huylarını ve âdetlerini incelemeden, tetkik etmeden kabul ederseniz yanarsınız. Çünkü sizi ahlaksızlaştırır. Ahlakı bozulmuş bir milletin ise geleceği yoktur. Avrupa adetlerinin iyi taraflarını, size faydalı kısımlarını; adetlerinizi ve ırkınızın yapısını bozmaması şartıyla kopya ediniz ki Avrupalılarla uyuşasınız. İç işlerinizin idaresi ve hareket tarzınıza gelince: İftihar ettiğiniz, övündüğünüz tarihiniz sizin ne şekilde yolsuz hareketlere kalkıştığınızı, karanlık yollara saptığınızı gösteriyor.</p>

    <p class="normal">1734 senesinden bu yana bütün gerileme belirtileri görülmeye başladı. Asıl Türkler pek namuslu bir millettirler. Bilhassa zanaatla, sanatsal mesleklerle meşgul olanlar, pek olgun ve haysiyet sahibi insanlardır. İmrenilecek bir bağlılık ile itaat, samimiyet ve yararlıklar göstererek diğer unsurlardan ayrılırlar. Fakat sizler yani Kayı Hanı ve Selçuk Türklerinin arta kalanlarıyla Rumdan dönme yeniçerilerin birleşmesinden meydana gelen muhtelif Türkler, Türklüğe has her türlü ahlakî faziletleri tabiaten terke –suçu kimseye atmayınız- ve kendi kendinizin sonunu getirmeye, niyet etmişsiniz gibi geliyor. Daima “Hâkimiyet Galip Olanındır!” düsturuna uyuyorsunuz. Hakkı aramazsınız. Bilhassa her şeye esas olan lisanınızı bile bir türlü düzeltemediniz. Doğru dürüst imlanız yoktur. Daha doğrusu yazılan kelimatı sesli okutacak bir alfabeniz yoktur (Sokra) yazarsınız (sonra) okursunuz; (üstübec) dersiniz (istifindac) yazarsınız; (Baka) yazarsınız, (bana) okursunuz; Bu nasıl şeydir? Gerçi bizim lisanımızda da bu gibi bazı uygunsuzluklar vardır. Fakat sizinkine nisbetle azdır. Aydınlarınızın yazdıkları eserler anlaşılır değildir ve belirsizlik taşımaktadır. Arapça, Farsça bilmeyenler yazılmış kitaplarınızdan hiçbirini anlayamazlar. Osmanlı Türkçesi’nin en belagatlısı İstanbul lisanıdır diyorlar; İstanbul’da okuma yazma bildiği ve kendi dili olan Türkçe’yi pek güzel konuştuğu halde yine yazılan eserleri doğru dürüst okuyamayanlar ve manasını anlayamayanlar pek çoktur. Köylüleriniz ise kara cahillerdir. Diğer ırklardan olan halkınıza Türkçeyi bir türlü öğretemiyorsunuz; hâlbuki milletin çoğunluğunu köylüler teşkil ediyorlar. İlkokul eğitimine hiç önem vermiyorsunuz; iyi biliniz ki ilk temel bilgiler, ilkokuldan alınır. Yüksekokulların önemi ise ikinci derecede kalır. İşte bu sebepten dolayı Türkiye’de ilerleme olamıyor. Türkiye gelişime doğru bir adım atamıyor. Hatta Doğu Türkleri: “Osmanlı Türkleri Türkçe bilmezler” diyorlar.</p>

    <p class="normal">Osmanlı Devleti’nin resmî dini İslam ve resmî dili Türkçe olduğu hiç bir vakit gözden uzak tutulmamalıydı ve aşamalı olarak okullarda doğal örgütlenme yoluyla İslam şeriatı gibi öğretilmeliydi. Ancak bunu yapmadınız ve hala da yapamıyorsunuz. Camilerle mescitler ve Hac ibadeti vesilesiyle Mekke ve Medine’de bir araya gelme güzel bir vasıtadır ama değerini bilmiyorsunuz. Peygamberinizin gayet zeki bir diplomat olduğu size bildirildiği emirlerle sabittir, üzülerek belirteyim ki anlamıyorsunuz. Giyim tarzınızı da bir türlü düzenleyemediniz. Türkiye büyük birkaç inkılâp görmelidir. İnkılâplar öncelikle eğitsel sonra ahlakî ve dinî en sonra da idarî olmalıdır. Bu sıra bozulursa düzen ve ilerleme sağlanamaz. Karga sürüsü gibi düzensiz gidiş yakanızı bırakmaz. Rahat olamazsınız, merhum Sultan Mahmud bunca arzularına rağmen gölgelikli şapkayı kabul ettiremedi. Bu bir cahilane bir tutuculuktur. Bütün vücudunuzu Avrupalı şeklinde örtüyorsunuz da şapkanızı benzetmekten çekiniyorsunuz. Gölgelikli şapkaları Avrupalılar Araplardan aldılar ki başa ve göze pek faydalıdır. Avrupa elbisesi ise zararlıdır. Sizin şalvarlarınız bizim pantolonlardan daha çok sağlıklıdır. Sağlığa zararlı olanları kabulde tereddüt etmiyorsunuz; sağlığa faydalı olanları reddediyorsunuz. Bu ne haldir? Ülkeniz bir harabeye dönmüştür; arazisi bomboştur. Ziraat yok, ticaret yok, hiçbir şey yoktur. Doğu illerinizde halk köstebek gibi yeraltında yaşıyor. Onları bile yeryüzüne çıkarıp bir insan gibi yaşatamadınız. Gidip de oralarda insanların hayvanlarla yeraltında ve bir ahırda beraberce nasıl yaşadıklarını görmek gerekir. Her şeyden mahrum çaresiz adamlara merhamet etmediniz. Anayasanızda bir kanun var ki o da <span class="ideitalik">“Millette kabiliyet olmazsa hükümet o milletin önüne düşer ve ona ne yapacağını öğretir”</span> der. Bunu ne vakit yaptınız? Selçuklu Türkleri sizden daha medeniydiler. Onların bıraktıkları medeniyet eserlerini kökten yıktınız. Amasya, Sivas ve Konya’da görülen Selçukî medeniyeti harabeleri insanları derinden etkiliyor. Siz Sebatay’ı, Cengiz, Hülagu ve Timurlenk’i taklit ediyorsunuz. Bu haliniz ne zamana kadar devam edecektir? Hâlbuki halis Türk milleti buna mânidir.</p>

    <p class="normal">Görüyoruz ki ne dininizden ve ne de milletinizden istifade edebiliyorsunuz; Bunun üzerine Mustafa Efendi, biz sizi Protestanlık ile ikaz etmek ve bu yolsuzluklardan kurtarmak istiyoruz. Sizi ekonomiyle uğraşmaya sevketmeyi arzu ediyoruz. Kadınlarınızı da faaliyete sokmak niyetindeyiz. Tabi bunun yanında kadınlarda namus ve iffetin kaybolması ahir zamana alamettir. Namus ve iffetin kaybolmamasına önem verilmelidir. İşe alt tabakadan başlamak uygun geldi. Biz de onu yapmaya savaşıyoruz. Yarın Ağustos’un birinci günüdür, bütün Protestan kiliselerinde, dünya yüzünde ne kadar müslüman varsa hepsinin protestan olmaları için dua okunacak ve ayin yapılacaktır. Yarın siz de geliniz, duamıza katılınız, her sene Ağustosun birinci günü mutlaka bu ayin yapılır fakat <span class="ideitalik">“Allah’ın ayetlerini inkâr edip haksız yere peygamberleri öldürenler ve insanlar içinden adaletle emredenlerin canına kıyanlar var ya, işte onlara korkunç bir azabı haber ver”(Âli İmran–21)</span> ayetine dayanarak büyük bir azâba yakalanacaklarına inandığınız Yahudilere her manasıyla düşmanız. Yahudiler ahlak cihetiyle sevilir yaratıklar değildirler, yılana benzerler. Kurtarıcımız Hazreti İsa’ya yaptıkları zulüm ve hakaret aslında inancımıza göre bizim günahlarımızı affettirmek için Allah tarafından takdir edilmiş olsa bile yine de tahammül edilir gibi değildir. Gerçi Hazreti İsa’ya bu şekilde zulüm ve haksızlık yapılmasaydı belki o da İsrailoğulları peygamberlerinden biri sayılacaktı ve Hristiyanlık meydana çıkmayacaktı; fakat yine Yahudiler bu hareketleriyle yeryüzünde yaşayanların düzenli hayatlarını yerle bir ettiler. Hiçbir felaket ve musibet yoktur ki içinde Yahudi parmağı bulunmasın. Savaşlar ancak Yahudi bankerlerin yüzünden çıkar ve Yahudiler hiçbir savaştan olumsuz etkilenmezler. Yahudiler dünyayı birbirine karıştırarak ve kapıştırarak uzaktan seyretmeyi ve o sırada külah kapmayı çok arzularlar. Paragöz ve şahsî menfaatlerini toplum ve insanlık menfaatleri yerine tercih eden bu kavim nerede faaliyet gösterir ve güç kazanırlarsa orada büyük bir sefalet ve musibetin yüz göstereceğinden emin olmak gerekir. Kendi çıkarlarını diğer insanların felaketinde arayan böyle hilekâr bir halk ile bunca peygamber ve anlayışlı, alim ve zeki insanlar uğraşmışlarsa da bir şey yapamamışlardır. Faizin, vurgunculuk ve madrabazlığın mucidi onlardır. Kuvvete karşı mazlum, fırsat bulunca zalim ve elde ettikleri servetle dünyada gizli fırıldaklar çeviren bu dağınık halde bulunan on milyonluk esnek kavmi Allah’ın yok edici ilahî gücü yeryüzünden kaldırmadıkça rahat ve huzur görmek mümkün olamaz.</p>

    <p class="normal">Tuhaf olan şu ki, bu cimri halk dört yüz milyonluk İslamiyyetin ve beş yüz milyonluk Hristiyanlığın kuvvetini ve büyüklüğünü kâle almayarak onlara inat Filistin topraklarına yerleşmeyi ve orada bir İsrail Devleti kurmayı en büyük ülküleri olarak benimsemişlerdir. Dünya servetinin üçte ikisine sahip oldukları zaman bu amaçlarına ulaşacaklarını belirten ve müjdeleyen bir kâhinin sözüne dayanarak para biriktirmeye çalışıyorlar. Fakat boş bir beklentiye kaplıyorlar. Hristiyanların kâbesi olan Kudüs Müslümanlarca da kutsaldır, başka ele geçmesine şüphesiz ki rıza göstermezler. Hristiyanlar arasındaki mezheplerin çatışmaları dolayısıyla Kudüs’ün daima Müslümanların elinde kalmasına taraftarız.</p>

    <p class="normal">İşte Mustafa Efendi, görüyorsunuz ki Yahudilerle geleneksel bir düşmanlığımız vardır; fakat Müslümanlarla, geçmişten gelen hiçbir dinî sorunumuz yoktur. Kur’an bile Yahudiler aleyhinde birçok ayeti ve kâfirler hakkında da kesin kat’i emirleri içeriyor iken Hristiyanlar için ictihat farkından başka herhangi bir olumsuz yorumda bulunmuyor. Bununla beraber, İslamiyet ve Müslümanlar bizim gözümüzde muhteremdirler. Hatta Hazret-i Muhammed, Rahip Bahira için çok beğenilen ve muhterem biri idi. Yalnız siyasî olaylar, aramızda düşmanlık yaratıyor. Fakat bu hal Hristiyanların kendi aralarında bile ortaya çıkabiliyor.” dedi. Ben de “Düşünmek gibi ibadet olamaz” dedim.</p>

    <p class="normal"><span class="ideitalik">“Düşünmek gibi ibadet olamaz” (Beyhakî, 4–58)</span> hadis-i şerifiyle bizi derin düşünmeye davet eden Yüce Peygamberimizin öğütlerine dayanarak bir parça bu konularla uğraştığımdan müsadenizle size birkaç cümle ile cevap vereceğim. Allah’ı ve Allah’ın mukaddes, iyilik ve hayır üzerine kurulu olan ahlakını, sıfatlarını, fiillerini, eserlerini düşünmek her şeyden daha üstün bir erdemdir. İçinde yaşadığımız kâinatta Allah’ın ilminden, iradesinden yaratma gücünden ve iradesinden başka hiçbir şey olamadığına ve olamayacağına inanıyoruz. Akıllı bir adam bir kere kendine, bir de âleme bakar ve görür ki her noktada daima bir değişim ve başkalaşım vardır. Bu değişimler hiç şaşmayan, seyrini değiştirmeyen, bir kurum, nizam ve düzen dairesinde olup gidiyor.</p>

    <p class="normal">Canda, tende, yerde, gökte hiçbir zerre yoktur ki bu kanundan bağımsız hareket etsin. Her şey yartılışındaki özelliğine göre iş ve güçtedir. İşte dünyada bulunan en büyük kürreden en küçük zerreye kadar bütün varlıkları yaratıp istediği gibi oynatan, değişime uğratan ve her varlığa kendi hâl ve şekliyle uyumlu olarak bu özelliği veren kuvvet ve kudreti erdemli olan insanlar “Allah” diye yüceltirler. <span class="ideitalik">“Ancak Allahtır ki her şeyi yaratıcıdır ”(En’am–102)</span> ayeti bize kesin bir emir olarak bildirilmiştir. Bu emre dayanarak Allah için şekil, suret, zaman, mekân, acizlik, eksiklik, ortaklık düşüncesi bizce caiz olamaz. Özellikle astronomi ve kozmagrafya okuyanlar kâinatın ne olduğunu bugünkü keşifler derecesinde bildiklerinden kâinatın diğer inanışlarda, Tevrat, Zebur ve İncil’de olduğu gibi küçültmemelidirler ve Allah ile bir varlık veyahut hayalî bir şey arasında benzerlik iddia etmemelidirler. İnsan aklının bir türlü kavrayamadığı ve anlayamadığı Cenab-ı Hak, yarattığı bir kanuna göre kâinatı yaratmış ve o kanuna insanlar, “Doğa Kanunları” adını vermişlerdir:</p>

    <p class="normal">Doğa kanunlarının bir maddesi de “Basamaklı Evrim”’dir. Doğa kanunlarının, ilk uygulanışından beri ne kadar zaman geçtiğine dair hiçbir âlim kesin bir zaman tayin edemediği gibi, milyonlarca seneden beri devam etmekte olup Allah’ın takdirine bağlı olan yok olacağı zamana kadar, değişime, bozulmaya uğramayarak belli kuralları çerçevesinde hareketliliğine devam edeceğine geçmişine bakarak karar vermek gerekiyor. Cenab-ı Hak bütün yarattığı canlılarda olduğu gibi insan sınıfının olgunlaşmasını da yine basamaklı, dereceli olarak buyurduğunu sayısız delillerle göstermektedir. İnsanlar, sırf duyularına dayanan ilimleri ile hiçbir şeyin aslından, hakikatinden haberdar olamıyor. Bütün bildikleri sonuç olarak bir bilinmezliğe dayanıyor. Zekâsı, irfanı, bilgisi, sağlığı, serveti, netice olarak her şeyi onu umutsuzluğa yakalatan bilinmezliği halletmeye yetmiyor. <span class="ideitalik">“(Yer) Üzerindeki herşey yok olucudur; Celal ve ikram sahibi olan Rabbinin yüzü (Kendisi) baki kalacaktır.” (Rahman, 26–27)</span> ve <span class="ideitalik">“Onun zatından başka her şey yok olacaktır.”(Kasas–88)</span> ayetleri bize Allah’tan gayrı var olan her şeyin fani olduğunu gösteriyor.</p>

    <p class="normal">Merhum Fuzulî bile <span class="ideitalik">“Fani-i mutlakım, kabul etmem minnet-i Hızır ile Zülal-i beka.”</span> diyor. İşte bu faniler arasında bulunan Hazret-i İsa, hâşâ nasıl Allah olur? İnsanlar, basamaklı evrime göre “her şeyden mahrumiyet” derecesinden yavaş yavaş olgunluk derecesine yaklaşıyorlar. Anlayış ve kavrayış gücü meydana çıkıyor. Âlimlerimiz bu olgunlaşmayı üçe ayırıyorlar; Birincisini “İnsanın dünyasını tanıması”; ikincisini: “İnsanın kendisini tanıması”, üçüncüsünü de: “İnsanın yaratıcısını, Rabbini tanıması” olarak tabir ediyorlar. Bu üç yolun her birinde büyük bir ilerleme, gelişim vardır. “Olgunlaşma” kavramı mevcut dinlerde de bu esasa uygun olarak benimsenmiştir. Dinlerin en sonuncusu ve doğrusu İslam’dır. Bunca ilim ve faziletinizle gerçek bir Müslüman olup İslamiyetin genişlemesine, güçlenmesine çalışsanız ne kadar iyi olurdu. Çünkü zamanın değişimi ile hükümlerin de değişebileceği İslam hukukunca kabul edilmiştir. Protestanlık ise, temelsiz bir binadır; o binayı nasıl genişletip, yayabilirsiniz? Bize Avrupalılar tarafından bizzat veya çeşitli yollarla sokulan fesat, dinimize olan bağlılığımızı kuşattı; yoldan çıktık. Bundan dolayı her idarî şubemizi, her türlü hayat ve giyim tarzımızı, her hareketimizi, tenkit ediyorsunuz. Şu üzücü durumumuzun sebebi olduğunuz için, başarınızdan memnun olarak bizleri bu halimizden dolayı cesaretlendirmeli ve tebrik etmeliydiniz ki, daha çok sapkın olalım.</p>

    <p class="normal">“Yalnız şunu belirtmek isterim <a id="anchor-anchor"></a>ki Müslümanlar tamamen dinsiz olabilirler fakat hiçbir vakit Hristiyan olamazlar.” dedim. Bu kesin sözümden alınmış olan Botingres, Mustafa Efendi; “Yine derim ki Din İlmi okumamışsınız, bilmezsiniz. Size bir parça bilgi vereyim. Semavî dinler denilen Haniflik, Musevilik, Hristiyanlık ve İslamiyet diğer mevcut dinlerin en iyileridir. Bununla beraber, bu dinlerde de itiraz olunacak pek çok noktalar, hükümler vardır. Diğer dinlerde de kabul etmeye değer, mantığa ve akla uygun pekçok noktalar ve hükümler vardır. Semavî dinlerimiz diğer dinlerden alıntılarda bulunmuşlardır. Dünyada “Tabu” denilen yani “Galip bir kuvvetin zararından kurtulmak için “takayyüd meselesi” ilk din olarak meydana çıkmış ve bu “tabu” semavî dinlere taşınmıştır. Mesela Tevrat’ta On Emir eski bir tabu ilkesinin değiştirilmesinden ibarettir. Yine Tevrat’ta: Cenab-ı Hak Âdem’e: “Bahçenin ortasındaki ağacın meyvesinden yemeyiniz ve ona dokunmayınız ki ölmeyesiniz demiştir.” cümlesi yazılıdır. Bu ağaç bir tabudur, bir tekindir, haramdır ve bu durum Hristiyanlıkta da, İslamiyette de vardır. Şarap, kumar, domuz eti, vesaire İslam tabusudur. Sonraları bu tabu geleneğine bir de Ruhçuluk (Animizm) katılıp her şeyde bir ruh bulunması inancı ortaya çıktı. Bundan sonra Putperestlik (Fetişizm) inancı meydana geldi ki, maddî olan eşyaya tapınmak demektir. Bu da sihir gibi işlerle karıştı. Arkasından Totemizm yani toplumun kendine koruyucu olarak bir insanı veya hayvanı ve bitkiyi ve belki bir maden parçasını kabul etmesi inancı yayıldı. Bunlar da semavî dinlere nakil olundu. Mekke’deki Hacerü’l Esved totemden başka bir şey değildir. Ahid Sandığı, Yahudiliğin; haç, Hristiyanlığın bir totemidir. Bizim Ortodoks ve Katoliklerin resimleri, tabloları putperestlerin heykelleri birer tabu ve totemdir. Bu arada Avrupa’da Derusizidm adlı vahşi bir din meydana çıktı. Ve doğada bulunan bütün maddelerin hepsini terk ederek ağaçlara tapınmayı emretti. Hâlbuki aynı asırda Mısır’da da milyonlarca insan “Âpis” isminde bir öküz resmine tapıyordu. Fakat iş putperestliğe, hayvanperestliğe dönünce tek Tanrı inancına yaklaşmak çaresi de bulundu. Bir inek resmini Tanrı edinmektense varlıklar arasında en zeki, kıymetli, en marifetli ve faydalı olan insanlara benzetilmiş şekilde hayal edilen bir ilaha tapınmak öncelikli görüldü. Sabiî dini ve Mecusî inancı boy gösterdi. Bazı yerlerde, sonraları Politeizm fikri uyandı. Gökyüzü bu ilahlara mesken olarak kabul edildi. “Arş-ı Kürsi” ve “Eflak” gibi kelimeleri Kur’an’da da gördük fakat Kur’an bunlardan bahsetmekle beraber sırasını değiştirerek Allah’a “Ben sana şah damarından daha yakınım” <span class="ideitalik">(Kâf–16)</span> dedirtiyor. Bazı âlimler, İbrahim Peygamberin Hanif Dini’nin tek Tanrı inancını açık olarak öğrettiğini, Museviliğin bunu yaydığını, İslamiyetin ise bunu açıklayıp, desteklediğini söylüyorlar. Ben bunu daha evvelce söylenmiş, telkin edilmiş bir düşünce sayarım. Çünkü Mısırlılar “Osiris”in putu önünde: “Sen ilk ve sonsun, sen açık ve gizlisin, sen her şeyi bilirsin ve her şeye güç yetirensin, kâinatın ruhusun, sensiz kâinat cansız bir cisim olur.” tarzındaki yakarışı sunarlardı ve bu cümlelerin yazılmış olduğu levhaları Osiris’in resminin her tarafına asarlardı.Meksika’da Nezkuku Prensi Tezahu Algupotal büyük bir din devrimi yaptı. Bu kişi, bir zamanlar devletin tahtı başına geçme hakkı gasb edildiğinden dolayı uzun bir süre dünyayı dolaştıktan sonra tekrar taht hakkını elde etmiş ve babasından miras olarak kalan devletin tahtına oturmuştu. Bu adam, “Kâinatın, gözle görülmesi mümkün olmayan ilahî bir iktidarı vardır. Bu Yaratıcıya şekil ve suret verilemez ve bu Allah’a insandan değil hayvandan bile kurban kesilmez ve onun için kan dökülmez.” düşüncesini ortaya koymuş ve resimsiz, sade bir tapınak inşa ettirmişti.</p>

    <p class="normal">Peru’da, Kupak Yüpangi adındaki bir prens, birçok araştırmalardan sonra, “Beni de Güneşin oğlu olarak benimsiyorsunuz; fakat görüyorum ki atam Yüce Güneş bir yol üzerinde yürüyor, yolunu hiç değiştirmiyor ve istese de değiştiremiyor. Demek ki, atam hareketlerinde serbest değildir, o da bir kuvvetin esiridir o kuvvet her halde atamdan daha kuvvetli ve kudretli olduğundan dolayı atam Güneş onun emrinden dışarı çıkamıyor. İşte güneşin de amiri olan o kuvvete tapalım, bizi ancak o kurtarır.” demiştir. Bunlar pek güzel sözlerdir. Totemizm, bize kehanet ve sihir inançlarını getirdi. Kehanet ise mucize ve kerameti doğurdu. Kehanetin zamanımızda bilinen kısımları ise sihir, fal, ispiritizma, manyetizma, hipnotizma denilen ilimlerdir. Putperest dinleri de ikiye ayrılmıştır: Birincisi, yok olmuş putperest dinler; ikincisi ise mevcut putperest dinlerdir. Yok olmuş olanlar; Mısır, Keldan, Asur, Arap, Suriye, Fenike, Filistin, Yunan, Roma, Cermen, İslav, Seled dinleridir. Mısır dininde, basit hayvanlara tapınmaktan, Bedâ<a href="../Text/IngilizMisyoneri_split_010.html#footnote-4100-24" id="footnote-4100-24-backlink">[24]</a><span>·</span> ile Vahdet-i Vücud inancına kadar birbirine zıt birçok inanç görülüyor. Bu inançlar zaman zaman gelişim sürecinde aynı noktalarda kesişmişlerdir. Yeni gelen din, eskiyi mahvetmemiş ve hatta milletler eski inançlarını muhafaza etmişlerdir ve hiçbir etki bu hali sınırlandırmaya cesaret edememiştir. Böylece birbiri üzerine gelmiş ve yayılmış inançlar olmak üzere Eski Mısır’da Animizm, Fetişizm, Naturalizm, Şemsperesti, Şirk ve Tevhid inançları görülmektedir. Mesela Hristiyanlık teslisine eşdeğer Mısırlılarda da RA ve Horus ve İzis gibi baba ve oğul ve anneden oluşan bir ilahî ortaklık inancı var idi. Geçen zaman içerisinde birçok araştırmalar sonucunda tek Tanrı inancına yöneldiler ve Vahdet-i Vücud’a “Fenâ” adını verdiler. “Fenâ kâinatın ezeli mimarıdır ve abidesidir” dediler. Fenâ’nın diliyle şu cümleyi söylüyorlardı: “Ben Oyum ki var idim, varım ve var olacağım; beni örten perdeyi hiçbir fani kaldıramaz.”</p>

    <p class="normal">Keldâniler de son devirlerinde tek Tanrı inancına yöneldiler ve o Tanrı’yı “Vahde lâ şerîke leh” sıfatıyla tarif ettiler. Çin İmparatoru “Fuhi Vinti”nin milattan dört bin sene evvel bütün Çin halkına hitaben gerçekleştirmiş olduğu bildiride: “Ey yaratıcının itaatkâr ve hakbilir kulları Çinliler! Hükümdarınız ve yol göstericiniz sıfatıyla size söyleyeceğim geçmişteki öğütlere uymanızı bildiririm. Gördüğünüz ve göremediğiniz zerrelerden meydana gelen, bütün varlıkları yoktan var eden kuvvet ve kudrete, “Büyük Allah” diyeceğiz. O’na, inanacağız; O’na tapacağız; O’ndan yardım bekleyeceğiz. Sabah uykudan kalkınca, ilk işimiz yerlere kapanarak o yaratıcıya teşekkür etmek; gece yatarken yine yerlere kapanarak o Allah’a memnuniyetimizi arz etmek olacaktır. Bu iki vakitteki kutsal vazifemizi temiz elbiselerimizle, gayet temiz vücudumuzla, başlarımızı açarak yapacağız; aklımız yalnız Allah’ı düşünecek vücudumuzun her zerresi onun için titreyecektir. Yürekten dilek isteyen mahzun olmaz. Canıgönülden yardım isteyen karşılıksız bir bekleyişte kalmaz. Ondan gayrısından yardım istemek ahmaklıktır. Kimin elinden ne gelir ki!”</p>

    <p class="normal">İşte mükemmel bir tavsiye ki semavî kitaplara aynen nakledilmiştir. Çing Tung aynı düşünceyi takib etti. Konfüçyüs ise Şamanizmi yok etmeye son derece çalıştı ve şöyle dedi: “Benim imanım Paoş’un imanıdır. Ben eskilerin ahlakî usullerini, din ve siyaset yöntemlerini okuyup onları size öğretiyorum ve onların hikmetini size anlayabileceğiniz bir dille yazıyorum? Ben Allah’a iman ediyorum; çünkü bu öteden beri var olan en eski imandır. Her kim gökyüzünün sultanını inkâr ederek isyan ederse başka bir koruyucu bulamaz”. Bu sözlerle İsa’nın vasiyetleri arasında bir fark yoktur. Konfüçyus’un dini, doğacılık yani Naturalizm fikrine dayanır. Hikmetinin temeli ise “varolandan daha iyisi mümkün olamaz” hakikatidir.</p>

    <p class="normal">Çin âlimlerinden Lâutsu ise, ahlak ve maneviyatı ileri sürer ve Hazreti İsa gibi insanları insanlık sıfatından çıkartıp meleklik derecesine vardırmaya çalışır. İlim, servet, arzu ve istekleri terk ettirip, insanları bir tarikata bağlanan müslümanlar gibi “fenafillâh” mertebesine sokmak ister. Yani bu dine göre cehaleti tercih, çalışmayı terk etmek, alçaklığı, sefaleti seçmek makbul ve itibarlıdır. Lautsu “Bir yanağına vururlarsa diğerini çevir, gömleğini isteyene donunu da ver” derdi. İncile geçen bu cümle, bu güzel nasihat Hazret-i İsa’dan birkaç asır evvel söylenmişti.</p>

    <p class="siir">“Arif olmaz kim bilir dünya ve mâ fihâ nedir</p>

    <p class="siir">Arif oldur, bilmeye dünya ve mâ fihâ nedir.”</p>

    <p class="resim">( Dünya ve içindekileri bilen arif değildir</p>

    <p class="resim">Arif dediğin kişi dünya nedir onu bilmez)</p>

    <p class="normal">beyti Lautsu’nun dünya görüşünü tasvir eder. Buda inancı Hindistan’da pek eski vakitlerde mevcut idi. Lautsu onu da geliştirdi. Çinli âlimlerden biri olan Yanğsu da “Herkes kendi nefsinedir bundan dolayı nefsin neyi isterse onu yapmalısın; bu âlemde her şey hiçtir, fazilet, manasız bir kelimedir. Hayattan sonra Şanlı bir nam bırakacağım diye uğraşmak boşuna bir zahmettir. Hayatın sefasını sürüp, sonra tam bir olgunlukla ölümü beklemek gerekir.” diyordu. Bu da bir inançtır. Çinli âlimlerin sonuncusu olan Ming Teşu ise, her şeyden evvel halkı iyi idare etmekle yükümlü olan hükümetin kuruluş ve işleyişinin, halkın saadete ermesinin en önemli kaidesi olduğuna kanaat getirmişti. “Evlat, babanın oğlu olduğu gibi hükümet de milletin evladıdır, bununla beraber insanları erdemli olmaya sevk eden yollar; akıl ve zekâ, insaniyet, haysiyet, adalet, doğru yol, hal hareket ve tavırlarda nezaket, düzen ve nizamdır.” der. Ve eğer herkes kendi tabiatı ve arzusu ile harekette serbest bırakılırsa âlemin düzeni bozulur; her ferde karşı kontrol ve gözetim zaruridir.” vasiyetinde bulunurdu.</p>

    <p class="normal">Japonya’da akla ve mantığa dayanan “Budizm” ve nakillere ve hayalî şeylere dayanan “Şintoizm” dinleri ile ikisi arasında “Riyubu” dini hüküm sürer. Fakat Japon kavmi akıllıdır; ne kendi eski dinlerine pek riayetkârdırlar, ne de bizim Hristiyanlığa önem veriyorlar. Mevcut dinleri inceliyorlar, iyi yönlerini toplayıp yeni bir din meydana getireceklerdir. Purşaspan’ın oğlu Zeruaster (Zerdüşt)’ün Mecusî dini de birçok hükümleri içerir; bütün bütüne Animizme boğulmuştur.</p>

    <p class="normal">Sonuç olarak özet şeklinde anlattığım bu dinlerin bizim semavî dinlerimizden pek farkları yoktur. Kitaplarımızda yazılı pek büyük kelamlar hep, beş on bin sene evvel bir Çinli veya Hindli veyahut Japonyalı tarafından söylenmiş sözlerdir. Bununla beraber Mustafa Efendi size tavsiye ederim, din ilimlerini okuyunuz, ondan sonra yola geleceğinize ümitvar olurum. Bu konulara dair hayli malumat verebilirdim, fakat vaktimiz müsait değildir. Yemeğimiz sona erdi; kahvemizi de içtik, inşallah birkaç sene sonra görüşürsek, siz de iyi bir tartışmaya hazırlanmış bulunursanız, anlaşırız”. Sözünü bir türlü bitirmek istemeyen Mr. Botingres dış işlerinden bir nebze bahis açtı ve şöyle söyledi:</p>

    <p class="normal">“Mustafa Efendi, İngiliz siyasi memurları tam bir özen ve itina ile yetiştiriliyorlar. Emin olunuz ki, her elçinin binbir türlü karanlık, kapalı, baskılı işlerde parmağı vardır. Elçiler amaçlarına ulaşmak için her türlü fedakârlıkta bulunmaktan asla çekinmezler, bulundukları memleketlerin ruhuna girerler. Biz İngilizler, fırsattan istifadeyi pekiyi biliriz. Mesela namusundan şüphe edilen bilinçsiz, duygusuz bir yabancı memurun yanlış uygulamalarını hemen programımıza uygun gelecek bir şekle sokarız. Bizimle temasta bulunacak yabancı memurlar çok düşünülerek seçilmelidirler. Siyasetteki ustalığımız, sabrımız, ileriyi düşünerek yavaşça hareketimiz, açıkça söyleyeyim merhametsizliğimiz bizi yeryüzüne hâkim kıldı ve kılacaktır. Diplomatlarımız menfaatimize temas eden işlerde insaf, merhamet, insaniyet, hamiyet, iffet ve istikamet gibi şeyleri hatıra bile getirmezler. Bu sözleri unutmayınız Mustafa Efendi. Siz gençsiniz ve sizi aydın fikirli görüyorum, ülkenize döndüğünüzde arkadaşlarınıza bunları anlatıp onları uyanışa davet ediniz. Ben İngilizim hem de halis, su katılmamış bir İngilizim. Az laf söylemek bizim meslek, huy ve tabiatımızın yapısındandır; ne çare ki Osmanlıları severim ve onlara meylim vardır. Onun için sizinle bir doğulu gibi görüştüm, aklımda yer alan gizli saklı ne var ise size açtım.” dedi.</p>

    <p class="normal">Biz de teşekkür ettikten sonra müsaade alarak ve yanından ayrılarak otelimize döndük. Ertesi günün sabahında büyük protestan kilisesine gittik. Kilise bir hayli kalabalıktı. Ork çalınıyor, çocuklar ilahi okuyorlardı. Resim ve benzeri süslemelerden uzak olan bu kilisede yüksekçe bir mahfil vardı. Oraya sakalsız, bıyıksız bir herif çıktı ve bir saat devam eden bir nutukta bulundu. Ondan sonra yine ork çalındı, beraberce ilahi okundu ve merasim sona erdi. Mistir John’a: “İbadetiniz bu kadar mı?” diye sordum. “Daha ne istersin, kâfi değil mi? Allah’ı da uzun uzadıya rahatsız etmeye gerek yoktur. Cenab-ı Hak her şeyi bilendir, âlimdir. Kur’an’da <span class="ideitalik">“Şüphesiz ki ne yerde ne de gökte hiçbir şey Allah’ a gizli kalmaz...”(Ali İmran–5)</span> ayeti yazılı değil midir? <span class="ideitalik">“Hiç kuşkusuz Allah kullarını hakkıyla görür.”(Ali İmran–15)</span> ayetini okumadın mı? <span class="ideitalik">“Ve insanlardan, Allah’ın rızasını dileyerek kendi nefsini satan kimseler vardır. Ve Allah, kullarına karşı Rauf’tur (çok şefkatlidir).”(Bakara–207)</span> İlahî emrini de mi görmedin? Her camide, her tekkede duvarlara asılı levhalarda <span class="ideitalik">“Allah Âdem’i, Nuh’u, İbrahim ailesi ile İmrân ailesini seçip âlemlere üstün kıldı. Bunlar birbirinden gelme bir nesillerdir. Allah işiten ve bilendir.”(Âli İmran–33,34)</span> ve <span class="ideitalik">“Onları (Bedir’de düşmanı) siz öldürmediniz, ama onları Allah öldürdü; (Ok, mızrak) attığın zaman sen atmadın, ama Allah attı. Mü’minleri Kendinden güzel bir imtihanla imtihan etmek için (yaptı.) Şüphesiz Allah, işitendir, bilendir.”(Enfal–17)</span> ayetleri yazılı değil midir? <span class="ideitalik">“İşte siz öyle kimselersiniz ki, onlar sizi sevmedikleri halde siz onları seversiniz. Siz, bütün kitaplara inanırsınız; onlar ise, sizinle karşılaştıklarında “İnandık” derler; kendi başlarına kaldıklarında da, size olan kinlerinden dolayı parmaklarının uçlarını ısırırlar. De ki: Kininizden (kahrolup) ölün! Şüphesiz Allah kalplerin içindekini hakkıyla bilmektedir.”(Âli İmran–119)</span> ayetinide mi bilmiyor musun? Mustafa Efendi sen Müslümanlık iddiasındasın ama dinini benim kadar bilmiyorsun dedi.” Ben de: “Efendim, ben müderris olmadım, denizci oldum, elbette sizin kadar bilmem. Yalnız, ben bilmediğim halde iman ediyorum, siz hakikati bildiğiniz halde iman etmiyorsunuz, müşriksiniz; Cenab-ı Hak Nisa Suresi’nde: <span class="ideitalik">“Gerçekten, Allah, Kendisi’ne şirk koşulmasını bağışlamaz. Bunun dışında kalanı ise, dilediğini bağışlar. Kim Allah’a şirk koşarsa, doğrusu büyük bir günahla iftira etmiş olur.”(Nisa–48)</span> ve <span class="ideitalik">“De ki: “Şahidlik bakımından hangi şey daha büyüktür?” De ki: “Allah benimle sizin aranızda şahiddir. Sizi -ve kime ulaşırsa- kendisiyle uyarmam için bana şu Kur’anı vahyedildi. Gerçekten Allah’la beraber başka ilahların da bulunduğuna siz mi şahidlik ediyorsunuz?” De ki: “Ben böyle bir şeye şahitlik etmem.” De ki: “O, ancak bir tek olan İlah’tır ve gerçekten ben, sizin şirk koşmakta olduklarınızdan uzağım.”(En’am–19)</span> buyuruyor. Mademki diğer ayetleri biliyor ve okuyorsunuz, bu ayet hiç gözünüze ilişmedi mi?” dedim. O da “Mustafa Efendi, ben Kur’anı ezbere biliyorum. Buna benzer şekilde Nisa Suresi’nde başka bir ayet daha vardır ki o da <span class="ideitalik">“Hiç şüphesiz, Allah, Kendisi’ne şirk koşanları bağışlamaz. Bunun dışında kalanlar ise, (onlardan) dilediğini bağışlar. Kim Allah’a şirk koşarsa elbette o uzak bir sapıklıkla sapmıştır.”(Nisa–116)</span> ayetidir. Ben her ikisini de biliyorum; hatta size şunu hatırlatırım ki Cenab-ı Hak bütün kullarına: <span class="ideitalik">“Bir iyiliği açıklar ya da gizli tutarsanız veya bir kötülüğü bağışlarsanız, şüphesiz Allah, affedicidir, güç yetirendir.”(Nisa–149)</span> olduğunu bildiriyor. Son nefesimizde ne olacağımız nereden bilinebilir? “Arif olan anlar” derler. Yüce Allah’tan ne istersen kısaca söylersin olur biter; hatta bağırıp çağırmaktansa zihnen ve kalben söylemek de yeterlidir. Fakat bu ayinleri, kiliseleri, süsleri boşa atmayınız. Halk tabakasını yola getirmek için başka çare de yoktur.” dedi.</p>

    <p class="normal">Şimdi şurada bir şey hatırıma geldi; atalarımız, “Ahir zamanda büyük Hristiyan milletlerinden birisi Müslüman olacaktır!” derlerdi. Biz de aklımızca bu millet olsa olsa İngiliz milletidir derdik. Hâlbuki İngilizler Müslüman olmaktan başka biz Müslümanları dinimizden döndürmek istiyorlar. Ne boş bir fikir! Ne beyhude bir maksat! Âlemlerin yüce Rabbi Allah’ın kudretini, büyüklüğünü, bulunduğu yüce makamda mümkün olduğu kadar gösteren ve kolaylıkla anlaşılan bir dini bırakıp da; yüceliğe layık şanlı bir peygamber olduğunu inandığımız Hazreti İsa aleyhisselam gibi nesli Davud peygamberden yetişmiş bir İsrailoğlu’nun, kâinat içinde bir zerre bile olamayan dünyaya Allah olarak indiğini, hemcinsleri elinde öldüğünü, sonra da Allah’ın sağ eliyle göğe yükseltildiğini iddia eden bir dine nasıl yönelebiliriz? Allah insan şeklinde değildir ki eli ayağı olsun. Yüce Kur’an’da <span class="ideitalik">“Meryem oğlu İsa’ya da apaçık belgeler verdik ve onu Ruhu’l-Kudüs’le teyid ettik.”(Bakara–86)</span> yüce ayeti vardır. Çocuk babasına benzese gerektir. Cenab-ı Hak ölümsüzdür. İsa ise öldü. Allah, Rezzak (rızkı veren) ve hafızdır (koruyandır). İsa ise bu özelliklerden hiç birine sahip değildir. Hiçbir şey Allah’tan gizli kalamaz. Hâlbuki İsa bir şey bilmezdi. <span class="ideitalik">“Allah yemez, içmez, uyumaz. İsa ise yer, içer, uyur.”(Maide–75)</span> İşte süratle zihnimden geçen bu farklarla İsa aleyhisselamın hâşâ Allah veyahut Allah’ın oğlu olduğunu bir türlü inanamıyorum. Çünkü <span class="ideitalik">“Allah’a ibadet edin ve O’na hiç bir şeyi ortak koşmayın.” (Nisa-36)</span> ayetine dayanarak Allah’a ortak koşamayız. İsa’nın cismen göğe yükselmesine aklım eremiyordu. Gökyüzü kavramı, belki de zaman İsa(as.) zamanında başka türlü tasvir ve hayal ediliyordu. Bugün göğün sonsuz bir boşluk olduğunu biliyoruz. Böyle bir sonsuzluk içinde tayin edilen yer neresidir? Yüce Allah her yerde hazır ve nazırdır, lakin mekânı yoktur. İşte burasını herkes anlamakta güçlük çeker. Hazreti Muhiddin Arabî’nin Farsça’dan tercüme olarak:</p>

    <p class="siir">Ben bilmezdim gizli âyân hep sen imişsin.</p>

    <p class="siir">Tenlerde ve canlarda nihân hep sen imişsin</p>

    <p class="siir">Senden bu cihan içre nişan ister idim ben</p>

    <p class="siir">Ahir bunu buldum ki cihan hep sen imişsin</p>

    <p class="normal">kıtasına pek uygun geldi. Yüce peygamberlerin bize anlattıkları “Allah” kavramının özelliği ise “bir” olması, sahip olduğu kudretle bütün varlıkları yaratması, varoluşlarının sürekliliği ve yokoluşları o büyük, ulu yaratıcının elinde ve arzusunda bulunmasıdır. Yani yaratılmış şeylerin yaratıcıda yok olacaklarını görmek demektir ki bu ancak zevk ve keşif ile anlaşılabilir bir hakikattir. Bu inanışı terk edip Hazreti İsa aleyhisselamı Allah olarak benimseyen bir dine nasıl yönelebilirim? Müslümanların en cahili, medenîlikten en uzak olanı bile Hristiyanlık inancını red etmek ve bu dinin yanlışlarını tespit etmekte zerre kadar tereddüt göstermez. Bilhassa baba ile oğul ve kutsal ruhu birleştirip ilahî bir ortak tanrılık meydana getirmeye havarileri mecbur eden ve Hazreti İsa’nın Tanrılık derecesine çıkmasına kadar varan bir meselenin onu büyük göstermek arzusu olduğuna kanaat eden âlimlerimiz bu dini nasıl takdir ederler? Hristiyanlığı bir din şekline sokmak için Allah’ı bir ve Hazreti İsa’yı da onun peygamberi olarak benimsemek lazımdır ki doğrusu da budur. Hazreti İsa, insanların hatta peygamberlerin, elçilerin en büyüklerinden olabilir fakat hiçbir zaman Yaratıcı olamaz. Çünkü o da yaratılmışlardandır, acizdir. Acizlikten uzak olan ancak mutlak kudret sahibi olan Allah’tır. “Mimdir Ahmedle Âhad arasındaki fark” diyen şahıslara da itirazım var. Hz. Muhammed şanlı bir peygamberdir, Allah’ın kuludur, Allah olamaz. Cenab-ı Hak Kur’an’ında böyle buyuruyor: <span class="ideitalik">“Meryem’in oğlu Mesih, bir resulden başkası değildir. Ondan önce de resuller gelip geçmiştir. Onun annesi de özü-sözü doğru biriydi. İkisi de yemek yerlerdi!”(Maide–75)</span> Yine Kur’an-ı Kerim’de <span class="ideitalik">“Dediler ki: “Allah oğul edindi.” O, (bu yakıştırmadan) münezzehtir. Hayır, göklerde ve yerde her ne varsa O’nundur, tümü O’na gönülden boyun eğmişlerdir.”(Bakara–116)</span> ayeti mevcuttur. Yahudilerin “Hazreti Üzeyir Allah’ın oğludur” dediklerini Hristiyanlar da taklit ederek Hazreti İsa’ya Allah’ın oğlu diyorlar ki hiç doğru ve muhakkak değildir; <span class="ideitalik">“Dinde zorlama yoktur!”(Bakara–256)</span> ilahî emri bizim için pek güzel bir programdır. Kimseye zor kullanarak dinimizi kabul ettirmeyiz. Siz Hristiyanlar da böyle yapsanız olmaz mı? Kur’an’da yüce peygamber Hazreti İsa Aleyhisselam Efendimiz hakkında <span class="ideitalik">“Hani Allah, İsa’ya demişti ki: “Ey İsa, doğrusu senin hayatına Ben son vereceğim, seni Kendime yükselteceğim, seni inkâr edenlerden temizleyeceğim ve sana uyanları kıyamete kadar inkâra sapanların üstüne geçireceğim. Sonra dönüşünüz yalnızca banadır, hakkında anlaşmazlığa düştüğünüz şeyde aranızda ben hüküm vereceğim.”(Ali İmran–55)</span> ve <span class="ideitalik">“Şüphesiz, Allah Katında İsa’nın durumu, Âdem’in durumu gibidir. Onu topraktan yarattı, sonra ona “ol” demesiyle o da hemen oluverdi.”(Ali İmran–59)</span> ve <span class="ideitalik">“Ey Kitap Ehli, dininiz konusunda taşkınlık etmeyin, Allah’a karşı gerçek olandan başkasını söylemeyin. Meryem oğlu Mesih İsa, ancak Allah’ın elçisi ve kelimesidir. Onu (‘OL’ kelimesini) Meryem’e yöneltmiştir ve O’ndan bir ruhtur. Öyleyse Allah’a ve elçisine inanınız; “üçtür” demeyiniz. (Bundan) kaçının, sizin için hayırlıdır. Allah, ancak bir tek ilahtır. O, çocuk sahibi olmaktan yücedir. Göklerde ve yerde her ne varsa O’nundur. Vekil olarak Allah yeter.”(Nisa–171)</span> yüce ayetleri ile bunlara benzer başka ayetler de vardır.</p>

    <p class="normal">Hazreti İsa’nın çarmıha gerilmediğine dair Kur’an’da geçen mevcut ayet şu şekildedir: <span class="ideitalik">“(Bir de) İnkâra sapmaları ve Meryem’in aleyhinde büyük bühtanlar söylemeleri, (156) Ve: “Biz, Allah’ın Resulü Meryem oğlu Mesih İsa’yı gerçekten öldürdük” demeleri nedeniyle de (onlara böyle bir ceza verdik.) Oysa onu öldürmediler ve onu asmadılar. Ama onlara (onun) benzeri gösterildi. Gerçekten onun hakkında anlaşmazlığa düşenler, kesin bir şüphe içindedirler. Onların bir zanna uymaktan başka buna ilişkin hiç bir bilgileri yoktur. Onu kesin olarak öldürmediler.” (Nisa–156,157)</span></p>

    <p class="normal">Bizim buna iman etmemiz gerekir, gayrısını inkâr ederiz. Hristiyanlar, “İsa insanî sıfatıyla asıldı ve ilahî sıfatıyla, göğe yükseltildi” derler. Hakikî İncil dahi bu konuda <span class="ideitalik">“Onların (İsrailoğullarının) peygamberlerinin ardından yanlarındaki Tevrat’ı doğrulayıcı olarak Meryem oğlu İsa’yı gönderdik ve ona içinde hidayet ve nur bulunan, önündeki Tevrat’ı doğrulayan ve muttakiler için yol gösterici ve öğüt olan İncil’i verdik.”(Maide–46)</span> yüce ayetine göredir ve biz buna inanırız dedim.</p>

    <p class="normal">Mr. John, âlim ve erdemli bir kişi olduğundan dolayı söylediğim doğru sözlere cevap olarak “Şüphesiz ki Hazreti İsa çarmıha gerildi. Çünkü bu ispatlanmıştır. Allah’ın oğlu olmasına gelince, şöyle açıklayabilirim; soyları Samilere dayanan Araplarla İsrailliler’de bir adet vardır, mesela zengin bir şeyhin birçok kölesi, hizmetkârı olur. O zengin adamlar, kölelerine “evlat” tabiriyle hitab ederler ve köleler de efendilerine “Baba” derler. Hatta şeyhlerin birinden “Bu genç kimdir?” diye sorulunca “Bu benim evladımdır.” der ve keza kölelerden birisine efendisini sorarsanız “Babam filanca kişidir” der. Demek ki köleye evlat, efendiye de baba demek Samioğullarınca nezaket ve adettir. Hazreti İsa meselesi de böyle olsa gerektir. Hazreti İsa, Allah’ın kuludur, kölesidir ve yarattığı bir varlıktır; İsrailoğulları ve Araplar’ın örf ve inanışlarına göre Allah ona evladı demiştir. Allah Hazret-i İsa’nın Rabbi ve yaratıcısıdır. Mesih olan Hazreti İsa da ona “Baba” demiştir. Kutsal Ruh ise tüm yaratılmışlarda mevcuttur. Kur’an’da <span class="ideitalik">“Sana ruhtan sorarlar; de ki: “Ruh, Rabbimin emrindendir, size ilimden yalnızca az bir şey verilmiştir.”(İsra–85)</span> ayeti vardır. Bu emir her yerde geçerlidir. Evrensel olan bir ilahî emrin her tarafta aynı tesirde bulunması lazımdır.</p>

    <p class="normal">Hz. İsa’nın <span class="ideitalik">“Allah ruhtur ve ona secde edenlerin ruh ve hakikatle secde etmeleri gerektir.” (Yuhanna 4/24)</span> sözünü unutmayalım,” dedi. Ben de: <span class="ideitalik">“Yahudi ve hristiyanlar; ‘Biz Allah’ın oğulları ve sevgilileriyiz.’ dediler. De ki öyleyse niçin günahlarınız yüzünden Allah size azab ediyor? Bilakis siz O’nun yarattıklarından bir insansınız. O dilediğini bağışlar ve dilediğine azab eder.”(Maide–85)</span> ilahî emri açıkladığınız görüşü geçersiz kılıyor, buna ne buyurursunuz?” dedim.</p>

    <p class="normal">“Ne yapayım, ne diyeyim <span class="ideitalik">“Her nefse kazandığının karşılığı tam olarak verilir ve onlara zulm edilmez.”(Ali İmran–25)</span> ayetini okur ve geleceği beklerim. Mustafa Efendi, bu bahisleri kapayalım da bizim misyonerlik sanatına dair size detaylı bilgi vereyim, daha faydalı olur.” diyerek sözüne devamla: “Londra’da bir de Misyon Okulu vardır; ülke dışında eğitim görenler, Londra’ya dönüşlerinde bu okula devam ederek sınav olurlar; kazanırlarsa misyoner olurlar, kazanmazlarsa tekrar okurlar ve misyoner çıkarlar. Misyoner okulunun en önemli dersi, Hristiyanlık Felsefesidir. Bu derste zayıf olanların misyonerlikteki dereceleri aşağı olur. Misyoner olmak için bir çok şart vardır; Bu şartların en mühimi, Londra’daki Misyon Cemiyeti Okulu’nda tahsil görmek ve pekiyi derecede diploma almaktır. Amerikalı pek çok misyoner olduğu gibi İsveç, Norveç, Alman ve Danimarkalı misyonerler de vardır. Protestanlığın yayılmış olduğu her milletten misyoner olabilir. Amerikan misyonerleri Doğu’da ve İngiliz misyonerleri Uzak Doğu’da faaliyettedirler. Protestan olan her memlekette misyoner şirketleri mevcuttur. Her şirketin tüzüğü ve bir idare şekli vardır. İngiliz misyonerleri dört sınıftır. Birinci sınıfı ve en büyükleri <span class="ideitalik">mürşitlerdir</span>; bunlara profesör diyorlar. İkinci tabakası; <span class="ideitalik">misyonerlerdir</span>. Üçüncü takımı ise <span class="ideitalik">misyoner muavinlerdir.</span> Dördüncü kısmı da <span class="ideitalik">gönüllü öğrenci misyoner cemiyetidir</span>. Bu şirkete <span class="ideitalik">Students Volunteer Missionary Society</span> diyorlar. Bir de, ayrıca misyoner kadın cemiyeti veya şirketi vardır ki bu şirket asıl İngiliz Misyon Şirketi’nin bir şubesidir. Her sınıfın dereceleri vardır. Bu dereceleri aşamayanlar bir üst sınıfa geçemezler. Misyonerlikte kıdemle beraber hizmetin en iyisi, fedakârlık ve görevde başarılı olmak göz önünde bulundurularak terfiler gerçekleştirilir ve sınıflar da buna göre ayrılır. Misyonerlerin her sınıfının maaşları ve ayrıca da özel ödenekleri vardır. Bankalarda her misyonerin kendi adına havale edilen paraları mevcuttur. İstedikleri kadar alabilirler. Fakat bu parayı amaçları doğrultusunda sarf ederler. Şimdiye kadar bir misyonerin bu paralarla kötü bir işe bulaştığı işitilmemiştir. Vazife uğrunda hayatını kaybeden misyonerlerin ailelerini İngiltere hükümeti ölünceye kadar mesut ve bahtiyar olarak yaşatmaya ve çocuklarını okutup iş ve güç sahibi etmeye mecburdur. Bir misyonerin kendisine verilen görevde amacına ulaşmaktan başka hiçbir düşüncesi yoktur. Misyonerlerin bir kısmı farmasondurlar.</p>

    <p class="normal">Burada bir miktar duraksayarak misyonerlerin mensup oldukları protestan mezhebi hakkında bilgi verdikten sonra sözüme son vereyim. Ortodoksluk ve Katoliklik on beşinci yüzyıla doğru insanlık âlemine bir bela oldu. Rum kilisesinin zalimce idaresi Ortodoksları dinden imandan çıkardığı gibi Avrupa’nın maddî işlerinin idaresini bile kendi hâkimiyeti altına alan Katolik Vatikan Kilisesi de Katolikleri perişan ediyordu. Hristiyanlıkta bir devrim ve yenileşme yapılması zamanının geldiğine kanaat getirenler pek çok idi; ancak önayak olmaya cüretkâr kimse bulunmuyordu. Siyasi ihtiraslarla gittikçe bozulan Vatikan makamı, X. Leon’un kötü yönetimiyle, şeytanî dünya zevklerinin her çeşidiyle kirletilmişti. Cenneti satan, hükümdarları indirip bindiren; zulmü adalet, adaleti zulüm gösteren Papa X. Leon, işe yarayacak güzel nasihatlere de kulak asmıyordu. Erasmus ve Hotten ismindeki şahıslar yazıları ile mücadeleye giriştiler. Luther ve Kalven namındaki rahipler de işe karıştılar. Böylece çatışma başladı. Martın Luther “Hristiyanlıkta ruhbanlık yoktur!” meselesini öne sürdü. “Allah ile Kul arasında vasıta yoktur.” diyordu. Luther, zeki, âlim ve Hak tarafını tutar, körkörüne her şeye inanmaz, yorum gücü kuvvetli bir adam idi. Bu yenilikçinin hitabet gücü kuvvetli olduğundan dolayı kendisini dinleyenler adeta büyüleniyor ve onun düşüncelerine bağlanacak derecede tesiri altında kalıyorlardı. Katoliklikten bıkmış usanmış olanlar, Luther’in mezehebine girdiler. Luther Protestanlığı meydana getirdi. İncil ve Hristiyanlık sünnetlerinin yanında Papanın nüfuzunu, dinde sonradan türemiş olan şeyleri, fazladan ayinleri, ruhanilerin evlenmemelerini ve manastırlara kapanmak usulünü iptal etti. Ve kiliseden resimleri kaldırttı. Bağımsız araştırma ve ictihadı kabul etti. Fakat gerek Luther ve gerekse Kalven eksiksiz ve hatasız insanlar değildiler. Bunların da az çok hataları vardı. Luther’in Kopernikle alay etmesi; Kalven’in Michel (Mişel) Serve hakkında reva gördüğü muamele affedilir hatalardan değildir. Luther, günahların affı usulünü, A’rafı, cüz’i iradeyi, ezelî günah meselesini satırlardı, vaftiz ve ekmek-şarap ayininden başka kilise adet ve sünnetlerinin hepsini yıktı. Avrupa’nın hemen her tarafına protestanlık yayılmaya başladı. Bu hususta, hükümdarların da çok yardımı oldu. Daha sonraları Hristiyanlıkta, Çuyungli, Knox, Pasteur, Bacon, Descartes, John Locke, Mirabu gibi araştırmacı yenilikçiler, III. ve IV. Pavlos ve V. Pius, Sikestkenet gibi azimli papalar çıktı. Bunlar Hristiyanlığı arındırmaya, seçkin bir hale getirmeye çalıştılar. Bir kısmı Katolikliği yenilemeye, bir kısmı da Protestanlığı yaymaya çalışıyorlardı. 1559 dan 1598 senesine kadar Batı’da devam eden kanlı savaşlar neticesinde protestanlık reformu baş gösterdi ve her millet bu yeni mezhebi yani Protestanlığı kendi mizacına, örf ve âdetine uydurarak yeni bir kilise oluşturdu. Sonuç olarak Protestanlık Hristiyanlığın sade, iyileştirilmiş ve arındırılmış halidir. Gitgide daha çok iyileştirilecek ve Avrupa medeniyetinin ilerleyişiyle uygun bir seviyede bulundurulacaktır. <span class="ideitalik">“Zamanın değişmesi ile hükümler de değişebilir.” (Mecelle–39. madde)</span> ilkesi Müslümanlarca da kabul edilmiş olduğundan bazı ictihadlar ile din içerisinde sonradan ortaya çıkan inanışların değiştirilmesi zamanının geldiği kanaatindeyim.” dedi. Sonra, veda ederek yanından ayrıldım, Müslümanca ismi İbrahim Hayrullah Zeki olan misyoner John ile ertesi günü Folmut’a döndük.</p>

    <p class="normal">Merhum Mustafa Bey’in başından geçen macerayı anlatan hikâye burada bitti. Misyonerler merhum Mustafa Bey’i avlamak için güzel tuzaklar kurmuşlar ama Allah’ın birliğine inanan o mümini kandırmayı başaramamışlardı. Allah kendisine rahmet eylesin. Şimdiye kadar geçen, yarım asırdan fazla bir zamanda, doğal olarak Misyon Teşkilatı’nda pek büyük değişiklikler olmuştur. İngilizler hem misyonerlerden ve hem de eksplurator denilen kâşiflerden ve zengin gezginlerden pek çok fayda elde ediyorlar. Şimdiye kadar Osmanlı topraklarında seyahat edip araştırma ve incelemeler gerçekleştirerek eser yazanların elde ettiğim isimlerini buraya aktarıyorum.</p>

    <p class="normal">Mr. Liac 1216 Rumî senesinde bütün Anadolu ve Arabistan’ı dolaştı. Misyonerler içinde “Makdeşu” dilini bilen tek şahıs bu adamdır.</p>

    <p class="normal">Mr. Zichen 1220 Rumî senesinde aynı şekilde hareket etti. Mr. Linch, Mr. Borfard, Mr. Botingres, Mr. Murier, Mr. Frezes, Chizney, Voylsteyd, Toblers, Robinson, İnsvurt, Ressam, Biyk, Moor, Charl Wilson, Hachif, Burtony, Bellent, Lurats Olifas, Trummer, Layard, Rawilson, George Schmith, Ramsey, Hogart, Monro, Peters, Leonard, Mutzel, Mases, Mark Sykes, Mis. Luvetyanbil, Mr. Alsvurt Huntingtons, Verde, Belfros, Bellis, Mayles namındaki misyonerler, yazarlar, araştırmacılar ve gezginler çeşitli tarihlerde Osmanlı topraklarını gezdiler. Mr. Linch’in Doğu illerimizin durumunu anlatan güzel bir eseri vardır. Mister Manzonis 1877 miladî yılına denk gelen 1293 Rumî senesinde Hadide ile San’a arasını karış karış gezerek mükemmel bir harita meydana getirdi, bugün biz bu haritadan faydalanıyoruz.</p>

    <p class="normal">Geçmiş dönemlerde Osmanlı topraklarında incelemelerde bulunmuş olan misyonerler ve araştırmacılar ile kâşifler ise Mr. Dognis, Gulasseres, Horgrunyes, Furtelmutes, Hirshes, Bintis, Muzilis, Zoymers, Hanis, Weyfel, Wyman Bury ve emsalleridir. Mr. Horgrunyes, altı ay Mekke’de ikamet etti. Mr. Furtelmutes yirmi gün Mekke’de ve on beş gün Medine’de kaldı.</p>

    <p class="normal">Bu saydığım kişiler önemli eserler meydana getirmişlerdir. Daha birçokları vardır ki memleketimizi dolaşmışlar ve hala da dolaşmaktadırlar. İsmini saydığım bu kişiler yalnız raporlar düzenleyerek bağlı oldukları makamlara vermekte olup, eser yazmadıklarından dolayı isimlerini hiçbir yerde göremedim. Bugün yüz elli Misyon Cemiyeti veyahut şirketi ve on bin misyoner ile ellibin kadar yardımcıları bulunduğu söylenmektedir.</p>

    <p class="normal">Yapılan istatistiklere göre yeryüzünde 240 milyon Katolik, 95 milyon Protestan, 105 milyon Ortodoks ki toplam 445 milyon Hristiyan vardır ve 12 milyon da Yahudi mevcuttur.</p>

    <p class="normal">Bugün yeryüzündeki Müslümanların nüfusu Avrupa istatistikçilerinin söylediklerine bakılırsa Hristiyan nüfusundan 80 milyon kadar daha azdır. Osmanlı Devleti’nde 25 milyon, Rusya’nın hükmü altında 35 milyon, İran’da 10 milyon, Hindistan’da 80 milyon, Çin’de 85 milyon, bütün Afrika’da 90 milyon, Cava, Sind, Sumatra ve diğer bütün doğu adalarında 40 milyon, Afganistan ve Belucistan’da 10 milyon Müslüman vardır diyorlar ki toplamı hemen hemen 385 milyona varıyor. Ben 400 milyon olduğunu tahmin ediyordum. Çünkü Afrika’da Müslüman nüfusu yoğun olmasına karşın sayımı yapılmamıştır. İslam dini bugün hiç çaba sarfetmeden, masrafsız, propagandasız kendi kendine yayılıyor. Eğer Hristiyanlar gibi bizim de misyonerlerimiz, dini yayma görevlilerimiz olursa, 700 milyonluk putperestleri az zaman zarfında İslam dini ile şereflendireceğimizden şüphem yoktur. “Allah’tan başka ilah yoktur, Muhammed Allah’ın resulüdür” diyenler, isterlerse Çinli ve Koreli olsunlar Müslümandır ve diğer ırklara mensup Müslümanların kardeşidirler. İslamiyet’te milliyet dindedir. Müslüman olanın milliyeti İslamiyet’tir demeli ve başka bir şey aranmamalıdır. Bu Sünnî, bu Şii, bu Vahhabi veyahut bu Türk bu Arnavut, Bu Kürt, bu Boşnak, bu Rum, bu Laz, bu Arap diye ayırdınız mı artık İslamiyet’te birlik olmaz, İslamiyet’in kuvveti azalır. Peygamber Efendimiz ilk defa peygamberliklerini ilan ettikleri zaman “Ey insanlar! ‘Allah’tan başka ilah yoktur!’ deyin, kurtuluşa erişirsiniz!” diye seslendi. İşte bu cümleyle halkı dine davet etti. Bu cümleye ve bu davete göre artık Müslümanlar arasında ırkların, devletlerin, vs… farklılıklarından dolayı ayrılık olmamalıdır. Her insan kendi yaptıklarıyla diriltilir. Bundan sebeple bakış açısından, inancından dolayı bir diğerini suçlu ilan etmeye kimsenin hakkı yoktur. Kim “Allah’tan başka ilah yoktur.” diyorsa o benim kardeşimdir demeli ve bu iş olup bitmelidir.</p>

    <p class="normal">Müslümanlar arasına ayrımcılık getirenler İslamî bakış açısınca uygun görülmemektedirler. Çünkü Müslümanlar arasına ayrımcılık sokmakla İslamiyetin en büyük düşmanı oluyorlar. Peygamber Efendimiz Mina’da dile getirdikleri hutbede “Sizin kanınız, mülkünüz, malınız diğerinize haramdır; bilmiş olunuz ki siz kıyamet günü Allah’ın huzurunda toplanacaksınız ve yaptıklarınız sizlerden sorulacak; amellerinize göre kerşılık alacaksınız. Sakın benden sonra kâfirler gibi gruplara ayrılıp da birbirinizi vurmayınız.” buyuruyorlar.</p>

    <p class="normal">Mevcut dinlerin kitapları meydandadır, okuyunuz. Bir kere de Kur’an-ı Kerim’i inceleyiniz; farkını görürsünüz. Dinimiz, mevcut dinlerin en sade ve mükemmelidir. Kitabımız, kitapların sonuncusu ve noksansızıdır. Dinimizi beğenmeyenler, bu dinden nasibini almamış olanlar ve dinimizi bilmeyenlerdir. İtiraz için Kur’an’ın manasını, hiç olmazsa mealini bilmek gerekir. Kur’an’ın yüce manasını kimse anlayamazmış ve Kur’an tercüme olunamazmış gibi iddialar ve sözler pek de doğru olmasa gerektir.</p>

    <p class="normal">Cenab-ı Hak bize bu Kitabı, metninde yazanlara, içindekilere uymamız için gönderdi, yoksa anlaşılması zor bir halde gönderip bizi onu çözmeye muhtac bırakmadı. Kur’an’a bir bilinmezliktir diyenler kendilerinin cehaletlerini örtmek isteyenlerdir. Kur’an-ı Kerim açık ve anlaşılır bir şekilde yazılmıştır. Zannederim eski âlimler kendilerine önem verdirmek için yüce Kur’an’ı anlaşılması zor bir bilinmezlik gibi göstermeye çalışmışlardır. Yalnız birkaç kelime vardır ki, neyi ifade ettiklerine dair âlimler terüddüt ediyorlar. Mesela: <span class="ideitalik">“Ha-Mim”, “Ayin Sin Kaf”, “Elif Lam Mim”, “Kaf Ha Ya Ayın Sad” ve “Elif Lam Ha”</span> gibi. Ben Vahhabi değilim fakat Kur’an’ı olduğu gibi okuyalım ve içinde bulunan emirlere uymak için manasını öğrenelim diyorum. Yüce Peygamberimizin Veda Haccı’nda verdiği emirde <span class="ideitalik">“Müminler hep kardeştirler. Kardeş malı kardeşe gönül rızasıyla vermiş olması dışında helal olmaz. İşte size ilahî hükümleri tebliğ ettim. Size iki şey bırakıyorum ki onlara sarıldıkça asla doğru yoldan sapmazsınız. Onlardan biri Allah’ın kitabıdır ve diğeri Allah’ın peygamberinin sünnetidir.”(Ahmed bin Hanbel, Müsned, III, 111)</span> buyurdular. Bizim için uymamız gereken Allah’ın kitabı elimizdedir. Peygamberimizin hadisleri ise birçok eserle nakledilmiştir. Peygamberimizin sünnetleri de bilinmektedir. Bunlardan bulamadığımız mevzuları kıyas ile, ictihad ile, büyük fakihlerin bu konularda hemfikir olup bir ortak bir noktada buluşmaları ile bir karara bağlamak mümkündür. İmam-ı Âzam Ebu Hanife, Hz. Osman ile Hz. Ali arasındaki meseleyi ne güzel halletmiştir. <span class="ideitalik">“Biz Osmanla Ali arasındaki meseleyi Allah’a bırakırız. Peygamberin sahabelerini destekleriz; onların dışında kimsenin ardından gitmeyiz.”</span> buyurmuşlardır. Fakat kimse bu noktayı dikkate almıyor. Yine eski fikirlerinden caymıyorlar. Kimisi Osman tarafını, kimisi de Ali tarafını tutuyor. Bu yüzden meydana çıkan Sünnîlik ve Şiilik İslam âlemini cidden sarstı. Ne kadar kanlar döküldü. Vücuda gelen bu düşmanlık hala da bir türlü sönemiyor.</p>

    <p class="normal">İbn-i Battuta, seyehatnamesinde: <span class="ideitalik">“İsfahan en büyük ve en güzel beldelerden biri ise Sünnîler ile Rafızîler arasında fitne kıvılcımlarından doğan anlaşmazlık ve ayrılık sebebiyle büyük bir kısmı hala haraptır. Bu kargaşa ve anlaşmazlık bugün hala sürmekte olup bu iki grubun çatışmalarına bir son veremeyeceklerini göstermektedir.”</span> diyor. İşte hakikî bir örnek! İşte acınacak bir hakikat! Artık yirminci asırda bu gibi haller olmamalıdır. Hz. Osman ile Hz. Ali gibi iki zatın bin üç yüz sene evvel aralarında tartışılan bir meselenin halli, haklı ve haksızın ayırt edilmesi bize düşmez. Ahirette Cenab-ı Hakk meseleyi tamamen çözer.</p>

    <p class="normal">Tarafsızca düşünülürse her ikisinde de itiraz edilecek tavır vardır. Hz. Ali, herkese inanır ve herkesi iyi tanır, mert cesur bir zat olduğundan siyasette kusuru vardı. Hz. Osman’ın ise, taraftarını yanına alarak ve onları yüksek mevkilere geçirerek ellerine büyük yetkiler bahşetmek kusuru vardı. Kusursuz yalnız Allah’tır, kul kusursuz olmaz.</p>

    <p class="siir">Etbaına meylettiği için Hz. Osman</p>

    <p class="siir">Katlinde Sükût eylediler âl ile ashab</p>

    <p class="resim">(Hz. Osman kendi yakınlarına meylettiği için</p>

    <p class="resim">Katledildiğinde sahabeler sessiz kaldılar.)</p>

    <p class="normal">Her iki tarafın da az çok hatası olunca artık söz söylemeye gerek kalmaz. Her ikisi de ahirette ve dünyada büyük makamları, sıfatları elde etmiş kişilerdir. Bunlara makam ve mevki hırsı yakışmazdı. Rum şairlerinden Pandalides, <span class="ideitalik">“Para! Ey daima kuvvet olan para, senin için padişahlar ve tahtları sarsılır.”</span> demektedir. Makam ve mevki hırsı servet biriktirmek içindir, servet ise Pandalides’in dediği gibi yapar.</p>

    <p class="normal">Bu açıdan Müslümanlar arasına ayrılık sokanlar elbette Kur’an’ın ve sünnetlerin dışında hareket etmiş oluyorlar. Fesad tohumu ekmekle kendi adlarını kirletiyorlar, ellerini ve vicdanlarını kana boyuyorlar.</p>

    <p class="normal">Sözün özü, Allah’ın yüce peygamberi <span class="ideitalik">“Kolaylaştırınız, Güçleştirmeyiniz.” (Buharî, Ahkâm, 60)</span> buyuruyor. İslamiyet’i kolaylaştırmak, herkesi ona ısındırmak, bütün Müslümanların vazifesidir.</p>

    <p class="normal">Yalnız bir şey vardır ki, o da kolaylaştırırken namusu, adaleti, merhameti kaldırmamaktır. Çünkü “Bir milletin yaşadığı bölgeden bereket, kadınlarından hayâ ve namus, hâkimlerinden adalet ve insanlarından merhamet kalkarsa o milletin siyasî hayatının sona erdiğine kanaat getirilmelidir.” gibi doğru bir söz var. İşte terk edilmesi gerileme alâmeti olan bu dört maddenin kalkmamasına gayret etmek gerekir. Netice olarak derim ki, Müslüman olanlar birbirlerini sevmelidirler. <span class="ideitalik">“İslam Dinini Yayma Cemiyeti”</span> namıyla bir İslam Cemiyeti oluşturarak İslamiyetin yayılmasına ve genişlemesine çalışmalıdırlar. Misyonerlerin programları bizim için örnek alınacak en güzel yoldur. Çünkü onların programları sayısız tecrübe üzerine geliştirilerek bugünkü şeklini kazanmıştır. Bizi uzun uzadıya araştırma ve incelemelerden kurtaracaktır. “İslamı Yayma Cemiyeti” diğer Müslüman ülkelerde şubeler açabileceği gibi oralarda eskiden beri mevcut olan cemiyetlerle de ilişkiler kurabilir.</p>

    <p class="normal">Bizim de mürşidlerimiz, dinimizi yaymayı görev edinmiş insanlarımız olursa ve onlar da açgözlülüğü terk ederek yalnız din uğrunda çalışmak şartıyla bu vazifeye kendini adayıp her türlü zorluğa göğüs gererek dünyayı gezerlerse elbette dinimiz daha çok ve daha hızlı yayılır. Fakat İslam Cemiyeti güzel bir okul meydana getirmeli; iyi düşünülmüş, anlaşılır, zihin yormayan güzel programlarla o okuldan dinimizi yayma görevlileri yetiştirmelidir. Bu konu şeyhülislamlık makamının üzerine düşen aslî ve esas bir vazifedir. Az zaman zarfında bu yolda da büyük büyük başarılar elde etmelerini ümid eyleriz.</p>

    <p class="normal">Merhum Mustafa Bey’in bize nakil ettiği macerada misyonerlerin bazı sözlerini reddedecek kişilerin bizde de mevcut olduğuna şüphe edilemez. Bundan dolayı bu durumu onlara terk ederek İslam’ın önde gelen zatlarından bir kişi tarafından söylenilen:</p>

    <p class="siir">“Hudâ can-ı cihanest</p>

    <p class="siir">Ve cihan cümle beden”</p>

    <p class="resim">(Allah cihanın ruhudur ve o cihanın tamamı bir bedendir.)</p>

    <p class="normal">mısrasını tekrar ederim. Allah vardır ve insanların hayal edebileceklerinin üstünde büyüktür. “Vahdet-i vücud” ve “Vahdet-i mevcud” fikirleri hakkında da birçok kitap yazılmıştır. Kanımca hepsi birdir. Merhum Süleyman Çelebi Efendi Mevlid’inde “Birdir Allah ondan artık(gayrı) Tanrı yok” diyor. Resulullah efendimiz de <span class="ideitalik">“Allah vardır, ondan başka bir şey yoktur.” (Buharî, Bed’ül Halk, 59)</span> buyuruyor.</p>

    <p class="normal">Birlik ebedidir. Herkes nasıl biliyorsa ve ne şekilde kavrarsa kavrasın “Alah bes, baki heves.” (Allah yeter, geri kalan her şey geçicidir.). Hristiyan milletinin bunca çalışmalarına karşı ümitsiz olmayalım. Çünkü yüce ve muhterem peygamberimiz <span class="ideitalik">“Allah insanları yönetmeyi benim ümmetime layık görmüştür.”</span> hadisiyle ilahî bir lûtfu müjdeliyor. Müslümanlar her vakit devletler kurmak ve yönetmekle müjdelenmiştir.</p>

    <p class="normal">Merzifon Amerikan Okulu’nun müdürü olan misyoner Mr. Thris, öğrencilerine verdiği ders esnasında sözü İslam’ın birlik ve bütünlüğüne getirerek: “İslam birliğini, şu ırk ve mezheplerin anlaşmazlıkları arasında gerçekleştirmek, koca gemi halatını iğne deliğinden geçirmekten daha zordur” demişti. Ben de o zaman bu sözü işiterek Mr. Thris’e: “O koca halat iğne deliğinden geçecek incelikte iplik saplarının burulmasından meydana gelmiştir. Mevcut, yekpare haliyle geçemese de geçemezse de açılınca ince iplik parçaları pekâlâ o delikten geçirilir ve daha sonra yine burularak halat haline konulur. <span class="ideitalik">“Müminler ancak kardeştirler.”(Hucurat–10)</span> ayeti, bahsedilen ırk ayrılığını ortadan kaldırdığı gibi mezheplerin ayrılıkları da bizde o derece düşmanlık gerektiren bir durum değildir. Çünkü uyuşulabilir.” demiş ve pek yaşlı olduğundan dolayı kendisinin artık istirahate çıkması lazım geldiğini anlatmış idim. Bu sözüme cevaben Mr. Thris: “Boş durmak benim için bir cezadır” dedi ve hayatının sonuna kadar çalışacağını bildirdi.</p>

    <p class="normal">Bunların sayısız engel olma çabalarına rağmen, İslam âlemini bir merkez etrafında birleştirmek yine mümkündür. Çünkü dünya haritasını göz önüne koyarsak, İslam ülkelerinin birbirine bitişik olduğunu görürüz. İslam memleketleri Kâbe’nin çevresindedirler. Bu durum birleşme amacının gerçekleşmesi için çok uygundur. Müslümanlar Museviler gibi döküntü halinde ve dağınık değillerdir. Zaten Osmanlı Devleti’nin kuruluş devrinde Müslümanların bu devlet etrafında toplanıp birleşmelerini sağlayan şey kılıç gücü değil, belki “adaletin dağıtılması” idi. Şahsi muameleleri terk ederek âdilâne bir yöntemi izler ve şeriatın emir ve yasaklarını insanlara bildirme yoluna tutunur, insaflıca bir yolu takib etmeyi benimser, endişelerden uzak bir hareketle diğer dindaşlarımıza kendimizi sevdirirsek birçok vasıta ile bizi ayrılığa ve geriliğe sevketmeye çalışan düşmanlarımıza karşı üstün gelerek amacımıza ulaşırız. Sabır, dikkat ve kararlılık her türlü zararlı teşebbüsleri engeller. Azim ve metanet yükselmenin ve kurtuluşun yoludur. Sürekli ve çok çalışma başarı ve saadetin anahtarıdır. Ben Avrupa’da bulundum; askerî ataşelik yaptım. Batılıların birçok dini eserini okudum. Doğu vilayetlerimizde dolaşan Amerikan misyonerlerle temasta bulundum ve onlardan birçok şey işittim. İslam âlemi aleyhine yazılmış kitapları gözden geçirdim. Rabbime şükrederek derim ki, inancımda zerre kadar sarsılma olmadı. Hepimiz İslam’ın esaslarına sarıldıkça, sadık ve riayetkâr kaldıkça, sağlam ve güçlü oluruz. Tam aksine İslamiyet’ten uzaklaştıkça ona soğuk bir gözle baktıkça zayıf ve güçsüz kalırız.</p>

    <p class="normal">Osmanlı halkının Müslüman kesimi, karakterini, örf ve adetlerini bozmamak üzere “İlerlemeyi batıdan, kuvveti doğu ve güneyden almalıdır”. İslamiyet daima, birliği, kardeşliği ve yükselmeyi emreder, miskinliği, gruplaşmayı, düşmanlığı reddeder. Bundan dolayı ötekinin berikinin sözde var olup icraatta var olmayan yükselmeyi ve kardeşliğini değil, İslamiyet’in emrettiği yükselme, kardeşlik, eşitlik, adalet, hürriyet ve ilerlemeyi meydana getirmeliyiz.</p>

    <p class="normal">Devlet, adaletle ve hatta küfür ile devamlılığını sağlayabilir fakat zulümle devam edemez. Âlemlerin Rabbi olan Allah, Kur’an’ı Kerim’de <span class="ideitalik">“Allah size emanetleri mutlaka ehli olanlara vermenizi ve insanlar arasında hükmettiğiniz zaman adaletle hükmetmenizi emreder. Allah size ne güzel öğütler veriyor. Şüphesiz Allah her şeyi işitir, her şeyi görür.” (Nisa–58)</span> buyuruyor.</p>

    <p class="normal">Özü sözü doğru, kalbi saf ve pak, fikri hile-hurda ve aldatıcılıktan uzak, duyguları kin ve nefretten arınmış, iyiliğe, barışa, doğru yola, irşada yönelmiş olan bir insan söyleyeceği sözü dile getirmekten çekinmez. Ancak, içi dışına, zahiri batınına (görüneni, görünmeyenine) uymayan ve hareketlerini, fikirlerini ve maksatlarını açıkça söylemeyen menfaatçi insanlara da her zaman susmak düşer. Bir eserde, “Filistin topraklarında Avrupalı Haçlıları mağlup eden Türkler, din hürriyetine ve insanî duygulara pek saygılı olduklarından haçlıların yardımından mahrum kalan Hristiyanları tamamen Müslüman etmek işten bile değil iken onları yine dinlerinde serbest bıraktılar. Bu hal ve hakikat, Hristiyanları Türkler hakkında iyi ve samimîce düşündürecek rivayetlerdendir” deniyor ve onlardan güzel muamele ve sadakat bekleniyor.</p>

    <p class="normal">Ne çare ki, yapılan iyilikler çabuk unutuluyor ve bu asırda herkes vicdanını karartarak bir şeyler kazanmak istiyor.</p>
  </div>

  <div class="calibre1" id="calibre_pb_8"></div>
</body>
</html>
