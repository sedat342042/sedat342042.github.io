<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>IngilizMisyoneri</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal">Kitabımın başlığı amacımın ne olduğunu gayet açık bir şekilde ortaya koyduğundan, eserin içeriğinden bahsetmeye ve bu suretle laf kalabalığı yapmaya gerek görmedim, bu nedenle bir önsöz yazmadım.</p>

    <p class="normal">Yemen’de devlet hizmetinde bulunduğum yıllarda, San’a’da Hacı Halil ve Menaha’da da Abdullah Mansur isminde, Müslüman olmuş iki İngiliz’in bulunduğu ve bunların yerel halkla yakın bir ilişki içerisinde olduklarını duymuştum.</p>

    <p class="normal">Hava değişimi amacıyla Hadîde’den San’a’ya giderken Tehâme ile dağları ayıran bölgede yer alan ve asıl adı Vasl olup halk arasında Evsel adıyla bilinen bir yere gelmiş ve buranın şeyhi olan Şeyh Kanes’in evine inmiştim. Şeyh Kanes’in evi Vasl tepesinin zirvesinde kâgir olarak yapılmış korunaklı bir mekândı. Bu evin terasından her yer görülebiliyordu. Şibam ve Mesâr tepeleri görüldüğü gibi, Saf’an Dağı da boylu boyunca seyrediliyor; yine Hiyca vadisinin dolambaçlı şekli oldukça hoş bir manzara sergiliyordu. Vasl bölgesi Tehâme’de yaşayan askerlerimiz için pek güzel bir sanatoryum olabilir. Buranın havası ılıman, suyu ise tertemizdir. Rüzgâra karşı son derece korunaklıdır. Sıcaktan veya soğuktan muzdarip olanlar burada rahata kavuşabilirler.</p>

    <p class="normal">Erkan-ı Harbiye Yüzbaşısı olduğum sırada, misyonerlerle karşılaşmış olan Kaymakam Rizeli Kaptan Mustafa Bey’in bir anısını dinlemiş, anlattıklarından kendime epeyce dersler çıkarmıştım. Kaptan, iki İngiliz mühtedisinden bahsetmişti. Bu İngilizler kabileler arasında yaşıyorlardı. Bu adamların, neden kabileler arasında yaşadıklarını çok merak etmiştim. Kendi kendime, bunun sebeplerini öğrenmemin vicdanî bir görev olduğuna hükmettim. İşte bu yüzden, başka bir yerde iki saat rahat rahat dinlenmek yerine, Şeyh Kanes’in evini ziyaret etmeyi tercih ettim.</p>

    <p class="normal">Şeyh Kanes halis diplomat olacak bir adamdır. Sözünü, sohbetini, nerede ne söyleyeceğini çok iyi bilir, konuşurken her yanı kollar, karşısındaki insanın konuştuğu kelimelerden, duruşundan, hatta yüzünün aldığı renkten niyetinin ne olduğunu az çok anlar ve ona göre sözler söyler. Çok zeki bir insan olduğu için Yemen’in tarihinden, yani Ad ibn-i İvaz’dan başlar, İrem Bağları’ndan söz eder ve sözü daha da uzatarak Kahtân bin Hud’dan, onun oğlu Ya’reb’den, Yeşceb ve Amr’dan bahisler açar, daha sonra Himyer hakkında detaylı bilgiler verdikten sonra Nu’man, Baran, Cebare, Necran ve Abin ile ilgili de pek çok şey söyler. Benimle konuşurken bunlardan bahsettikten sonra, Abin’in savaşlarıyla ilgili pek çok hikâye de anlattı. Yine konuşmasının içinde, İskender-i Zülkarneyn’in Yemen hükümdarı oluşunu, Ebrehe’nin Mekke kuşatmasını ve Belkıs ile Hazreti Süleyman arasındaki ilişkiyi anlatmayı da ihmal etmedi.</p>

    <p class="normal">Hedhad’ın amcası Yamir oğlu Şemmer-i Ber’aş’ın Kudüs’e gidip duvarına yazdırdığı, “Himyer’in Tanrısı Allah’ın adıyla, Kral Zü-Meraş buraya ulaşmıştır. Benden önce kimse buraya ulaşmadığı gibi, benden sonra da ulaşamayacaktır” şeklindeki cümleyi de ezberinden okudu. Zeyd, Malik, Akran, Züceyşan, Tübbâ, Esad, Ebu Kerb gibi Yemen hükümdarlarının faaliyetlerini kısaca anlattı. Hükümdar Seni’a’nın zalimce uygulamalarını eleştirip, Zû Nuvas’ın yüceliklerini hayırla yâd etti.</p>

    <p class="normal">Görüldüğü gibi Şeyh Kanes hiç de yabana atılmayacak derecede bilgili bir adamdır. Bana, Seyf Zülyezen’in bütün dünyaca bilinen cesaret ve şanını takdir ederek anlattı. Adil Nuşirevan fikrinden vazgeçmesi için yapılan para teklifine karşılık, Seyf Zülyezen’in verdiği “Vatanımın dağları taşları altın ve gümüştür, vatanımı düşmanların elinden kurtarmayı yürekten istiyorum. Bu nedenle böyle bayağı şeylere rağbet ve tenezzül edecek karakterde birisi değilim. Var gücümle bu kutsal gaye için savaşacağım, bu uğurda gerekirse canımı feda edeceğim. Bana yardım edin ki ayaklar altında çiğnenen namus ve şerefimizi kurtarayım, bana destek olun ki, her gün yoktan yere kanları akıtılan yüz binlerce masumu bu vahşi, acımasız düşmanların zulmünden ve hakaretinden kurtarayım. Bana lütfedin ki, bu kutsal milleti Habeş serserilerine hizmetkârlık yapmaktan, kulluk etmekten kurtarayım. Sizin herkesçe bilinen merhametinizden, kereminizden ve inayetinizden istifade etmek için buraya kadar koşup geldim. Hiç sanmıyorum ki, sizin gibi yüce bir hükümdar beni huzurundan mahzun ve melûl bir şekilde göndersin” cevabını yaşlı gözlerle anlattı. Ardından Yemen’de İslamiyet’i ilk defa kabul eden Bâzân’ı rahmetle yâd etmeyi de unutmadı.</p>

    <p class="normal">Yemen’de görev yapan ashabdan Hazreti Ali, Muaz b. Cebel, Ebû Mûsa el-Eş’ârî, Halid b. Velid, Ziyad b. Lebid, Ebân b. Sa’îd ve Muaviye b. Kinde hakkında mütalaada bulundu. Hatta Yemen’e, Zeydiyye mezhebini getirip yayanın, Hz. Ali’nin sekizinci göbekten torunu olup, (Hicrî) 254 yılında Medine’de dünyaya gelen Yahya b. Hüseyin olduğunu, bu şahıstan sonra imamlığa sırasıyla, İmam Nasır Ahmed b. Yahya, el-Mansur Yahya, el-Muntasır Yahya ve Yusuf b. Yahya’nın geçtiklerini, H. 404’ten, H. 912’ye kadar Yemen’in imamsız kaldığını ifade ettikten sonra, Zeydî mezhebinde on dört şartı bünyesinde barındıran birisinin İmam olabileceği için, bu tarihten sonra, İmam Şerafeddin’in imamete geçtiğini söyledi. Sözlerini bitirince ben de, “Bundan sonrası Osmanlı tarihine aittir, biliyorum, biraz da Yemen’in bitki ve hayvanlarından bahseder misiniz?” dedim. Şeyh Kanes şöyle cevap verdi: Bizim ülkemizde, özellikle de, Tihame’de, yumurtadan çıkan piliç haftasında öter, altıncı ayında yumurtlar. Başka türlerde, farklı renklerde kuşlar vardır. Fakat, başka ülkelere seyahat etmediğim için, bu ülkelerdeki kuşlar ile aralarında fark olup olmadığını bilmiyorum. Ancak, geceleri Menaha’da, kalıp vaktini Beyt-i Müddei’ isimli köyde geçiren, Abdullah Mansur adında Müslüman olmuş bir İngiliz vardır. Bu şahıs, Londra Hayvan İlimleri Cemiyeti üyesi olup, avcılıkla uğraşmaktadır. O, bütün kuş türlerini ve aralarındaki farkları bilir. Kendisiyle görüşüp, bu konuda epeyce bilgi alabilirsiniz. Ancak, bir şey daha söylemek isterim; Menaha kasabasına bağlı olan, Harâz kazasının sınırları içinde kalan bölgede öyle kuşlar varmış ki, dünyanın hiçbir yerinde benzerlerine rastlamak mümkün değilmiş. Bu hayvancıkları avlamak için ömrünü kazamızda geçiren Abdullah Mansur’un hareketlerinden, sözlerinden, çok para harcamak suretiyle, bu bölgedeki insanların kalplerini kazanma konusundaki becerisinden ve benzer davranışlarından ötürü kendisinden şüpheleniyorum.</p>

    <p class="normal">Mutlaka, yerel idare bu adam hakkında gerekli takibat ve soruşturmayı yapıyordur. Ama kesin olarak bildiğim ve anladığım bir şey varsa, o da, Abdullah Mansur’un çok zengin olduğudur. Para harcarken sağına soluna bakmaz. Yemen’de dinini dinara satan çok adam var. Bu yüzden, bazı vatandaşlarımız kendisine çokça bağlıdırlar. Harâz’a küçük bir kaza deyip geçmeyin. Burası, çok önemli bir kavşak noktasıdır. Cebel ve Tihame’ye karşı önemli bir manevra merkezidir. Yani, bu iki şehrin kontrolünde ana üs konumundadır. Harâz bu iki şehre karşı sallanabilecek [Tihame ve Cebel], iki tarafı keskin bir kılıca benzer. Buradan her iki tarafa da asker sevk edilebilir. Menahe, San’a ve Hadîde gibi memur sayısı fazla olan bir şehir değildir. Abdullah Mansur serbestçe bezini dokuyor. Allah sonunu hayır etsin. Hz. Peygamber, <span class="ideitalik">“Tedbir, yaşamanın, dostluk aklın yarısıdır” (Deylemî, el Firdevs bi-Me’sûr’il-Hıtâb, II, 75)</span> buyuruyor, diyordu. “Tedbir, yani, halkla iyi geçinip, âlemin nefretini kazanmamak, aklın yarısıdır” buyurmuştur. Hadisi izah eden kişi bunu şu şekilde izah ediyor: “İki türlü zengin vardır. Birincisi elde ettiği mal ile zengin olur, ikincisi ise mala mülke ihtiyaç duymadan zengin olur”. Siyasette, devlet işlerinin yönetiminde hiçbir şeye ihtiyaç duymamak budalalıktır. Bu hususta peygamerimiz <span class="ideitalik">“Önce deveni bağla, sonra Allah’a tevekkül et” (İbn Hıbbân, Sahîh, II, 510)</span> buyuruyor. Tedbirde kusur edip de, “tevekkül ettim” demek yanlıştır, caiz değildir. Bu hadis aynı zamanda, tedbirin kaderle olan ilişkisini de tayin etmektedir.</p>

    <p class="normal">Konu, böylesine belirgin, herkesin malumu, hatta Yemen’li bir köylünün bile net bir şekilde kavrayabileceği bir haldeyken, bizim devletimizin görevlileri hâlâ derin bir uykudaydılar.</p>

    <p class="normal">Harâz kazasında Zeydiler ve Mükerrremîler yaşamaktadırlar. Mükerrremîler, devletle yakın ilişki içerisindedirler ve dostluklarını daima göstermişlerdir. Zeydilerle savaşlarında, sürekli olarak ordunun yanında yer almışlardır. Menaha’ye vardığım zaman, Mükerrremîlerin önde gelen ismi Şeyh Nasır Paşa ile Şeyh Naci beniz ziyarete geldiler.</p>

    <p class="normal">Bu iki şahıstan, mühtedi Abdullah Mansur hakkında bilgi istedim. Bu konuda Şeyh Naci bana şunları anlattı: Abdullah Mansur, “Bery Ailesi’ne” mensup bir İngiliz’dir. Londra Hayvan İlimleri Cemiyeti üyesidir. Şark Okulu’nda öğrenimini tamamladıktan sonra, uzun yıllar Arabistan’da kalmış olduğu için çok iyi Arapça bilir ve konuşur. Yaklaşık yedi yıl Aden şehrinde kalmış, cinsine ender rastlanan pek çok kuş toplamıştır. Fakat bu avlar sırasında daha neler yaptığını bilmiyorum. Yine de duyduğum kadarıyla, çok iyi harita yaparmış ve gittiği her yerde araziyi incelermiş. Hatta, para vermek suretiyle, kuyular kazdırıp, içlerinden çıkardığı taşları mikroskopla inceler, inceleme sonuçlarını, cebinde bulundurduğu defterine yazar, taşlardan bazılarını alıp saklarmış. Küçük kıtada bazı aletler kullanır, yanında çok sayıda fotoğraf makineleri bulundurur, bazı bölgelerin fotoğraflarını çekermiş. Ben kendisiyle defalarca görüştüm. Dindar bir kişilik sergilemeye çalışmasına rağmen, laf arasında Bektaşîlik ile Protestanlık arasında çok az fark olduğunu söylemekten çekinmiyor. Bu adam, namazını vaktinde kıldığını, orucunu tuttuğunu, “emr-i bi’l-ma’ruf ve nehy-i ani’l-münker”e tâbi olduğunu ileri sürer, Pazartesi ve Perşembe günleri oruçlu olduğunu söyleyerek, belirtilen günlerde evinden dışarı çıkmaz, hareminden başka hiç kimseyi kabul etmez. Diğer günler serbesttir. Bana göre, Abdullah Mansur, Peygamber efendimizin, <span class="ideitalik">“Bir adama günah olarak, her yaptığını ve işittiğini söylemesi yeter” (Müslüm, el-Câmi’us-Sahîh, I, 10, no:5)</span> hadisinden hareketle, böyle sözler söylüyor.</p>

    <p class="normal">Abdullah Mansur, vaktinin çoğunu Beyt-i Müddei’ köyündeki evinde geçirdiği için, şayet Menahe’de ise, bugün akşamüzeri, değilse haber gönderirim, yarın sabahleyin gelir. Öğleye bir saat kala, yanınıza getirip sizinle görüştürürüm. Abdullah Mansur, bir İngiliz olduğu halde, aralarında yaşadığı Araplar gibi yer, içer, giyinir ve yatıp kalkar. Asla içki içmez, aynı Araplar gibidir. Fakirlere sadaka verir, ihtiyacı olana yardım eder, dostlarına ikramda asla kusur etmez. Son derece içten pazarlıklı birisidir. İngiltere’de bu tip insanlara “Misyoner” diyorlarmış. Ben, bu cahil halimle, yabanîliğimle bile anlıyorum ki, bu adam gizemli birisidir. Elbette, devlet görevlileri bu şahsın kim olduğunu çok iyi biliyorlardır. Çünkü “Subaşı olursa uyanık; su, başından olmaz bulanık” derler.</p>

    <p class="normal">Şeyh Naci ile görüştüğüm gün, Menaha Kaymakamı Mehmed Bey’i de gördüm ve ondan da bu misyoner hakkında bana bilgi vermesini rica ettim. Mehmed Bey de bu şahısla ilgili şunları söyledi: Menaha’da ve Beyt-i Müddei’ köyünde yaşayan mühtedi bir İngiliz vardır. Kendisiyle birkaç defa görüştüm. Av meraklısı olduğu için, avı çok olan Harâz kazasında vakit geçiriyor. İlim ve fenle uğraşanların zihninde siyasete yer yoktur. Bu yüzden, onun siyasi açıdan tehlikeli bir insan olduğunu sanmıyorum. Hayvan İlimleri Cemiyeti üyesi olduğu için, ömrünü bu uğraşa, ilmini tamamlamak ve artırmak için gerekli olan türleri toplamaya adamış ve bu amaçla faaliyet göstermiştir.</p>

    <p class="normal">Bunun üzerine ben de, “Söylemiş olduğunuz sözler sizin kendi fikirlerinizdir. Acaba, böyle bir adamın ne yaptığını tam olarak araştırmak gerekmez mi? Bunun için bir memur görevlendirseniz, ya da bağlantısı olan adamlardan bilgi alsanız olmaz mı? Bilgili ve faziletli olanlar, aynı zamanda meraklı da olurlar. Bilhassa siyasetle uğraşanların hemen hepsi ilim adamlarıdır. Cahilden diplomat olmaz, bazı madrabazlar çıksa da onların mumu da yatsıya kadar yanar, etkilerini kaybederler. Bu yüzden, “İlim ve fenle uğraşanların zihinlerinde siyasete yer olmadığı’na dair görüşünüzün pek bir geçerliliği olmasa gerektir” dedim.</p>

    <p class="normal">Bunun üzerine, Mehmed Bey, “Hacı Ali isminde, bundan daha hilekâr, daha bilgili ve zeki birisi daha var. Bu şahıs bir buçuk yıldır, Yemen vilayetinin merkezi olan San’a’da, vali ve kumandanların gözünün önünde oturuyor. İmamla haberleşiyor, cami, mescid, meclis, çadır gibi yerlerde yapılan sohbet toplantılarına katılıyor. Hükümet bu duruma aldırış bile etmiyor. Tek bir polisi olan Menaha’da ben ne yapabilirim? Nereden memur bulayım? Hadi bulsam bile, maaşını nasıl ödeyeyim. Bu konuda idareden bir talepte bulunamam. Canı ne isterse yapsın. Şayet bir gün bu şahıstan bir kötülük meydana gelirse, o zaman üstlerime bildiririm, ne yapacağımı sorarım ve ne söylerlerse onu yaparım” dedi.</p>

    <p class="normal">Hâlbuki “gizli ödenek” adıyla bilinen paranın boşa harcanmaması ve böyle önemli işler için kullanılması gerekiyordu. Ertesi gün, öğleye bir saat kala, Şeyh Naci, yanında Abdullah Mansur olduğu halde, misafiri olduğum, Heciyle Nahiyesi Müdürü Mehmed Ali Rıza Efendi’nin evine geldiler. Onları gayet iyi karşıladım. Övgü dolu sözlerden sonra, Abdullah Mansur’a, avcılıkla meşgul olduğunu duyduğumu söyledim. Abdullah Mansur, Fransızca olarak, şu cevabı verdi: “Hayvan İlimleri Cemiyeti üyesiyim ve kuşlar bölümünde çalışıyorum. Bütün hayatımı ve servetimi, uzmanı olduğum bu ilim dalının ilerlemesine adadım. Babamdan kalan bütün servetimi bu iş için harcıyorum. Harâz, kuşların toplandığı, yuva yaptığı ve çoğaldığı bir yerdir. Bu kazanın yeşil vadilerinde rastladığım rengârenk kuşları, dağlık bölgelerden yakaladığım kahraman tavırlı kuşları dünyanın hiçbir yerinde görmedim. Burada, değişik türlere mensup pek çok kuşlar görüyorum. Harâz’dan Cebel’e doğru ilerledikçe, ılıman veya sert iklimli ülkelere özgü kuşlar, Hâze bölgesinde, Tahame’de ve sahilde sıcak ülkelere özgü kuşlar vardır. Kuşların efendisi olarak bilinen ve kutan adı verilen kuşun farklı renklerini buldum. Kuşların yediği böceklerin her çeşidini yakaladım. Çeşit çeşit göçmen kuşlar avladım. Özellikle, puhular pek korkunç görünüyorlar, hüdhüdlerin çok sevimli tüyleri var. Şakraklarla sakalar sabahları beni çok eğlendirirler. Yürüyen kuşlar arasında karatavuk da vardır. Yırtıcı kuşlar, Harâz’ın Şibam ve Kâhil dağlarında kümeler halinde gezerler. Mesâr dağındaki ala kargalar gözlerimi kamaştırır. Şerb vadisinde sürüyle ağaçkakan topladım. Benî Ahmed’deki yaban arısı kuşlarının bağırıp, çağırmaları insanın kulak zarlarını tırmalıyor. Gezdiğim bölgelerde körü körüne dolaşmam, genel durumu hakkında da bilgi toplarım. Mesela, Ouz Kıtası hakkında yazdığım <span class="ideitalik">Land of Ouz</span> adlı eser, oldukça faydalıdır, okursanız memnun kalırsınız. Size bir nüshasını takdim ederim. Benim adım Abdullah Mansur olup, İngilizce ismim ise, G. Wyman Bury’dir. Doğu dilleri arasında en zengin dil olan Arapça’yı öğrendim. Bu dili öğrenmiş olmaktan son derece memnunum. Çünkü bu dil bana, doğru yolu gösterdi, Rabbim’in rızasını öğrenmemi sağladı, hidayet erişti, Allah’ın birliğine inandım, ahiretimi kazandım. Bundan sonra, Arap milleti içinde yaşamaya, vird ve Allah zikri ile ruhumu teslim etmeye ahdettim. İşte, gördüğünüz gibi şu anda burada yaşıyorum. Londra’da akrabalarım ve nişanlım var. Sömürge ticareti ve sanayi ile uğraşan Henry Kimbert ve Sosyolog Charles Bush benim sevdiğim dostlarımdır. Onlarla haberleşmek için, üç ayda bir Hadide’ye iner ve konsolosumuz Richardson’a misafir olurum. İnşallah döndüğümde Hadi-de’de tekrar sizinle müşerref olurum” dedikten sonra, izin isteyip ayrıldı.</p>

    <p class="normal">Bu sırada, Nasır Paşa da kaldığım yere gelmişti. Nasır Paşa, çok temkinli bir kimse olduğu için, çok az konuşur, laf ağzından sanki dirhemle çıkardı. Bana dönerek, “sizin şüphelerinizi giderecek ve doğru bilgiler verecek bir adam buldum, isterseniz sizi onun yanına gönderebilirim” dedi. Memnuniyetimi dile getirdikten sonra, bu adamın kim olduğunu sordum. Paşa, bu adamın Abdullah Mansur’un hizmetçisi ve koruması Ta’iz’li Mehmed Ali olduğunu ve akşamüzeri Şeyh Naci ile birlikte göndereceğini söyleyip gitti.</p>

    <p class="normal">Akşamüzeri Şeyh Naci ve sözü edilen Mehmed Ali yanıma geldiler. Yemen halkını söyletmek için nargile ikram etmek, kahve kabuğu içirmek ve bahşiş verileceğini hissettirmek lazımdır. Bu hususları tam olarak yerine getirmekle beraber, gülümseyerek, Mehmed Ali’ye nereli olduğunu sordum. Ta’iz sancağının Katabe kazası sınırı yakınlarında bulunan Teneb köyüne mensup ve Dâli’ sultanına tâbi olduğunu söyledi. Daha sonra, beş yıldır Abdullah Mansur’un hizmetinde çalıştığını, Şafii mezhebinden olduğunu ve Zeydîleri sevmediğini ekledi. Ona, Abdullah Mansur’un ne işle meşgul olduğunu sordum. Bu şeytan adam şöyle cevap verdi: “Öğrenmek ve anlamak; hatta iş görmek için, gezmek, dolaşmak ve her bucağa girmeye çalışmak gerekiyor. Şeyh Abdullah Mansur da bunu yapıyor. Daha sonra da, uzun uzun mektuplarla, gördüğü şeyleri mensup olduğu yere bildiriyor. Elbette, benim gibi cahil bir bedevi onun niyetinin ne olduğunu anlayamayacağı için, benden hiç şüphelenmiyor. Bu konuda size bütün söyleyebileceklerim bunlarla sınırlıdır. Ancak size, Abdullah Mansur’un kabileler arasında ve Lehc arazisinde çektirdiği resimleri ve bazı başka resimleri verebilirim. Bu resimler sizi pek çok konuda aydınlatabilir” dedi ve ardından, <span class="ideitalik">“Bir kimsenin evinde ne olduğunu öğrenmek isteyenin, ev sahibi tarafından gözünün çıkarılması helaldir”</span> <span class="ideitalik">(Tirmizî, İsti’zan, 17)</span> hadisini okudu.</p>

    <p class="normal">Gerçekten, Abdullah Mansur bir bukalemun gibi renkten renge, şekilden şekle giren birisidir. Manahe’de gördüğüm zaman sakallı ve sarıklıydı. Daha sonra, Hadide’de gördüğümde ise, Avrupaî kıyafet giymiş ve değişik bir külah takmıştı. Bazen Arap gibi görünmek, bazen de her anlamıyla bir İngiliz olmak epey bir aktörlük yeteneği gerektirir. İnsanlar hedeflerine ulaşabilmek için her şekle giriyorlar. Hâlbuki İngiliz ve Arap ırkları arasında hiçbir yakınlık ve benzerlik yoktur. Dilleri birbirine zerre kadar benzemez. Hatta bugüne kadar, ne İngilizce’den Arapça’ya, ne de Arapça’dan İngilizce’ye bir kelime geçtiğini sanıyorum.</p>

    <p class="normal">Şimdi size, Bahriye [Denizcilik] kaymakamlarından Rizeli Mustafa Bey Kaptan’ın bir anısını anlatayım. Bu, bana göre çok önemli ve gereklidir. Yirmi beş yıl önce dinlediğim ve önemli bazı kısımlarını not aldığım bir anıyı aktarırken, olayın üzerinden hayli zaman geçtiği için bazı isimlerde yanılabilirim, ama hikâye aynen anlattığım gibidir. Sevabı ve günahı sahibine aittir.</p>

    <p class="normal">Rahmetli Mustafa Bey şunları anlatmıştı:</p>

    <p class="normal">“Sultan Abdülmecid Han’ın padişahlığı devrinde, Bahriye’de bölük komutanıydım. O zamanlar, Fethiye kalyonu makine konması için İngiltere’ye gönderilmişti. Geminin mürettebatı içinde ben de vardım. İstanbul’dan hareketle, Akdeniz’i geçtikten sonra, Cebelitarık Boğazı’na yöneldik. Tam boğazı geçtiğimiz sırada, şiddetli bir fırtınaya yakalandık. Kırılmadık yelken, kopmadık ip kalmamıştı. Yarı bozuk dümenle, kaptanın ustalığı sayesinde, mümkün olan tamiratı yapıp, gerekli tedbirleri alarak, binbir güçlükle ve büyük tehlikeler atlatarak, İngiltere’nin Britanya Adası sahilinde bulunan Plymoth Limanı’na ulaştık. Eski denizciler yelkenli gemileri yüzdürme konusunda çok maharetliydiler. Hatta Sultan II. Mahmud devrinde, İngiltere’den hediye olarak gönderilen Ta’ir-i Bahri vapuruna tayin edilen süvari, “ben arabacı değil, gemiciyim; makineyle yürüyen gemiye kaptan olamam” diyerek istifa etmiştir. O dönemde denizcilerin, asıl ustalık ve becerisi, tehlikeli durumlarda gemiyi güvenli bir şekilde sahile yanaştırması ve istenilen hedefe ulaştırmasıyla ölçülürdü.</p>

    <p class="normal">Gemimiz limana girip, gerekli işlemler tamamlandıktan sonra, yanımıza iki İngiliz geldi. Adamlardan birisi bıyıklı diğeri bıyıksız olup, her ikisi de sakalsızdı. Yaşları kırkın üzerinde görünüyordu. İngilizler bize “hoş geldiniz” dediler. O kadar mükemmel Türkçe konuşuyorlardı ki, hepimiz hayran kalmıştık. Gayet kibar insanlardı. Her bir nefere ayrı ayrı hal hatır sordular. Gemidekilerden sadece ben okuma yazma biliyordum. Hatta içlerinde en akıllı ve yakışıklı olanı da bendim. Bu yüzden, İngilizler bana daha çok yakınlık gösteriyorlardı. Bu İngilizlerden birisinin adı Mr. John idi. Bu şahıs bana daha sıcak davranıyor, sohbet etme arzusunu dile getiriyordu. Adamların bu tarz hareketleri beni oldukça meraklandırmıştı. Kim olduklarını ve Türkçe’yi nerede öğrendiklerini anlamak amacıyla, Mr. John’a daha samimi davranmaya başladım. Hatta birlikte kıyıya çıkıp, Plymoth’un çarşı ve pazarlarını, görülmeye değer yerlerini gezdik ve bir gazinoda oturduk. Akşamüzeri gemiye dönmek için izin istediğimde;</p>

    <p class="normal">“-Peki, Mustafa Efendi, yarın ben gelir seni gemiden alırım, akşam yemeğini bizim evde yeriz. Sizi Mrs. John ve oğlum Ernest ile tanıştırırım sonra da hep birlikte tiyatroya gideriz” dedi.</p>

    <p class="normal">Bunun üzerine, ben, gündüz görüşebileceğimizi, fakat gece karaya çıkmamıza izin verilmediğini söyledim.</p>

    <p class="normal">Mr. John;</p>

    <p class="normal">“-Öyleyse, birkaç gün içinde ben size gerekli izni getiririm” dedi. Bu şekilde ayrıldık ve ben doğruca gemiye gittim. Görüşmemizin üzerinde on beş gün geçtikten sonra, Mr. John gemiye geldi. Elinde, süvarimize getirdiği bir telgraf vardı. Bahriye Nezareti’nden gönderilmiş olan bu telgrafta, geminiz mürettebatından isteyenlerin gece dışarıda kalmalarına, hatta Londra’ya kadar seyahat etmelerine izin verildiği yazılıydı. Londra elçimiz, bu emri bize tebliğ edince, biz de serbestçe dolaşmaya, geceleri de dışarıda kalmaya başladık. On beş günlük bir süre zarfında, İstanbul’dan böylesine bir emir getirtebilecek gücün ne olduğunu bir türlü aklım almıyordu. Her hâlükârda, Mr. John’un evine gittim, eşi ve oğlu Ernest ile tanıştım. Yemekten sonra hep birlikte tiyatroya gittik. Tiyatrodan çıkınca, benim için ayarlanmış muhteşem bir otel odasında istirahata çekildim. Bu şekilde birkaç gün geçti. Günlerden bir gün, sohbet sırasında, Mr. John’a, Türkçe’yi nerede öğrendiğini sordum. Bana,</p>

    <p class="normal">“Canım, Mustafa Efendi, ne kadar meraklı ve evhamlısın, “Kim bir milletin dilini öğrenirse, onların hilelerine karşı güvendedir” hadisini ne çabuk unuttun, ben de Türklerin düzen ve hilelerinden kurtulmak için bu dili öğrendim” dedi.</p>

    <p class="normal">Bunun üzerine ben,</p>

    <p class="normal">“-Siz Türkçe’yi, İngiliz şivesiyle değil, tıpkı bir Türk gibi konuşuyorsunuz, bu benim daha çok ilgimi çekiyor” dedim.</p>

    <p class="normal">Mr. John,</p>

    <p class="normal">“-Öyleyse, yarın öğle yemeğinden sonra, maceramı anlatayım da, merakınızdan kurtulun” dedi.</p>

    <p class="normal">Konuşma bittikten sonra gemiye gittim. Ama gece meraktan gözüme uyku girmemişti. Sabah olur olmaz, geminin güvertesinde, Mr. John’un yolunu gözlemeye başladım. Öğleye iki saat kala, Mr. John filikasıyla geldi, beni alıp evine götürdü. Sıradan bazı konuşmalardan sonra, merakımı bir an önce gidermek için, başından geçenleri dinleme konusunda çok sabırsızlandığımı söyledim.</p>

    <p class="normal">“-Öğle yemeğinden sonra, anlatacağıma söz vermiştim, önce yemek yiyelim” dedi ve yemekten sonra, söz verdiği gibi anlatmaya başladı.</p>

    <p class="normal">Azizim Mustafa Efendi, Protestan mezhebinin dünyadaki en doğru ve hak mezhep olduğunu söyleyemem. Çünkü herkes kendi dinini doğru olarak kabul eder ve buna iman eder. Ancak, mevcut dinler içinde, en rahat, serbest ve müsamahakâr olanı Protestanlıktır. Protestanlığın her boyutuyla benimsendiği bir yerde, harika bir düzen ve iyi bir idare var demektir. Bu mezhebin mensupları, fedakâr ve çalışkan insanlardır. Hristiyanlığı sadeleştiren ve bazı kurallarını kaldıran bu mezhebin yayılması için, ne yapılması gerekiyorsa, hiç çekinmeden ve tereddüt etmeden yaparlar, bunu yapmakta asla ihmalkârlık etmezler. Son derece geniş bir teşkilatları vardır. Hatta İngiltere’de, oldukça güçlü, zengin ve faal bir “Misyon Cemiyeti” vardır. Bu cemiyet hayal edebileceğinizin de ötesinde işler yapmaktadır. Şundan emin olunuz ki, İngiliz halkı ve İngiltere hükümeti bu cemiyete derin bir şükran duyarlar. Zira, dünya yüzündeki, dört yüz milyon nüfusu İngiltere’ye bağlayıp ve onlara İngiliz kültürünü tanıtan işte bu Misyon Cemiyeti’dir. Bununla birlikte, ticaret ve servet de, İngiltere’yi hâkim bir güç haline getirmiştir. Misyonerler, Halid b. Bermekî’nin oğlu Fazl’a ait olan ve gerçekten de çok hoş bir söz olarak kabul edilen, “Kararlı kişi, elindekini koruyan ve bugünün işini yarına bırakmayandır” nasihatiyle hareket etmeye mecburdurlar. Ellerindekini en iyi şekilde korumakla beraber, bugünün işini yarına bırakma gafletini göstermezler.</p>

    <p class="normal">Misyonerler çocuk yaşta hizmete alınırlar. İleride görevlendirilecekleri işe göre, ilmî, ahlakî ve fikrî eğitim alırlar. Mesela, İngiliz Misyoner Cemiyeti’nin bu konuda izlemiş olduğu yol şu şekildedir. Cemiyet, her yıl, ihtiyaca göre, okullarda eğitim gören çocukların en zekilerinden, babalarının da iznini almak suretiyle, otuz-kırk tanesini seçer. Seçilen bu öğrenciler devlet güvencesi altına alınır. Öğrenciler, yeteneklerine göre, üçer-beşer ayrılarak, dünya üzerinde, İngiliz devleti için önem arz eden bölgelere gönderilirler. Mesela, ikisini Türkiye’ye, üçünü Nûbî’ye ve Sudan’a, dördünü Hindistan’a, üçünü Tibet’e, beşini Rusya’ya vs. yerlere yerleştirirler. Bu çocuklar, gittikleri ülkelerdeki İngiliz elçilik ve konsolosluklarına emanet edilirler.</p>

    <p class="normal">Cemiyetin, bütün İngiliz elçilik ve konsolosluklarına kesin talimatı vardır. İşte bu talimata göre çocuklar büyütülür, okutulur, eğitilir ve yetiştirilir. Ben ve arkadaşım Herbert, on yaşımıza geldiğimizde, cemiyet tarafından İstanbul’a gönderilmiştik. Doğruca elçiliğimize gittik. Elçi, beni, elçilikte hizmetçilik yapan ve Cihangir’de oturan Ali Ağa’ya teslim etti. Teslim ederken de;</p>

    <p class="normal">“-Ali Ağa, bu çocuğun adı İbrahim’dir ve senin oğlundur, herkese öyle söyleyeceksin. Sana her ay on lira vereceğiz, bu parayla, çocuğu mahallenizin mektebinde okutacaksın ve tıpkı efendi soyundan gelmiş çocuğun gibi yedirecek, içirecek ve giydireceksin. Âdet ve geleneklerinize göre yetiştireceksin, ayda bir geceleri elçiliğe getirip bana göstereceksin” diye tembihte bulundu.</p>

    <p class="normal">Kavvâs Ali Ağa, beni kolumdan tutarak evine götürdü. Karısı Gülsüm Hanım’a “İşte sana evlat getirdim, bunu büyüteceksin” diyerek, beni ona teslim etti. Burada benim için, don, mintan ve entari yaptılar, beni güzelce giydirdiler, ayağıma iki takunya geçirdiler ve bir gün elime on paralık kâğıt helvası sıkıştırıp mahalle çocuklarının arasına salıverdiler. Başlarda birkaç ay sıkıntı çektim. Türkçe bilmediğim için kimse beni önemsemiyor, dilsiz olduğumu düşünüyorlardı. Benimle alay ediyorlardı. Fakat evde sürekli Türkçe konuşulduğu için ve mahalle mektebinde de yine, Türkçe’den başka dil konuşan olmadığı için, yavaş yavaş, kulak dolgunluğuyla Türkçe’yi öğrenmeye başladım. Akşamüzeri evimizin önüne toplanan çocuklarla top oynamaya başladım. Bir yıl sonra, çocukların elebaşı olmuştum. Mektepte de Hoca Efendi benimle yakından ilgileniyordu. Sesim gür ve berrak olduğu için, <span class="ideitalik">Amme</span> cüzünü gayet güzel okuyordum. Hatta kısa süre içinde bu sureyi ezberledim ve derslerimde çok ileri seviyeye yükseldim. Fakat biraz haşarı bir öğrenciydim. Yaşıtlarıma nispetle, daha çok param olduğu için, cebime kuruyemiş ve kırmızı şeker koyar, tam arkadaşlarımdan birisi Kur’an okumaya başladığı sırada ağzıma atıp şapır şupur yerdim. Arkadaşım yutkunmaktan Kur’an okuyamazdı. Hoca Efendi bunu görüp, elindeki sırığı başıma indirmek için kaldırdığında hemen yanımdaki arkadaşımın üstüne kapaklanırdım ve sırık darbesi arkadaşıma gelirdi. Aslında, Hoca Efendi hoş bir insandı. Hiç aklımdan çıkmaz, bir defasında şu beyiti okuyarak beni sırık dayağına çekmişti:</p>
  </div>

  <div class="calibre1" id="calibre_pb_7"></div>
</body>
</html>
