<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body>
  <h1>Şehrazat’ın 1002. Masalı</h1>

  <p class="alinti">Gerçek kurgudan daha tuhaftır. - ATASÖZÜ.</p>

  <p class="ilk">Son günlerde Doğu üstüne araştırma yaparken Tellmenow İsitsöornot<a href="#n1" id="n1d"><sup>[1]</sup></a> adlı kitaba başvurmam gerekti. Bu kitap (tıpkı Simeon Jochaides’in Zohar’ı gibi) Avrupa’da bile pek bilinmez ve yanılmıyorsam hiçbir Amerikan yazarı tarafından da alıntılanmamıştır -belki “Amerikan Edebiyatı’ndaki Tuhaflıklar”ın yazarını saymazsak-. Dediğim gibi, bu son derece ilginç kitabın sayfalarını karıştırırken şaşırtıcı bir şey keşfettim. Meğer “1001 Gece Masalları”ndaki vezirin kızı Şehrazat’ın sonunu bütün dünya yanlış biliyormuş. “1001 Gece Masalları”nda anlatılan dinouement tamamen yanlış olmasa da, en azından sadece bir noktaya kadar anlatıldığı için eksik.</p>

  <p>Bu ilginç konunun ayrıntılarını öğrenmek isteyen okuyuculara “Isitsoor-not”ı tavsiye ederim. Ama bu arada orada keşfettiklerimin bir özetini vermek istiyorum.</p>

  <p>Bilindiği gibi, masalların yaygın versiyonunda kraliçesini haklı olarak kıskanan bir hükümdar onu öldürmekle kalmaz, aynı zamanda da sakalı ve peygamberi adına bir yemin eder: Her gece ülkesinin en güzel bakiresiyle evlenecek, ertesi sabah da onu cellada teslim edecektir.</p>

  <p>Bu yeminini yıllarca, tutarlı ve son derece sağduyulu bir adamın dinsel titizliği ve yöntemliliğiyle harfiyen uyguladıktan sonra, bir ikindi vakti başveziri tarafından rahatsız edilir (şüphesiz ibadet ederken). Vezirin kızının aklına bir fikir gelmiştir.</p>

  <p>Kızın adı Şehrazat’tır ve aklına gelen fikir şudur: Ya ülkedeki güzellerin kıyımına bir son verecek ya da tüm dişi kahramanlara yaraşır şekilde bu uğurda can verecektir.</p>

  <p>Böylece, o sene artık yıl olmamasına karşın (ki bu fedakarlığını daha da övgüye değer kılar) Şehrazat babası başveziri krala kızıyla evlenmesini teklif etmeye ikna eder. Kral bunu hemen kabul eder (her halükarda bunu zaten epeydir istemekte, ama vezirden çekindiği için ertelemektedir). Ama bir yandan da başvezirin kızı da olsa ona ayrıcalık tanımayacağını, yemininden veya ayrıcalıklarından bir gıdım taviz vermeyeceğini açıkça söyler. Yani güzel Şehrazat kralla evlenmekte ısrar ettiğinde ve sonunda bunu yaptığında (babasının verdiği, bunu yapmaması yolundaki son derece bilgece tavsiyeye karşın), o güzel kara gözleri, vakanın doğasının elverdiği ölçüde, tamamen açıktı.</p>

  <p>Ancak siyasete düşkün bu genç kızın (Machiavelli okumuştu şüphesiz) küçük, dahice bir planı vardır. Düğün gecesi bir bahaneyle (neydi unuttum) kız kardeşini de gerdek odasına aldırır ve yatağa yakın bir kanepede yatırır. Böylece konuşabileceklerdir. Şafağın sökmesine az kala kocasını, hükümdarı uyandırır (hükümdar ertesi gün boynunu kırdıracak da olsa, ona karşı kötü niyet beslememektedir) -dediğim gibi, onu uyandırmayı başarır (her ne kadar hükümdar vicdanı rahat ve sindirim sistemi sağlıklı olduğundan derin bir uykuya dalmışsa da). Kız kardeşine (tabii ki fısıltıyla) anlattığı bir öykü (sanırım bir fare ve bir kara kediyle ilgiliydi) hükümdarın çok ilgisini çeker. Şafak söktüğünde öykü yarım kalmıştır. Şehrazat öyküsünü bitiremez, çünkü gidip kementle boğulmasının vakti gelmiştir -bu asılmaktan daha iyi olmasa da, çok daha kibarcadır.</p>

  <p>Ama ne yazık ki, kralın merakı katı dinsel ilkelerine baskın çıkar. Böylece yemininin yerine getirilmesini bir geceliğine, ertesi sabaha dek erteler. O gece kara kedi (kara kediydi sanırım) ile farenin öyküsünün sonunu dinlemeyi ümit etmektedir.</p>

  <p>Ama gece olunca Şehrazat sadece kara kedi ile farenin öyküsünü bitirmekle kalmaz (fare mavidir), yeni bir öyküye de başlar. Bu öykü (yanılmıyorsam) çivit mavisi bir anahtarla kurulan zemberekli, pembe (ve yeşil kanatlı) bir atla ilgilidir. Bu öykü kralın daha da fazla ilgisini çeker. Bu yüzden yine öykü bitmeden sabah olunca (kraliçe kementle boğulmadan önce öyküsünü bitirmek için elinden geleni yapsa da), bu kez de o töreni yirmi dört saat daha ertelemekten başka çare kalmamıştır. Ertesi gece de benzer bir kaza olur ve benzer bir sonuç doğurur. Bu, sonraki ve ondan sonraki gecelerde de tekrarlanır. Böylece kral yeminini bin bir gece boyunca tutamayınca ya unutur, ya dinsel yollardan geri aldırır, ya da (ki bu en mümkünü gibi görünüyor) çiğner ve itiraflarını dinleyen din adamının kafasını kırar. Her halükarda Havva’nın doğrudan torunu olan Şehrazat, belki de onun Cennet bahçesindeki laf dolu yedi sepetinin mirasçısı olmuştur. Kazanır ve böylece ülkenin güzel genç kızları kurtulur.</p>

  <p>Şimdi, bu şüphesiz oldukça mantıklı ve hoş bir son (elimizdeki belgelere göre öykü böyle bitiyor) -ama ne yazık ki, pek çok hoş şey gibi, hoş ama gerçekdışı. Bu hatayı düzeltebilme fırsatını yakalamamı “Isitsöornot”a borçluyum. Bir Fransız atasözü şöyle der: “Le mieux est l’ennemi du bien.<a href="#n2" id="n2d"><sup>[2]</sup></a> Şehrazat’a laf dolu yedi sepetin miras kalmasından bahsederken belki şunu da eklemeliydim: Muhtemelen bunları faize verip sepetlerin sayısını yetmiş yediye çıkarmıştı.</p>

  <p>“Sevgili kız kardeşim,” dedi Şehrazat bin ikinci gecede [bu noktada “Isitsöomot”tan harfiyen alıntı yapıyorum], “sevgili kız kardeşim, o küçük boğulma sorununu hallettiğimize, o korkunç yemin de bozulduğuna göre, sana ve krala (kral da amma horluyor -bir beyefendinin asla yapmayacağı bir şey) gemici Sinbat’ın maceralarının sonunu anlatmadığım için üzülüyorum. Bu adamın anlatmadığım ve diğerlerinden çok daha ilginç pek çok macerası var. Ama ne yalan söyleyeyim, ondan bahsettiğim gece biraz uykum vardı, bu yüzden öyküyü kısa kesmiştim. Umarım Allah beni bu ihmalkarlığımdan dolayı affeder. Ama yine de bu kusurumu telafi etmek için geç kalmış değilim. Şimdi krala bir iki çimdik atıp onu uyandıracağım. Böylece o korkunç sesleri çıkarmayı keser. Sonra da sana bu son derece ilginç öykünün devamını anlatacağım (isterse kral da dinleyebilir).”</p>

  <p>“Isitsöomot”da yazdığına göre, Şehrazat’ın kız kardeşi pek ilgilenmiş gibi görünmüyordu. Ama kral yeterince çimdik yedikten sonra sonunda horlamayı kesti ve en sonunda “Hımm!” ve “Hoo!” diyerek (bunlar kuşkusuz Arapçadır) dinlemeye başladığını ve artık horlamamak için elinden geleni yapacağını ifade ettikten sonra -Şehrazat gemici Sinbat’ın maceralarına kaldığı yerden devam etti.</p>

  <p>“‘Sonunda yaşlanınca,’ [Şehrazat Sinbat’ın ağzından konuşuyordu] -'sonunda yaşlanınca, evimde yıllarca dinlendikten sonra, tekrar yabancı diyarları gezmek istedim. Bir gün, aileme niyetimden hiç bahsetmeden, yükte hafif ve pahada ağır mallarımı toplayıp bir hamala taşıtarak sahile gittim ve beni henüz görmemiş olduğum bir ülkeye götürebilecek bir geminin geçmesini beklemeye koyuldum.</p>

  <p>“'Bohçaları kumsala koyduktan sonra ağaçların altına oturduk. Bir geminin geçmesini bekliyorduk, ama saatlerce tek bir gemi bile göremedik. Sonunda sanki tuhaf bir vızıltı ya da uğultu duymaya başladım. Hamal biraz kulak kabarttıktan sonra bu sesi kendisinin de duyduğunu söyledi. Ses giderek yükseliyordu, bu yüzden onu çıkaran her neyse, yaklaştığını anlıyorduk. Nihayet ufukta siyah bir nokta belirdi. Hızla yaklaşıyordu. Böylece sonunda onun dev bir canavar olduğunu gördük. Gövdesinin büyük bir kısmı su üstünde yüzüyordu. İnanılmaz bir hızla üstümüze doğru geliyordu. Göğsüyle denizi yararak dev, köpüklü dalgalar oluşturuyordu. Denizde geçtiği her yeri aydınlatıyor, ardında ufka kadar uzanan upuzun bir ateş hattı bırakıyordu.</p>

  <p>““Yaratık yaklaştıkça onu iyice görebilmeye başladık. Üç dört uzun ağaç boyundaydı. Genişliği sarayınızdaki büyük toplantı salonununki kadardı, ey Halifelerin en yücesi ve cömerti. Sıradan balıklarınkine benzemeyen gövdesi kaya gibi sertti ve su üstündeki kısmı, onu tamamen çevreleyen dar ve kan kırmızısı bir şerit dışında kapkaraydı. Canavar dalgalarla birlikte yükselip alçaldıkça sualtındaki karnını görebiliyorduk. Karnı sisli havadaki ayın renginde metal pullarla tamamen kaplıydı. Arkası düz ve beyaza yakındı. Buradan yukarı altı diken çıkıyordu. Bunlar gövdesinin yaklaşık yarısı kadardı.</p>

  <p>“Görebildiğimiz kadarıyla, bu korkunç yaratığın ağzı yoktu. Ama sanki bu kusuru telafi edercesine, en az seksen gözü vardı. Bunlar yeşil yusufçuğunkiler gibi yuvalarından fırlamış, iki sıra halinde, birbirlerine ve o kan kırmızısı şeride paralel olarak gövdeyi tamamen sarmışlardı. O şerit bir kaşa benziyordu. Bu korkunç gözlerden iki üç tanesi diğerlerinden çok daha büyüktü ve saf altına benziyordu.</p>

  <p>“‘Söylediğim gibi, bu yaratık müthiş bir hızla üstümüze doğru geliyordu.</p>

  <p>Ama büyü marifetiyle hareket ediyor olsa gerekti -zira ne balıklarınki gibi yüzgeçleri, ne ördeklerinki gibi perdeli ayaklan, ne de gemilerinki gibi rüzgara kapılıp giden, denizkabuğunu andıran yelkenleri vardı. Denizyılanları gibi kıvrıla kıvrıla da ilerlemiyordu. Başı ile kuyruğunun şekli birbirinin aynıydı, ama kuyruğun yakınında iki küçük burun deliği vardı. Canavar buradan müthiş bir güçle soluyor ve kulak tırmalayıcı çığlıklar atıyordu.</p>

  <p>“‘Bu iğrenç yaratığı görünce büyük bir dehşete kapıldık; ama sırtında insan boyunda ve insana benzer bir sürü yaratık olduğunu görünce daha da şaşırdık. Lâkin bunların üstünde biz insanlar gibi giysiler yoktu. Giysiye benzeyen, ama derilerine yapışmış, zavallıları gülünç gösteren ve hiç kuşkusuz hareketlerini kısıtlayıp onlara büyük acı veren çirkin, rahatsız örtüler (hiç şüphesiz doğaldılar) vardı. Başlarının tepesinde dörtgen kutular vardı. İlk başta bunları sarık niyetine kullandıklarını düşündüm, ama kısa süre sonra son derece ağır ve sert olduklarını keşfettim. Bu yüzden o hayvanların başlarını korudukları ve ağırlıkları sayesinde omuzlarının üstünde tuttukları sonucuna vardım. Yaratıkların boyunlarına köpeklere taktığımız türden kara tasmalar geçirilmişti (kölelik işaretiydi şüphesiz). Ama köpek tasmasından çok daha geniş ve kalındılar, bu yüzden o zavallı yaratıklar başlarını ancak gövdeleriyle birlikte çevirebiliyordu. Bu yüzden de sürekli burunlarına bakmak zorundaydılar -korkunç olmasa da şaşırtıcı bir görüntüydü bu. Burunları sürekli havadaydı.</p>

  <p>“‘Canavar üstünde durduğumuz sahile yaklaşınca birden gözlerinden birini faltaşı gibi açtı ve içinden müthiş bir parıltı yayıldı. Buna yoğun bir duman bulutu ve ancak gök gürültüsüyle kıyaslayabileceğim bir ses eşlik etti. Duman dağılınca o tuhaf hayvansı insanlardan birinin dev yaratığın kafasına yakın bir yerde, elinde bir borazanla durduğunu gördük. Bunu ağzına götürerek bize yüksek, sert ve nahoş bir tonla seslenmeye başladı. Sesi burnundan çıkmasa bir tür insan diliyle konuştuğunu sanabilirdik.</p>

  <p>‘“Bize hitap ettiği belliydi. Ne dediğini anlamadığımdan nasıl karşılık vereceğimi bilemedim. Bu yüzden korkudan bayılmak üzere olan hamala döndüm ve ona bu yaratık hakkındaki fikrini sordum. Acaba nasıl bir tür canavardı, ne istiyordu ve sıranda gezinen o yaratıklar neyin nesiydi? Tir tir titreyen hamal elinden geldiğince yanıtladı. Bu deniz yaratığından bahsedildiğini bir kez işitmişti: Zalim bir iblis olduğu söyleniyordu. Bağırsaklarında kükürt, kanında alev vardı. İnsanlara kötülük yapsın diye cinler tarafından yaratılmıştı. Sırtındaki yaratıklar ise kedi ve köpeklerde görülen türden asalak haşerelerdi. Bit ve pirelerden daha büyük ve tehlikeliydiler o kadar. Ayrıca bu haşereler her ne kadar zararlı da olsa, aynı zamanda işe de yarıyorlardı - çünkü o canavarı sürekli ısırıp, sokup durduklarından hayvana rahat vermiyor, böylece onu öfkelendirerek, kükreyerek kötülükler yapmasını ve bu şekilde kötü cinlerin fesat planlarını yerine getirmesini sağlıyorlardı.</p>

  <p>“‘Bunları duyunca hemen kaçmaya karar verdim. Arkama bile bakmadan tepelere doğu koşmaya başladım. Hamal da benim kadar hızlı, ama neredeyse zıt yönde koşuyordu. Böylece sonunda eşyalarımla birlikte gözden kayboldu. Onlara gözü gibi baktığına eminim -gerçi çok da emin değilim, çünkü onu bir daha görmedim.</p>

  <p>“'O insan-haşereler kayıklarla sahile inip peşime düşmüştü. Beni kısa sürede yakaladılar. Ellerimle ayaklarımı bağlayıp canavara götürdüler. Canavar ben sırtına yüklenir yüklenmez hemen tekrar denize açıldı.</p>

  <p>“‘Rahat yuvamı bırakıp böyle tehlikeli bir maceraya atılmakla gösterdiğim aptallıktan artık bin pişmandım. Ama son pişmanlık fayda etmediğinden, içinde bulunduğum durumu en iyi şekilde değerlendirmeye karar verdim. Borazanlı insan-hayvan, diğerlerinin lideri gibiydi. Onun gözüne girmeye çalıştım. Bunda öyle başarılı oldum ki, birkaç gün içinde bana ısındı ve benden hoşnut olduğunu sık sık belli etmeye başladı. Sonunda kendisinin küstahça ‘lisanı’ olarak adlandırdığı şeyi bana az çok öğretmeye bile çalıştı. Böylece sonunda onunla rahatça konuşabilmeye başladım ve ona dünyayı görmeyi ne kadar istediğimi anlattım.</p>

  <p>“'Gak guk guguk, guguk da guk, homur humur, tıs, fıs, as; dedi bana bir akşam yemekten sonra -ama lütfen beni bağışlayın Majesteleri. Cock-neighlerin<a href="#n3" id="n3d"><sup>[3]</sup></a> (bu insan-hayvanlara verilen isim buydu; sanırım dilleri horoz ötüşüyle at kişnemesini bağdaştırdığı için) dilini bilmediğinizi unuttum. İzninizle tercüme edeyim. 'Gak guk vs.’ şu anlama gelir: ‘Sevgili Sinbat, bence sen harika bir insansın. Biz dünyanın çevresinde tur atıyoruz. Madem dünyayı görmeye bu kadar heveslisin, ben de bu hayvanın sırtında bedava gezmene izin vereceğim.’”</p>

  <p>“Isitsöornot”a göre, Leydi Şehrazat buraya gelince kral soldan sağa dönüp şöyle dedi:</p>

  <p>“Kraliçem, bana Sinbat’ın bu maceralarını daha önce anlatmamış olmana çok şaşırdım. Bence bunlar gerçekten çok ilginç ve tuhaf şeyler.”</p>

  <p>Kitaba göre kral bunu söyledikten sonra güzel Şehrazat öyküyü anlatmaya devam etti:</p>

  <p>“Sinbat Halife’ye öyküsünü anlatmaya devam etti: ‘İnsan-hayvana bu iyiliği için teşekkür ettim. Canavarın sırtında bulunmaya kısa sürede alıştım. Okyanusta müthiş bir hızla ilerliyordu. Bu arada dünyanın o bölümünde okyanusun yüzeyi düz değil, nar gibi yuvarlaktır. Bu yüzden sürekli ya yukarı çıkıyor ya da aşağı iniyorduk.’"</p>

  <p>“Bu gerçekten de çok tuhaf,” diye araya girdi kral.</p>

  <p>“Ama doğru,” diye karşılık verdi Şehrazat.</p>

  <p>“Bilemiyorum,” dedi kral, “ama lütfen devam et."</p>

  <p>“Tabii," dedi kraliçe. “Sinbat Halife’ye anlatmaya devam etti: ‘O hayvan söylediğim gibi ine çıka yüzerek ilerlemeyi sürdürdü. Sonunda karşımıza bir ada çıktı. Çevresi yüzlerce kilometre uzunluğunda olmasına karşın denizin ortasında, tırtıla benzeyen bir sürü küçük yaratık tarafından inşa edilmişti.’”<a href="#n4" id="n4d"><sup>[4]</sup></a></p>

  <p>“Hımm!" dedi kral.</p>

  <p>“‘O adadan ayrıldıktan sonra,’ dedi Sinbat - (Şehrazat kocasının bu terbiyesizliğine kulak asmamıştı) - ‘o adadan ayrıldıktan sonra karşımıza bir başka ada çıktı. Bunun ağaçları taştandı ve öyle serttiler ki, en sağlam baltaları bile parçalıyorlardı.’”<a href="#n5" id="n5d"><sup>[5]</sup></a></p>

  <p>“Hımm!” dedi kral yine. Ama Şehrazat aldırmayıp Sinbat’ın ağzından anlatmaya devam etti:</p>

  <p>“‘Bu sonuncu adadan sonra karşımıza bir başka diyar çıktı. Burada yerin içine elli altmış kilometre kadar inen bir mağara vardı. Bu mağaranın içinde Şam ve Bağdat’takilerden çok daha büyük, görkemli ve fazla sayıda saray vardı. Bu sarayların tepesinden elmasa benzeyen, ama insandan daha büyük olan sayısız mücevher sarkıyordu. Kulelerle piramitlerin ve tapınakların arasındaki sokaklarda abanoz gibi kara, dev nehirler akıyor; bunlar gözsüz balıklarla dolup taşıyordu.”’<a href="#n6" id="n6d"><sup>[6]</sup></a></p>

  <p>“Hımm!” dedi kral.</p>

  <p>‘“Denizde biraz daha ilerleyince karşımıza yüksek bir dağ çıktı. Eteklerinden sıvı metal nehirleri akıyordu. Bunların bazıları'on sekiz kilometre genişliğinde ve doksan kilometre uzunlugundaydı.<a href="#n7" id="n7d"><sup>[7]</sup></a> Dağın zirvesindeki bir delikten ise öyle yoğun duman bulutlan çıkıyordu ki, gökyüzünde güneş tamamen görünmez olmuştu ve ortalık en karanlık geceden daha karanlıktı. Bu yüzden, dağdan iki yüz yirmi beş kilometre uzaktayken bile, en beyaz nesneleri dahi, ne kadar dikkatli baksak da göremiyorduk.’”<a href="#n8" id="n8d"><sup>[8]</sup></a> “Hımm!” dedi kral.</p>

  <p>“‘Canavar bu sahilden ayrıldıktan sonra yoluna devam etti. Sonunda karşımıza öyle bir diyar çıktı ki, burada her şey tersine dönmüş gibiydi -çünkü büyük bir gölün dibinde, su yüzeyinin otuz metre kadar altında yaprak vermiş iri ve gür ağaçlarla dolu bir orman vardı.’”<a href="#n9" id="n9d"><sup>[9]</sup></a></p>

  <p>“Hoo!" dedi kral.</p>

  <p>“‘Birkaç yüz kilometre daha ilerledikten sonra öyle bir iklime geldik ki; bizim atmosferimiz nasıl tüyleri taşıyabilirse, oradaki atmosfer de demiri ya da çeliği taşıyabilecek kadar yoğundu.’”<a href="#n10" id="n10d"><sup>[10]</sup></a></p>

  <p>“Yok canım,” dedi kral.</p>

  <p>“‘Yine aynı yönde ilerlemeyi sürdürünce karşımıza dünyanın en muhteşem manzarası çıktı. Burada görkemli bir nehir binlerce kilometre boyunca kıvrılarak akıyordu. Son derece derindi ve suları kehribardan bile daha saydamdı. Genişliği dört buçuk ila dokuz kilometre arasında değişiyordu. Her iki taraftaki dik kıyıları üç yüz elli metre yüksekliğindeydi. Bunlar dört mevsim çiçek açan ağaçlar ve sürekli nefis kokular yayan çiçeklerle kaplıydı. Böylece arazi muhteşem bir bahçeye benziyordu. Ama bu büyüleyici diyarın ismi Dehşet Krallığı idi ve buraya adım atan ölürdü.’”<a href="#n11" id="n11d"><sup>[11]</sup></a></p>

  <p>“Hıh!” dedi kral.</p>

  <p>‘“Bu krallıktan alelacele ayrıldık. Günler sonra karşımıza bir başka ülke çıktı. Burada başlarında tırpana benzer boynuzları olan binlerce canavar görünce şaşırdık. Bu iğrenç hayvanlar kendilerine toprakta huni şeklinde dev çukurlar kazıyordu. Bunların yanlarına öyle bir şekilde kayalar diziyorlardı ki, bu kayalara basan diğer hayvanlar çökmelerine yol açıyor ve o canavarların açtığı çukurlara düşüyorlardı. Burada hemen kanları içildikten sonra leşleri horgörüyle o ölüm çukurlarından çok uzağa götürülüp atılıyordu.’"<a href="#n12" id="n12d"><sup>[12]</sup></a></p>

  <p>“Pöh!" dedi kral.</p>

  <p>“‘Yolculuğumuzu sürdürdük. Sonunda karşımıza yerde değil havada yetişen bitkiler çıktı.<a href="#n13" id="n13d"><sup>[13]</sup></a> Başka bitkiler de gördük; bunlar diğer bitkilerin içinden çıkıyordu.<a href="#n14" id="n14d"><sup>[14]</sup></a> Yine bazıları canlı hayvanların gövdelerinden besleniyordu.<a href="#n15" id="n15d"><sup>[15]</sup></a></p>

  <p>“‘Bazıları yanar gibi ışık saçıyordu.<a href="#n16" id="n16d"><sup>[16]</sup></a> Bazıları ise rahatça ortalıkta geziniyordu.<a href="#n17" id="n17d"><sup>[17]</sup></a> Daha da tuhafı, bazı çiçekler soluk alıp veriyor ve uzuvlarını oynatabiliyordu; üstelik tıpkı insanlar gibi diğer yaratıkları esir etmeye düşkündüler ve onları belirli görevleri yerine getirene kadar tek başlarına korkunç hücrelere hapsediyorlardı.’”<a href="#n18" id="n18d"><sup>[18]</sup></a> “Saçma!” dedi kral.</p>

  <p>“‘Buradan da ayrıldıktan kısa süre sonra karşımıza bir başka diyar çıktı. Buradaki anlar ve kuşlar öyle dahi ve alim matematikçilerdi ki, imparatorluğun bilgelerine her gün geometri bilimi konusunda talimatlar veriyorlardı. Kral çok zor iki problemin çözümü için bir ödül koymuştu. Bunlar hemen çözüldü -birini anlar, diğerini kuşlar çözdü. Ama kral çözümleri gizli tuttu. Anlarla kuşların hemen bulduğu yanıtlara matematikçiler ancak yıllar sonra, büyük çabalar sarf ettikten, araştırmalar yapıp sayısız kitaplar yazdıktan sonra ulaşabildi.’”<a href="#n19" id="n19d"><sup>[19]</sup></a></p>

  <p>“Hadi ordan!” dedi kral.</p>

  <p>“‘Bu imparatorluktan yeni ayrılmıştık ki, karşımıza bir yenisi çıktı. Bunun sahillerinde, tepemizde bir buçuk kilometre genişliğinde ve üç yüz altmış kilometre uzunluğunda bir kuş sürüsü uçuyordu. Bu yüzden, dakikada bir buçuk kilometrelik hızla uçmalarına karşın, sürünün tamamının tepemizden geçmesi tam dört saat aldı -bu sürüde milyonlarca kuş vardı.’”<a href="#n20" id="n20d"><sup>[20]</sup></a></p>

  <p>“Hadi canım sen de!” dedi kral.</p>

  <p>“‘Bizi çok rahatsız eden bu kuşlardan yeni kurtulmuştuk ki, karşımıza çıkan başka tür bir kuş bizi dehşete düşürdü. Daha önceki yolculuklarımda gördüğümden çok daha büyük bir anka kuşuydu bu. Sarayınızın en büyük kubbesinden bile büyüktü, ey en yüce Halife. Görebildiğimiz kadarıyla bu korkunç kuşun kafası yoktu. Tamamen gövdeden oluşuyordu. Bu gövde son derece şişman ve yuvarlaktı. Yumuşak görünüyordu. Gergin ve parlaktı. Rengarenk şeritlerle bezeliydi. Canavar pençelerinin arasına bir ev almış, yukarılardaki yuvasına götürüyordu. Bu evin içindeki insanları görebiliyorduk. Herhalde kendilerini bekleyen korkunç son karşısında dehşete kapılmışlardı. Kuşu korkutup evi bırakmasını sağlamak için bütün gücümüzle bağırdık. Ama sadece sanki öfkelenmiş gibi soludu ve üstümüze ağır bir torba attı. Bunun içi kum doluydu.’”</p>

  <p>“Olmaz öyle şey!" dedi kral.</p>

  <p>“‘Bu maceradan hemen sonra karşımıza dev bir kıta çıktı. Dört yüz boynuzlu, gök mavisi bir ineğin sırtında duruyordu.”’<a href="#n21" id="n21d"><sup>[21]</sup></a></p>

  <p>“Buna inanırım işte,” dedi kral. “Bir kitapta böyle bir şey okumuştum.” “‘Bu kıtanın hemen altından (ineğin ayaklarının arasından) geçtikten sonra karşımıza muhteşem bir diyar çıktı, İnsan-hayvan burasının vatanı olduğunu ve orada kendisi gibi yaratıkların yaşadığını söyledi. Bu ona daha çok saygı duymama yol açtı. Hatta ona öylesine horgörülü bir laubalilikle yaklaştığım için utandım. Çünkü insan-hayvanların aslında çok güçlü büyücüler olduğunu anlamıştım. Beyinlerinde kurtlar vardı.<a href="#n22" id="n22d"><sup>[22]</sup></a> Bunlar kıvranıp dururken beyinlerde müthiş hayal ve fikirlerin belirmesine yol açıyordu hiç şüphesiz.’”</p>

  <p>“Daha neler!" dedi kral.</p>

  <p>“'Büyücülerin arasında çok tuhaf evcil hayvanlar vardı. Örneğin kemikleri demirden, kanı ise kaynar sudan oluşma dev bir at vardı. Saman yerine kara taşlar yiyordu. Yine de öyle güçlüydü ki, bu şehrin en büyük tapınaklarından daha ağır şeyleri, kuşların uçuşundan daha büyük bir hızla taşıyabilirdi.’”<a href="#n23" id="n23d"><sup>[23]</sup></a></p>

  <p>“Saçmalık!” dedi kral.</p>

  <p>“‘Orada tüysüz bir tavuk da gördüm. Ama bir deveden daha büyüktü. Et ve kemikten değil, demir ve tuğladan yapılmıştı. Kanı tıpkı atınki gibi (aslında birbirlerine benziyorlardı) kaynar sudandı. Yine tıpkı onun gibi sadece tahta ya da kara taşlar yiyordu. Bu tavuktan her gün yüz civciv çıkıyordu. Civcivler doğduktan sonra haftalarca annelerinin karnında kalıyordu.’”<a href="#n24" id="n24d"><sup>[24]</sup></a> “Zırva!” dedi kral.</p>

  <p>“‘Bu ülkenin güçlü büyücülerinden biri pirinç, tahta ve deriden bir insan yaratmış ve ona öyle bir akıl vermişti ki, kimse onu satrançta yenemezdi; büyük Halife Harun El-Raşit’in dışında tabii.<a href="#n25" id="n25d"><sup>[25]</sup></a> Bu büyücülerin yaptığı bir başka şey ise (yine aynı malzemeleri kullanarak), yaratıcısından bile akıllı olan bir mahluktu. Öyle akıllıydı ki, elli bin adamın bir yılda ancak yapabileceği hesaplamaları bir saniyede yapıveriyordu.<a href="#n26" id="n26d"><sup>[26]</sup></a> Ama daha da büyük bir büyücü ne insan, ne de hayvan olan, beyni kurşunla simsiyah bir maddenin karışımından oluşan, parmakları bir saatte Kuran’ın yirmi bin kopyasını yazabilecek kadar hızlı ve becerikli bir şey yaratmıştı. Hem de öyle titizdi ki, bütün kopyalar birbirinin aynı olur, aralarında tek bir fark bile bulunmazdı. Bu yaratık öyle güçlüydü ki, en büyük imparatorlukları bir anda kurabiliyor ya da yıkabiliyordu. Ama bu gücü hem iyilik, hem de kötülük için kullanılabiliyordu.’"</p>

  <p>“Gülünç!” dedi kral.</p>

  <p>“‘Bu büyücüler diyarında yaşayan bir büyücünün damarlarında semender kanı vardı, çünkü sıcak bir fırının içinde oturup yemeği fırının zemininde pişene kadar çubuk tüttürmekten hiç rahatsız olmuyordu.<a href="#n27" id="n27d"><sup>[27]</sup></a> Bir başkası ise adi metalleri altına dönüştürebiliyordu, hem de bu süreç boyunca onlara hiç bakmadan.<a href="#n28" id="n28d"><sup>[28]</sup></a> Bir başkasının elleri öyle becerikliydi ki, bir teli görünmez hale gelecek kadar inceltebiliyordu.<a href="#n29" id="n29d"><sup>[29]</sup></a> Bir başkasının ise gözleri öyle keskindi ki, saniyede dokuz yüz milyon kez ileri geri gidip gelen elastik bir cismin tüm hareketlerini sayabiliyordu.’”<a href="#n30" id="n30d"><sup>[30]</sup></a></p>

  <p>“Absürd!” dedi kral.</p>

  <p>“‘Yine bir başka büyücü, kimsenin görmediği bir sıvıyı kullanarak arkadaşlarının cesetlerinin elini kolunu sallamasını, tekme atmasını, dövüşmesini, hattâ ayağa kalkıp dans etmesini sağlayabiliyordu.<a href="#n31" id="n31d"><sup>[31]</sup></a> Bir başkası sesini öyle güçlendirmişti ki, kendini dünyanın öbür ucundakilere duyurabiliyordu. <a href="#n32" id="n32d"><sup>[32]</sup></a></p>

  <p>Bir başkasının kolu öyle uzundu ki, Şam’da oturup Bağdat’ta ya da başka herhangi bir yerde bir mektup yazabilirdi.<a href="#n33" id="n33d"><sup>[33]</sup></a> Bir başkası istediği zaman şimşek çaktırabiliyor ve onunla oynayabiliyordu. Bir başkası iki yüksek sesten sessizlik çıkarabiliyordu. Bir başkası iki parlak ışıktan karanlık çıkarabiliyordu. <a href="#n34" id="n34d"><sup>[34]</sup></a> Bir başkası sıcak bir fırından buz elde ediyordu.<a href="#n35" id="n35d"><sup>[35]</sup></a> Bir başkası güneşe kendi portresini çizmesini emredince güneş itaat ediyordu. <a href="#n36" id="n36d"><sup>[36]</sup></a> Yine bir başkası güneşin, ayın ve gezegenlerin ağırlıklarını kılı kırk yararak ölçmüş, içlerini araştırmış ve katılık derecelerini hesaplamıştı. Ama aslına bakarsanız o ülkenin halkının büyücülük yetenekleri öyle şaşırtıcıydı ki; çocukları, hattâ en adi kedi köpekleri bile var olmayan ya da ülkenin kuruluşundan yirmi bin yıl önce yok olmuş şeyleri rahatça görebiliyordu. <a href="#n37" id="n37d"><sup>[37]</sup></a></p>

  <p>“Mantıksız!” dedi kral.</p>

  <p>“‘O eşsiz, büyük ve bilge büyücülerin karıları ve kızları,’” diye devam etti Şehrazat, kocasının sık sık kabaca sözünü kesmesine aldırmadan - “‘o olağanüstü sihirbazların karıları ve kızları her açıdan mükemmel yetişmişti ve başlarına gelen büyük bir talihsizlik olmasa hem ilginç, hem de güzel olacaklardı. Onları bundan ne yazık ki kocalarının ve babalarının mucizevi güçleri bile kurtaramıyordu. Talihsizlikler türlü türlüdür -onlarınki ise bir çengelli iğne şeklindeydi.’”</p>

  <p>“Bir ne?" dedi kral.</p>

  <p>“‘Bir çengelli iğne,’ dedi Şehrazat. “‘Kötülük yapmak için sürekli fırsat kollayan kötü cinlerden biri, o hünerli bayanları bizim kişisel güzellik dediğimiz şeyin, belin hemen altındaki o çıkıntıyla ilişkili olduğuna inandırmıştı. -Güzelliğin bu çıkıntının boyutlarıyla ilişkili olduğuna inanıyorlar. Buna hem uzun süredir inandıkları, hem de o ülkede alt yastıklar sudan ucuz olduğu için, artık oradaki kadınları tek hörgüçlü develerden ayırmak mümkün değil-'”</p>

  <p>"Yeter!’’ dedi kral. “Kes artık. Buna dayanamıyorum ve dayanmayacağım da. Yalanlarınla başımı ağrıttın. Şafak da sökmeye başlamış zaten. Ne kadardır evliyiz? Vicdanım yine içimi kemirmeye başladı. Tek hörgüçlü develer ha? Beni aptal mı sandın sen? Haydi kalk bakalım, doğru cellada.”</p>

  <p>“Isitsöornot”tan öğrendiğime göre bu sözler Şehrazat'ı hem üzmüş, hem de şaşırtmış. Ama kralın sözünden dönmeyen bir adam olduğunu bildiğinden kaderine razı olmuş. Ama boğazındaki kement tarafından boğulurken en azından daha anlatacak çok şeyi olduğunu ve hayvan kocasının huysuzluğu yüzünden birbirinden ilginç bir sürü macerayı dinleme fırsatını teptiğini düşünerek kendini avutmuş.</p>

  <p><b>Notlar</b></p>

  <p><a href="#n1d" id="n1">[1]</a> Tell me now, Is it so or not? = Çabuk söyle, öyle mi değil mi?</p>

  <p><a href="#n2d" id="n2">[2]</a> En iyi, iyinin düşmanıdır.</p>

  <p><a href="#n3d" id="n3">[3]</a> Cock: horoz; Neigh: Kişnemek. Poe aynı zamanda Cockneylilere gönderme yapıyor. -ÇN.</p>

  <p><a href="#n4d" id="n4">[4]</a> Mercan adaları. - POE.</p>

  <p><a href="#n5d" id="n5">[5]</a> "Teksas'taki evi ilginç doğa manzaralarından biri taşlaşmış bir ormandır. Pasigno Nehri'nin kaynağına yakın bir yerde bulunur. Burada yüzlerce taşlaşmış, dimdik ağaç vardır. Hala büyümekte olan bazı ağaçlar kısmen taşlaşmıştır. Doga filozofları bunu şaşırtıcı bulmuş ve taşlaşma üstüne kuramlarını değiştirmek zorunda kalmışlardır." - Kennedy</p>

  <p>Bu anlatı, İlk başla pek inanan çıkmasa da, sonradan tamamen taşlaşmış bir ormanın keşfiyle doğrulanmıştır, Bu orman Chayenne ya da Chienne Nehri'nin Rocky Sıradağları'ndaki Kara Tepeler'de bulunan kaynağının yakınındadır.</p>

  <p>Kahire civarındaki taşlaşmış orman gerek coğrafi, gerekse görsel açıdan yeryüzündeki en ilginç manzaralardan biridir. Şehir kapılarının hemen ilerisinde halifelerin mezarları bulunur. Bunun güneyinde, çölden geçip Süveyş'e giden yola yaklaşıp doksan derecelik açıyla ilerlerseniz; kum, çakıl ve denizkabuğu kaplı (sanki deniz daha dün geri çekilmişçesine) alçak ve ıssız bir vadide on beş kilometre kadar gittikten sonra karşınıza bir dizi alçak kum tepesi çıkar. Vadiye paralel duran bu tepelerin ardında inanılmayacak kadar tuhaf ve ıssız bir manzara vardır. Taşlaşmış ağaç parçalarından oluşma çürümüş bir orman göz alabildiğine, kilometrelerce uzanmaktadır. Bu ağaçlara bir atın toynağı çarpınca sanki demire vurulmuş gibi bir ses çıkar. Agaçların rengi koyu kahverengidir, ama şekilleri kusursuzca korunmuştur. Boyları otuz santim ile bir buçuk metre, kalınlıkları ise on beş ila doksan santim arasında değişir. Göz alabildiğine uzanan bu orman öyle sıktır ki, bir Mısır eşeği içinden zor geçebilir. Görünüşü öyle doğaldır ki İskoçya ya da İrlanda'da olsa, kurumuş dev bir bataklık sanılıp pek dikkat çekmcyebilirdi. Dalların çoğu neredeyse kusursuzca korunmuştur. Bazılarının kabuklarındaki kurtyenikleri açıkça görülebilir. En ince damarlar ve ormanın ortasındaki ağaçların tamamı olduğu gibi korunmuştur. Bunlar güçlü büyüteçlerle rahatça incelenebilir. Bu ağaçlar tamamen silislenmiştir; öyle ki camı çizebilir ve mükemmel bir şekilde cilalanabilirler. Asya Dergisi ‘3, s. 359: Üçüncü Dizi - POE.</p>

  <p><a href="#n6d" id="n6">[6]</a> Kentucky’deki Mamut Mağarası - POE.</p>

  <p><a href="#n7d" id="n7">[7]</a> İzlanda'da, 1763’te - POE,</p>

  <p><a href="#n8d" id="n8">[8]</a> "1766'da Hecla Yanardağı faaliyete geçtiğinde, ortalığa öyle zifiri bir karanlık çökmüştü ki, dağdan elli fersahtan daha uzakta olan Glaumba’da insanlar sokakta el yordamıyla yürümek zorunda kalmıştı. 1974’te dört fersah ötedeki, Caserta’daki Vezüv Yanardağı faaliyete geçtiğinde ise, insanlar ancak fenerlerle yürüyebiliyorlardı. 1 Mayıs 1812'de, Sı. Vincent Adası'ndaki bir yanardağdan yayılan volkanik toz ve kum bulutları ortalığı öyle karartmıştı ki, insanlar öğle vakti açık havada, çevrelerindeki ağaçları ya da diğer nesneleri göremiyordu. Hatta İnsan, gözlerinin on beş santim uzağındaki beyaz bir mendili bile göremiyordu.' - MURRAY, s. 215, Phil, bas, '1. Encyclopaedia of Geography.'- POE.</p>

  <p><a href="#n9d" id="n9">[9]</a> “1790'da Caraccas'ta, bir deprem sırasında granit toprağın bir bölümü çökmüş ve bir göl oluşmuştu. Bu gölün çapı yedi yüz elli metre, derinliği ise yirmi beş-otuz metre kadardı. Çöken kısım Aripao Ormanı'nın bir bölümüydü ve ağaçlar sualtında aylarca yeşil kalmayı sürdürdü." - MURRAY, s. 221, 'Encyc. of Geog.' — POE.</p>

  <p><a href="#n10d" id="n10">[10]</a> En sert çelik bile bir kuyumcu borusu sayesinde ince toza dönüştürülebilir. Bu toz havaya serpilince uçuşur. - POE.</p>

  <p><a href="#n11d" id="n11">[11]</a> Niger bölgesi. Bkz. Simmond'un "Koloni dergisi". - POE.</p>

  <p><a href="#n12d" id="n12">[12]</a> Myrmeleon -aslan karıncası. "Canavar" terimi büyük ve küçük anormal şeyler için kullanılabilir. "Dev" gibi tanımlar da tamamen görecedir. Aslan karıncasının çukurları adi kırmızı karıncanınkilere kıyasla devdir. Bize ufak gelen bir çakmaktaşı parçası da onlar için bir “kayadır". - POE.</p>

  <p><a href="#n13d" id="n13">[13]</a> Salepgillerden Epldendron, Fİos Aeris sadece köklerini bir ağaca ya da başka bir nesneye dayayarak büyür. Bunlardan beslenmez -besinini sadece havadan temin eder. - POE.</p>

  <p><a href="#n14d" id="n14">[14]</a> Parazitler; örneğin muhteşem Rafnesia Amoldi. —POE.</p>

  <p><a href="#n15d" id="n15">[15]</a> Schouw, bir bitki türü olan Planlat Epizoae'nin canlı hayvanların üstünde yetiştiğini savunur. Fuci ile Algea'da bu türdendir.</p>

  <p>Salem, Massachusettslli Bay J. B. Williams, ‘Devlet Enstitüsü”ne Yeni Zelanda'dan bir böcek gelirmiş ve böceği şöyle tarif etmiştir: - “Kesinlikle bir kurt ya da solucan olan ‘Holle’, Rata ağacının dibinde yaşar ve kafasından bir bitki büyür. Bu son derece tuhaf ve sıradışı böcek Rata ve Puriri ağaçlarına çıkar ve tepeden içine girerek ağacı yiye yiye köküne kadar ulaşır. Sonra kökten dışarı çıkar ve ölür ya da uykuya dalar. Kafasındaki bitki çoğalır. Böceğin bedeni çürümeden ya da parçalanmadan kalır. Sağkenki halinden daha serttir. Yerliler bu böcekten dövme boyası yapmakla faydalanır." - POE.</p>

  <p><a href="#n16d" id="n16">[16]</a> Madenlerde ve doğal mağaralarda yaşayan bir tür sporlu mantar yoğun bir fosforlu ışık saçar. - POE.</p>

  <p><a href="#n17d" id="n17">[17]</a> Orchis, scabius ve vallisneria. - POE.</p>

  <p><a href="#n18d" id="n18">[18]</a> "Bu çiçeğin (Aristolochia Clematitis) tüveyci boru şeklindedir, ama üst kısmındaki bir uzuv en alttaki yuvarlak bir keseye bağlıdır. Borunun içi aşağı dönük, hareketsiz tüylerle doludur. Yuvarlak kesenin içinde pistil vardır. Bu pistil sadece bir germen gözesinden, dişicik başından ve onları saran erciklerden oluşur Ama ercikler germen gözesinden bile daha kısa olduğundan poleni dişicik başının üstüne atamaz, çünkü bitki döllenene kadar dimdik durur. Bu yüzden dıştan gelen bir yardım olmazsa bu polenler çiçeğin dibine düşer. Doğa bu kez yardım aracı olarak Tıpula Pennikornis denen küçük bir böceği kullanır. Bu böcek bal ararken tüveyç borusuna girer, buradan aşağı iner ve her tarafı araştırır. Böylece tüm gövdesi polenle kaplanır. Ama tüylerin aşağı dönük olması yüzünden yukarı çıkamaz. Bu tüyler bir fare kapanının telleri gibi aynı noktaya yaklaşır halde durmaktadır. Kapana kısılan böcek içeride sabırsızca dolanmaya, çıkış yolu aramaya başlar. Bu arada dişicik başına defalarca sürtünür. Sonunda dişicik başı döllenmesine yelecek kadar polenle kaplanınca, çiçek eğilmeye başlar ve tüyler geri çekilip borunun duvarına yaslanır. Böylece böcek kaçıp kurtulabilir." - PEDER P. KEITH - "Fizyolojik Botaniğin Sistemi- POE.</p>

  <p><a href="#n19d" id="n19">[19]</a> Anlar -var olduklarından beri- kovan hücrelerini öyle muntazam, öyle uygun sayılarda ve eğimlerle inşa ederler ki, bu yaratıkların hücrelerini en derin matematiksel ilkelere uygun olarak, mekandan en fazla yararlanacak şekilde yaptıkları kanıtlanmıştır Geçtiğimiz yüzyılın sonunda matematikçiler şu sorun üstünde tanışmaya başlamıştı -"bir yeldegirmeninin kanatları hangi şekilde ve birbirleri ile uskurdan ne kadar uzakta olmalı ki, onlardan en iyi verim alınabilsin?” Bu son derece karmaşık bir meseledir, çünkü olasılıklar sonsuzdur. En ünlü matematikçiler bu meseleyi çözmeye boşuna çabaladı. Binlerce çözüm önerisi getirildi, ama hiçbiri kabul edilir değildi. Sonunda tartışmasız olarak doğru bir yanıt bulununca, aslında bu yanıtın kuşların kanatlarında bulunduğu anlaşıldı -hem de ilk kuşun uçmaya başlamasından beri. - POE.</p>

  <p><a href="#n20d" id="n20">[20]</a> Frankfurt ile İndiana arasında uçan, bir buçuk kilometre genişliğinde bir güvercin sürüsünü görmüştü. Bu sürünün geçmesi dört saat sürüyordu. Hızı dakikada bir buçuk kilometre olduğundan, boyunun 360 kilometre olduğu anlaşılıyordu. Metrekareye üç güvercin düştüğünü kabul edersek bu 2.230.272.000 güvercin eder. Kanada ve Amerika Gezileri," Lieut. F. Hall. - POE.</p>

  <p><a href="#n21d" id="n21">[21]</a> “Dünya mavi renkle dört yüz boynuzlu bir ineğin sırtında durur." - Sale’in Kuran Çevirisi - POE. Bu inanış aslında Kuran’dan kaynaklanmaz.</p>

  <p><a href="#n22d" id="n22">[22]</a> “Entozoea, yani bağırsak kurdu insanların kaslarında ve beyinlerinde sık sık görülmüştür.” - Bkz. Fizyoloji s. 143 - Wyatt. - POE.</p>

  <p><a href="#n23d" id="n23">[23]</a> Londra ile Exeler arasındaki büyük Batı Demiryolu’nda saatte 71 millik hıza ulaşılmıştı. 90 tonluk bir tren Paddinglon’dan Didcot’a (53 mil) 51 dakikada gitmişti. - POE</p>

  <p><a href="#n24d" id="n24">[24]</a> Eccaleobion. - POE. ('kuşların yapay ısı kullanılarak kuluçkadan çıkartılması için... buharla ısıtılan bir makine’ (Vamer))</p>

  <p><a href="#n25d" id="n25">[25]</a> Maelzel’in Satranç Oynayan Otomatı. - POE.</p>

  <p><a href="#n26d" id="n26">[26]</a> Babbage’in hesap makinesi. - POE.</p>

  <p><a href="#n27d" id="n27">[27]</a> Chaberi ve ondan sonra yüzlerce kişi. - POE</p>

  <p><a href="#n28d" id="n28">[28]</a> Elektrotip. - POE</p>

  <p><a href="#n29d" id="n29">[29]</a> Wollaston teleskoplar için plarinden santimin yedi bin iki yüzde biri kalınlığında bir tel yapmıştı bu tel ancak mikroskopla görülebiliyordu</p>

  <p><a href="#n30d" id="n30">[30]</a> Newton ağ tabakanın tayfın mor ışığının etkisi altında saniyede 900.000.000 kez titreştiğini kanıtlamıştı. - POE.</p>

  <p><a href="#n31d" id="n31">[31]</a> Volt pili. - POE. (Buradaki "sıvı" elektrolittir)</p>

  <p><a href="#n32d" id="n32">[32]</a> Elktro Telgraf bilgileri anında iletir - en azından yeryüzündeki herhangi bir mesafede - POE.</p>

  <p><a href="#n33d" id="n33">[33]</a> Elktro Telgraf baskı aygıtı. - POE</p>

  <p><a href="#n34d" id="n34">[34]</a> Basit Doğu Felsefesi deneyleri. İki ışık kaynağından çıkan iki hüzme karanlık bu odada beyaz bir yüzeye yöneltilirse ve uzunlukları arasında 0.00001032 santimlik bir fark varsa, yoğunlukları iki katına çıkar. Aynı etki bu farkın katları için de geçerlidir. 2.5, 3.5 vs lik katlar yoğunluğu sadece bir hüzmedekine eşit olarak arttırılır. Ama 2.5, 3.5 vs'lik katlarda sonuç siyahtır. Mor ışınlarda da uzunluk farkı 0.000628 santim iken aynı etki görülür, Diğer ışınlarda da sonuç aynıdır -mordan kırmızıyla geçişle birlikte sabit artışlarla farklılık gösterir. Sesle yapılan benzer deneyler benzer sonuçlar verir. - POE.</p>

  <p><a href="#n35d" id="n35">[35]</a> Bir ispirto lambasının içine platin bir erime kabı koyun ve iyice ısıtın. İçine biraz sülfürik asit dökün. Bu asit normal ısıda son derece uçucu olsa da sıcak bir eritme kabında tek bir damlası bile buharlaşmayacaktır - kendine ait bir atmosferle çevrili olduğundan kenarlara dokunmaz bile. Sonra birkaç damla su dökerseniz asit birden kabın sıcak kenarlarıyla temasa geçer ve sülfürik asit buharına dönüşerek öyle büyük bir hızla uçar ki, suyun ısısını da birlikle görünür ve su bir buz parçası halinde kabın dibine düşer. Tekrar erimesine fırsat vermeden çıkarılırsa, sıcak bu fırının içinden bir buz parçası çıkarılmış olur. - POE.</p>

  <p><a href="#n36d" id="n36">[36]</a> Fotoğraf. - POE.</p>

  <p><a href="#n37d" id="n37">[37]</a> Işık saniyede 200.000 mil hızla ilerlese de en yakındaki sabit yıldızın (Sirius’un) bize öyle uzak olduğu tahmin edilmektedir ki, ışınlarının dünyaya ulaşması en az üç sene alır. Sirius'tan daha uzaktaki yıldızlar için bu sürenin 20 -hatta 1000- sene olduğu tahmin ediliyor. Yani 20 ya da 1000 sene önce yok olmuşlarsa bile biz onları bugün hâlâ, 20 ya da 1000 yıl önce yüzeylerinden yola çıkmış ışık sayesinde görebiliriz. Aslında gördüğümüz yıldızlardan çoğunun çoktan yok olmuş olması olanaksız değildir -hatta oldukça mümkündür. [BROADWAY GAZETESİ NOTU.] - POE.</p>

  <p>Herschellerin yaşlısı, büyük teleskobu sayesinde gördüğü en hafif nebula ışığının dünyaya ulaşmasının en az 3.000.000 yıl aldığını söyler. Bu durumda Lord Ross’un teleskopuyla görülen bazılarının ulaşması en az 20.000.000 yıl sürmüştür. [GRISWOLD'UN NOTU]</p>
</body>
</html>
