<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karamazov</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h2 class="h2baslik1" id="calibre_toc_36">IX<br class="chapter" />
  Şehvet Düşkünleri</h2>

  <p class="normal">Dmitri Fyodoroviç’in hemen arkasından salona koşarak Grigori’yle Smerdyakov da girdi. Fyodor Pavloviç’in birkaç gün önceki uyarısına uyarak antrede Dmitri’yle epey itişip kakışmışlardı. Dmitri Fyodoroviç’in odaya dalıp içeriyi gözden geçirirken bir an durmasından yararlanan Grigori masayı dolanarak salonun giriş kapısının karşısındaki öbür odalara giden kapının iki kanadını örttü, sonra kollarını iki yana açarak kapının önünde durdu. Her halinden, son nefesine kadar savunmaya hazır olduğu anlaşılıyordu. Bunu gören Dmitri tiz bir çığlık atarak Grigori’ye saldırdı.</p>

  <p class="normal">— Demek orada o! Oraya sakladınız demek!.. Çekil, alçak!</p>

  <p class="normal">Grigori’ye yapıştı, öteki onu itti. Hiddetten kendini kaybeden Dmitri var gücüyle Grigori’ye bir yumruk indirdi. Yaşlı adam birdenbire olduğu yere çöktü. Dmitri üzerinden atlayarak içeri daldı. Sararan, boyuna titreyen Smerdyakov salonun öbür ucunda kaldı; durmadan Fyodor Pavloviç’e sokuluyordu.</p>

  <p class="normal">— Burada o… Şimdi eve doğru saptığını gözümle gördüm, ama yetişemedim! diye bağırıyordu Dmitri. Nerede o?.. Nerede?..</p>

  <p class="normal">“Burada o” diye haykırması Fyodor Pavloviç’te umulmadık bir etki uyandırdı. Bütün korkusu o anda dağıldı.</p>

  <p class="normal">— Tutun, onu tutun! diye haykırarak Dmitri Fyodoroviç’in peşine düştü.</p>

  <p class="normal">O anda Grigori de doğruldu, ama henüz pek kendine gelmemişti. İvan Fyodoroviç’le Alyoşa babalarının ardından koştular. Üçüncü odadan, ansızın, bir şeyin düşüp kırıldığı duyuldu. Dmitri Fyodoroviç mermer kaide üzerinde pahalı olmayan bir kristal vazoya çarparak düşürmüştü.</p>

  <p class="normal">— Tutun şunu! İmdat!.. diye haykırıyordu ihtiyar. İvan Fyodoroviç’le Alyoşa sonunda babalarını yakalayarak zorla salona götürdüler, İvan Fyodoroviç hiddetle,</p>

  <p class="normal">— Ne koşuyorsunuz peşinden, diye çıkıştı. Gerçekten vurur sizi.</p>

  <p class="normal">— Vanyeçka, Lyoşeçka, demek Gruşenka burada… Buraya geldiğini görmüş, kendisi söylüyor…</p>

  <p class="normal">İhtiyar boğuluyor gibiydi. O anda Gruşenka’yı beklemiyordu. Orada olduğu haberi aklını başından almıştı. Tir tir titriyordu, çılgın gibiydi.</p>

  <p class="normal">İvan,</p>

  <p class="normal">— Gelse, görmez miydiniz! diye bağırdı.</p>

  <p class="normal">— Belki öbür kapıdan…</p>

  <p class="normal">— Öbür kapı kapalı, anahtarları da sizde,</p>

  <p class="normal">Dmitri gene salona döndü, öbür kapıyı kapalı bulmuştu, anahtar gerçekten Fyodor Pavloviç’in cebindeydi. Bütün odaların pencereleri kapalıydı. Gruşenka hiçbir yerden girip çıkamazdı.</p>

  <p class="normal">Fyodor Pavloviç, Dmitri’yi yeniden görür görmez,</p>

  <p class="normal">— Tutun şunu! diye haykırdı; yatak odamdaki parayı çaldı!</p>

  <p class="normal">İvan’ın kollarından kurtularak yeniden Dmitri’ye atıldı. Öteki, ellerini kaldırdı ve birdenbire ihtiyarın şakaklarında kalan son iki saç tutamına yapışıp tartakladı, sonra hızla yere çarptı. Fyodor Pavloviç yerde seriliyken suratına iki üç topuk atmaktan da geri durmadı. İhtiyar acı acı inledi, İvan Fyodoroviç ağabeyi kadar güçlü olmadığı halde bütün gücüyle kollarına yapışarak ihtiyarı elinden kurtardı. Ağabeyinin önüne geçerek kollarına sarılan Alyoşa da gücü yettiği kadar yardım ediyordu.</p>

  <p class="normal">— Deli, öldürdün onu! diye bağırdı İvan.</p>

  <p class="normal">Dmitri, tıkanarak,</p>

  <p class="normal">— Hak etti, karşılığını verdi. Ölmediyse gelip öldüreceğim. Elimden kurtaramazsınız onu.</p>

  <p class="normal">Alyoşa emir verir gibi,</p>

  <p class="normal">— Hemen git buradan, Dmitri! diye bağırdı.</p>

  <p class="normal">— Aleksey, yalnız sana inanacağım; söyle bana, geldi mi buraya, gelmedi mi? Gözümle gördüm: duvarın yanından bu tarafa doğru seyirtti. Seslenince de kaçtı…</p>

  <p class="normal">— Yemin ederim buraya gelmedi; onu bekleyen de yoktu.</p>

  <p class="normal">— Ben gördüm ama… Demek o… Şimdi öğrenirim nerede olduğunu… Hoşça kal Aleksey. İhtiyar domuza paradan söz etme. Ama Katerina İvanovna’ya hemen git. Selam söyledi demeyi unutma. “Veda selamı söyledi” de. Burada olanları da anlat.</p>

  <p class="normal">O aralık İvan’la Grigori ihtiyarı kaldırarak koltuğa oturttular. Yüzü kan içindeydi, ama kendini kaybetmemişti. Dmitri’nin bağırmalarını can kulağıyla dinliyordu. Hâlâ Gruşenka’nın evin bir köşesinde gizlendiğine inanıyordu. Dmitri Fyodoroviç odadan çıkarken ona nefretle baktı.</p>

  <p class="normal">— Akıttığım kana pişman değilim! diye bağırdı. Kendini koru ihtiyar; hayalini koru, çünkü benim de bir hayalim var! Seni lanetliyor ve reddediyorum.</p>

  <p class="normal">Koşarak odadan çıktı.</p>

  <p class="normal">— Buradadır o, yüzde yüz burada! Smerdyakov, Smerdyakov!</p>

  <p class="normal">Fyodor Pavloviç ancak duyulabilen, horultulu bir sesle ve parmağıyla işaret ederek Smerdyakov’u yanına çağırdı.</p>

  <p class="normal">İvan,</p>

  <p class="normal">— Yok o burada, çılgın ihtiyar, yok! diye tersledi. Bak, şimdi de bayıldı… Su, havlu getirin! Davransana Smerdyakov!</p>

  <p class="normal">Smerdyakov suya koştu, ihtiyarı soyarak yatak odasına götürdüler, yatağına uzattılar. Başını ıslak havluyla sardılar. Konyaktan, heyecandan ve dayaktan bitkin düşen Karamazov başını yastığa koyar koymaz gözlerini kapayıp daldı. İvan Fyodoroviç’le Alyoşa salona döndü. Smerdyakov kırılan vazonun parçalarını atıyordu. Grigori başını öne eğmiş üzgün bir halde masanın yanında duruyordu.</p>

  <p class="normal">Suratı asık, kelimeleri teker teker söyleyerek,</p>

  <p class="normal">— Bana el kaldırdı! dedi.</p>

  <p class="normal">İvan Fyodoroviç dudak büktü:</p>

  <p class="normal">— Yalnız sana mı, babasına da “el kaldırdı”.</p>

  <p class="normal">— Leğende yıkardım onu… bana el kaldırdı!</p>

  <p class="normal">İvan Fyodoroviç, Alyoşa’ya,</p>

  <p class="normal">— Elinden almasaydım öldürüyordu onu. İhtiyar domuzun bir sıkımlık canı kaldı zaten! diye fısıldadı.</p>

  <p class="normal">— Tanrı korusun!</p>

  <p class="normal">Yüzünü hiddetle buruşturan İvan gene fısıldayarak devam etti.</p>

  <p class="normal">— Niye korusun? İki sürüngen birbirini yiyecekti, ikisi de hak etti bunu.</p>

  <p class="normal">Alyoşa titredi.</p>

  <p class="normal">— Ama tabii ki bir cinayete meydan vermem. Nasıl ki şimdi de vermedim. Sen kal burada Alyoşa, ben biraz avluda dolaşayım; başım ağrımaya başladı.</p>

  <p class="normal">Alyoşa yatak odasına, babasının yanına gitti. Orada, paravananın arkasında, başucunda bir saat kadar oturdu, ihtiyar bir aralık birdenbire gözlerini açarak Alyoşa’ya uzun uzun sessizce baktı. Besbelli olup biteni hatırlayarak kavramaya çalışıyordu. Ansızın yüzünü derin bir heyecan kapladı.</p>

  <p class="normal">Ürkek ürkek,</p>

  <p class="normal">— Alyoşa, diye fısıldadı, İvan nerede?</p>

  <p class="normal">— Avluda. Başı ağrıyor. Bizi bekliyor.</p>

  <p class="normal">— Şu küçük aynayı versene.</p>

  <p class="normal">Alyoşa konsolun üzerinde duran ufak, açılır kapanır yuvarlak aynayı babasına uzattı. İhtiyar baktı: Burnu hayli şişmişti, alnında, sol kaşının üstünde hatırı sayılır bir morartı vardı.</p>

  <p class="normal">— İvan ne diyor? Alyoşa, canım biricik oğlum, İvan’dan korkuyorum; İvan’dan ötekinden daha çok korkuyorum. Yalnız senden korkmuyorum.</p>

  <p class="normal">— İvan’dan da korkmayın, İvan size kızıyor ama, gene de korur.</p>

  <p class="normal">— Ya öteki, Alyoşa?.. Gruşenka’ya koşmuştur! Söylesene meleğim benim, Gruşenka demin gelmiş miydi, gelmemiş miydi?</p>

  <p class="normal">— Gören yok. Aldanıyor, gelmemiştir.</p>

  <p class="normal">— Mitka onunla evlenmek istiyor, evlenmek!</p>

  <p class="normal">— Kız varmaz ki ona.</p>

  <p class="normal">— Varmaz, varmaz, dünyada varmaz!</p>

  <p class="normal">İhtiyar, dünyayı bağışlamışlar gibi sevinçle titriyordu. Heyecanla Alyoşa’nın elini kaptı, hızla kalbine bastırdı. Gözleri sulandı.</p>

  <p class="normal">— Demin söz ettiğim Meryem Ana’nın küçük ikonunu al, beraber götür. Manastıra dönmene izin veriyorum… demin şaka ettim, darılma. Başım ağrıyor Alyoşa… Lyoşa, ne olur yüreğimi ferahlandır, bana doğruyu söyle!</p>

  <p class="normal">Alyoşa acıyla,</p>

  <p class="normal">— Aklınız fikriniz onun gelip gelmediğinde…</p>

  <p class="normal">— Yo, yo, yo; sana inanıyorum. Yalnız şu var: Gruşenka’ya git ya da bir yerde gör onu. Mümkün olduğu kadar çabuk sor, soruştur ya da kendin anla: hangimizi, beni mi, onu mu istiyor? Olur mu?.. Yapabilir misin, yapamaz mısın?</p>

  <p class="normal">Alyoşa utangaç bir tavırla,</p>

  <p class="normal">— Görürsem sorarım, diye mırıldandı.</p>

  <p class="normal">İhtiyar, sözünü keserek,</p>

  <p class="normal">— Söylemez o. Yaramazın biridir. Seni öpmeye başlar, seninle evlenmek istediğini söyler. Ne yalancı, ne arlanmaz kadın o… Yok, sen gidemezsin ona, olmaz.</p>

  <p class="normal">— Evet, iyi olmaz baba, hiç iyi olmaz.</p>

  <p class="normal">— Öteki nereye gönderiyordu seni? Demin buradan kaçarken, “Oraya git!” diye bağırıyordu.</p>

  <p class="normal">— Katerina İvanovna’ya yolluyor.</p>

  <p class="normal">— Para için mi? Para istemeye mi?</p>

  <p class="normal">— Hayır, para için değil.</p>

  <p class="normal">— Dmitri’nin on parası yok. Bana bak Alyoşa, ben bu gece yatıp düşüneyim, sen şimdilik git. Belki Gruşenka’ya rastlarsın… Ama yarın sabah yüzde yüz… Sana yarın bir şey söyleyeceğim. Uğrar mısın?</p>

  <p class="normal">— Uğrarım.</p>

  <p class="normal">— Kendiliğinden, beni yoklamaya gelmiş gibi yap. Seni çağırdığımı kimseye söyleme, İvan’a bir kelime bile çıtlatma.</p>

  <p class="normal">— Olur.</p>

  <p class="normal">— Hadi güle güle meleğim. Demin benden yana çıktığını ömrüm oldukça unutmayacağım. Yarın sana bir şey söyleyeceğim… ama biraz düşünmem gerekiyor.</p>

  <p class="normal">— Kendinizi nasıl hissediyorsunuz?</p>

  <p class="normal">— Yarın kalkıp çıkacağım; çok iyiyim, çok iyiyim, çok iyiyim!</p>

  <p class="normal">Alyoşa avludan geçerken kapının önündeki bankta kardeşi İvan’ı gördü. Oturduğu yerde not defterine kurşun kalemle bir şeyler yazıyordu. Alyoşa İvan’a, babasının uyandığını, iyice kendine geldiğini, kendisini manastıra yatmaya yolladığım söyledi.</p>

  <p class="normal">İvan yerinden hafifçe doğrularak çok nazik bir tavırla,</p>

  <p class="normal">— Seninle yarın sabah görüşmeyi çok isterdim Alyoşa, dedi.</p>

  <p class="normal">Alyoşa bu nezaketi beklemiyordu.</p>

  <p class="normal">— Yarın Hohlakov’larda olacağım; diye karşılık verdi. Şimdi bulamazsam, yarın belki Katerina İvanovna’ya da giderim.</p>

  <p class="normal">İvan gülümsedi.</p>

  <p class="normal">— Demek Katerina İvanovna’ya “selam ve vedalaşma iletmek” için gene de gidiyorsun.</p>

  <p class="normal">Alyoşa bozuldu, öteki devamla,</p>

  <p class="normal">— Deminki bağırmalardan ve biraz önce olanlardan her şeyi anladım galiba, dedi. Herhalde Dmitri sana Katerina İvanovna’ya giderek ona… kısacası kendisiyle vedalaştığını söylemeni rica etmiştir.</p>

  <p class="normal">— Bırak ağabey! Asıl babamla Dmitri ağabey arasındaki facianın sonu ne olacak?</p>

  <p class="normal">— Şimdiden kestirilemez. Belki öylece biter, mesele unutulur gider. O kadın tam bir hayvandır. Herhalde ihtiyarın evden çıkmasına, Dmitri’nin de buraya girmesine izin vermemeli.</p>

  <p class="normal">— Senden şunu sorabilir miyim ağabey: İnsanların çevrelerine bakarak, bunlar arasında, yaşamaya layık olan ve olmayanları seçmeye hakkı olabilir mi?</p>

  <p class="normal">— Bunda değeri göz önüne almaya hiç gerek yok. Bu sorun insan yüreğinde çoğu zaman değere bakılarak değil, başka, daha doğal nedenlere uyularak halledilir. Bunun hak olup olmamasına gelince; istemek herkesin hakkıdır.</p>

  <p class="normal">— Başkasının ölümünü istemek de mi?</p>

  <p class="normal">— Ölüm olması durumu değiştirmez. Mademki bütün insanlar böyle yaşıyor, hatta başka türlü yaşamaları olanaksız; kendi kendimizi aldatmak niye? Sen demin, “İki sürüngenin birbirini yemesi” hakkında söylediklerimi kastediyorsun, öyleyse izninle ben de sana bir şey soracağım: Benim de Dmitri gibi, ihtiyar domuzun kanını dökebileceğime, onu öldürebileceğime inanıyor musun?</p>

  <p class="normal">— Neler söylüyorsun İvan! Aklımdan geçmez bu… Dmitri’nin de…</p>

  <p class="normal">İvan gülümsedi:</p>

  <p class="normal">— Bu kadarı için eksik olma. Onu her zaman koruyacağıma güven. Yalnız bu konuda içimden gelecek isteklere hiç gem tanımıyorum. Allahaısmarladık, yarın görüşürüz. Beni kınama, suçlu olarak da görme.</p>

  <p class="normal">O zamana kadar hiç yapmadıkları biçimde, coşkuyla el sıkıştılar. Alyoşa kardeşinin kendisine doğru ilk adımı attığını ve bunu kesinlikle belli bir amaçla yaptığını hissetti.</p>
</body>
</html>
