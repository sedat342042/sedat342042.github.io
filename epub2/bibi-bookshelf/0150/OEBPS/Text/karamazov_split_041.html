<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karamazov</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h2 class="h2baslik1" id="calibre_toc_46">I<br class="chapter" />
  Söz Kesme</h2>

  <p class="normal">Alyoşa’yı ilk karşılayan gene Bayan Hohlakova oldu. Telaşlıydı, önemli bir olay geçmişti: Katerina İvanovna isteri krizinin sonunda bayılmıştı. “Sonra da üstüne dehşetli, korkunç bir halsizlik geldi. Ateşler içinde yanıyordu. Herzenstube’ye ve teyzelerine haber salmışlardı. Teyzeleri gelmişti, ama Herzenstube henüz görünürlerde yoktu. Hepsi hastanın odasında toplanmış, bekleşiyorlardı. Neden kendini kaybetmişti acaba? Ya beyin hummasına yakalandıysa?..”</p>

  <p class="normal">Bayan Hohlakova bunları gerçekten korkmuş bir halle söylüyordu. “Bu seferki ciddi, çok ciddi!” diyor, sanki şimdiye kadar olanların hepsi ciddi değilmiş gibi bunu her sözüne ekliyordu. Alyoşa onu üzüntü içinde dinledi, başından geçenleri anlatmak istedi, ama Bayan Hohlakova hemen sözünü kesti. Vakti yoktu. Lise’e, geçip onu orada beklemesini tembihledi.</p>

  <p class="normal">Kulağına,</p>

  <p class="normal">— Azizim Aleksey Fyodoroviç, diye fısıldadı. Lise’in deminki hali hem garibime gitti, hem duygulandırdı beni. Bu yüzden onu bağışlamamak elimden gelmiyor. Düşünün, siz gider gitmez, iki gündür güya sizinle alay ettiği için öyle candan bir pişmanlık duydu ki, oysa alay falan etmemişti, sadece şakaydı bunlar. Ama pişmanlığı o kadar ciddiydi ki, gözleri bile yaşardı, şaştım kaldım. Şimdiye kadar benimle de eğlendiği oldu, ama ciddi şekilde pişmanlık duyduğunu hatırlamam. Hep şakaydı yaptıkları… Siz de bilirsiniz ya, benimle durmadan eğlenir. Oysa şimdi ciddileşti, her şeyi ciddiye almaya başladı. Fikrinize çok değer veriyor Aleksey Fyodoroviç, elinizden gelirse ona darılmayın, sözlerine alınmayın. Ben, ne yaparsa hoş görürüm; inanın bana, son derece zekidir. Demin, onun çocukluk arkadaşı olduğunuzu söylüyordu. “En ciddi çocukluk arkadaşım,” dedi. Düşünün, hem de “en ciddi…” Peki, ben ne oluyorum? Son derece ciddi duyguları, hatta anıları var. Bazen de öyle beklenmedik sözler söylüyor ki, bunları nereden bulup çıkardığına şaşarsınız. Mesela geçenlerde bahçemizdeki çama ait söylediğini hiç unutmayacağım. Onun küçüklüğünde bahçemizde bir çam vardı. Hoş belki şimdi de var ya; çamlar insanlar gibi değildir Aleksey Fyodoroviç, uzun zaman dayanırlar. “Anne, bu çamı rüyada gibi hatırlıyorum,”<sup class="calibre2"><a href="../Text/karamazov_split_114.html#footnote-600-63" id="footnote-600-63-backlink">[63]</a></sup> dedi. Gerçi başka türlü söylemişti, çıkaramadım ben, benimki uymadı… Lise’in buna dair söylediği pek ömürdü. Ben anlatmayı beceremem, zaten çoğu da unuturum. Şimdilik hoşça kalın; çok sarsıldım, deli olmak işten değil. Ah Aleksey Fyodoroviç, hayatımda iki kere aklımı kaybettim; tedavi ettiler beni… Hadi siz Lise’in yanına gidin. Onu, ustası olduğunuz şekilde avutmaya bakın.</p>

  <p class="normal">— Lise, diye seslendi. Sana, hakaretlerini hiç esirgemediğin Aleksey Fyodoroviç’i getirdim. İnan ki hiç darılmamış sana, tam tersine, bunu nasıl düşünebildiğine şaşıyor.</p>

  <p class="normal">— Mersi maman. Girin Aleksey Fyodoroviç.</p>

  <p class="normal">Alyoşa girdi. Lise’in pek utanmış hali vardı. Ansızın kızardı, böyle durumlarda her zaman olduğu gibi hemen bambaşka bir konudan söz açtı. Bu güya o anda onu ilgilendiren tek sorundu.</p>

  <p class="normal">— Aleksey Fyodoroviç, annem şimdi şu iki yüz ruble hikâyesini, size o zavallı subay için verilen siparişi ve adamcağızın gördüğü acı hakaretleri anlattı. Bilir misiniz, annem bir şey anlatmayı pek beceremez, hep konudan konuya atlar. Ama bu sefer onu dinlerken ağladım. Peki, ne oldu, parayı nasıl verdiniz, ne yapıyor zavallı adam?</p>

  <p class="normal">— Parayı veremedim; bu da bir ayrı hikâye…</p>

  <p class="normal">Alyoşa yanıt verirken en çok parayı teslim edemediğine üzülmüş görünüyordu. Oysa Lise, onun başını öteye çevirdiği halde aklında başka şeyler olduğunu gözden kaçırmamıştı.</p>

  <p class="normal">Alyoşa, masanın başına geçerek anlatmaya başladı. Utangaçlığı hemen geçti, Lise’in ilgisi uyandı. Henüz duygularının etkisi altında olduğu için güzel ve düzgün anlatıyordu. Eskiden, daha Moskova’dayken, Lise’in çocukluğunda, evlerine giderek başından geçenleri yahut okuduklarını, çocukluk anılarını anlatmayı pek severdi. Hatta bazen ikisi birlikte hayaller kurarak uzun uzun, çoğu da neşeli, gülünç hikâyeler uydururlardı. Şimdi sanki iki yıl öncesinde Moskova’da gibiydiler. Hikâyesi Lise’i son derece duygulandırdı. Alyoşa, “İlyuşeçka”yı son derece güzel canlandırdı. Zavallı adamın parayı ayaklarıyla çiğnemesini bütün ayrıntılarıyla anlattı. Lise ellerini birbirine vurdu, derin bir heyecanla,</p>

  <p class="normal">— Demek parayı vermediniz, kaçmasına razı oldunuz? diye bağırdı. Aman Yarabbi, keşke ardından koşup durdursaydınız.</p>

  <p class="normal">— Hayır, Lise, ardından koşmadığım daha iyi oldu.</p>

  <p class="normal">Alyoşa oturduğu iskemleden kalktı, düşünceli bir halle odada gezindi.</p>

  <p class="normal">— Neden daha iyi oluyor? Açlıktan ölürler şimdi! diye karşılık verdi Lise.</p>

  <p class="normal">— Ölmezler, çünkü bu iki yüz ruble gene geçecek ellerine. Yarın nasıl olsa alır bunu. Yarın herhalde alır…</p>

  <p class="normal">Alyoşa genç kızın önünde birdenbire durarak devam etti:</p>

  <p class="normal">— Bakın Lise, bu işte bir yanlışlık yaptım, ama isabet oldu.</p>

  <p class="normal">— Ne yanlışlığı, neden isabet oldu?</p>

  <p class="normal">— Bu adam korkak, yaratılışça zayıf biri. Feleğin bin bir sillesini yemiş, üstelik iyi yürekli. Parayı ayaklarıyla çiğnemesinin nedenini düşünüyorum hep, neden ansızın öfkeleniverdi böyle? Bunu yapacağını son dakikaya kadar kendisi de bilmiyordu. Bana öyle geliyor ki… pek çok şeye kırgındır o… bulunduğu duruma göre başkası da beklenmez zaten. İlkin, önündeki paraya sevinip bunu saklayamamış olmasına kızdı. Sevinebilirdi, ama pek çok değil, göstermeden, başkalarının böyle durumlarda yaptıkları gibi parayı alırken naz edip kırıtabilirdi. Bunlar elinden gelseydi belki iki yüz rubleyi kabul ederdi. Ama pek içten sevindi, buna üzüldü. Ah Lise, çok dobra, iyi yürekli bir adam; böyle hallerde felaket nedeni bu oluyor zaten! Konuştuğu sürece sesi pek bitkin, pek kırıktı. Çabuk çabuk konuşuyor, tuhaf bir kihkihlemeyle gülüyor ya da ağlıyordu… Doğru söylüyorum, ağlayacak kadar coşmuştu. Kızlarından, başka bir şehirde alacağı görevden söz açtı. Biraz içini dökünce bana ruhunu olduğu gibi gösterdiği için utandı. O anda benden nefret etmeye başladı. Son derece utangaç olan fakirlerden!.. En çok, dostluğumu pek çabuk kabul etmesine, bana hemen teslim oluşuna kızıyordu. Hani baştan üzerime saldırıp korkutmaya çalışırken, parayı görünce boynuma atılmaya başladı; kucaklıyor, sarılıyordu bana. Bu hali yüzünden kendini küçümsenmiş hissetti. O anda ben de önemli bir yanlışlık yaptım: başka şehre gitmesi için parası yetmezse ona daha vereceklerini, hatta benim de yardımım dokunacağını söyledim. Onu şaşırtan bu oldu işte. Yardım ederim diye ortaya çıkmam lazımmış sanki… Bilir misiniz Lise, ezilen bir adama, etrafındaki herkesin velinimet kesilmesi son derece ağır gelir. Böyle duydum, Staretz söylemişti. Bilmem, nasıl anlatayım, çoğu zaman bunu gördüm de… Kendim de öyle hissediyorum. En önemli nokta, onun son ana kadar banknotları çiğneyeceğini bilmemesidir; bilmiyordu, ama gene de öyle olacağını hissediyordu, kesinlikle böyle bu. Hissettiği için sevinci bu derece taşkındı. Her şey çok fena olduğu halde iyilik işaretleri taşıması da bu yüzden. Bunun çok iyi olduğuna, bundan iyisi olmayacağına inanıyorum.</p>

  <p class="normal">Lise, büyük bir hayretle Alyoşa’ya baktı.</p>

  <p class="normal">— Niçin, neden daha iyisi olamıyormuş?</p>

  <p class="normal">— Çünkü bu parayı çiğneyeceği yerde alsa, eve geldikten belki bir saat sonra alçalmayı kabul ettiği için pişman olacak, gözyaşlarına boğulacaktı, mutlaka böyle olacaktı Lise. Ağlayacak ve belki yarın, gün doğmadan bana gelip banknotları suratıma fırlatacak, deminki gibi çiğneyecekti onları. Oysa şimdi, kendini “mahvettiğini” bildiği halde son derece gururlu, zafer kazanmış bir durumda gitti. Şimdi bu iki yüz rubleyi ona, hem de yarın, kabul ettirmek işten değil. Çünkü onurlu olduğunu kanıtladı, parayı yere atıp çiğnedi… Yarın parayı ona yeniden getireceğimi kestirmesi olanaksızdı. Oysa bu paraya dehşetli ihtiyacı var. Gece bunu daha çok düşünecek, yarın sabaha kadar nerdeyse bana koşup af dileyecek hale gelir. Tam o sırada ben, hızır gibi yetişeceğim. “Gururlu bir insansınız, bunu ispat ettiniz,” filan diyeceğim. “Artık parayı alın, bizi affedin!” Alacaktır o zaman!</p>

  <p class="normal">Alyoşa “Alacaktır o zaman!” sözlerini nerdeyse coşarak söyledi. Lise alkışlamaya başladı.</p>

  <p class="normal">— Buna benim de aklım yattı! Ah Alyoşa, nasıl da bilirsiniz hepsini! Bu kadar genç olduğunuz halde insan ruhunun içini dışını biliyorsunuz. Ben bu tahlilleri dünyada yapamazdım.</p>

  <p class="normal">Alyoşa, aynı coşkunlukla devam etti:</p>

  <p class="normal">— Mesele şimdi, bu parayı aldığı halde hepimizle eşit olduğunu, hatta yalnız eşit değil, bir ayak üstün olduğunu kanıtlamakta…</p>

  <p class="normal">— “Bir ayak üstün” mü? Enfes Aleksey Fyodoroviç, devam edin, devam edin!</p>

  <p class="normal">— “Bir ayak üstün” deyimi pek yerinde olmadı ama ziyanı yok, çünkü…</p>

  <p class="normal">— Aa olsun, olsun! Kusuruma bakmayın Alyoşa’cığım. Bilir misiniz, sizi şimdiye kadar hemen hemen hiç saymazdım. Daha doğrusu sayardım, ama gene de akran görürdüm. Oysa bundan sonra bir ayak üstün sayacağım… Ne olur, nükte yapmama darılmayın. Ben gülünç, küçücük bir kızım, ama siz, siz… Bir şey söyleyeyim mi, Aleksey Fyodoroviç: şu sizin, yani sizin… daha doğrusu bizim düşüncemizde ona, şu zavallıya karşı bir küçümseme yok mu dersiniz; biraz yüksekten bakarak ruhunu didiklemiyor muyuz? Parayı yüzde yüz kabul edeceğini kestirmenizde de bir küçümseme yok mu?</p>

  <p class="normal">Bu soruya sanki önceden hazır olan Alyoşa, kesin bir tavırla,</p>

  <p class="normal">— Hayır, Lise, küçümseme yok, dedi. Bunu buraya gelirken ben de düşündüm. Ne küçümsemesi kendimiz de onun gibiyiz. Bizim de ondan daha iyi yanımız yok. Daha iyi olsak bile, bir de onun yerinde olduğumuzu düşünün… Sizi bilmem ama Lise, ben, birçok bakımdan ruhumun küçüklüğünün farkındayım. Snigirev’in tam tersine, küçük olmayan, duygulu bir ruhu var. Hayır, Lise, ona karşı küçümser davranmıyoruz! Benim Staretz bir keresinde insanlara çocukmuşlar gibi, hatta bazılarına hastanedeki hastalara bakar gibi bakmak gerektir, demişti.</p>

  <p class="normal">— Oh, Aleksey Fyodoroviç, hadi kuzum, biz insanlara da hastalara bakar gibi bakalım, olur mu?</p>

  <p class="normal">— Olur, Lise. Buna hazırım, hoş pek de hazır değilim ya!.. Ben de bazen pek sabırsız, bazen anlayışsız olurum. Siz öyle değilsiniz.</p>

  <p class="normal">— Sanmam. Oh ne kadar mutluyum ben Aleksey Fyodoroviç!</p>

  <p class="normal">— Buna memnunum, Lise.</p>

  <p class="normal">— Çok iyisiniz Aleksey Fyodoroviç, ama bazen ukala bir duruşunuz var… Oysa aslında hiç de ukala değilsiniz.</p>

  <p class="normal">Lise, birdenbire sinirli, telaşlı bir fısıltıyla,</p>

  <p class="normal">— Gidin, kapıyı usulca açıp, annemin bizi dinleyip dinlemediğine bakın… diye mırıldandı.</p>

  <p class="normal">Alyoşa, kapıyı açıp baktı, kimsenin dinlemediğini haber verdi.</p>

  <p class="normal">Lise, gittikçe pembeleşen yüzüyle,</p>

  <p class="normal">— Yanıma gelin Aleksey Fyodoroviç, diye devam etti. Elinizi verin, şöyle… Beni dinleyin, size büyük bir itirafım var: dünkü mektubu şakadan değil, ciddi olarak yazdım…</p>

  <p class="normal">Gözlerini eliyle kapadı. Bu itirafı çok utanarak yaptığı belliydi. Alyoşa’nın elini hızla kaptı, üç kere üst üste öptü.</p>

  <p class="normal">— Oh, ne güzel bu Lise! diye sevinçle bağırdı Alyoşa. Zaten ben de ciddi olarak yazdığınıza iyice emindim.</p>

  <p class="normal">— Eminmiş… şuna bakın!</p>

  <p class="normal">Lise, Alyoşa’nın elini indirdi, ama gene de bırakmadı, kızarıklığı artmıştı; mutlu, ince bir gülüşle,</p>

  <p class="normal">— Elini öpüyorum, “Ne güzel!” diyor…</p>

  <p class="normal">Ama Lise’in sitemi haksızdı, Alyoşa iyice şaşırmıştı. O da kızararak,</p>

  <p class="normal">— Her zaman hoşunuza gitmek isterdim, Lise! Ama bunu nasıl yapayım bilmem ki… diye kekeledi.</p>

  <p class="normal">— Azizim Alyoşa, siz hem soğuksunuz, hem küstah… Bakın. Beyefendi benimle evlenmeye karar veriyor ve yan geliyor. Mektubumun ciddi olduğuna eminmiş… Mükemmel! Küstahlık değil de ne bu!</p>

  <p class="normal">Alyoşa, güldü:</p>

  <p class="normal">— Emin olmam fena mı?</p>

  <p class="normal">Lise, tatlı, mutlu bakışını ona dikti.</p>

  <p class="normal">— Yo, tam tersine Alyoşa, çok iyi.</p>

  <p class="normal">Alyoşa, yanında, eli elinde duruyordu. Birdenbire eğilerek dudaklarından öptü.</p>

  <p class="normal">— Bu da nesi? Ne oluyorsunuz? diye bağırdı Lise. Alyoşa büsbütün şaşırdı:</p>

  <p class="normal">— Doğru değilse, bağışlayın… Belki de saçmalık ettim. Soğuk duruyorum dediniz de… ben de öptüm… Ama uygunsuz oldu galiba!</p>

  <p class="normal">Lise, güldü, yüzünü elleriyle kapadı. Gülüşünün arasında,</p>

  <p class="normal">— Hem de bu kılıkla!.. dedi. Sonra birden gülmesini kesti, ciddileşti, sert bir hal aldı.</p>

  <p class="normal">— Öpüşmeyi şimdilik bırakalım Alyoşa, ikimiz de henüz beceremiyoruz bunu. Daha çok beklememiz gerek. Aklımdayken şunu söyleyeyim: sizin gibi akıllı, düşünceli, anlayışlı bir adam benim gibi budalanın, hasta bir budalanın birini ne diye alıyor?.. Ah Alyoşa, öyle mutluyum ki!.. Ama size hiç layık değilim ben.</p>

  <p class="normal">— Layıksınız, Lise. Bugünlerde manastırdan temelli çıkacağım. Buradaki hayata karışınca evlenmem gerekiyor, biliyorum bunu. O bana emretti. Evlenecek sizden daha iyi kimim var? Ayrıca, sizden başka kim varır bana? Bunların hepsini düşündüm. İlkin, siz gözünüzü açıp beni tanıdınız, ikincisi, sizin bende hiç olmayan pek çok meziyetiniz var. Ruhunuz benimkinden çok daha ışıklı; en önemlisi, benden çok safsınız. Oysa ben çok, pek çok şeye bulaştım artık… Ah, bilemezsiniz… Üstelik bir Karamazov’um! Benimle alay etmenizin, takılmanızın önemi yok. Tam tersine, gülün bana, memnun oluyorum. Ama küçücük bir kız gibi kahkahalar atarken bir çilekeş gibi düşünebiliyorsunuz…</p>

  <p class="normal">— Çilekeş gibi mi?.. Nasıl?..</p>

  <p class="normal">— Evet, Lise; demin de o zavallının ruhunu didiklemekle onu küçümsemiş olmuyor muyuz, diye sormadınız mı? Bilmem ki, iyice anlatamıyorum ama, aklına böyle sorular gelen kimsenin kendinde de acı çekme gücü vardır. Koltuğunuzda otura otura şimdiye kadar aklınızdan neler geçirmediniz!</p>

  <p class="normal">Lise, mutluluktan baygın, ölgün bir sesle,</p>

  <p class="normal">— Verin elinizi, Alyoşa, dedi, neden kaçırıyorsunuz elinizi? Bana baksanıza Alyoşa, manastırdan ayrılınca nasıl elbise giyeceksiniz? Gülmeyin, darılmayın da, benim için bunun çok önemi var.</p>

  <p class="normal">— Elbise için henüz bir şey düşünmedim. Ne isterseniz onu giyerim.</p>

  <p class="normal">— Koyu lacivert kadifeden bir ceket, beyaz pikeden yelek ve gri fötrden yumuşak bir şapka… Alyoşa, doğru söyleyin, demin sizi sevmediğimi söylerken, mektubumu yalanlarken inandınız mı bana?</p>

  <p class="normal">— İnanmadım.</p>

  <p class="normal">— Öf, ne çekilmez, yola gelmez adam bu!</p>

  <p class="normal">— Bakın, beni sevdiğinizi… yani galiba sevdiğinizi biliyordum. Ama sizi sıkmamak için beni sevmediğinize inanmış görünüyordum.</p>

  <p class="normal">— Daha kötü ya! Hem kötü, hem iyi. Sizi dehşetli seviyorum, Alyoşa. Demin, geleceğinize yakın, içimden niyet tuttum: dünkü mektubumu isteyecektim. Hiç darılmadan çıkarıp verirseniz (sizden her şey beklenirdi ya!) o zaman, “Beni hiç sevmiyor, hiç duygusu yok; boş, değersiz bir çocuk; ben de mahvoldum…” diyecektim. Ama mektubumu manastırda, hücrenizde bırakmışsınız; bu beni teselli etti. Doğru söyleyin, mektubu geri isteyeceğimi bildiğiniz için, mahsus bıraktınız orada, değil mi? Öyle değil mi?</p>

  <p class="normal">— Hiç de öyle değil. Lise, mektup şimdi de, o zaman da yanımda, şu cebimdeydi. İşte!</p>

  <p class="normal">Alyoşa, gülerek mektubu çıkarıp uzaktan gösterdi.</p>

  <p class="normal">— Ama size vermem, uzaktan bakın.</p>

  <p class="normal">— Ne?.. Demek demin bana yalan söylediniz, siz, bir rahip, yalan söylediniz ha!..</p>

  <p class="normal">Alyoşa, hep gülerek,</p>

  <p class="normal">— Öyle, dedi; mektubunuzu geri vermemek için yalan söyledim.</p>

  <p class="normal">Birdenbire, duygulanarak,</p>

  <p class="normal">— Benim için değeri büyük, ömrümün sonuna kadar kimseye vermem onu! diye ekledi, yeniden kızardı.</p>

  <p class="normal">Lise, ona hayran hayran bakıyordu.</p>

  <p class="normal">— Aman Alyoşa, kapıya bakın, annem bizi dinlemiş olmasın? diye fısıldadı.</p>

  <p class="normal">— Peki bakarım. Ama bakmasak daha iyi olmaz mı, Lise? Niçin annenizi böyle bir alçaklıkla suçlayalım?</p>

  <p class="normal">— Ne alçaklığı? Alçaklık da ne demekmiş? diye parladı Lise. Kızını gözetlemesi alçaklık değil, haktır! Emin olun Aleksey Fyodoroviç, ben de anne olunca, ben yaşta bir kızım olursa onu yüzde yüz kapılardan dinlerim.</p>

  <p class="normal">— Ne diyorsunuz. Lise! İyi değil bu.</p>

  <p class="normal">— Allah Allah, kötülük neresinde bunun? Herhangi bir salon konuşmasını dinlersem evet, alçaklık olur, ama öz kızım bir delikanlıyla bir odaya kapanmış… Bana bakın Alyoşa, şimdiden söyleyeyim: sizi de evlenir evlenmez gözetleyeceğim. Üstelik bütün mektuplarınızı açar okurum. Şimdiden bilin.</p>

  <p class="normal">— Tabii, şüphesiz… eğer bir şey… diye kekeliyordu Alyoşa. Yalnız iyi değil bu…</p>

  <p class="normal">— Aman efendim, iyi değilmiş! Hadi Alyoşa, daha ilk günden kavgaya başlamayalım, iyisi mi, size doğrusunu söyleyeyim: kapıdan dinlemek şüphesiz kötü bir şey; bunda siz haklısınız, ben yanılıyorum. Ama gene de dinleyeceğim ben…</p>

  <p class="normal">Alyoşa, güldü.</p>

  <p class="normal">— Yapın. Nasıl olsa beni böyle bir suçtan yakalayamayacaksınız.</p>

  <p class="normal">— Benim dediklerimi yapacak mısınız, Alyoşa?</p>

  <p class="normal">Bunu da önceden kararlaştırmak gerek.</p>

  <p class="normal">— Hem seve seve Lise, mutlaka; yalnız en önemli işlerde değil. En önemli konularda benden yana çıkmazsanız bile ödevimin emrettiğini yaparım.</p>

  <p class="normal">— Öyle olmalı zaten. Şunu da bilin ki, yalnız en önemli konularda değil, her bakımdan size uyacağım; her şeyde, ömrümün sonuna kadar, şimdiden yemin ediyorum. Hem de bunu seve seve yapacağım! Üstelik sizi gözetleyip kapılardan dinleyecek de değilim, bir tek mektubunuzu açıp okumayacağıma yemin ederim; çünkü haklı olan sizsiniz, ben değilim. Kapıdan dinlemeyi canımın çok çekeceğini bildiğim halde, bunun adi bir hareket olduğunu söylediğiniz için yapmayacağım. Bundan sonra büyük koruyucumsunuz… Bir şey söyleyeyim Aleksey Fyodoroviç, bugünlerde, dün ve bugün de pek üzgünsünüz, neden? Birtakım üzüntüleriniz, telaşınız olduğunu biliyorum, ama bundan başka, belki de gizli bir kederiniz var?</p>

  <p class="normal">Alyoşa, hüzünle,</p>

  <p class="normal">— Evet, Lise, gizli bir kederim de var, dedi. Bunu anlamanız beni sevdiğinizi gösteriyor.</p>

  <p class="normal">Lise ürkek bir yalvarışla,</p>

  <p class="normal">— Ne kederi? Niçin? Bana söyleyemez misiniz? diye sordu.</p>

  <p class="normal">Alyoşa bozuldu.</p>

  <p class="normal">— Sonra söylerim Lise… sonra… Şimdi belki tam anlaşılmayacak. Hem de ben anlatmasını beceremem belki.</p>

  <p class="normal">— Biliyorum, ayrıca ağabeylerinizle babanız da üzüyor sizi.</p>

  <p class="normal">— Evet, ağabeylerim de… Alyoşa düşünceli bir tavırla tekrarladı.</p>

  <p class="normal">Lise, birdenbire,</p>

  <p class="normal">— Kardeşiniz İvan Fyodoroviç’i hiç sevmem! dedi.</p>

  <p class="normal">Alyoşa, buna şaşırmakla birlikte üstünde durmadı. Devamla,</p>

  <p class="normal">— Ağabeylerim de, babam da kendilerini mahveder, başkalarını da birlikte sürüklerler, dedi. Geçen gün Paisiy Pederin dediği gibi, “Topraktan gelen Karamazov gücü” topraktan gelen, başa çıkılmaz, ham bir güçtür. Hatta, Kutsal Ruh’un yukarıdan bu gücü koruyup korumadığını bile bilmiyorum. Bildiğim tek şey, benim de bir Karamazov olmam… Rahibim ben, rahip ha! Rahip miyim Lise? Az önce rahip olduğumu söylüyordunuz.</p>

  <p class="normal">— Evet, söyledim.</p>

  <p class="normal">— Oysa belki de Tanrıya inandığım yok benim.</p>

  <p class="normal">Lise, yavaşça, çekinerek,</p>

  <p class="normal">— Tanrıya inanmıyor musunuz? dedi. Neniz var, Alyoşa?</p>

  <p class="normal">Alyoşa ses çıkarmadı. Ağzından kaçırdığı sözlerde çok esrarlı, çok kişisel, belki henüz kendisinin de iyice anlamadığı, ama ona kesinlikle üzüntü veren bir şey vardı.</p>

  <p class="normal">— Şimdi de bütün bunların üstüne biricik dostum, dünyanın en büyük adamı bu dünyayı bırakıyor. Bilseniz Lise bu adama nasıl bağlıyım, ruhça onunla nasıl perçinleşmişim, bir bilseniz! Artık yalnız kalacağım… Size geleceğim, Lise. Artık hep birlikte olalım.</p>

  <p class="normal">— Evet birlikte, hep birlikte! Bundan sonra bütün ömür boyunca birlikte… Bana bakın Alyoşa, öpün beni, müsaade ediyorum.</p>

  <p class="normal">Alyoşa öptü onu.</p>

  <p class="normal">— Şimdi gidin. Allaha emanet olun. (Alyoşa’yı kutsadı.) Çabuk ona gidin, ölmeden gidip görün onu. Sizi çok fazla alıkoydum. Bugün hem onun, hem sizin için dua edeceğim. Alyoşa, mutlu olacağız, değil mi? Olacağız, değil mi?</p>

  <p class="normal">— Öyle sanıyorum, Lise.</p>

  <p class="normal">Alyoşa, Lise’den ayrılınca Bayan Hohlakova’ya uğramaya gerek görmedi, vedalaşmadan gidecekti. Fakat merdivene çıkınca Bayan Hohlakova, yerden bitmiş gibi karşısına dikildi. Alyoşa, Bayan Hohlakova’nın onu orada beklediğini anladı.</p>

  <p class="normal">— Korkunç şey bu, Aleksey Fyodoroviç! Çocuk saçmalıkları, hepsi birbirinden manasız! Umarım hayale kapılmazsınız… Saçma bunlar, saçma, saçma!</p>

  <p class="normal">— Sakın ona bir şey söylemeyin; heyecanlanmasın, zararı dokunur ona.</p>

  <p class="normal">— Akıllı bir gencin sözleri de akıllıca… Davranışınızın nedenini söyler misiniz bana: Lise’e hastalığı yüzünden acıyor da ondan, onun için mi her şeyine peki diyorsunuz?</p>

  <p class="normal">Alyoşa, kesin bir tavırla,</p>

  <p class="normal">— Yo, hayır; hiç de öyle değil, diye karşılık verdi. Onunla çok ciddi konuştum.</p>

  <p class="normal">— Bu işte ciddilik olur mu? İlkin şunu bilin ki, sizi bundan sonra evime sokmayacağım; ayrıca ben de buradan gideceğim, onu da birlikte götüreceğim tabii, bunu böyle bilin.</p>

  <p class="normal">— Telaşa ne lüzum var, konuştuklarımız o kadar yakın değil ki, belki bir buçuk yıl beklemek gerekecek.</p>

  <p class="normal">— A, buna diyeceğim yok, Aleksey Fyodoroviç; bir buçuk yıla kadar onunla nasıl olsa bin kere kavga eder ayrılırsınız. Şu anda ne kadar kederli olduğumu bilemezsiniz, istediği kadar saçma olsun bunlar, gene de sarstı beni. Şimdi ben Akıldan Bela’nın son sahnesindeki Famussov gibiyim.<sup class="calibre2"><a href="../Text/karamazov_split_114.html#footnote-600-64" id="footnote-600-64-backlink">[64]</a></sup> Siz Çatski’siniz, o da Sofya… Düşünsenize, sizi karşılamak için mahsus buraya merdivene koştum; orada da her şey merdivende olup bitiyor. Hepsini duydum, güç tuttum kendimi. Demek bu geceki faciaların, deminki isteri krizlerinin açıklaması buymuş! Kıza aşk, anaya ölüm… Diri diri mezara gir! Şimdi şu ikinci önemli meseleye gelelim: size yazdığı mektup neymiş, gösterin bana, hemen gösterin!</p>

  <p class="normal">— Hayır, buna gerek yok. Katerina İvanovna’nın sağlık durumu nasıl, bunu muhakkak bilmeliyim.</p>

  <p class="normal">— Hâlâ sayıklıyor, henüz kendine gelemedi. Teyzeleri ah vah edip duruyor, üstelik çalımlarından yanlarına varılmıyor. Herzenstube hastayı görünce öyle ürktü ki, nasıl yatıştıracağımı bilemedim, onun için de bir doktor çağırmayı bile düşündüm. Arabamla evine götürdüler. Bunlar yetmiyormuş gibi siz de bu mektupla ortaya çıktınız. Gerçi bütün bunlar ancak bir buçuk yıl sonrası için… Aleksey Fyodoroviç, en büyük en kutsal şeyiniz üstüne, ölmek üzere olan Staretzin adına yalvarıyorum size, bu mektubu gösterin bana; bana, annesine!.. İsterseniz elime vermeyin, uzaktan okurum.</p>

  <p class="normal">— Olmaz Katerina Osipovna, göstermem. O izin verse bile göstermem. Yarın gelirim, o zaman uzun uzun konuşuruz, şimdilik hoşça kalın!</p>

  <p class="normal">Alyoşa, koşarak merdivenden indi, sokağa çıktı.</p>
</body>
</html>
