<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karamazov</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h2 class="h2baslik1" id="calibre_toc_108">I<br class="chapter" />
  Mitya’yı Kurtarma Tasarısı</h2>

  <p class="normal">Mitya’nın yargılanmasının beşinci günü, sabahın erken saatlerinde, dokuzdan önce Alyoşa ikisi için de çok önemli bir iş hakkında kesin bir görüşme yapmak üzere Katerina İvanovna’ya gitti. Ayrıca ona bir siparişi de vardı. Oturup konuştukları oda Katya’nın vaktiyle Gruşenka’yı kabul ettiği odaydı. Bitişik odada humma nöbetleri içinde İvan Fyodoroviç yatıyordu. Mahkemedeki sahneden sonra Katerina İvanovna kendini bilmez halde olan İvan Fyodoroviç’in evine götürülmesini emretmişti. Geleceğine, muhitte söyleneceklere, kınamalara aldırdığı yoktu. Yanında oturan akrabalarından biri mahkemede olanlardan hemen sonra Moskova’ya gitti, öbürü kaldı. Ama ikisi de gitmiş olsalar Katerina İvanovna gene kararından dönmez, hastaya bakar, gece gündüz başucundan ayrılmazdı. Hastayı Varvinski ile Herzenstube tedavi ediyordu; Moskovalı doktor Moskova’ya dönmüş, hastalığın ne sonuç vereceği hakkında kesin kararını söylemekten kaçınmıştı. Kalan doktorlar Katerina İvanovna ile Alyoşa’yı yatıştırmaya çalıştıkları halde henüz pek umutlu olmadıkları belliydi. Alyoşa hasta kardeşini günde iki defa ziyaret ediyordu, ama bu sefer başka, çok nazik bir sebeple gelmişti. Bundan söz açmaktaki güçlüğü hissediyor, gene de telaşlanıyordu, çünkü o sabah ayrı bir yerde, geri bırakamayacağı başka bir önemli işi daha vardı. Bir çeyrek saat kadardır konuşuyorlardı. Katerina İvanovna sararmış, yorgundu, aynı zamanda sinirli bir heyecan içindeydi. Alyoşa’nın gelişinde başka, ayrı bir maksat sezmişti.</p>

  <p class="normal">Sert bir kesinlikle Alyoşa’ya,</p>

  <p class="normal">— Karar için üzülmeyin, dedi. Tek çıkar yol bu, kaçması lazım. Şu bedbaht, namus ve vicdan kahramanı… yo, Dmitri Fyodoroviç değil, bitişik odada yatan, kardeşi uğruna kendini feda eden, bana çok önce açmıştı bu kaçma planını… Bazı temaslar yapmış… Size söz etmiştim bundan. Bu herhalde Sibirya yolunda üçüncü konakta olacak… Ama daha çok vakit var. İvan Fyodoroviç üçüncü konağın şefine gitmiş, görüşmüş. Yalnız kafile başkanının kim olacağı henüz belli değil, önceden öğrenmek de imkânsız. Belki yarın size, İvan Fyodoroviç’in mahkemeden önce, her ihtimale karşı bana bıraktığı planı gösteririm… Şey günüydü o, bizi akşam kavga ederken bulmuştunuz, merdivenden iniyordu, ben de sizi görünce geri döndürdüm: hatırlıyor musunuz? O günkü kavgamızın sebebini biliyor musunuz?</p>

  <p class="normal">— Hayır, bilmiyorum.</p>

  <p class="normal">— O zaman saklamıştı sizden. Şu kaçma planı yüzünden… Üç gün önce bana en önemli noktaları açıklamıştı, ondan sonra kavga etmeye başladık. Tam üç gün sürdü bu… Kavgamızın sebebi de şuydu: Dmitri Fyodoroviç’in, mahkûm olursa o aşifteyle Avrupa’ya kaçacağını söyledi bana. Fena halde kızdım, ama neden kendim de bilemiyorum… A, şüphesiz bu aşifte yüzünden; evet, evet, o aşifte yüzünden, Dmitri’yle birlikte Avrupa’ya kaçacaklarına kızdım!</p>

  <p class="normal">Katerina İvanovna’nın hiddetten dudakları titriyordu.</p>

  <p class="normal">— İvan Fyodoroviç o aşifte yüzünden bu kadar kızdığımı görünce Dmitri’yi ondan kıskandığımı sandı, hâlâ onu sevdiğim sonucunu çıkardı. İlk kavgamızdı bu. Ona, ne bir şey açıklamak, ne de af dilemek gereğini duydum; onun gibi bir adam benim hâlâ ötekini sevebileceğimden nasıl şüphelenirdi, ağırıma gitti bu! Hem bunu ona çok daha önce, Dmitri’yi değil, yalnız onu sevdiğimi söylediğim halde! Üç gün sonra buraya geldiğiniz akşam bana kapalı bir zarf verdi, başına bir şey gelirse bunu açmamı tembihledi. Hastalığını önceden hissetmişti o! Zarfın içinde kardeşinin kaçmasıyla ilgili bir plan olduğunu açıkladı ve ölümü yahut ağır bir hastalığa yakalanması halinde Mitya’yı kurtarmayı bana bıraktı. Para da verdi; Savcının bilmem kimden bozdurmaya gönderdiğini duyduğu on bin rubleyi… İvan Fyodoroviç’in beni kıskandığı, Mitya’yı hâlâ sevdiğime inandığı halde ağabeyini kurtarmak niyetinden vazgeçmemiş olmasına, hatta bu işi bana havale edişine şaştım doğrusu. Bu bir fedakârlıktı. Ah Aleksey Fyodoroviç, bu fedakârlıktaki derinliği anlayamazsınız siz! Huşu içinde ayaklarına kapanmak istedim, ama sonra bunu sadece Mitya’nın kurtuluşuna sevindiğim için yaptığımı düşüneceği aklıma geldi. Mutlaka öyle anlayacaktı bunu… Bana karşı bu derece haksız olabileceği ihtimalini düşünmem bile yetti, ayaklarına kapanacak yerde kıyametler kopardım! Pek talihsizim! Huyum kurusun, kötü, uğursuz bir tabiatım var! Bak göreceksiniz, bu hallerimle kaçıracağım onu, beni bırakıp başka, daha yumuşak başlı bir kadına gidecek, Dmitri gibi… Ama buna… buna dayanamam, öldürürüm kendimi! O gün siz içeri girerken bana ansızın, nefretle, küçümsemeyle bakışına öyle içerledim ki, hatırlar mısınız, kardeşi Dmitri’nin katil olduğuna beni inandıranın o, yalnız o olduğunu bağırmıştım size. Bile bile, bir kere daha incitmek için iftira ettim ona, yoksa onun ağzından ağabeyinin katil olduğu asla çıkmamıştı. Tam tersine, ona bu düşünceleri ben aşılamak istiyordum. Her şeye şu delice hiddetim sebep… Mahkemede o lanet olası sahneyi de ben hazırladım, hep ben! Bana ruh yüceliğini, ağabeyini sevdiğim halde kin ve kıskançlık yüzünden onu mahvetmeyeceğini ispatlamak istemişti. Bu yüzden mahkemede konuştu… Sebep benim, suçlu yalnız benim!</p>

  <p class="normal">Katya şimdiye kadar Alyoşa’ya böyle açıklamalar yapmamıştı. Alyoşa, genç kadının, gururlu kalplerin yenilgiye uğrayınca duydukları ölçüsüz keder içinde olduğunu hissediyordu. Katya’nın Dmitri’nin mahkûmiyetinden sonra, ondan saklamaya çalıştığı ıstırabın sebebini biliyordu. Gene de orada o anda bu konuyu açarak karşısında küçülmesini istemiyordu. Katya, mahkemedeki “hainliği” yüzünden azap duyuyordu. Alyoşa, vicdanının ona içini dökmek, ağlaya ağlaya, çığlıklar ata ata, isteri buhranında yerlerde çırpına çırpına suçunu açıklamaya, bunu ille onun, Alyoşa’nın önünde yapmaya zorladığını görüyordu. Bu andan korkuyor, talihsiz kadını önlemeye çalışıyordu. Gelişinin sebebini açmak bu yüzden büsbütün güçleşti. Sözü gene Mitya’ya getirdi,</p>

  <p class="normal">Fakat Katya sert, inatçı bir tavırla,</p>

  <p class="normal">— Bir şey olmaz, bir şey olmaz, diye sözünü kesti. Ondan yana korkmayın! Bir andı o, geldi geçti… biliyorum onu, içini gayet iyi biliyorum ben. Emin olun, kaçmaya razı olur. Hemen şimdi değil, karar vermeye vakti var daha. O zamana kadar İvan Fyodoroviç de iyileşir, benim araya girmeme gerek kalmaz. Hiç üzülmeyin, kaçmaya razı olacaktır. Şimdiden bile razı: o aşifteden ayrılabilir mi hiç! Kadının sürgün yerine gitmesine izin verilmeyeceği için kaçmaz da ne yapar! Aslında sizden çekiniyor, ahlak bakımından hoş görmeyeceğiniz için çekiniyor.</p>

  <p class="normal">Katya bir an sustu, sonra zehirli bir gülümsemeyle,</p>

  <p class="normal">— Ama sizin onamanız mutlaka gerekli, izin vermek büyüklüğünü gösterin bari! diye ekledi.</p>

  <p class="normal">Kısa bir sessizlikten sonra yeniden gülümsedi.</p>

  <p class="normal">— Birtakım kasidelerden, çekeceği çileden, bilmem ne ödevinden söz ediyor, diye devam etti. İvan Fyodoroviç o zaman epey söz etmişti bundan. Ani bir duygulanma ile,</p>

  <p class="normal">— Bilseniz, nasıl anlatıyordu bunu, diye bağırdı. Ondan söz ettiği anlarda nasıl seviyordu o bahtsızı, belki nefret de ediyordu aynı zamanda! Anlattıklarını, gözyaşlarını üstten bir gülümsemeyle seyrettim! Aah kahpe! Benim, asıl kahpe benim! Hastalığına ben sebep oldum. Öbürü, mahkûm olan da ıstırap çekmeye hazırmış… Istırap kim, o kim! Onun gibileri asla ıstırap çekmezler.</p>

  <p class="normal">Katya sözünü sinirli bir şekilde bitirdi. Konuşmasında nefret, tiksinti dolu bir küçümseme vardı. Oysa Dmitri’yi ele veren kendisiydi. Alyoşa, içinden “Kim bilir, belki suçluluğunu hissettiği için bazı dakikalarda nefret duyuyor ona karşı…” diye geçirdi. Bu halin sadece “dakikalar” süresine sığmasını diledi. Katya’nın son sözlerinde bir kışkırtma sezdi, ama karşılık vermedi.</p>

  <p class="normal">— Onu kandırmaya söz verdiğiniz için bugün çağırdım sizi. Yoksa siz de, kaçmayı şerefsizlik, alçaklık ya da… ne derler ona, Hıristiyanlığa aykırı bir hareket mi sayarsınız?</p>

  <p class="normal">Katya büsbütün kışkırtıcıydı.</p>

  <p class="normal">— Yo, hayır. Hepsini söylerim ona… diye kekeledi Alyoşa. Sonra kararlı bir tavırla gözlerini Katya’nın gözlerine dikerek, birden,</p>

  <p class="normal">— Sizi bugün görmek istiyor o, çağırıyor, dedi.</p>

  <p class="normal">Katya irkilerek, oturduğu kanepede biraz geriledi.</p>

  <p class="normal">— Beni mi? Olur mu bu? Yüzü bembeyaz kesilmişti.</p>

  <p class="normal">— Olur ve mutlaka gerekli. Size çok ihtiyacı var, hele şimdi. Bu derece gerekli olmasa bunu burada açıp üzmezdim sizi. Fakat hasta, deli gibi bir hali var, hep sizi istiyor. Barışmak için çağırmıyor, gelip sadece eşikte görünün ona. O günden sonra hali çok başkalaştı. Size karşı suçunun büyüklüğünü anlıyor. Bağışlamanızı istemiyor, “Beni bağışlamak imkânsızdır,” diyor. Yalnız kapının eşiğinden bir kere görmek istiyor sizi…</p>

  <p class="normal">— Pek birden oldu… Bugünlerde bunun için geleceğiniz içime doğuyordu zaten… Beni çağıracağınızı biliyordum. Ama imkânsız bu.</p>

  <p class="normal">— İmkânsız da olsa siz yapın gene. Unutmayın ki, size ettiği hakareti ilk olarak tam manasıyla kavrıyor. “Gelmeye razı olmazsa, ömrümün sonuna kadar mutsuz olurum!” diyor. Duydunuz mu: yirmi yıl sürgün yiyor da hâlâ mutlu olmayı düşünüyor… Acınmaz mı buna?</p>

  <p class="normal">Alyoşa isyan ederek,</p>

  <p class="normal">— Haksız yere ceza yiyen birisini ziyaret edeceksiniz! diye bağırdı. Elleri temiz onun, kana bulaşmamış! İlerde çekeceği sonsuz ıstırap adına gidin görün onu. Gidin, karanlık yoluna uğurlayın… Kapının eşiğinde durun, o kadar… Bunu yapmalısınız, yapmak zorundasınız!</p>

  <p class="normal">Katya inler gibi,</p>

  <p class="normal">— Evet, zorundayım… ama yapamam! dedi. Yüzüme bakacak… yapamam.</p>

  <p class="normal">— Göz göze gelmelisiniz. Şimdi buna cesaret edemezseniz bundan sonra nasıl yaşarsınız?</p>

  <p class="normal">— Ömrüm boyunca acı çekmek daha iyi.</p>

  <p class="normal">— Gitmek zorundasınız, Katerina İvanovna, gitmek zorundasınız! diye yeniden acımasız bir kesinlikle tekrarladı Alyoşa.</p>

  <p class="normal">— Peki ama neden bugün, neden hemen? Hastayı bırakamam ki.</p>

  <p class="normal">— Bir dakika için olur, sadece bir dakika. Gelmezseniz geceye varmadan hummaya tutulacak Dmitri ağabey. Size yalan söyleyecek değilim… Acıyın ona!</p>

  <p class="normal">— Siz de bana acıyın! diye sitemle söylendi Katya, ağlamaya başladı.</p>

  <p class="normal">Ağladığını gören Alyoşa, kararlı bir sesle,</p>

  <p class="normal">— Geleceksiniz, değil mi? dedi. Gidip haber vereyim. Şimdi geleceğinizi söyleyeyim ona.</p>

  <p class="normal">— Hayır, hayır, sakın söylemeyin! Gideceğim, ama önceden söylemeyin, çünkü giderim de içeri giremem belki… Bilmiyorum daha…</p>

  <p class="normal">Sesi koptu. Güçlükle soluyordu. Alyoşa gitmeye hazırlandı.</p>

  <p class="normal">Katya, birdenbire yavaşça,</p>

  <p class="normal">— Ya orada birisiyle karşılaşırsam? dedi, yüzü sarardı.</p>

  <p class="normal">— İşte bunun için, kimseyle karşılaşmamanız için hemen şimdi gitmeniz gerekiyor. Kimse olmayacak, doğruyu söylüyorum. Bekleyeceğiz sizi.</p>

  <p class="normal">Alyoşa odadan çıktı.</p>
</body>
</html>
