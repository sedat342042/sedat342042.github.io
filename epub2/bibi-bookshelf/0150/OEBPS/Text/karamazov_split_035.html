<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karamazov</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h2 class="h2baslik1" id="calibre_toc_41">III<br class="chapter" />
  Okul Çocuklarıyla Çatışıyor</h2>

  <p class="normal">Babasından çıkıp Bayan Hohlakova’ya giden Alyoşa, “Allahtan Gruşenka hakkında bir şey sormadı, diye düşünüyordu. “Yoksa Gruşenka ile dünkü karşılaşmamızı anlatmak gerekirdi.”</p>

  <p class="normal">Alyoşa, üzüntüyle, kavgacıların bir gecede güçlendiğini, yüreklerinden doğan güneşle yeniden katılaştığını hissediyordu. “Babam kızgın ve öfkeli; aklına takıldığından döneceğe benzemiyor. Dmitri nasıl acaba?.. Besbelli o da gece boyunca kendini toplamış, kızgınlığı geri gelmiştir; onun da kafasında bir şeyler olmalı… Onu ne yapıp yapıp bugün bulmalıyım; mutlaka bulmalıyım!”</p>

  <p class="normal">Ama Alyoşa uzun boylu düşünmeye vakit bulamadı. Görünüşte pek önemli olmadığı halde çok etkileyici bir olayla karşılaştı. Meydanı geçmiş, Bolşaya Sokağı’na paralel, sadece bir dereyle ayrılmış (şehrimizin her yanını dereler bölmektedir) Mihaylovskaya Sokağı’na çıkmak için dar bir yola sapmıştı. Ansızın aşağıda, köprünün önünde, dokuzla on iki yaş arası okul çocuklarından bir grup belirdi. Okuldan yeni dağılıyorlardı; kiminin sırtında çantası, kiminin omuzdan kayışla asılı torbası vardı. Bazıları palto giymişti; bir kısmı yalnız ceketliydi. Varlıklı babalar tarafindan şımartılanların ayağında çocukların pek sevdiği uzun, akordeon çizmelerden vardı. Çocuklar baş başa vermiş, aralarında bir karara varıyor gibiydiler.</p>

  <p class="normal">Alyoşa, çocuk görüp de ilgilenmeden edemezdi. Moskova’da da öyleydi; daha çok iki üç yaşlarında bebeklerden hoşlandığı halde, on on bir yaşında, okul çağındaki çocukları da severdi. O anda çok kaygılı olduğu halde yanlarına sokularak bir iki lakırdı etmekten kendini alamadı. Yaklaşarak çocukların pembeleşmiş heyecanlı yüzlerini süzerken hepsinin elinde birer, hatta bazılarında ikişer taş olduğunu fark etti. Hendeğin karşı tarafinda, çocuk grubundan aşağı yukarı otuz adım ötede bir çocuk daha vardı. O da okul çantasını yandan asmış bir öğrenciydi. Boyuna göre on yaşından fazla değildi, belki daha da az gösteriyordu. Benzi soluk, sağlıksızdı; kara gözleri pırıl pırıl parlıyordu. Herhalde okuldan birlikte çıktıkları halde küs oldukları için ayrıldığı altı kişilik sınıf arkadaşları grubunu olanca dikkatiyle süzüyordu. Alyoşa sarışın, kıvırcık saçlı, al yanaklı, siyah ceket giymiş bir çocuğa yaklaşıp konuşmaya başladı. Üstünü başını inceledikten sonra,</p>

  <p class="normal">— Bizim zamanımızda da sizin gibi torba kullanırdık dedi; ama içinden şunu bunu kolayca çıkarmak için sola takardık. Oysa sen torbanı sağ omzuna astığın için elini sokarken güçlük çekersin.</p>

  <p class="normal">Alyoşa’nın konuşmaya, yararlı bir uyarmayla başlamasında önceden hazırlanmış bir kurnazlık yoktu. Zaten çocuğun, hele kalabalık bir çocuk grubunun güvenini kazanmak için başka türlü hareket edilmez. Onlardan farklı görünmemek için ciddi, iş konularından başlayarak söz açmalı; Alyoşa bunu adeta içgüdüsüyle yapıyordu.</p>

  <p class="normal">Çocuklardan başka biri, on bir yaşlarında kabadayı, gürbüz bir oğlan,</p>

  <p class="normal">— Solaktır o, dedi.</p>

  <p class="normal">Beşi de gözlerini Alyoşa’ya diktiler.</p>

  <p class="normal">Üçüncüsü,</p>

  <p class="normal">— Taşı bile sol eliyle atar, diye ekledi.</p>

  <p class="normal">Tam o sırada çocuk grubuna bir taş geldi, solak çocuğa hafifçe çarparak, büyük bir ustalıkla ve hızlı atıldığı halde dışa düştü. Atan, hendeğin karşı yanında duran çocuktu.</p>

  <p class="normal">Çocuklar,</p>

  <p class="normal">— Vur Smurov, yapıştır ona!.. diye bağırdılar.</p>

  <p class="normal">Çolak Smurov buna çoktan hazırdı, hemen karşılık verdi. Hendeğin öbür yanındaki oğlanı nişan alarak taşı fırlattı, ama tutturamadı; taş değmeden yere düştü, öteki bir taş daha savurdu, ama bu sefer Alyoşa’ya çarptı, hem de omzunu epeyce acıttı. Yumurcağın cebi önceden hazırladığı taşlarla doluydu. Bunu şişkin ceplerinden daha otuz adım ötede anlamak mümkündü.</p>

  <p class="normal">Çocuklar kahkahayı bastılar.</p>

  <p class="normal">— Size, mahsus size nişan aldı!.. Karamazov’sunuz; Karamazov’sunuz ya!.. Hadi hep birden, yallah!..</p>

  <p class="normal">Çocuk grubundan karşıya birden altı taş fırladı. Biri karşıdaki oğlanın başına geldi. Çocuk sendeledi, ama hemen doğrulup olanca hiddetiyle ötekileri taş yağmuruna tuttu. Karşılıklı bombardıman başladı. Gruptakilerin ceplerinde de hazırlanmış taşlar vardı.</p>

  <p class="normal">— Ne yapıyorsunuz, ayıp değil mi! diye bağırdı Alyoşa. Bire karşı altı… öldüreceksiniz onu!</p>

  <p class="normal">Öne atılarak hendeğin karşı tarafinda duran çocuğu korumak için siper aldı. Çocukların üçü durakladı. Kırmızı mintanlı çocuk hırçın, tiz bir sesle,</p>

  <p class="normal">— İlk başlayan o! diye bağırdı. Alçağın biri o, demin sınıfta Krasotkin’e çakı sapladı, kan fışkırdı… Gene de Krasotkin fitnelik etmedi, iyice ıslatmalı onu!</p>

  <p class="normal">— Ama niye? Herhalde hep takılıyorsunuz ona…</p>

  <p class="normal">— A, bak… sırtınıza bir taş daha fırladı! Tanıyor sizi… Artık bizi değil, sizi taşlıyor. Hadi hep birden!.. İyi nişan al, Smurov!</p>

  <p class="normal">Taş bombardımanı yeniden başladı: Bu kez pek amansızdı. Taşlardan biri hendeğin karşı tarafındaki çocuğun göğsüne rastladı; çığlığı bastı ve ağlayarak yukarıya, Mihaylovskaya Sokağı’na koştu. Çocuklar, arkasından, hep bir ağızdan,</p>

  <p class="normal">— Nasıl, korkup kaçar mısın, kıtık!..</p>

  <p class="normal">Ötekilerden daha büyük görünen ceketli, gözleri pırıl pırıl yanan çocuk,</p>

  <p class="normal">— Onun ne alçak olduğunu bilmezsiniz Karamazov! diye tekrarladı. Öldürmek bile az gelir.</p>

  <p class="normal">— Ne yapıyor, fitliyor mu?</p>

  <p class="normal">Çocuklar gülümseyerek bakıştılar.</p>

  <p class="normal">Aynı çocuk,</p>

  <p class="normal">— Siz de mi Mihaylovskaya’ya gidiyorsunuz? diye devam etti. Yetişin ona. Bakın, durdu da bekliyor, hem de size bakıyor.</p>

  <p class="normal">Öteki çocuklar da,</p>

  <p class="normal">— Evet, evet, size bakıyor! dediler.</p>

  <p class="normal">— Sorun ona, kıtık istiyor muymuş? Tam böyle sorun ha!..</p>

  <p class="normal">Hep birden kahkahayı bastılar. Alyoşa onlara, onlar da Alyoşa’ya bakıyordu.</p>

  <p class="normal">— Gitmeyin, taşlar sizi, dedi Smurov.</p>

  <p class="normal">— Ona kıtıktan filan söz edecek değilim. Siz bununla onu kızdırıyorsunuz besbelli… Yalnız ondan neden bu kadar nefret ettiğinizi öğreneceğim.</p>

  <p class="normal">Çocuklar güldüler.</p>

  <p class="normal">— Öğrenin, öğrenin.</p>

  <p class="normal">Alyoşa tahta köprüden hendeğin karşı yanına geçti, çitin önünden yukarıya, doğruca suçluya yürüdü.</p>

  <p class="normal">Arkasından,</p>

  <p class="normal">— Dikkat edin, korkmaz o sizden. Krasotkin’e yaptığı gibi arkadan vurur! diye sesleniyorlardı.</p>

  <p class="normal">Çocuk durduğu yerde kıpırdamadan bekliyordu onu. Yakınına gelince Alyoşa dokuz yaşlarında var yok, cılız, kavruk bir çocuk gördü. Çocuğun renksiz, zayıf, uzunca yüzü, iri, koyu, ona hain hain dikilmiş gözleri vardı. Oldukça eski, hırpani, biçimsiz bir şekilde ufalmış bir palto giymişti. Kısalmış kollarından çıplak bilekleri görünüyordu. Pantolonunun sağ dizinde kocaman bir yama vardı. Sağ kundurasının başparmağa gelen kısmında mürekkeple iyice karartılmış iri bir delik görünüyordu. Pantolon ceplerinin ikisi de içindeki taşlarla şişmişti. Alyoşa iki adım ötede durarak soran bir bakışla onu süzüyordu. Çocuk Alyoşa’nın gözlerinden onun kendisini dövmeye niyetli olmadığını anladı, hışım kalmadı, hatta,</p>

  <p class="normal">— Ben tek başımayım, onlar altı kişi, dedi. Sonra, birdenbire, gözleri alevlenerek,</p>

  <p class="normal">— Ama tek başıma hepsinin hakkından gelirim! diye ekledi.</p>

  <p class="normal">— Taşlardan biri canını fena yaktı galiba?</p>

  <p class="normal">— Ben de Smurov’un kafasına yapıştırdım ama…</p>

  <p class="normal">— Onlar, beni tanıdığını, bana bile bile taş attığını söylediler.</p>

  <p class="normal">Çocuk somurtarak, Alyoşa’ya baktı.</p>

  <p class="normal">Alyoşa sözünü sürdürdü:</p>

  <p class="normal">— Ben seni tanımıyorum. Sen beni tanıyor musun?</p>

  <p class="normal">Çocuk birdenbire, öfkeyle,</p>

  <p class="normal">— Aman, çekil başımdan! diye bağırdı ama bir şey bekliyormuş gibi, yerinden kıpırdanmadı, gözleri yeniden hiddetle parladı.</p>

  <p class="normal">— Pekâlâ, gidiyorum, dedi Alyoşa, yalnız seni hiç tanımıyor, alay da etmiyorum. Onlar seninle nasıl alay ettiklerini söylediler, ama ben yapmam bunu.</p>

  <p class="normal">Çocuk, hep o kızgın, kışkırtıcı bakışla Alyoşa’yı kollayarak,</p>

  <p class="normal">— Hey süslü pantolonlu keşiş! diye bağırdı. Sonra da, Alyoşa’nın bundan sonra ona nasıl olsa saldıracağını düşünerek her ihtimale karşı kendini sakınır bir hal aldı.</p>

  <p class="normal">Ama Alyoşa sadece dönüp ona baktı ve yola devam etti. Üç adım ilerlemeden çocuk en iri taşı sırtına yapıştırdı. Alyoşa’nın canı fena halde yandı. Tekrar dönerek oğlana baktı:</p>

  <p class="normal">— Demek arkadan vurursun sen. Sinsi olduğunu söylemekte haklıymışlar öyleyse…</p>

  <p class="normal">Yumurcak olanca gücüyle bir taş daha yolladı ama bu kez yüzünü nişanladı. Alyoşa elini tam zamanında siper aldığı için taş dirseğine çarptı.</p>

  <p class="normal">— Utanmıyor musun, ne yaptım sana?</p>

  <p class="normal">Çocuk ses çıkarmıyor, kavgacı bir tavırla, Alyoşa’nın ona bu sefer nasıl olsa saldıracağını düşünüyordu. Tahmini doğru çıkmayınca bir hayvan yavrusu gibi hiddetlenerek kendisi Alyoşa’ya atıldı, öteki kıpırdanmaya vakit bulmadan başını eğdi, çocuk iki eliyle Alyoşa’nın sol elini yakalayıp orta parmağını iyice ısırdı. Belalı çocuk parmağı on saniye kadar dişledi. Alyoşa canının acısından bağırdı, olanca gücüyle parmağını kurtarmaya çalıştı. Çocuk sonunda bıraktı, eski yerine çekildi. Parmağı epey derin tırnağa kadar ısırmıştı, kan akmaya başladı. Alyoşa mendilini çıkarıp yaralı elini sıkıca sardı. Bu onu bir dakika kadar uğraştırdı. Yumurcak olduğu yerde kımıldanmadan bekliyordu. Sonunda Alyoşa sakin bakışını ona çevirdi.</p>

  <p class="normal">— Oldu mu bu? dedi. Nasıl canımı yaktığını gördün; artık yeter, değil mi? Şimdi sana ne yaptığımı söyle bakalım.</p>

  <p class="normal">Çocuk ona hayretle baktı.</p>

  <p class="normal">Alyoşa hep o sakin tavırla devam etti:</p>

  <p class="normal">— Seni hiç tanımıyorum, ilk kez görüyorum. Ama sana karşı büsbütün suçsuz da değilim herhalde… Yoksa haksız yere bana bu kadar eziyet eder miydin? Hadi söyle ne yaptığımı, suçum ne sana karşı?</p>

  <p class="normal">Çocuk yanıt verecek yerde birdenbire yüksek sesle ağlamaya başladı ve Alyoşa’dan kaçtı. Alyoşa ardından ağır adımlarla yürüyerek Mihaylovskaya Sokağı’na saptı. Epey zaman, çocuğun hayli ileride, hiç arkasına bakmadan ve besbelli aynı hızla koştuğunu gördü. Boş bir vaktinde onu mutlaka bulup pek şaşırttığı bilmeceyi çözmeye karar verdi. Şimdilik vakti yoktu.</p>
</body>
</html>
