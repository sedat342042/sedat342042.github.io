<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stylesheet.css" rel="stylesheet" type="text/css" />

  <title>karamazov</title>
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h2 class="h2baslik1" id="calibre_toc_80">IV<br class="chapter" />
  Juçka</h2>

  <p class="normal">Kolya, yüzünde ciddi ve kibirli bir ifadeyle duvara yaslanmış, Alyoşa’nın gelmesini bekliyordu. Onunla karşılaşmayı ne zamandır istiyordu. Çocuklardan Alyoşa hakkında çok şey duymuştu. Ama birisi ona Alyoşa’dan söz açınca ilgisiz, küçümseyici bir tavır takınır, hatta anatılanları dinlerken eleştirirdi Alyoşa’yı. Aslında, içinden, onunla tanışmaya can atıyordu. Şimdiye kadar Alyoşa hakkında duyduklarında sevimli, çekici bir hava buluyordu. Bu yüzden o an çok önemliydi Kolya için. İlkin, altta kalmaması, başına buyrukluğunu göstermesi gerekiyordu. “Yoksa on üç yaşında olduğum halde öbür çocuklardan farksız olduğumu düşünecek… Niçin ilgileniyor bizim çocuklarla acaba? İyice tanıştıktan sonra soracağım. Boyumun bu kadar kısa olması işi bozuyor. Tuzikov benden küçük, ama boyu benden uzun. Gene de yüzüm zeki; yakışıklı değilim, suratsız olduğumu biliyorum, ama zeki bir yüzüm var… Birdenbire fazla yakınlık göstermemeli, yoksa görür görmez kucaklaşmalara kalkarsak, o da kendini bir şey sanır… Böyle düşünürse pek kötü olur!”</p>

  <p class="normal">Kolya olanca gücüyle rahat olmaya uğraşırken büsbütün heyecanlanıyordu. En çok boyunun kısalığına üzülüyordu, “suratsızlığına” değil, boyuna… Daha geçen yıl evde, odasının bir köşesinde, duvara kurşunkalemle boyunu işaret etmişti. O zamandan beri her iki ayda bir duvardaki çizgiye heyecanla bakarak ne kadar büyüdüğünü ölçüyordu. Yazık ki, boyu pek yavaş uzuyordu! Çocuk bu yüzden umutsuzluğa düşüyordu nerdeyse. Yüzüne gelince; hiç “suratsız” değildi, hatta tam tersine sevimli, beyaz, biraz solgun, çilli bir yüzü vardı. İri olmayan, ama canlı, gri gözlerinin bakışı cesur, çoğu zaman da duyguluydu. Elmacık kemikleri oldukça geniş, ağzı ufaktı, pek kalın olmayan kıpkırmızı dudakları vardı. Ufak burnu iyice kalkıktı. Aynada kendine bakarken, “Ne çotur burnum var… tam çotur!” diye üzülür, aynadan her zaman öfkelenerek uzaklaşırdı. Bazen, “Yüzüm belki de zeki değil…” diye bu yönden de işkillenirdi. Gene de yüzle boy meselesinin Kolya’ya dünyayı unutturan konular olduğu sanılmamalıdır. Tam tersine, ayna karşısında geçirdiği dakikalar hayli acı olduğu halde Kolya bunları çabucak, hatta uzun zaman için unutur, kendi söyleyişiyle “bütün varlığıyla düşüncelerine ve gerçek hayata verirdi kendini.”</p>

  <p class="normal">Alyoşa çabuk geldi, aceleyle Kolya’ya yaklaştı. Kolya birkaç adım uzaktan bile Alyoşa’nın yüzündeki sevinçli ifadeyi seçebildi. “Bana mı sevindi acaba?” diye hazla düşündü.</p>

  <p class="normal">Şimdi yeri gelmişken, Alyoşa’nın bıraktığımızdan beri hayli değiştiğini söyleyelim: manastır cüppesini atmıştı; sırtında çok iyi dikilmiş bir redingot, başında yumuşak, yuvarlak şapka vardı, saçları kısa kesilmişti. Bu hal ona pek yakışmıştı. Sevimli yüzü her zamanki gibi neşeliydi, yalnız sakin, sessiz bir neşeydi bu. Besbelli aceleyle çıktığı için Alyoşa’nın paltosuz oluşu Kolya’nın tuhafına gitti. Alyoşa elini Kolya’ya uzattı:</p>

  <p class="normal">— Hele şükür, geldiniz. Çok bekledik sizi!</p>

  <p class="normal">— Bazı nedenler vardı, anlatırım şimdi. Tanıştığımıza çok memnun oldum. Ne zamandır bir fırsat gözlüyordum, çok şey işittim…</p>

  <p class="normal">Kolya tıkanır gibi konuşuyordu.</p>

  <p class="normal">— Evet, nasıl olsa tanışacaktık; ben de hakkınızda epey şey duydum. Yalnız buraya gelmekte pek geç kaldınız.</p>

  <p class="normal">— Burası nasıl?</p>

  <p class="normal">— İlyuşa çok fena, kesin ölecek.</p>

  <p class="normal">— Ne diyorsunuz! Şu tıp sadece bir namussuzluk, değil mi Karamazov? diye heyecanla bağırdı Kolya.</p>

  <p class="normal">— İlyuşa sık sık anıyordu sizi, hatta uykuda, sayıklarken… Besbelli, size önceleri, şu bıçak olayından önce yürekten bağlıydı. Bir neden daha var. Şey, sizin mi bu köpek?</p>

  <p class="normal">— Evet. Perezvon.</p>

  <p class="normal">Alyoşa yalvaran bir bakışla Kolya’nın gözlerine baktı:</p>

  <p class="normal">— Ama Juçka değil… O kayboldu, değil mi?</p>

  <p class="normal">Kolya esrarlı bir tavırla gülümsedi. Sonra, coşkunlukla,</p>

  <p class="normal">— Biliyorum, hepiniz Juçka’yı istiyorsunuz; hepsini duydum, dedi. Bana bakın Karamazov, size her şeyi anlatacağım, zaten bunun için geldim; sizi, oraya girmeden önce bütün meseleyi açıklamak için çağırttım. Bakın Karamazov, baharda İlyuşa hazırlık sınıfına başladı. Hazırlık sınıfı malum: hep çoluk çocuk. İlyuşa’yı hemen hırpalamaya başladılar. Ben iki sınıf büyüğüyüm; başlangıçta karışmadan uzaktan baktım bir süre… Küçük, çelimsiz olduğu halde çocuğun boyun eğmeyişi, hatta dövüşmeye kalkması dikkatimi çekti. Gururlu, gözleri fıldır fıldır bir çocuk… severim böylelerini. Öbürleri yüklendikçe yüklendi. O sıralar üstü başı da pek kötüydü; pantolonu kısa, kunduraları ağız açmış hava alıyor… Bu yüzden alaya aldılar onu. Küçümsüyorlardı. Ama ben hoşlanmam bundan, hemen araya girdim, çocuğu kurtardım.</p>

  <p class="normal">Kolya heyecanlanarak,</p>

  <p class="normal">— Barut kesilip bir bir patakladım yumurcakları. Dayağı yedikleri halde hepsi gözümün içine bakar. Genel olarak çocukları severim. Şimdi evde de başımda iki yavru var, zaten gecikmeme de onlar neden oldu. Böylece İlyuşa’ya kimse el kaldıramaz oldu, benim kanadım altındaydı artık. Gururlu çocuk, inanın bana, çok gururlu, ama gene de sonunda köle gibi bağlandı bana. Tek sözümden dışarı çıkmaz, bana bir ilahmışım gibi davranır, hep beni taklide çalışırdı. Teneffüslerde hemen yanıma koşar, birlikte dolaşırdık, pazar günleri de öyle. Bizde, jimnazda, büyükler küçüklerle arkadaş olunca alay ederler; bence yanlış bir düşünce bu. Keyfim böyle istiyorsa kime ne, değil mi? Ben bu çocuğu yetiştiriyorum, hoşuma gittiği için gelişimine yardım ediyorum; bunda ne var, siz söyleyin? Siz de çoluk çocukla arkadaş oldunuz Karamazov, demek siz de genç kuşağı etkilemek, geliştirip onlara yararlı olmak istiyorsunuz. Ne yalan söyleyeyim, ağızdan ağıza kulağıma gelen bu özelliğiniz beni en çok ilgilendiren yönünüz oldu. Ama biz gene konumuza dönelim: dikkat ettim, çocukta bir duygulanma, bir içlilik gelişmeye başladı. Oysa ben doğuştan bu çeşit sululukların düşmanıyım. Ayrıca saati saatine uymuyor; gururlu olduğu halde bana kölece bir bağlılığı var… Bazen de gözleri birden parlar, karşı gelir, isyan bayrağını çeker. Ara sıra bazı düşünceler ortaya atardım; bunları kabul etmediğinden değil, sadece bana kafa tutmuş olmak için karşı koyardı. Yakınlık gösterilerine de soğukkanlılıkla karşılık veriyordum. Onu pişirmek için, bana sokuldukça inadına soğuk davranıyordum; benim tarzım budur. Bir kişiliğe biçim verip bir insan yaratmak… Sonra da… Canım, ne demek istediğimi anlıyorsunuz tabii. Bir aralık onda garip bir huzursuzluk sezdim, hem de bu her zamanki duygulanmalarından farklı, daha güçlü, daha derin bir hüzündü. Ne var bunun altında diye düşünüyordum. Sıkıştırdım, meseleyi öğrendim. Nasıl olmuşsa olmuş, İlyuşa daha babanızın sağlığında uşağı Smerdyakov’la tanışmış. Uşak, küçük budalaya ahmakça, daha doğrusu hayvanca, alçakça bir oyun öğretmiş: ekmeğin içine iğne saplayıp, açlıktan lokmaları çiğnemeden yutan sokak köpeklerinden birine atılacak, karşısına geçip seyredilecek… Böyle bir ekmek hazırlayıp Juçka’ya atmışlar. Juçka’nın avlusunda ona zırnık veren yoktu, hayvan bütün gün boşuna havlar durur. (Bu saçma sapan havlamayı sever misiniz, Karamazov? Ben nefret ederim!) Juçka ekmeğin üstüne atıldığı gibi birden yutuvermiş, yutunca da acı acı cırlayarak dönmeye başlamış ve kaçmış. Kaçarken hep ince ince cırlıyormuş… İlyuşa böyle anlatmıştı bana. Anlatırken hüngür hüngür ağlıyor, titriyordu. “Hem koşuyor, hem cırlıyor, hem koşuyor, hem cırlıyor!” diye tekrarlıyordu, o derece etkilemişti onu bu durum… Vicdan azabı çektiği belliydi. Durumu ciddi bir şekilde karşıladım. Aslında, ona öncekiler için de iyi bir ders vermek istiyordum. Bunun için açıkça söyleyeyim, biraz kurnaz davrandım, belki pek de duymadığım bir hiddet gösterdim. “Sen,” dedim, “alçaklık ettin, namussuzun birisin!” Yaptığını kimseye anlatmayacağım, ama şimdilik seninle konuşmayacağım. Olayı iyice tarttıktan sonra ilerde arkadaşlığa devam edecek miyim, yoksa seni adi birisi sayarak sırt mı çevireceğim, Smurov’la bildiririm. (Smurov, şimdi benimle gelen ve bana son derece bağlı olan çocuktur.) İlyuşa fena halde şaşırdı. Doğrusu o zaman bile ona karşı fazlaca sert davrandığımı düşünmüştüm, ama ne yapayım, ancak böyle hareket edebildim. Bir gün sonra Smurov’u yollayarak, artık onunla “küs olduğum” haberini gönderdim. İçimden, İlyuşa’ya sadece birkaç gün acı verip pişmanlığını görünce yeniden barışmak niyetindeydim. Buna kesin olarak kararlıydım. Ama işe bakın: Smurov’un dediğini dinledikten sonra birden parlamış: “Krasotkin’e söyle, bundan sonra bütün köpeklere iğneli ekmek atacağım!” diye bağırmış. “Hepsine, hepsine!” Ya, dedim kendi kendime, üstelik başkaldırıyoruz demek; bunu önlemeliyiz… Ondan sonraki günlerde karşılaşmalarımızda ya küçümseyerek başımı öteye çeviriyor ya da alaylı alaylı gülümsüyordum. Ansızın babasının başına o iş geldi —şu kıtık meselesi— hatırlıyor musunuz? Çocuk zaten önce mayalı, patlamaya hazır. Benim İlyuşa’ya sırt çevirdiğimi görünce bizimkiler iyice abandılar, “kıtık, kıtık” diye alaya alıyorlardı. Çok geçmeden aralarında dövüşler başladı. Buna çok üzüldüm, çünkü bir kere galiba adamakıllı patakladılar İlyuşa’yı. Birinde de, sınıftan çıkarken o çocuklara saldırdı; biraz ilerden gözlüyordum onu. Yemin ederim, güldüğümü hatırlamıyorum o sırada, tam tersine son derece acıdım ona, bir an daha geçse atılıp koruyacaktım. Birdenbire bakışlarımız karşılaştı, gözlerimde ne gördüyse gördü, ansızın cebinden bir çakı çıkararak üzerime atıldı, kalçama, sağ bacağıma saplayıverdi. İstifimi bozmadım; ne yalan söyleyeyim, bazen cesur olurum ben Karamazov, küçümseyerek baktım ona, o kadar. Bakışımla, “Arkadaşlığımızın karşılığı bu demek, peki, devam et!” demek ister gibiydim. Bıçağını ikinci defa saplayamadı, korktu, çakıyı fırlattı, ağlaya ağlaya kaçtı. Tabii onu gammazlamadım, okul yöneticilerinin kulağına gitmesin diye çocuklara da ses çıkarmamalarını sıkı sıkı tembih ettim. Anneme bile yaram iyileştikten sonra söyledim; zaten yara da önemsizdi, ufak bir çizikti. Sonraları işittim, aynı gün çocukları taşlamış, parmağınızı ısırmış… Şimdi, bunları ne haldeyken yaptığını anlıyorsunuz ya! Doğrusu ben de akılsız davrandım; hastalandığı zaman onu bağışlamaya, barışmaya gitmedim, şimdi üzülüyorum buna. Ama başka maksatlarım vardı da… mesele bu… Galiba saçma davrandım.</p>

  <p class="normal">Alyoşa heyecanla,</p>

  <p class="normal">— Çok yazık, dedi, aranızda geçenleri önceden bilseydim size çoktan gelip İlyuşa’ya birlikte gitmemizi rica ederdim. İnanır mısınız hastalığında, ateşler içindeyken sizi sayıklıyordu. Size bu kadar değer verdiğini bilmiyordum. Ah, nasıl bulamadınız o Juçka’yı? Babası, arkadaşları bütün şehri altüst ettiler araya araya… İnanır mısınız, hastalığı sırasında tam üç kere babasına, ağlayarak, “O gün Juçka’yı öldürdüğüm için hasta oldum baba, Tanrı beni cezalandırdı…” diye tekrarladı. Şimdi Juçka’yı bulup ona köpeğin ölmediğini, canlı olduğunu göstermek mümkün olsa çocuk sevincinden dirilirdi. Hepimizin umudu sizdeydi.</p>

  <p class="normal">Kolya merakla,</p>

  <p class="normal">— Peki ama, Juçka’yı mutlaka bulacağımı neden düşündünüz? diye sordu. Neden başkasına değil de ille bana güveniyordunuz?</p>

  <p class="normal">— Aradığınız söylentisi çıkmıştı da… Bulup getirmeye çalışıyormuşunuz, Smurov böyle bir şeyler söylüyordu. Şimdi hepimiz İlyuşa’yı Juçka’nın sağ olduğunu görenler var diye kandırmaya çalışıyoruz. Çocuklar bir yerden canlı bir tavşan getirdiler ona; şöyle bir göz attı, hafifçe gülümsedi, sonra kıra bırakmalarını söyledi, istediğini yaptık. Babası hemen eve döndü, nereden bulmuşsa bulmuş, bir çoban köpeği yavrusu getirdi. Adam çocuğu avutmak için ne yapacağını bilemiyor, ama sonuç galiba daha kötü oldu.</p>

  <p class="normal">— Bir şey daha soracağım Karamazov: babası nasıl bir adam? Tanırım onu, ama sizce… soytarının, şaklabanın biri mi?</p>

  <p class="normal">— Yo, hayır. Son derece içli, ama ezilmiş bazı insanlar vardır, yüze karşı dobra dobra konuşacak cesaretleri olmadığı için işi şaklabanlığa vururlar, bu onlar için bir çeşit hınçlı alaydır. İnanın Krasotkin, bazen çok acı, yürek parçalayıcı olur bu şaklabanlıklar… Snigirev için dünyada varsa yoksa İlyuşa. İlyuşa ölecek olursa ya çıldırır ya kendine kıyar. Şimdi ona bakarken buna büsbütün inandım.</p>

  <p class="normal">Kolya duygulanarak,</p>

  <p class="normal">— Anlıyorum sizi Karamazov, belki Juçka’yı da buluruz; bu… Perezvon… İlyuşa’nın odasına alalım onu, belki çoban köpeği yavrusundan daha çok neşelendirir çocuğu. Biraz bekleyin Karamazov, birazdan bir şeyler göreceksiniz. Aman Yarabbi, lafa tuttum sizi, bu soğukta incecik ceketle duruyorsunuz… Ne kadar bencilim gördünüz ya! Ah hepimiz benciliz Karamazov, hepimiz!</p>

  <p class="normal">— Üzülmeyin canım, hava soğuk, ama ben çabucak soğuk alanlardan değilim. Evet, gidelim artık. Şey, adınız ne, ben kısaca Kolya’yı biliyorum?</p>

  <p class="normal">— Nikolay, Nikolay İvanov Krasotkin. Resmi dille İvan Krasotkin oğlu…</p>

  <p class="normal">Kolya nedense güldü, sonra ansızın,</p>

  <p class="normal">— Tabii, Nikolay adından nefret ederim, diye ekledi.</p>

  <p class="normal">— Neden?</p>

  <p class="normal">— Pek basit, beylik bir ad…</p>

  <p class="normal">— On ikiyi bitirdiniz, değil mi? diye sordu Alyoşa.</p>

  <p class="normal">— Daha doğrusu on üçü. İki hafta sonra on dördüme basıyorum, bir şey kalmadı… Size zayıf bir yanımı açıklayayım Karamazov, ilk tanıştığımız anda, beni olduğum gibi bilesiniz diye: yaşımla ilgili sorulardan nefret ederim, hatta nefretin de üstünde bir duygu bu… Sonra şey… hakkımda bir iftira uydurmuşlar, güya geçen hafta hazırlıktan çocuklarla “haydutluk” oynamışım. Aslına bakarsanız oynadığım doğru, ama bunu kendi zevkim için yaptığım kuyruklu yalan. Sizin kulağınıza gelmiştir herhalde, ama dediğim gibi, bücürleri eğlendirmek için oynuyordum; bensiz bir türlü oynayacak oyun bulamıyorlardı. Bizde hemen saçmalamaya başlarlar. Emin olun, bu kadar dedikoducu şehir görülmemiştir.</p>

  <p class="normal">— Kendi zevkiniz için oynasanız ne çıkar? Ne var bunda?</p>

  <p class="normal">— Daha neler! Siz “atçılık” oynar mısınız?</p>

  <p class="normal">Alyoşa gülümsedi.</p>

  <p class="normal">— Şöyle bir açıdan bakın buna: büyükler tiyatroya gider; orada kahramanların haydutlarla savaşları, çeşitli serüvenleri olur. Bu da bir dereceye kadar aynı şey değil mi? Ya büyük öğrencilerin teneffüslerde askercilik ya da haydutluk oynamaları? Bu, genç ruhlarda uyanan bir sanat yeteneği, sanat ihtiyacından ibarettir. Hatta bazen bu oyun tiyatro temsillerinden daha düzgün düzenlenir; fark yalnız tiyatroya artistlerin seyredilmeye gelinmesinde, burada ise artistlerin gençlerin kendileri oluşundadır. Bu doğal bir şey.</p>

  <p class="normal">Karamazov’dan bakışını ayırmayan Kolya,</p>

  <p class="normal">— Siz öyle mi düşünüyorsunuz? Görüşünüz bu demek, dedi. Biliyor musunuz, oldukça dikkate değer bir düşünce bu… Evde bu konu üzerine biraz kafa yorayım. Doğrusu sizden bir şeyler öğrenebilmeyi umuyordum zaten.</p>

  <p class="normal">Kolya iyice heyecanlanmıştı,</p>

  <p class="normal">— Sizden ders almaya geldim Karamazov, diye duygulu bir sesle ekledi.</p>

  <p class="normal">Alyoşa gülümseyerek elini sıktı.</p>

  <p class="normal">— Ben de sizden.</p>

  <p class="normal">Kolya, Alyoşa’dan son derece hoşlanmıştı. Karamazov’un ona eşit davranışı, “büyük adamla” konuşur gibi konuşması şaşırtmıştı onu. Sinirli bir gülmeyle,</p>

  <p class="normal">— Şimdi ben de size bir numara, tiyatrovari bir oyun göstereceğim, dedi. Buraya bunun için geldim zaten.</p>

  <p class="normal">— İlkin sola, ev sahiplerine uğrayalım, sizinkiler paltolarını oraya bırakırlar, içerisi hem kalabalık, hem sıcak.</p>

  <p class="normal">— Paltomla gireyim, sadece bir dakika kalacağım. Perezvon da şuracıkta, koridorda kalıp ölü taklidi yapacak, ici Perezvon, couché!<sup class="calibre2"><a href="../Text/karamazov_split_114.html#footnote-600-133" id="footnote-600-133-backlink">[133]</a></sup> Öl hadi! Bakın, hemen ölüverdi, önce ben girip durumu inceleyeyim, sonra “ici Perezvon!” diye ıslık çalacağım. Göreceksiniz, deli gibi içeri dalacaktır. Yalnız Smurov kapıyı açmayı unutmasın o anda. Ondan sonra ben idare ederim, siz de numaramızı seyredersiniz.</p>
</body>
</html>
