<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karamazov</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h2 class="h2baslik1" id="calibre_toc_91">VIII<br class="chapter" />
  Smerdyakov’la Üçüncü ve Son Görüşme</h2>

  <p class="normal">Yarı yolda o sabahın erken saatlerindeki gibi sert, kuru bir rüzgâr esmeye başladı. İnce, sık taneli kuru bir kar serpeliyordu. Taneler düşünce yerde tutunamıyor, rüzgâra kapılarak havada savruluyordu. Az sonra tam bir kar firtınası başladı. Şehrimizde, Smerdyakov’un oturduğu dolayda sokak fenerleri yok gibidir. İvan Fyodoroviç karanlıkta, fırtınanın farkında olmadan yolu içgüdüsüyle bularak yürüyordu. Başı ağrıyor, şakakları acı verecek derecede zonkluyordu. Bileklerinde birtakım çekilmeler hissediyordu. Marya Kondratyevna’nın evine yaklaşırken tek başına yürüyen sarhoş bir mujikle karşılaştı. Yalpalaya yalpalaya yürüyen boysuz, yamalı bir gocuk giymiş olan herif kendi kendine bir şeyler söylüyor, küfrediyor, sonra birden bunu bırakıp kısık sesle bir şarkı tutturuyordu:</p>

  <p class="normal">Ah gitti benim Vanka Petersburg’a</p>

  <p class="normal">Bekleyemem artık onu ben!</p>

  <p class="normal">Şarkıyı hep ikinci mısrada kesiyor, birisine küfretmeye başlıyor, sonra yeniden aynı şarkıyı tutturuyordu. İvan Fyodoroviç adamcağıza karşı bilinçsizce bir nefret duymaya başladı; bunun birdenbire farkına vardı. İçinde, herifi tepesine indireceği bir yumrukla yere sermek için dayanılmaz bir istek duydu. Tam o anda yan yana geldiler, mujik hızla sendeleyip var gücüyle İvan’a tosladı. O da hırsından kendini bilmeyerek itti onu. Adamcağız sallandı, geriledi, donmuş toprağa küt diye yıkıldı, sadece bir kere “Of!” diye inledi ve sustu. İvan ona doğru bir adım attı. Adam sırtüstü, kıpırdanmadan, baygın yatıyordu. “Donacak!” diye düşündü İvan, gene de Smerdyakov’un evine doğru yoluna devam etti.</p>

  <p class="normal">Kapıyı açmak için elinde mumla koşarak hole gelen Marya Kondratyevna, Pavel Fyodoroviç’in (Smerdyakov’un) çok hasta olduğunu, öyle yatak hastası değil de aklının başında olmadığını, çay içmek bile istemediğini fısıldayarak anlattı. İvan kaba bir sesle,</p>

  <p class="normal">— Ne yapıyor, saldırıyor mu? diye sordu.</p>

  <p class="normal">— Yok efendim, tam tersine, pek uslu… Yalnız çok uzun konuşmayın onunla.</p>

  <p class="normal">İvan Fyodoroviç kapıyı açtı, içeri girdi.</p>

  <p class="normal">Oda geçen seferki gibi iyice sıcaktı, ama içerde bazı değişiklikler göze çarpıyordu: duvar boyunca duran tahta sıralardan biri dışarı çıkarılmış, yerine maun taklidi bir deri kanepe konmuştu. Üzerine oldukça temiz, beyaz yastıklarıyla bir yatak seriliydi. Yatakta, sırtında aynı sabahlıkla Smerdyakov oturuyordu. Masa kanepenin önüne yanaştırılmış, böylece oda hayli daralmıştı. Masada, kapağı sarı kâğıtla kaplı bir kitap vardı. Smerdyakov bunu okumuyor, galiba hiçbir şeyle meşgul olmuyordu. İvan Fyodoroviç’in gelişini uzun, sessiz bir bakışla karşıladı. Bu geliş görünüşte onu hiç şaşırtmamıştı. Gözleri çukura batmış, altları morarmıştı.</p>

  <p class="normal">İvan Fyodoroviç karşısında durdu:</p>

  <p class="normal">— Demek gerçekten hastasın, öyle mi? Seni uzun zaman rahatsız edecek değilim, hatta paltomu bile çıkarmayacağım. Oturacak yer yok mu burada?</p>

  <p class="normal">Masanın öbür yanına geçerek bir iskemle çekip oturdu.</p>

  <p class="normal">— Neden ağzını açmadan bakıp duruyorsun öyle? Sana tek bir şey soracağım. Yanıtını almadan da, yemin ederim, şuradan şuraya gitmem: Hanımefendi, Katerina İvanovna gelmiş miydi buraya?</p>

  <p class="normal">Smerdyakov hep o sabit bakışıyla İvan’a bakarak sessiz sessiz durdu. Sonra birden elini kıpırdattı, başını öteye çevirdi.</p>

  <p class="normal">— Ne o? diye seslendi İvan.</p>

  <p class="normal">— Hiç.</p>

  <p class="normal">— Nasıl hiç?</p>

  <p class="normal">— Gelmişse de size ne? Bırakın beni.</p>

  <p class="normal">— Yoo, bırakmam! Ne zaman geldiğini söyle!</p>

  <p class="normal">— Unuttum gitti, diye küçümseyerek gülümsedi Smerdyakov. Sonra birden yüzünü İvan’a çevirdi, bir ay önceki gibi çılgın, nefret dolu bakışını üzerine dikti.</p>

  <p class="normal">— Siz de hastasınız galiba, dedi. Baksanıza, iyice çökmüşsünüz, yüzünüzde renk kalmamış.</p>

  <p class="normal">— Sen sağlığımı bırak, soruma karşılık ver!</p>

  <p class="normal">— Gözleriniz niye sararmış öyle, akları bile sapsarı… Çok hastasınız galiba.</p>

  <p class="normal">Hep öyle küçümseyerek gülümsedi, sonra daha çok güldü.</p>

  <p class="normal">— Bana bak, soruma karşılık almadan buradan gitmeyeceğimi söyledim sana! diye köpürdü İvan.</p>

  <p class="normal">Smerdyakov acıyla,</p>

  <p class="normal">— Ne istiyorsunuz benden, dedi, niçin eziyet ediyorsunuz bana?</p>

  <p class="normal">— Eh, cehennemin dibine, kimin umurundasın sen! Söyle, hemen giderim.</p>

  <p class="normal">Smerdyakov gene başını eğdi.</p>

  <p class="normal">— Söyleyecek bir şeyim yok size.</p>

  <p class="normal">— Göreceksin, öyle bir konuştururum ki seni!</p>

  <p class="normal">Smerdyakov birdenbire, artık yalnız küçümseyerek değil, bayağı tiksintiyle gözlerini İvan’a dikti.</p>

  <p class="normal">— Telaşınız ne, mahkeme yarın başlayacağı için mi? Size göre ne var, emin olabilirsiniz artık. Evinize gidip rahatça uyuyun, bir şeyden korkmayın.</p>

  <p class="normal">— Ne demek istiyorsun sen? Neden korkacakmışım yarın?</p>

  <p class="normal">İvan şaşırmıştı, o anda içinden bir ürperti dalgası geçti.</p>

  <p class="normal">Smerdyakov onu süzdü. Kırgın bir sesle,</p>

  <p class="normal">— An-la-mı-yor musunuz? diye uzattı. Akıllı bir insan böyle bir komedyaya neden gerek görür bilmiyorum doğrusu.</p>

  <p class="normal">İvan ona sessizce bakıyordu. Eski uşağın bu beklenmedik, o zamana kadar hiç kullanmadığı üstten ses tonu yepyeni bir şeydi. Bundan önceki gene de bu kadar değildi.</p>

  <p class="normal">— Dedim ya, korkmanıza gerek yok. Hakkınızda bir şey söylemeyeceğim, kanıt da yok. Bakın hele, elleriniz bile titriyor! Neden öyle parmaklarınız oynuyor? Hadi gidin evinize, öldüren siz değilsiniz.</p>

  <p class="normal">İvan ürperdi. Alyoşa aklına geldi.</p>

  <p class="normal">— Ben olmadığımı… ben de biliyorum… diye kekeledi.</p>

  <p class="normal">Smerdyakov atılarak,</p>

  <p class="normal">— Bi-li-yor musunuz? dedi.</p>

  <p class="normal">İvan yerinden fırladı, omzuna yapıştı:</p>

  <p class="normal">— Söyle, her şeyi söyle, alçak! Her şeyi söyle!</p>

  <p class="normal">Öteki hiç korkmadı. Çılgınca nefret dolu bakışı İvan’ın üstündeydi. Sonra, birdenbire hiddetle,</p>

  <p class="normal">— O halde evet, onu siz, siz öldürdünüz! diye fısıldadı.</p>

  <p class="normal">İvan kendini iskemleye bıraktı. Bir şeyler düşünüyor gibi bir hali vardı. Kötü kötü gülümsedi:</p>

  <p class="normal">— O zamanki şeylerden mi söz ediyorsun? Geçen seferki gibi, değil mi?</p>

  <p class="normal">— Evet. Geçen sefer de karşıma dikilip durdunuz; her şeyi pekâlâ anlıyordunuz, şimdi de anlıyorsunuz.</p>

  <p class="normal">— Senin deli olduğunu anlıyorum, o kadar.</p>

  <p class="normal">— İnsan nasıl da bıkmaz! Şurada biz bizeyiz; birbirimizi kandırıp komedyaya ne gerek var sanki! Yoksa hâlâ her şeyi bana yüklemek mi istiyorsunuz, hem böylece, yüzüme karşı ha? Evet, siz öldürdünüz, asıl katil sizsiniz; ben ancak yardakçınız, uşağınız, sadık Liçardo’nuzdum.<sup class="calibre2"><a href="../Text/karamazov_split_114.html#footnote-600-148" id="footnote-600-148-backlink">[148]</a></sup> Ne dedinizse onu yaptım.</p>

  <p class="normal">İvan buz kesildi.</p>

  <p class="normal">— Yaptın mı? Sen mi öldürdün onu?</p>

  <p class="normal">Beyninde bir şey sarsılmış gibi, ince, soğuk bir ürperme bütün vücudunu kapladı. Bu defa şaşma sırası Smerdyakov’daydı. İvan’ın içten korkusu onu da etkilemiş olmalıydı. Çarpık bir gülümsemeyle sırıttı. Şüpheyle,</p>

  <p class="normal">— Gerçekten bir şey bilmiyor muydunuz? diye geveledi.</p>

  <p class="normal">İvan hâlâ ona bakıyor, dili tutulmuş gibi ses çıkaramıyordu.</p>

  <p class="normal">“Ah gitti benim Vanka Petersburg’a</p>

  <p class="normal">Bekleyemem artık onu ben!” diye birdenbire kafasında bir ses yankıladı. Kekeleyerek,</p>

  <p class="normal">— Korkuyorum ben, biliyor musun… Belki bir düş, bir hayaletsin burada karşımda… dedi.</p>

  <p class="normal">— Hayalet falan yok burada. Siz, ben, bir de öteki… Şüphesiz o da şimdi burada, ikimizin arasında.</p>

  <p class="normal">— Kim? Kim var burada? Kim o üçüncü?</p>

  <p class="normal">İvan Fyodoroviç korkulu bakışını odanın köşelerine çabuk çabuk gezdirdi.</p>

  <p class="normal">— Üçüncü dediğim, Tanrı, Ulu Tanrı; şu anda burada, yanımızda, ama siz boşuna aramayın, bulamazsınız.</p>

  <p class="normal">— Öldürdüğün yalan; yalan söylüyorsun! diye deli gibi haykırdı İvan. Sen, ya kaçıksın ya da geçenki gibi eğleniyorsun benimle…</p>

  <p class="normal">Smerdyakov hâlâ hiç korku göstermeden dikkatle inceliyordu onu. Bir türlü inanamıyor, hep İvan’ın “her şeyi” bildiğini ve sadece “yüzüne karşı, üstüne atmak için” yalandan yaptığını düşünüyordu.</p>

  <p class="normal">Sonunda güçsüz bir sesle,</p>

  <p class="normal">— Müsaade buyurun, dedi, masanın altından sol ayağını birden çıkararak iç donunun paçasını yukarı kıvırmaya başladı. Ayağında uzun beyaz bir çorap ve terlik vardı.</p>

  <p class="normal">Smerdyakov acelesiz, dizbağını çıkardı, elini çorabın içine derince daldırdı. İvan Fyodoroviç ona bakarken dehşet içinde titriyordu.</p>

  <p class="normal">— Deli bu! diye çığlığı bastı, yerinden fırlayarak kendini öyle hızla geri attı ki sırtını duvara çarptı, sonra dimdik doğrularak duvara yapıştı adeta. Korkudan aklı gitmiş bir halde Smerdyakov’u süzüyordu. Öteki bu korkuya aldırmadan çorabının içini karıştırmaya devam ediyor, bir şeyler yakalayıp çıkarmaya çalışıyordu. İvan Fyodoroviç bunun birtakım kâğıtlar olduğunu gördü. Smerdyakov kâğıt tomarını çıkardı, masaya koydu. Yavaşça,</p>

  <p class="normal">— İşte, dedi.</p>

  <p class="normal">İvan, zangır zangır titreyerek,</p>

  <p class="normal">— Nedir o? diye sordu.</p>

  <p class="normal">Smerdyakov gene zor duyulur bir sesle,</p>

  <p class="normal">— Lütfen bakınız… dedi.</p>

  <p class="normal">İvan masaya bir adım yaklaştı, tomarı alıp açmaya başladı. Sonra birden, iğrenç, korkunç bir sürüngene dokunmuş gibi elini geri çekti.</p>

  <p class="normal">— Parmaklarınız ispazmoza tutulmuşsunuz gibi titriyor, dedi Smerdyakov, acele etmeden tomarı açtı. İçinden üç deste renkli yüz rublelik banknot çıktı. Parayı başıyla göstererek İvan’a,</p>

  <p class="normal">— Hepsi tamam, dedi. Üç bin eksiksiz, saymasanız da olur.</p>

  <p class="normal">İvan yeniden iskemleye çöktü. Yüzü kireç gibiydi. Garip bir sırıtmayla,</p>

  <p class="normal">— Şu çorabınla… ürküttün beni… dedi.</p>

  <p class="normal">Smerdyakov,</p>

  <p class="normal">— Demek hâlâ bilmiyordunuz? diye tekrarladı; bilmiyordunuz, öyle mi?</p>

  <p class="normal">— Bilmiyordum ya. Hep Dmitri’den şüpheleniyordum. Kardeşim! Ağabey! Ah! Başını avuçları arasına aldı:</p>

  <p class="normal">— Bana bak, tek başına mı öldürdün? Yalnız mı, ağabeyimle mi?</p>

  <p class="normal">— Sadece sizinle beraber. Sizinle birlikte öldürdüm, Dmitri Fyodoroviç’in en ufak suçu yok.</p>

  <p class="normal">— Peki, peki… Bana sonra geliriz. Neden öyle titriyorum sanki? Söz söyleyecek halde değilim.</p>

  <p class="normal">— Ama o zaman pek cesurdunuz, “Her şey mubah,” diyordunuz. Oysa şimdi korkudan titriyorsunuz. Bir limonata içer misiniz? Hemen söyleyeyim, ferahlatır. Yalnız bunları örtmeli.</p>

  <p class="normal">Başıyla yeniden parayı gösterdi. Marya Kondratyevna’yı çağırıp limonata yaptırmak için doğruldu bu arada, kadın parayı görmesin diye üstünü örtmek istedi. İlkin mendiline uzandı, ama mendil sümüklüydü. Masadaki sarı kaplı kitabı para destesinin üzerine koyup bastırdı. Bu, İvan’ın odaya girer girmez dikkatini çeken Kutsal Peder Suriyeli İsak’ın Sözleri adlı kitaptı. İvan Fyodoroviç elinde olmayarak kitabın başlığını okudu.</p>

  <p class="normal">— Limonata falan istemez. Benden de sonra söz ederiz. Otur ve anlat: nasıl yaptın? Her şeyi bir bir söyle ama…</p>

  <p class="normal">— Paltonuzu çıkarın bari, büsbütün terleyeceksiniz.</p>

  <p class="normal">İvan Fyodoroviç, o anda aklına gelmiş gibi, paltosunu üstünden koparırcasına sıyırdı, sandalyesinden kalkmadan sıraya fırlattı.</p>

  <p class="normal">— Söyle, ne olursun söyle!</p>

  <p class="normal">Yatışmış görünüyordu. Smerdyakov’un artık her şeyi anlatmasını güvenle bekliyordu.</p>

  <p class="normal">— Neyi söyleyeyim? Bunun nasıl olduğunu mu? diye iç çekerek mırıldandı Smerdyakov. Çok doğal bir biçimde, sözlerinize uyarak…</p>

  <p class="normal">— Sözlerimi bırak şimdi, diye yeniden kesti İvan. Bu sefer kendine hâkim olarak, bağırmadan, kesinlikle konuşuyordu.</p>

  <p class="normal">— Bu işi nasıl yaptığını, bütün ayrıntılarıyla anlat. Hepsini, sırayla. Hiçbir şeyi unutmadan. Ayrıntıları tek tek söyle. Lütfen.</p>

  <p class="normal">— Siz gittiğiniz zaman bodruma düşmüştüm…</p>

  <p class="normal">— Sara nöbeti miydi bu, yoksa yalandan mı?</p>

  <p class="normal">— Yalandan tabii. Hepsini yalandan yaptım. Merdiveni rahatça indim, ta aşağıya kadar; sonra yere uzandım, yatar yatmaz çığlığı bastım. Oradan kaldırılana kadar tepindim durdum.</p>

  <p class="normal">— Dur. Daha sonra, hastanedeyken, onlar da hep yapmacık mıydı?</p>

  <p class="normal">— Hayır efendim. Ertesi gün, hemen sabah, hastaneye gitmeden önce gerçek bir sara nöbetine tutuldum; hem ne nöbetti, yıllardır böylesini geçirmemiştim. İki gün hiç bilmedim kendimi.</p>

  <p class="normal">— Peki, peki, devam et.</p>

  <p class="normal">— Yatağa yatırdılar, paravananın arkası olduğunu biliyordum, çünkü Marfa İgnatyevna her hastalanışımda beni oraya yatırırdı. Sağolsun; doğduğumdan beri pek şefkatliydi bana karşı. Gece inledim, ama yavaştan, kulağım kirişteydi: hep Dmitri Fyodoroviç’i bekliyordum.</p>

  <p class="normal">— Nesini bekliyordun? Sana mı gelecekti?</p>

  <p class="normal">— Bana ne diye gelsin? Eve gelmesini bekliyordum. O gece geleceğinden en ufak şüphem yoktu. Beni görmeden, haber almadan nasıl olsa bildiği yoldan duvardan atlayarak eve girecek, bir şey yapacaktı.</p>

  <p class="normal">— Ya gelmeseydi?</p>

  <p class="normal">— O zaman hiçbir şey olmazdı. Onsuz cesaret edemezdim.</p>

  <p class="normal">— Peki, peki… Daha açık, acele etmeden konuş, hiçbir şeyi atlama!</p>

  <p class="normal">— Fyodor Pavloviç’i öldürmesini bekliyordum… doğrusu bu. Çünkü hazırlamıştım onu… son günlerde… Hem işaretleri de biliyordu artık. O günlerde kapıldığı kuşku ve hiddetle, o işaretler yüzünden eve gelecekti, kesindi. Yüzde yüz. Bekliyordum zaten.</p>

  <p class="normal">— Dur, diye kesti İvan. Öldürse, parayı da alacaktı; sen böyle düşünüyordun herhalde. O zaman senin eline ne geçecekti? Bunu anlamıyorum.</p>

  <p class="normal">— Parayı dünyada bulamazdı o. Döşeğin altında olduğunu söyledim, ama doğru değildi bu. İlkin bir çekmecedeydi. Sonra ben, dünyada inandığı tek insan olduğum için, Fyodor Pavloviç’e para zarfını ikonların arkasına saklamasını öğütlemiştim. Gelecek birisi, hele biraz telaşçı da olursa dünyada akıl edemezdi orayı… Böylece para zarfı köşedeki ikonların gerisine saklandı. Bunu döşeğin altında tutmak gülünçtü zaten. Çekmecede hiç olmazsa kilit altındaydı. Burada herkes zarfın döşeğin altında olduğu inancındaydı. Akılsızca bir düşünce. Cinayeti Dmitri Fyodoroviç işlemiş olsaydı hiçbir şey bulamadan, bütün katiller gibi ufacık bir tıkırtıdan ödü koparak kaçar ya da ele geçerdi. Ben de ertesi gün, hatta o gece parayı ikonların altından alır götürürdüm. Kabak, Dmitri Fyodoroviç’in başına patladı. Böyle olacağından emindim zaten.</p>

  <p class="normal">— Ya öldürmeyip sadece dövseydi ihtiyarı?</p>

  <p class="normal">— Öldürmese, ben de parayı almaya cesaret edemezdim, her şey boşa giderdi. Ama şöyle bir hesabım da vardı: bayıltana kadar dövünce ben parayı alma fırsatını kazanacaktım. Fyodor Pavloviç’e, parayı Dmitri Fyodoroviç’in kaçırdığını söyleyecektim.</p>

  <p class="normal">— Dur… aklım karıştı. Şu halde, öldüren gene Dmitri, sen sadece parayı aldın, öyle mi?</p>

  <p class="normal">— Yo, o öldürmedi. Gerçi şimdi size katilin o olduğunu söyleyebilirdim. Ama şu anda yalan söylemek istemiyorum, çünkü… çünkü anlıyorum ki, bu zamana kadar gerçekten hiçbir şeyin farkında değilmişsiniz, apaçık suçunuzu üstüme yıkmak isteyişiniz bile bile değilmiş, ama gene de her şeyde asıl suçlu sizsiniz. Çünkü cinayeti biliyordunuz, işi bana havale ettiniz ve her şeyden haberiniz olduğu halde basıp gittiniz… Bunun için hazır karşılaşmışken bu gece asıl katilin siz olduğunu ispat etmek istiyorum. Öldüren ben olduğum halde ikinci derecede suçluyum. Resmi katil sizsiniz!</p>

  <p class="normal">— Neden, katil neden ben oluyorum? Aman Yarabbim!</p>

  <p class="normal">İvan, kendi hakkındaki konuşmayı sona bıraktığını unutmuştu:</p>

  <p class="normal">— Hep şu Çermyaşnaya yüzünden mi? Peki, Çermyaşnaya’ya gitmeyi kabul ettiğime göre daha ne rızası bekliyordun, söyle! Bunu nasıl açıklayacaksın?</p>

  <p class="normal">— Rızanızı alınca, poliste şu ya da bu nedenle cinayette Dmitri Fyodoroviç’in yerine benden şüphelenir ya da suç ortağı sanırlarsa, dönüşünüzde yok olan üç bin için çıngar çıkarmayacağınızdan emin olacaktım; tam tersine, yarınımı da düşünecek, elbette mükâfatlandıracaktınız, çünkü mirasa benim sayemde konmuş oluyordunuz. Ölen, Agrafena Aleksandrovna ile evlense zırnık alamazdınız.</p>

  <p class="normal">İvan,</p>

  <p class="normal">— Demek ömür törpüm olacaktın! diye diş gıcırdattı. Ya ben o zaman gitmeyip seni haber verseydim?</p>

  <p class="normal">— Neyi haber verecektiniz? Sizi Çermyaşnaya’ya göndermek istememi mi? Saçmalık bu. Hem siz konuşmamızdan sonra ya gidecek, ya kalacaktınız. Kalsaydınız hiçbir şey olmayacaktı; ben de istemediğinizi anlayarak bu işe girişmezdim. Gitmekle beni ele vermeye cesaret edemeyeceğinizi, ilerde üç bini de bağışlayacağınızı göstermiş oldunuz. Zaten ele veremezdiniz beni; çünkü ben de o zaman mahkemede ağzımı açar, her şeyi anlatırdım. Tabii cinayet işlediğimi ya da hırsızlık ettiğimi söyleyecek değildim. Babanızı öldürüp parayı çalmak için beni kışkırttığınızı, buna razı olmadığımı söyleyecektim. Aleyhime en ufak bir kanıt olmasın diye rızanızı elde etmem gerekiyordu. Beni suçlayacak herhangi bir kanıta zaten sahip değildiniz; oysa ben babanızın ölümünü dört gözle beklediğinizi açıklayabilirdim. Yemin ederim ki, buna herkes inanacaktı, ömrünüzün sonuna kadar rezil kepaze olacaktınız.</p>

  <p class="normal">— Demek bunu dört gözle bekliyordum, öyle mi? diye gene homurdandı İvan.</p>

  <p class="normal">— Kesinlikle. Ses çıkarmadan kabulünüz bunu gösteriyor.</p>

  <p class="normal">Smerdyakov kesin bir bakışla İvan’ı süzdü. Çok halsizdi, ağır ağır, yorgun bir sesle konuşuyordu. Gene de onu içten korkutan gizli bir kuvvetin etkisinde gibiydi. Bir amacı vardı, belliydi. İvan da seziyordu bunu.</p>

  <p class="normal">—Devam et, dedi. O geceyi anlat şimdi.</p>

  <p class="normal">— Nesini anlatayım! Yatıyordum. Birden bey bağırmış gibi geldi bana… Daha önce Grigori Vasilyeviç kalkıp çıkmıştı, onun ani çığlığını duydum. Sonra her şey sessizleşti, ortalık zifiri karanlıktı. Yattığım yerde bekliyordum, kalbim küt küt atıyordu. Sabrım tükendi, kalktım dışarı çıktım. Bahçeye bakan soldaki pencere açıktı… O yana birkaç adım attım, dinlemeye başladım; sağ mı, değil mi diye… Odasında çırpınıp inlediğini duyunca, demek sağ dedim. Pencereye yaklaştım, “Benim bey!” diye seslendim. “Buradaydı, burada… kaçtı…” dedi; Dmitri Fyodoroviç’i kastediyordu. “Grigori’yi vurdu…” Fısıldayarak, “Nerede?” diye sordum. O da aynı şekilde, “O köşede,” diye parmağıyla gösterdi. “Bir dakika,” dedim. Gösterdiği köşeye doğru yürüdüm ve duvarın dibinde yatan Grigori Vasilyeviç’e çarptım. Kanlar içinde, baygın uzanmıştı. “Demek gerçekten gelmiş,” diye düşündüm. O saat her şeyi birden bitirmeye karar verdim. Grigori Vasilyeviç ölmemiş bile olsa baygındı, bir şey göremezdi. Yalnız Marfa İgnatyevna’nın ansızın uyanması tehlikesi vardı. O dakikada bunu düşündüm. Ama öyle bir hırsa kapılmıştım ki geri dönmem olanaksızdı. Tekrar beyin penceresine yöneldim, “Agrafena Aleksandrovna geldi, burada, içeri girmek istiyor,” dedim. Birden çocuk gibi titredi. “Ne diyorsun, nerede?” diye mırıldanıyor, bir türlü inanamıyordu. “Burada,” dedim, “şuracıkta duruyor, açın!” Pencereden bana bakıyor, inanmakla inanmamak arasında bocalıyordu. “Benden korkuyor galiba…” diye düşündüm. Tuhaf değil mi, birden o işaretleri hatırladım. Pencerenin pervazına Gruşenka’nın geldiğini bildiren işaretleri gözü önünde vurdum. Sözlerime inanmamışken vurduğum işaretleri duyar duymaz kapıyı açmaya koştu. Açtı. İçeri girmeye davrandım, vücuduyla önledi. Yüzüme bakarak, “Hani, nerede o?” diye soruyor, tir tir titriyordu. Kendi kendime, “Benden bu kadar korkması hayra alamet değil…” dedim. Beni içeri almayacağını, Marfa İgnatyevna’yı ayaklandıracağını ya da başka bir aksilik çıkacağını düşündüm, korkudan dizlerimin bağı çözüldü. Oradaki halimi hatırlamıyorum; herhalde betim benzim uçuk duruyordum karşısında. “Görmüyor musunuz, şuracıkta… pencerenizin altında…” diye fısıldadım. “Buraya getir onu, buraya gelsin!” “Korkuyor,” dedim. “Deminki bağırmalardan ürkmüş, yeşilliğin arasında gizleniyor. Siz ona yazıhaneden sesleniverin.” Koşarak pencereye geldi, mumu pencerenin pervazına bıraktı: “Gruşenka, orada mısın, Gruşenka?” diye seslendi. Bağırıyor, ama pencereden sarkıp dışarı bakmaya da bir türlü yanaşmıyordu. Benden korkusundan olacak yanımdan uzaklaşmayı göze alamıyordu. Pencereye yaklaşarak, “İşte şu yeşillik kümesinde: gülüyor size, görmüyor musunuz?” dedim. O da yanaştı ve birden inandı bana. Titriyordu, öylesine âşıktı o kadına! O ara pencereden iyice sarktı. Yazı masasındaki dökme kâğıtlığı hatırlarsınız, bir buçuk kilo vardır; kaptığım gibi sivri ucunu tepesine indiriverdim. Gık demedi, oracığa çöküverdi… İkinci, üçüncü defa indirdim… Üçüncüsünde kafatasını kırdığımı hissettim. Birden sırtüstü, yüzü havaya bakarak yığılıverdi, kana bulanmıştı… Kendime baktım, üstümde kan yoktu, hiç sıçramamıştı. Kâğıtlığı sildim, yerine bıraktım. Sonra ikonların arkasından paketi alarak parayı çektim. Kâğıdı yere, pembe kurdeleyi de yanına attım. Bahçeye çıktım, zangır zangır titriyordum. Doğruca kovuklu elma ağacına gittim, —o kovuğu siz de bilirsiniz— ne zamandır onu gözüme kestirmiştim. İçinde önceden hazırladığım bir bez parçasıyla kâğıt vardı. Parayı ilkin kâğıda, sonra beze sarıp kovuğun dibine soktum, iki haftadan fazla kaldı para orada, ancak hastaneden çıktıktan sonra aldım. Odama gidip yattım. Aldı beni bir korku: Grigori Vasilyeviç’in hesabı tamamsa iş sarpa sarabilirdi; yok vurulmamışsa iyiydi o zaman, çünkü Dmitri Fyodoroviç’in geldiğine, beyi öldürüp parasını aldığına görgü tanıklığı edebilirdi. Kuşku ve sabırsızlıkla Marfa İgnatyevna’yı bir an önce uyandırayım diye inlemeye başladım. Sonunda kadıncağız kalktı, bana koşarken birdenbire Grigori Vasilyeviç’in yerinde olmadığını fark etti, dışarı koştu; bahçeden çığlığını duydum… Ondan sonra bütün gece kargaşalığın ardı kesilmedi, ama ben artık rahatlamıştım.</p>

  <p class="normal">Anlatan sustu. İvan onu ölü sessizliği içinde, kıpırdanmadan, bakışını üzerinden ayırmadan dinlemişti. Oysa Smerdyakov anlatırken ona arada bir bakıyor, daha çok gözlerini öteye kaçırıyordu. Anlatmayı kesince açıkça heyecanlandı, güçlükle soluk almaya başladı. Yüzünde ter taneleri belirdi. Gene de pişman olup olmadığını anlamak mümkün değildi.</p>

  <p class="normal">İvan bir şeyler kestirmeye çalışarak,</p>

  <p class="normal">— Bir dakika, dedi, ya kapı? Kapıyı yalnız sana açtığına göre Grigori bunu senden önce nasıl açık görebildi? Kapının açık olduğunu sen gelmeden görmüş o, değil mi?</p>

  <p class="normal">İşin tuhafı, İvan bunları gayet sakin, bambaşka, hiç de kızgın olmayan bir sesle soruyordu. Hatta o anda birisi oda kapısını açıp eşikten baksa, onların karşılıklı oturmuş ilginç, ama basit, gündelik bir konu üzerine konuştuklarını sanırdı.</p>

  <p class="normal">Smerdyakov çarpık bir sırıtmayla,</p>

  <p class="normal">— Kapıya gelince, Grigori Vasilyeviç’in kapıyı açık görmesi sadece hayaldi, dedi, öyle görmüş. Görmez, gördüğünü sanır, ama dediğinden dönmez. Bu defaki uydurması işimize yaradı, artık Dmitri Fyodoroviç temize çıkamaz.</p>

  <p class="normal">İvan Fyodoroviç, adeta yeniden şaşırarak ve kendini toparlamaya çalışarak,</p>

  <p class="normal">— Bana bak, sana çok şey sormak istiyordum, ama şimdi unuttum. Hep unutuyorum zaten, zihnim karışıyor… Evet, hiç olmazsa şunu söyle: neden paketi açıp kâğıdı yere attın, neden olduğu gibi almadın? Anlatırken, böyle yapman gerekirmiş gibi bir anlam sezdim, ama nedenini anlayamadım.</p>

  <p class="normal">— Nedeni vardı. Bu işi yapan, o paradan önceden haberli, hatta belki kendi eliyle kâğıda sarmış, mühürlenmesiyle imzalanışını gözleriyle görmüş, örneğin benim gibi bir adam olsaydı, cinayetten sonra bunca telaş arasında kesinlikle yerinde olduğunu bildiği parayı görmek için paketi ne diye açacaktı? Tam tersine, bu adam benim gibi biri olsa, paketi cebine attığı gibi gözden kaybolurdu. Oysa Dmitri Fyodoroviç’in durumu başkaydı. O bu paketi görmemiş, sadece duymuştu. Bunu söz gelişi, döşeğin altından çıkarır çıkarmaz içindekini görmek, paranın orada olup olmadığını bir an önce anlamak için açması doğaldı. Acemi bir hırsız, o zamana kadar bir şey çalmamış, soylu birisi olduğu için paketin ilerde aleyhine delil olacağını akıl edememişti. Aslında bunu hırsızlık amacıyla yapmıyordu, kendine ait bir şeyi almaya gelmiş, daha önce de bunu bütün şehre yaymıştı; hatta herkesin önünde, Fyodor Pavloviç’e giderek malını elinden bağırta bağırta koparacağını söyleyerek avunmuştu. Bu düşüncemi Savcıya açıktan açığa değil, dokundurma yoluyla duyurdum, sanki ben söylememişim de, o kendiliğinden akıl etmiş gibi… Savcı bayıldı buna!</p>

  <p class="normal">— Bunları hemen oracıkta mı hesapladın?</p>

  <p class="normal">İvan Fyodoroviç iyice şaşırmıştı. Smerdyakov’a gene korkuyla bakmaya başladı.</p>

  <p class="normal">— Rica ederim, o telaşta kimin aklına gelir bu? Önceden tasarlamıştım hepsini.</p>

  <p class="normal">— Eh… öyleyse şeytanın ta kendisi yardım ediyor sana! diye tekrar bağırdı İvan. Yo, aptal değilsin sen, düşündüğümden çok daha akıllısın…</p>

  <p class="normal">Galiba odada biraz dolaşmak isteğiyle kalktı. Son derece sıkılmıştı. Fakat masa yolu kapıyordu; masayla duvar arasından sürtünerek geçebileceği için yerine döndü, tekrar iskemleye oturdu. Belki dolaşamadığı için birden öyle hırçınlaştı ki deminki gibi sinirli sinirli haykırmaya başladı:</p>

  <p class="normal">— Bana baksana, yere batası alçak herif! Seni şu ana kadar öldürmeyişim, sadece yarın mahkemede konuşmanı istediğim için… Tanrı şahidim, (İvan elini havaya kaldırdı) belki ben de suçluydum, belki içimde, gerçekten… babamın ölmesi için gizli bir istek vardı, ama yemin ederim, düşündüğün kadar suçlu değilim, belki de hiç kışkırtmadım seni. Hayır, hayır, kışkırtmadım! Gene de yarın mahkemede kendimi ele vereceğim, kararım karar! Her şeyi söyleyeceğim, her şeyi… Ama seninle beraber çıkacağız! Mahkemede hakkımda ne dersen olduğu gibi kabul edeceğim, korkmuyorum senden; her şeyi kabulleniyorum. Yalnız sen de mahkeme huzurunda itiraf etmelisin! Bunu yapmalısın, yapmalısın; beraber gideceğiz! Öyle olacak!</p>

  <p class="normal">İvan bunu ciddi, kesin bir tavırla söyledi. Işıl ışıl parlayan bakışından bunun böyle olacağı belliydi.</p>

  <p class="normal">— Görüyorum ki hastasınız, iyice hastasınız, diye karşılık verdi Smerdyakov. Gözleriniz sapsarı…</p>

  <p class="normal">— Sesinde hafif bir alay ve acıma vardı.</p>

  <p class="normal">— Evet, birlikte gideceğiz, diye tekrarladı İvan. Sen gelmesen de ben tek başıma her şeyi olduğu gibi anlatırım.</p>

  <p class="normal">Smerdyakov bir an söyleneni kavramaya çalışır gibi sustu, sonra kesin bir tavırla,</p>

  <p class="normal">— Hiçbir şey olmayacak, siz de gitmeyeceksiniz bir yere, dedi.</p>

  <p class="normal">İvan sitemle,</p>

  <p class="normal">— Sen beni anlamıyorsun ki! dedi.</p>

  <p class="normal">— Hepsini açıklarsanız utançtan yerin dibine geçersiniz. Hem faydasız olur bu, çünkü ben size böyle şeylerden söz etmediğimi söylerim. Sizin, ya hasta olduğunuzdan (haliniz de benziyor zaten) ya da ağabeyinize acıyarak kendinizi feda etme kararıyla ve beni de ömrünüz boyunca insan yerine koymayıp bir böcekten farksız gördüğünüz için bunları uydurduğunuzu ileri sürerim. Kim inanır size, elinizde kanıta benzer ne var?</p>

  <p class="normal">Smerdyakov, Suriyeli İsak’ın kitabını para destelerinin üstünden alarak öteye koydu, içini çekerek,</p>

  <p class="normal">— Alın şu parayı, götürün… dedi.</p>

  <p class="normal">İvan, Smerdyakov’u hayretle süzdü.</p>

  <p class="normal">— Götüreceğim tabii. Ama cinayeti bunun için işlediğin halde neden bana veriyorsun?</p>

  <p class="normal">Öteki titrek bir sesle,</p>

  <p class="normal">— Ne yapayım bu parayı, dedi, elini salladı. Eskiden bu kadar parayla Moskova’ya ya da Avrupa’ya gider, yeni bir hayata başlarım diye düşünürdüm, gayem buydu. Ama en çok “her şey mubah” düşüncesinin etkisindeydim. Bunu gerçekten siz öğretmiştiniz bana. Buna benzer çok şeyler söylüyordunuz o zaman: Tanrı olmadığına göre erdeme inanmak boşmuş ve gereksizmiş… Ben de haklı buldum sizi.</p>

  <p class="normal">İvan,</p>

  <p class="normal">— Kendi kafanla buldun bunu, öyle mi? dedi, çarpık çarpık gülümsedi.</p>

  <p class="normal">— Sayenizde.</p>

  <p class="normal">— Parayı geri verdiğine göre Tanrıya inanmış olmalısın.</p>

  <p class="normal">— Hayır, inandığımdan değil.</p>

  <p class="normal">— Neden öyleyse?</p>

  <p class="normal">— Bırakın bunu artık, diye bezginlikle tekrar el salladı Smerdyakov. O sıralar her şeyin mubah olduğunu söylüyordunuz, şimdi nedense pek kuşkulu görünüyorsunuz. Kendinizi ihbar etmeyi bile düşünüyorsunuz. Ama olmayacak bu! İhbara gidemeyeceksiniz.</p>

  <p class="normal">Smerdyakov kesin, kendine güvenir bir tavırla konuşuyordu.</p>

  <p class="normal">— Görürsün.</p>

  <p class="normal">— Mümkün değil. Çok akıllısınız. Parayı seversiniz, biliyorum bunu; gururlu olduğunuz için itibardan da olamazsınız, kadınların çekiciliğine fazla dayanıklılığınız yok. Ama en çok rahat, huzur içinde, kimseye boyun eğmeden yaşamayı seversiniz, en önemlisi bu sizin için. Mahkemede böyle bir rezaletle lekelenip hayatınızı sonuna kadar mahvetmeyi istemezsiniz. Fyodor Pavloviç’in çocukları içinde ona en çok benzeyeni sizsiniz, aynı ruhtasınız.</p>

  <p class="normal">İvan hayretle,</p>

  <p class="normal">— Vallahi, hiç de aptal değilsin, dedi, yüzü kıpkırmızı olmuştu. Eskiden seni aptal sanırdım. Şimdi görüyorum, aklın iyice yerinde…</p>

  <p class="normal">İvan Smerdyakov’un yüzüne yepyeni bir ifadeyle bakıyordu.</p>

  <p class="normal">— Gururunuzdan öyle sanıyordunuz. Alın şu parayı.</p>

  <p class="normal">İvan üç deste banknotu aldı, kâğıda sarmadan cebine soktu.</p>

  <p class="normal">— Yarın mahkemede göstereceğim bunları, dedi.</p>

  <p class="normal">— Kimse inanmaz size. Paranız yok değil ki şu sıralar. Kasanızdan alıp getirmiş olamaz mısınız?</p>

  <p class="normal">İvan doğruldu:</p>

  <p class="normal">— Tekrar ediyorum: seni sırf yarın bana lazım olacağın için öldürmedim, bunu hiç aklından çıkarma!</p>

  <p class="normal">— Ne olacak, öldürün. Şimdi öldürün işte.</p>

  <p class="normal">Smerdyakov bunu İvan’ı garip bir bakışla süzerek, tuhaf bir sesle söyledi. Sonra acı bir gülümsemeyle,</p>

  <p class="normal">— Ama bunu da yapamazsınız, diye ekledi. Hiçbir şey yapamazsınız, cesur bildiğim adam, yapamazsınız!</p>

  <p class="normal">İvan,</p>

  <p class="normal">— Yarın görüşürüz! diye bağırdı, kapıya doğruldu.</p>

  <p class="normal">— Durun azıcık… şunları bir daha göreyim.</p>

  <p class="normal">İvan banknotları çıkararak gösterdi. Smerdyakov birkaç saniye paraya baktı. Sonra eliyle,</p>

  <p class="normal">— Eh, gidin artık… diye işaret etti. Sonra birdenbire peşinden,</p>

  <p class="normal">— İvan Fyodoroviç! diye seslendi.</p>

  <p class="normal">Öteki yürürken başını ona doğru çevirdi:</p>

  <p class="normal">— Ne var?</p>

  <p class="normal">— Güle güle!</p>

  <p class="normal">— Yarın görüşürüz! diye tekrarladı İvan, dışarı çıktı.</p>

  <p class="normal">Tipi kesilmemişti. İlkin canlı, çevik adımlarla yürüyordu, sonra birden sendeler gibi oldu. Gülümsedi: “Bedeni bir şey bu..” diye düşündü, içi sevinç doluydu sanki; sonsuz bir kesinlik duygusu ruhunu kaplamıştı. Son zamanlarda onu hırpalayan kuşkular kaybolmuştu. Kararını vermişti; “değişmez karar!” diye sevinçle düşündü. O anda ayağı sürçtü, az kalsın kapaklanıyordu. Durunca, ayaklarının dibinde demin itelediği mujikçiği fark etti; hep öyle, aynı yerde, baygın, hareketsiz yatıyordu. Kar yüzünü iyice örtmüştü. İvan adamı kaptığı gibi sırtladı, yüküyle beraber yürümeye devam etti. Sağda, küçük bir evde ışık görerek pencereye vurdu, içerden seslenen ev sahibinden mujiği karakola götürmek için yardım istedi, karşılığında üç ruble vereceğini söyledi. Adam hazırlanıp çıktı.</p>

  <p class="normal">İvan Fyodoroviç’in bu işi nasıl başardığını, mujiği karakola bırakıp hemen bir doktor getirerek muayene ettirdiğini ayrıntılarıyla anlatacak değilim; “masraf için” de bolca para bıraktı. Yalnız şu kadarını söyleyeyim ki, bir saat kadar uğraştı orada. Bu onu pek memnun etti. Düşünceleri dağılıyor, durmadan hareket ediyordu. Birdenbire, “Yarın için aldığım o kesin karar olmasa şu herifle burada bir saat oyalanmaz, başımı bile çevirmeden onu donmaya bırakırdım!” diye adeta zevkle düşündü. “Hem kendimi kontrol edebiliyorum artık.” Bu son düşünce onu büsbütün memnun etti. “Çıldırmakta olduğumu nereden çıkarmış bunlar!” Aklından, “Belki Savcıya hemen gidip her şeyi açıklamalı?” diye geçti. Sonra yeniden evin yolunu tuttu. Kendi kendine, “Yarın toptan olsun!” diye mırıldandı. İşin garibi, bütün sevinci, kendine karşı duyduğu memnunluk bir anda yok oluvermişti. Odasına girerken kalbinin buz gibi soğuk bir duyguyla büzüldüğünü hissetti. Bu odada şimdi, şu anda ve daha önceden de bulunan acı, çirkin bir şeye ait bir hatıra, daha doğrusu bir hatırlatmaydı bu. Yorgun yorgun sedire bıraktı kendini. Kocakarı semaverini getirdi, İvan Fyodoroviç çayı demledi, ama el sürmedi. Kocakarıya sabaha kadar izin verdi. Sedire otururken bir baş dönmesi duyuyordu. Kendini hasta, halsiz hissediyordu. Bir aralık sayıklamaya başladı; uykusunu dağıtmak için telaşla kalktı, odada gezindi. Zaman zaman sayıklıyormuş gibi geldi. Gene de onu asıl ilgilendiren hastalığı değildi. Yeniden yerine geçtikten sonra arada bir, bir şey kolluyormuş gibi etrafa bakınmaya başladı. Bu birkaç kere tekrarlandı. Sonunda bakışı belirli bir noktaya dikildi. İvan gülümsedi, ama yüzü hiddetten kıpkırmızı oldu. Başını elleriyle sımsıkı kavrayarak uzun zaman kıpırdanmadı, hep öyle aynı noktaya, karşı duvardaki sedire yan yan bakıyordu. Orada bir şeyin onu azap verecek derecede rahatsız ettiği belliydi.</p>
</body>
</html>
