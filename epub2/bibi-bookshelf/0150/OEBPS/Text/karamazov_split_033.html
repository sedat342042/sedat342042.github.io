<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karamazov</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h2 class="h2baslik1" id="calibre_toc_39">I<br class="chapter" />
  Ferapont Baba</h2>

  <p class="normal">Alyoşa çok erken, daha gün ağarmadan uyanmıştı. Staretz de uyanıktı; yataktan koltuğa geçmek istediği halde kendini pek güçsüz hissediyordu. Bilinci tamamen yerindeydi; yüzünde yorgun, ama neşeli, candan, çekici bir ifade vardı. Alyoşa’ya, “Belki bu akşama çıkamam,” dedi, hemen günah çıkarıp Kutsal Ekmekle Şarap istedi. Bu işi öteden beri Paisiy Peder yapardı. Ardından, ölümlü dünyadan ayrılanlara yapılan son ayin başladı. Rahiplerle keşişler toplandılar, Staretzin hücresi iyice doldu. O aralık gün ışıdı. Manastır halkı sökün etti. Ayin bitince Staretz oradakilerle vedalaşmak istedi, hepsiyle öpüştü. Hücrenin darlığı yüzünden ilkin girenler çıkıyor, yeni gelenlere yer veriyorlardı. Alyoşa, yeniden koltuğa geçen Staretzin yanında duruyordu. Staretz gücü yettiği kadar konuşuyor, öğütler veriyordu, sesi yavaştan çıktığı halde, oldukça toktu. Çevresini saranları sevecen bakışlarla süzerek, “Aziz Pederlerim, kardeşlerim, bunca yıl sizinle konuşmaya, öğütler vermeye öyle alıştım ki, susmak bana konuşmaktan daha güç eliyor,” diye şakalaştı. O sırada söylediklerinden bazıları sonraları Alyoşa’nın aklında kaldı. Sesi açık ve yeteri kadar güçlü olduğu halde, ifadesi pek sağlam değildi. Bir konudan başkasına atlıyor, sanki söylemeye yetişemediklerini ömrünün son dakikasına sığdırmaya uğraşıyordu. Bunlar, yalnızca öğretmek istedikleri de değildi, yüreğindeki sevinci, heyecanı başkalarıyla paylaşmak özlemiyle konuşuyordu.</p>

  <p class="normal">Alyoşa’nın sonraları hatırladığına göre, Staretz şöyle öğüt veriyordu:</p>

  <p class="normal">— Birbirinizi sevin, Pederler. Bütün Tanrı kullarını sevin. Dış dünyadan ayrılıp buralara kapanmakla öbür insanların üstünde bir kutsallık kazanmadık; tersine, buraya gelen, dünyada herkesten, her şeyden aşağı olduğunu bilerek, bunu kabullenerek gelmiştir… Bu duvarlar arasında ömür geçiren rahip, zaman geçtikçe bunu artan bir duyarlıkla anlamalıdır. Yoksa buraya gelmesinin ne gereği var? Ancak dışarıda yaşayanlardan daha kötü olduğumuzu kabul ettikten başka bütün dünyanın ve kendi günahlarımızın sorumluluğunu üzerimize alırsak birleşmemizdeki amaca yaklaşmış oluruz. Şunu bilin ki, sevgililerim, hiçbirimiz sadece insanlığa özgü bazı genel suçlarla suçlanmış değiliz; dünyadaki ayrı ayrı her kişinin sorumluluğu da bizim omuzlarımızdadır. Bu anlayışa varan her rahip, hatta her insan hayat yolunun ereğine varmıştır. Rahiplerin hiçbir olağanüstülük taşımadığını bilin; onlar, bütün insanların olması gerektiği gibidir. Yüreklerimizin sonsuz, bütün dünyayı kavrayan, doymak bilmez bir sevgiyle dolması da ancak böyle mümkündür. Böylelikle her biriniz sevgiyle dünyayı kazanabilir, gözyaşlarınızla insanlığın günahlarını yıkayabilirsiniz. İçinize dönerek her zaman günahlarınızı kendi kendinize açıklayın. Günahınızı anlamak sizi ürkütmesin, yeter ki pişmanlığı tam duyun; ama Tanrı ile pazarlığa girişmekten de kaçının. Tekrar tekrar söylüyorum, gururlu olmayın. Ne küçüklere, ne büyüklere karşı gururlu davranın. Size sırt çeviren, aşağılayan, söven, iftira edenlerden nefret etmeyin. Zındıklardan, kötüyü öğretenlerden, maddecilerden yalnız iyi olanlarından değil, çünkü hele bu zamanda aralarında epey iyiler de bulunuyor, kötülerinden de nefret etmeyin. Dualarınızda onları, “Duacısı olmayanlarla Sana dua etmek istemeyenleri koru, Ulu Tanrım!” diye anarsınız. Ayrıca, “Bunu kibrimden dilemiyorum Tanrım, çünkü kendim herkesten aşağıyım,” diye eklemeyi unutmayın… Hıristiyan milletini sevin, sürüyü yabanların ellerine kaptırmayın. Tembellikle kibre, çıkarcılığa dalarsanız başka ülkelerden yabancılar gelip sürünüzü elinizden alırlar. Millete hiç durmadan, yılmadan İncil’i anlatın… Doğruluktan ayrılmayın… Gümüş, altın toplamaya bakmayın. İmanınız bütün olsun, sancağınızı yücelerde tutun.</p>

  <p class="normal">Staretz, aslında bunları tam Alyoşa’nın sonradan yazdığı şekilde değil de, daha kesik kesik söylüyordu. Zaman zaman, kuvvet toplamak ister gibi büsbütün susuyor, tıkanıyordu, fakat coşkun heyecanı hiç eksilmiyordu. Oradakiler onu duygulanarak dinliyordu. Gene de bazıları hayret ediyor, sözlerini karanlık buluyordu.</p>

  <p class="normal">Sonraları hepsini bir bir hatırladılar. Bir aralık hücreden çıkan Alyoşa oradaki ve çevreyi doldurmuş cemaatin heyecanlı bekleyişine şaşırdı. Bu bekleme kiminde merak, kuşku, kiminde huşu dolu bir anlam taşıyordu. Hepsi, Staretzin ölümünden sonra hemen karşılaşacakları büyük bir olay bekliyorlardı. Bekleyişleri bir bakıma hafiflik sayılabilirdi; ama rahiplerin en ciddi olanları bile bundan kendilerini kurtaramıyordu. En ciddi görünen Paisiy Pederdi.</p>

  <p class="normal">Alyoşa, Rakitin’in bir rahiple onu çağırtması üzerine hücreden ayrıldı. Rakitin şehirden, Bayan Hohlakova’dan Alyoşa’ya bir mektup getirmişti. Kadın mektubunda çok ilginç, pek de yerinde bir haber veriyordu. Sorun şuydu: Bir gün önce Staretze, Prohorova adında şehirli ihtiyar bir başçavuşun dul karısı kutsanmak için gelmişti. Kadıncağız Staretze, bir yıl önce Sibirya’ya, İrkutsk’a görevli olarak gidip hâlâ haber alamadığı oğlu Vasenka için kilisede ölülerle birlikte dua edip edemeyeceğini sormuştu. Staretz, oldukça sert bir şekilde bunu önledi ve böyle dualara kalkışmanın büyücülükten farkı olmadığını söyledi. Sonra cahilliğine vererek bağışladı.</p>

  <p class="normal">Bayan Hohlakova’nın deyişiyle “Yarının kitabından okur gibi”, kadının oğlu Vasya’nın yüzde yüz sağ olduğunu, yakında ya geleceğini ya da bir mektup salacağını, eve gidip sabırla beklemesini söyledi. Bayan Hohlakova coşkunlukla, “Ne dersiniz, kehaneti aynen, hatta fazlasıyla çıktı,” diye ekliyordu. İhtiyar kadın eve varır varmaz Sibirya’dan gelen mektubu vermişler. Hem bu kadar da değil, Vasya, yoldan, Ekaterinburg’dan yazdığı mektupta annesine, bir memurla birlikte Rusya’ya dönmekte olduğunu, bu mektubun eline değmesinden aşağı yukarı üç hafta sonra onunla kucaklaşmayı umduğunu yazıyor…</p>

  <p class="normal">Bayan Hohlakova, Alyoşa’ya, “Keramet mucizesini” Başrahiple cemaate hemen müjdelemek için heyecan dolu bir dille yalvarıyordu. Mektubunu “Bunu hepsi, hepsi bilmeli!” diye bitiriyordu. Mektup çok acele yazılmıştı, yazanın heyecanı her satırdan belliydi. Fakat Alyoşa’nın cemaate bir şey anlatmasına gerek kalmadı, olanı herkes duymuştu. Rakitin onu çağırması için gönderdiği rahiple, “Pek muhterem Paisiy Pedere, bir an bile ihmal edilemeyecek, son derece önemli bir anlatacağı olduğu; gösterdiği cüret için ayaklarına kapanarak af dilediği” yollu haber salmıştı. Rahip Rakitin’in ricasını Alyoşa’dan önce Paisiy Pedere söylediği için, Alyoşa yerine dönünce ona mektupta okuduklarından kanıt olarak söz etmek kaldı, o kadar. “Mucize” konusunu kaşlarını çatarak okuyan bu sert, her şeye kolay kolay inanmayan adam, içindeki duyguyu açığa vurmaktan kendini alamadı. Gözleri parladı, dudaklarında vakur, duygulu bir gülümseme belirdi. Birdenbire, ağzından kaçmış gibi.</p>

  <p class="normal">— Daha neler göreceğiz! diye mırıldandı.</p>

  <p class="normal">Çevredeki rahipler,</p>

  <p class="normal">— Daha neler göreceğiz, neler göreceğiz daha!.. diye tekrarladılar. Fakat Paisiy Peder yeniden somurttu, etrafındakilere, hiç olmazsa bir zaman için bundan söz açılmamasını tembih etti. Sonra, temkinlilikle,</p>

  <p class="normal">— Çünkü dışarıda söylenenler ciddiye alınmaz, hem bu olay kendiliğinden de olabilirdi, diye ekledi. Ama bunu sanki sorumluluğu üstünden atmak ister gibi ve sözlerine pek inanmadan söyledi. Dinleyenler bunun o anda farkına vardılar. “Mucize”, manastır halkı arasında, hatta dışarıdan sabah ayini için gelenler arasında bile hemen duyuldu.</p>

  <p class="normal">Mucizeye en çok şaşan bir gün önce Uzak Kuzeydeki Obdorsk bölgesinde Ermiş Silvester manastırından gelen rahipti. Bu akşam Bayan Hohlakova’nın yanında durarak Staretzi selamladıktan sonra bayanın “şifa bulan” kızını göstererek içten gelen bir merakla “Böyle şeyleri nasıl yapabiliyorsunuz?” diye soran rahipti.</p>

  <p class="normal">Adamcağız şaşırmıştı, neye inanacağını bilemiyordu. Daha dün akşamüstü arı kovanlığı arkasındaki özel hücresinde yaşayan manastırın Ferapont Baba’sını ziyaret etmişti. Bu karşılaşma onu iyice sarsmış, ürkütücü bir etki bırakmıştı. Ferapont Baba tam bir perhizci, konuşmadan kesilmiş ihtiyar bir rahipti. Ondan, önce de, Staretz Zosima’nın zararlı, züppece bir yenilik saydığı Staretz sınıfı düşmanlığının temsilcisi olarak söz açmıştık. Ferapont Baba, kimseyle konuşmadığı halde son derece tehlikeli bir düşmandı. Tehlikesi en çok, cemaatin büyük kısmının tamamıyla ondan yana olması ve dışarıdan gelen pek çok kimsenin de Ferapont Baba’yı yüzde yüz meczupluğuna rağmen yüce ruhlu bir keşiş saymalarından geliyordu. Aslında en çekici yanı, meczupluğuydu. Ferapont Baba, Staretz Zosima’yı hiç ziyaret etmezdi. Keşişhanede kaldığı halde, hep o meczupluğu nedeniyle oranın kuralları uyarınca onu rahatsız eden olmuyordu. Yaşı yetmiş beş, belki de fazlaydı. Keşişhanenin kovanlığı arkasında, duvarın köşesinde tahtadan kırık dökük bir hücrede oturuyordu. Bu hücre çok eskiden, bir yüzyıl önce, gene büyük bir perhizci olan İona Peder için yapılmıştı. Yüz beş yaşına kadar yaşayan İona Pederin din yolunda yaptıkları üzerine manastırda ve dolaylarında pek ilginç şeyler anlatılıyordu. Ferapont Baba, uğraşa uğraşa yedi yıl önce bu ıssız hücrenin kendisine verilmesini sağladı. Hücre aslında küçücük bir kulübeydi; içi bağışlanan ikonlarla dolu olduğu için bir tapınağı andırıyordu. İkonların önünde gene halkın bağışladığı kandiller gece gündüz yanardı; Ferapont Baba, bunların bakımıyla görevliydi. Söylediklerine göre (gerçekten de öyleydi) üç günde ancak bir kilo ekmek yerdi, fazla değil. Ekmeğini orada oturan kovan bekçisi üç günde bir getirirdi. Ferapont Baba, hizmetini gören bu adamla bile ancak kırk yılda bir konuşurdu. İki kilo ekmekle her pazar günü, ikinci sabah ayininden sonra Başrahibin gönderdiği bir Kutsal Ekmek, haftalık yemeğiydi. Maşrapadaki suyu her gün değiştirirlerdi. Ayinlerde pek seyrek görünürdü. Sevenleri ziyaretine geldiği zaman Ferapont Baba’yı diz çökmüş, bazen sabahtan akşama kadar bu durumda başını çevirmeden ibadet ederken bulurlardı. Gelenlerle konuşacak olsa bile sözleri kısa, kesik, tuhaf ve çoğu zaman kaba birkaç kelimeden ibaretti. Arada bir pek seyrek açılır, konuşmaya başlardı, ama çoğunda ziyaretçileri için pek kapalı bir düşünce ileri sürer, ne kadar yalvarsalar açıklamaya yanaşmazdı. Papazlığı yoktu, sadece rahipti. Kara cahil tabaka arasında Ferapont Baba’nın ermişliğine, yalnız ruhlarla konuştuğu için insanlarla görüşmek istemediğine inanılıyordu. Obdorsklu rahip, o da sessiz, somurtkan bir adam olan kovanlık bekçisinin tarifi üzerine kovanlığa girerek Ferapont Baba’nın hücresinin bulunduğu köşeye geldi. Bekçi önceden, “Belki dışarıdan geldiğin için konuşur seninle, ama bakarsın hiç ağzını açmaz,” diye uyardı. Rahibin, sonradan anlattığına göre, hücreye yaklaşırken korkudan ödü patlıyordu. Vakit hayli geçti. Ferapont Baba o aralık hücrenin kapısında alçak bir iskemlede oturuyordu, iri, yaşlı bir karaağaç tepesinde hafif hafif hışırdıyordu. Akşam serinliği çıkmıştı. Obdorsklu rahip, keşişin ayaklarına kapandı, kutsamasını diledi.</p>

  <p class="normal">Ferapont Baba,</p>

  <p class="normal">— Benim de ayağına kapanmamı mı istiyorsun rahip, dedi. Kalk!</p>

  <p class="normal">Rahip doğruldu.</p>

  <p class="normal">— Kutsarken kutsanmış olursun. Otur yanıma… Nereden böyle?</p>

  <p class="normal">Rahipçiği en çok, bu yaşlı ve tam bir perhiz içinde yaşayan adamın iriyarı, dimdik gövdesiyle hâlâ dinç kalması şaşırtmıştı. Zayıf olmakla beraber, yüzünün rengi yerindeydi. Gövdesi pek kuvvetten düşmemiş olmalıydı; atlet yapılıydı. Önceleri kapkara olduğu belli olan gür saçları, yaşlılığına rağmen, henüz iyice ağarmamıştı. Sakalı da gürdü. Gri gözleri iri, ışıl ışıl ve dikkati çekecek kadar fırlaktı. “O”ları vurgulayarak konuşuyordu. Sırtında, o zaman mahpus çuhası denilen kaba, boz renkli kumaştan bir gömlek vardı, belini kalın bir iple sıkmıştı. Boynu, göğsü açıktı. Kaba, kalın bir ketenden yapılmış, aylardır sırtından çıkarmadığı gömleği simsiyahtı. Söylendiğine göre, gömleğinin altında on beş kiloluk bir zincir vardı. Ayağına çorap giymemiş, partal bir kundura geçirmişti.</p>

  <p class="normal">Yolcu rahip, fıldır fıldır dönen gözlerinde meraklı, biraz da ürkek bakışlarla keşişi süzerek alçakgönüllülükle,</p>

  <p class="normal">— Küçük Obdorsk keşişhanesinden, Ermiş Silvester manastırından geliyorum, dedi.</p>

  <p class="normal">— Gittim o senin Silvester’e. Bir zamanlar kalmıştım orada. E, afiyette mi, Silvester?</p>

  <p class="normal">Rahip bir şey diyemedi.</p>

  <p class="normal">— Kuş beyinlisiniz hepiniz! Perhizler ne âlemde?</p>

  <p class="normal">— Eski keşişhane usulüne göre düzenledik: Büyük perhiz ayında pazartesi, çarşamba, cuma yemek yok. Salıyla, perşembe, cumartesi beyaz ekmek, balla hoşaf, yaban dutu, lahana salamurası, bir de arpa unu veriliyor. Cumartesi beyaz lahana çorbası, nohutlu erişte çorbası, kara buğday kaşası…<sup class="calibre2"><a href="../Text/karamazov_split_114.html#footnote-600-54" id="footnote-600-54-backlink">[54]</a></sup> Hepsi yağla yapılır. Pazarları lahana çorbasının yanına kuru balık bir de kaşa ekleniyor. Kutsal haftada<sup class="calibre2"><a href="../Text/karamazov_split_114.html#footnote-600-55" id="footnote-600-55-backlink">[55]</a></sup> pazartesinden cumartesi akşamına kadar altı gün sade suyla ekmek, az miktarda da çiğ sebze yenir. Her gün yenilmez zaten. Birinci haftanın<sup class="calibre2"><a href="../Text/karamazov_split_114.html#footnote-600-56" id="footnote-600-56-backlink">[56]</a></sup> perhizine benzer bu… Büyük Cuma ağzımıza hiçbir şey koymayız. Büyük Cumartesi de üçe kadar perhiz yaptıktan sonra az bir miktar suyla ekmek ve bir tas şarap alabiliriz. Kutsal Perşembe, yağsız haşlama yer, şarap içeriz, yahut kuru şeylerle açlık bastırırız. Zira Laodekya Ruhani Meclisi Büyük Perşembe hakkında şöyle diyor: “Büyük perhizin son haftasındaki Perşembe günü yemeğe cevaz vermekle bütün Perhiz ayını lekelemek uygun değildir.” Bizde böyle yapılıyor.</p>

  <p class="normal">Rahipçik cesaretlenerek,</p>

  <p class="normal">— Ama sizinle kıyaslanınca bunlar hiç kalır, Büyük Peder, diye ekledi. Çünkü siz bütün yıl kutsal Paskalyada bile midenize ekmekle sudan başka şey koymuyorsunuz. Bizim iki günlük ekmeğimizle bir hafta geçiniyorsunuz. Şaşılacak bir perhiziniz var.</p>

  <p class="normal">Ferapont Baba, birdenbire,</p>

  <p class="normal">— Ya keçi mantarı? dedi. (Keçideki “K”yi sert bir şekilde, “ğ” gibi söylüyordu.) Rahip şaşkınlıkla.</p>

  <p class="normal">— Keçi mantarı mı?.. diye tekrarladı.</p>

  <p class="normal">— Öyle ya. Öbürlerinin ekmeğine muhtaç değilim. Kalkar, ormana gider, orada keçi mantarıyla, meyveyle yaşarım. Buradakiler ekmeği bırakıp bir yere gidemezler, demek şeytanın pençesindedirler. Hele şimdi bazı cenabetler, bu kadar perhize gerek olmadığını söylüyor. Kibirdir, küfürdür bu sözleri.</p>

  <p class="normal">Rahip göğüs geçirdi:</p>

  <p class="normal">— Doğru ya…</p>

  <p class="normal">Ferapont Baba,</p>

  <p class="normal">— Oradakilerdeki şeytanları gördün mü? diye sordu.</p>

  <p class="normal">Rahip, ürkek ürkek,</p>

  <p class="normal">— Kim oradakiler? dedi.</p>

  <p class="normal">— Geçen yıl Kutsal Üçlükte<sup class="calibre2"><a href="../Text/karamazov_split_114.html#footnote-600-57" id="footnote-600-57-backlink">[57]</a></sup> Başrahibe gittim, bir daha da uğramadım oraya. Gördüm: Kiminin göğsüne oturmuş, cüppesine saklanıyor, yalnız boyunları gözüküyor, kiminin cebinden kafasını çıkarmış bakıyor, gözleri fıldır fıldır… Birinin boynuna asılakalmış, adam onu taşıdığının farkında bile değil…</p>

  <p class="normal">— Siz… görüyordunuz, öyle mi?</p>

  <p class="normal">— Dedim ya, olduğu gibi görüyordum, Başrahipten çıkarken baktım, biri kapının arkasına gelip benden saklanmaya çalışıyor; hem pek iri bir şeydi, bir buçuk arşın, belki daha fazla vardı… Kalın, boz renkli, upuzun kuyruğu kapının aralığına girmişti. Fırsatı kaçırmadım, kapıyı birden örtüverdim, kuyruğunu kıstırdım. Cırladı, debelenmeye başladı, istavroz çıkarıp üç kere kutsadım. Olduğu yerde çatlayarak geberdi. Besbelli o köşede çürümüş, leş kokmuştur; ama onlar ne görür, ne de kokusunu alırlar. Tam bir yıl oldu adım attığım yok. Buranın yabancısısın diye açtım bunu.</p>

  <p class="normal">— Sözleriniz pek korkunç!</p>

  <p class="normal">Rahip gitgide cesaretleniyordu:</p>

  <p class="normal">— Büyük Peder, Kutsal Ruhla temas ettiğiniz söyleniyor. En uzak illerde bile duymayan kalmadı; doğru mu bu? diye sordu.</p>

  <p class="normal">— İniveriyor bazen.<sup class="calibre2"><a href="../Text/karamazov_split_114.html#footnote-600-58" id="footnote-600-58-backlink">[58]</a></sup> Oluyor.</p>

  <p class="normal">— Nasıl iniyor? Ne şekilde?</p>

  <p class="normal">— Kuş şeklinde.</p>

  <p class="normal">— Kutsal Ruh, güvercin şeklinde değil mi?</p>

  <p class="normal">— Yoo, Tanrısal, Kutsal Ruh başka, benimki başka. O, bir kuş olarak kâh kırlangıç, kâh saka ya da arıkuşu şeklinde inebilir.</p>

  <p class="normal">— Onu gerçek arıkuşundan nasıl ayırt ediyorsunuz?</p>

  <p class="normal">— Konuşuyor.</p>

  <p class="normal">— Nasıl konuşuyor, ne dilde?</p>

  <p class="normal">— İnsan dilinde.</p>

  <p class="normal">— Neler söylüyor size?</p>

  <p class="normal">— Mesela, bugün bir ahmağın gelip saçma sapan şeyler soracağını söyledi. Çok şey istiyorsun rahip.</p>

  <p class="normal">Rahip, başını sallayarak,</p>

  <p class="normal">— Sözleriniz korkunç, Büyük ve Kutsal Peder, dedi. Ürkeklikle bakan gözlerinde biraz da inanmazlık belirtisi vardı.</p>

  <p class="normal">Ferapont Baba, kısa bir sessizlikten sonra,</p>

  <p class="normal">— Şu ağacı görüyor musun? diye sordu.</p>

  <p class="normal">— Görüyorum, Kutsal Peder.</p>

  <p class="normal">— Sence bu bir karaağaç, bana göre değil.</p>

  <p class="normal">— Ya ne?..</p>

  <p class="normal">Rahip meraklı bir bekleyiş içinde sustu.</p>

  <p class="normal">— Geceleyin olur… Şu iki kalın dalı görüyor musun? Gece bunlar bana uzatılan, beni arayan İsa’nın kollarıdır… Apaçık görür, titrerim… Korkunç, ah pek korkunç!</p>

  <p class="normal">— Korkacak ne var! Madem İsa’nın kendisi bu?..</p>

  <p class="normal">—Ya kapıp da göklere uçurursa beni?</p>

  <p class="normal">— Diri diri mi?</p>

  <p class="normal">— Şanlı İlyas’ı duymadın mı; sarıldığı gibi kaldırıp götürür…</p>

  <p class="normal">Bu konuşmadan sonra kendisine gösterilen bir rahip hücresine dönen Obdorsklu rahip hayli şaşırdığı halde, gene de içinde Staretz Zosima’dan çok Ferapont Baba’ya yakınlık duyuyordu. Her şeyden önce, Obdorsklu rahip, perhiz yanlısıydı; Ferapont Baba gibi büyük bir perhizcinin garip şeyler görmesini pek şaşılacak gibi bulmuyordu. Sözleri pek saçma sapan görünüyordu ama, içindeki asıl anlamı Tanrı bilirdi. İsa adına gezen meczupların ne sözleri, ne hareketleri vardır bazen! Kuzeyli rahip kısılmış şeytan kuyruğuna yalnız simgesel olarak değil, gerçekten, içten, hem de seve seve inanmaya hazırdı. Aslında daha manastıra gelmeden önce de ötekinden berikinden duyduğu şekilde staretzliği kesin olarak zararlı bir yenilik sayıyordu. Manastırda bir gün kaldıktan sonra cemaat arasında derin düşünmeyen, staretzliği kabul etmeyen kimselerin gizliden gizliye mırıldanmalarını fark etti. Obdorsklu rahip her taşın altından çıkan açıkgöz, son derece meraklı bir adamdı. Bu yüzden Staretz Zosima’nın yeni “mucizesi” hakkındaki önemli haber, rahibi derin bir hayrete düşürdü. Alyoşa sonraları Staretze ve hücresine sokulan rahipler arasında, her şeye kulak veren, sorup soruşturan, her yerde bitiveren, konuşan gruplara yanaşan meraklı Obdorsklu konuğun siluetini hatırladı. Ama o sıralar ona hiç önem vermemişti, ancak zamanla zihninde yeniden canlandı… Zaten o sıralar bunlarla uğraşacak durumda değildi: Yeniden yorgunluk duyarak yatağa giren Staretz Zosima, tam uyumak üzereyken birdenbire Alyoşa’yı hatırlamış, yanına çağırmıştı. Alyoşa koşarak gitti. Staretzin yanında yalnız Paisiy Peder, Papaz Yosif Peder, bir de rahip adayı Porfiri vardı. Staretz, yorgun gözlerini açarak sabit bakışını Alyoşa’ya dikti ve birdenbire,</p>

  <p class="normal">— Seninkiler bekliyor mu seni, oğlum? diye sordu.</p>

  <p class="normal">Alyoşa, birden bir şey söyleyemedi.</p>

  <p class="normal">— Sana ihtiyaçları vardır belki. Dünden bugün için verilmiş sözün yok muydu?</p>

  <p class="normal">— Evet… vardı… Babama… kardeşlerime… başkalarına da…</p>

  <p class="normal">— Gördün mü. Muhakkak git. Üzülme. Bu dünyada son sözümü senin yanında söylemeden ölmeyeceğimi de bil. O sözü sana söyleyeceğim oğlum, sana vasiyet edeceğim. Sana sevgili oğlum, çünkü beni seviyorsun. Şimdi söz verdiğin kimselere git.</p>

  <p class="normal">Alyoşa, hemen boyun eğdi, oysa gitmeyi hiç canı istemiyordu. Ama Staretzin son sözünü ona vaat etmesi, delikanlının ruhunu sevinçle sarstı. Şehirdeki işleri bir an önce bitirip dönmeye can atıyordu. Tam o sırada Paisiy Peder de onu çok candan, Alyoşa’yı umulmadık ölçüde etkileyen bir şekilde uğurladı.</p>

  <p class="normal">Staretzin hücresinden çıkarken Paisiy Peder doğrudan doğruya, hiçbir girişe gerek görmeden,</p>

  <p class="normal">— Şunu hiç unutma delikanlı, diye başladı, dünya bilimleri büyük bir kuvvet halinde birleşerek şu son yüzyılda en çok ermişlerin bize kutsal diye tanıttığı şeyleri ele aldılar; amansız bir incelemeden sonra tutar yanını bırakmadılar. Fakat ayrı ayrı parçaları incelerken bütünü, hem de şaşılacak bir basiretsizlikle gözden kaçırdılar. Oysa o bütün, gücünden hiç kaybetmeden gözlerinin önünde eskisi gibi duruyor, cehennem kuvvetleri bile baş edemez onunla. Tam on dokuz yüzyıl yaşamadı mı; şimdi de kişinin ruhunda, kütlenin her yaptığında yaşayan o değil mi? Hatta önlerine ne gelirse yıkan zındıkların ruhlarında bile var. Çünkü Hıristiyanlığı reddeden, ona isyan edenler bile aslında İsa’nın verdiği örneği aşamadılar; ne akılları, ne de ruhlarındaki ateş, İsa’nın verdiği örnekten üstün bir şeyler yaratmalarına olanak verecek yeterlikteydi. Yapılan denemeler birtakım çirkin sonuçlar verdi, o kadar. Bunu hiç aklından çıkarma delikanlı. Bu dünyadan geçen Staretzin seni dış dünyaya yolluyor. Belki bu önemli günü hatırlarken, içten gelen sözlerim de aklına gelir. Gençsin, çeşit çeşit şeytanlıkla karşılaşacaksın, bunlara göğüs germeye gücün yetmeyebilir. Hadi yolun açık olsun öksüzüm.</p>

  <p class="normal">Paisiy Peder sözünü bitirip Alyoşa’yı kutsadı. Alyoşa, manastırdan çıkarken bu beklenmedik konuşmayı düşünüyordu. Birdenbire, o zamana kadar ona karşı sert, haşin davranan rahipte yeni, ummadığı ve onu çok seven bir rehber bulduğunu fark etti. Sanki Staretz Zosima ölürken onu Paisiy Pedere emanet etmişti. “Belki gerçekten aralarında böyle bir karar verdiler…” diye düşündü. Deminki ani ve pek yerinde sözleri, hatta sadece bunlar, Paisiy Pederin içinin nasıl dolu olduğunu gösteriyordu. Bu taze zekâyı karşılaşacağı yalan dolandan korumak için bir an önce silahlandırmak, emanet edilmiş körpe ruhu en zorlu bir siperle korumak istiyordu.</p>
</body>
</html>
