<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karamazov</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h2 class="h2baslik1" id="calibre_toc_72">V<br class="chapter" />
  Üçüncü Çile</h2>

  <p class="normal">Mitya’nın konuşması sertleştiği halde, hikâyesinden bir şey unutup atlamamak için çabası büsbütün artıyordu. Duvardan babasının bahçesine nasıl atladığını, pencereye kadar nasıl yürüdüğünü, pencerenin altında olanı bir bir anlattı. Bahçedeyken, o sırada Gruşenka’nın babasında olup olmadığını öğrenmeyi ne kadar istediğini, o anda neler duyduğunu da anlattı bir bir. Ama işin garibi, Savcı da Sorgu Yargıcı da bu defa onu içine kapanık, soğuk bir tavırla dinliyor, daha az soruyorlardı. Mitya, yüzlerinden bir anlam çıkaramıyordu. “Kızdırıp gücendirdim onları galiba…” diye düşündü, “cehennemin dibine…” Babasına pencereyi açsın diye Gruşenka’nın geliş işaretini vermeye hazırlandığını anlatırken, Savcı ile Sorgu Yargıcı “işaret” kelimesinin ne anlama geldiğini anlamamışlar gibi, üzerinde durmadılar. Mitya bunu fark etti. Sonunda, pencereden uzanan babasını görünce nefretten nasıl kanın tepesine sıçradığını, cebinden havanelini kaptığını söyledi ve birdenbire, sanki mahsus konuşmasını kesti. Duvara bakarak oturuyordu, iki çift gözün her hareketini kolladığının farkındaydı.</p>

  <p class="normal">— Evet, dedi Sorgu Yargıcı, silahınızı kaptınız ve… sonra ne oldu?</p>

  <p class="normal">— Sonra mı? Öldürdüm sonra… Tepesine indirdiğim gibi kafatasını ikiye ayırdım… Sizce böyle oldu, değil mi?</p>

  <p class="normal">Mitya’nın gözleri alevlendi, yatışmış hiddeti yeniden parlayıverdi.</p>

  <p class="normal">— Bizce… diye tekrarladı Nikolay Parfenoviç, peki, ya sizce?</p>

  <p class="normal">Mitya gözlerini yere indirdi, uzun uzun sustu.</p>

  <p class="normal">— Bence şöyle oldu baylar, diye yavaşça başladı. Birisinin gözyaşları mı, anamın Tanrıya ettiği dualar mı, Kutsal Ruhun<sup class="calibre2"><a href="../Text/karamazov_split_114.html#footnote-600-129" id="footnote-600-129-backlink">[129]</a></sup> o anda alnıma kondurduğu bir öpücük mü nedir, bilemem ama, şeytanın sırtı yere geldi o anda… Pencereden uzaklaşarak duvara doğru koştum. Babam korktu, ancak o zaman beni fark etti, bağırarak pencereden geri çekildi; şimdi gibi gözlerimin önünde… Bahçeden duvara seğirttim… Grigori beni, duvara tırmandığım sırada yakaladı. Mitya bunları anlatırken gözlerini yeniden dinleyenlere çevirmişti. Onlar da, görünüşte sakin bir dikkatle süzüyorlardı onu. Genç adam birden parlayarak,</p>

  <p class="normal">— Ama siz benimle alay ediyorsunuz baylar! dedi.</p>

  <p class="normal">— Bunu da nereden çıkardınız? dedi Nikolay Parfenoviç.</p>

  <p class="normal">— Söylediklerimin tek bir kelimesine inanmıyorsunuz. Bu gün gibi açık. İşin can alıcı noktasındayım: ihtiyar orada kafatası parçalanmış yatıyor, size onu nasıl öldürmek istediğimi, hatta havanelini kapışımı filan son derece dokunaklı bir şekilde anlattım; bütün bunlardan sonra ansızın pencereden geri çekiliveriyorum… Masal bu! Manzum masal! Siz de bu herifin anlattıklarına inanacaksınız ha! Ha, ha! Alayın bu kadarı da fazla, değil mi baylar?</p>

  <p class="normal">Mitya iskemlesini çatırdatarak döndü. Onun heyecanına aldırmamış görünen Savcı,</p>

  <p class="normal">— Siz pencereden ayrıldığınız zaman fark etmediniz mi? diye başladı. Kulübenin öbür ucunda bahçeye açılan kapı açık mıydı, kapalı mıydı?</p>

  <p class="normal">— Açık değildi.</p>

  <p class="normal">— Öyle mi?</p>

  <p class="normal">— Evet, kapalıydı. Hem kim açabilirdi onu? A, kapı ha… durun!</p>

  <p class="normal">Mitya toparlandı, silkindi:</p>

  <p class="normal">— Açık mı buldunuz yoksa?</p>

  <p class="normal">— Evet.</p>

  <p class="normal">— Peki ama, sizden başka kim açabilirdi onu? diye şaşkın şaşkın sordu Mitya.</p>

  <p class="normal">Savcı tane tane,</p>

  <p class="normal">— Kapı açıktı ve babanızın katili kesinlikle o kapıdan girdi, dedi. Suçu işledikten sonra aynı kapıdan çıkmış olmalı. Bu bizim için su götürmez bir gerçek. Suç pencereden değil, doğrudan doğruya odada işlenmiştir. Bunun böyle olduğu odada yapılan incelemeden, cesedin durumundan, her şeyden belli oluyor. Bunda en ufak şüpheye düşülemez.</p>

  <p class="normal">Mitya şaşırmıştı. Ne diyeceğini bilemiyordu.</p>

  <p class="normal">— Ama bu mümkün değil! diye bağırdı. Ben… ben girmedim… size kesin olarak söylüyorum, ben bahçedeyken, sonra da bahçeden kaçarken kapı örtülüydü. Ben, yalnızca pencerenin altından gördüm onu… o kadar… o kadar… Son dakikaya kadar hatırımda. Hatırımda kalmamış olsa bile gene eminim, çünkü işaretleri ben, Smerdyakov, bir de ölen bilirdi. İşaret almayınca kapıyı dünyada kimseye açmazdı!</p>

  <p class="normal">Savcı doymaz, içini kemiren bir merakla,</p>

  <p class="normal">— İşaret mi? Ne işaretiymiş o? diye sordu. O anda bütün resmiliği kaybolmuştu. Çekingen bir tavırla, yılışır gibi sordu bunu. Henüz bilmediği bir noktanın varlığını hissetmiş, ama belki Mitya’nın bunu tam olarak açıklamak istemeyeceğini düşünüp son derece kuşkulanmıştı.</p>

  <p class="normal">Mitya hırçın, alaylı bir gülümsemeyle göz kırptı:</p>

  <p class="normal">— Demek bilmiyordunuz! Ya ben söylemezsem? Kimden öğreneceksiniz o zaman? İşaretleri ölen, ben ve Smerdyakov biliyorduk o kadar; bir de gök biliyordu, ama o söylemez size. Oysa bu nokta pek ilgi çekici, üstelik ne kadar işinize yarardı kim bilir! Ha, ha! Merak etmeyin baylar, söyleyeceğim, boşuna telaşlanmayın! Karşınızdakinin nasıl bir insan olduğunu bilmiyorsunuz. Karşınızda kendi kötülüğüne tanıklık eden bir suçlu var. Evet, çünkü ben sapına kadar merdim, ama siz değilsiniz!</p>

  <p class="normal">Yeni bir şey öğrenmek için sabırsızlanan Savcı bu lafları sineye çekti. Mitya, Fyodor Pavloviç’in Smerdyakov için icat ettiği işaretleri hiçbir noktasını unutmadan, uzun uzun anlattı. Ayrı ayrı vuruşların ne anlama geldiğini bir bir saydı, hatta masaya vurarak bunları tekrarladı. Sonra Nikolay Parfenoviç’in öyleyse Mitya’nın da babasının penceresine vurarak “Gruşenka geldi” işaretini verip vermediği sorusuna,</p>

  <p class="normal">— Evet. “Gruşenka geldi” işaretini verdim, diye karşılık verdi. Sonra anlatmayı keserek, işte size bir yığın malzeme, binanızı kurabilirsiniz, dedi, sonra da küçümseyici bir tavırla başını öteye çevirdi.</p>

  <p class="normal">Nikolay Parfenoviç yeniden,</p>

  <p class="normal">— Demek bu işaretleri yalnız ölen babanız, siz ve uşak Smerdyakov bilirdi. Başka bilen yoktu, öyle mi? diye sordu.</p>

  <p class="normal">— Evet, uşak Smerdyakov ve yukarısı… Göğü de yazmayı unutmayın, yazarsanız fena olmaz. Zaten sizin de Tanrıya ihtiyacınız olacak.</p>

  <p class="normal">Ötekiler hemen yazmaya koyuldular. Tam o sırada Savcı yeni bir düşünce ortaya attı:</p>

  <p class="normal">— Mademki Smerdyakov işaretleri biliyordu, siz de babanızın ölümünde suçlu olduğunuzu kesin olarak reddediyorsunuz, belirli işaretlerle babanıza kapıyı açtırıp… suçu işleyen Smerdyakov olmasın?</p>

  <p class="normal">Mitya derin bir alay, aynı zamanda alabildiğine nefret dolu bakışını Savcıya dikti. Sessizce bakışı o kadar uzadı ki, Savcının gözleri kırpışmaya başladı. Sonunda Mitya,</p>

  <p class="normal">— Gene tongaya bastırdınız tilkiyi, dedi; kuyruğunu kıstırdınız keratanın… Ha, ha! İçinizi okuyorum, bay Savcı! Hemen ayağa fırlayarak avazım çıktığı kadar, “Aa, tamam, Smerdyakov… Katil Smerdyakov’dur!” diye bağıracağımı sanıyordunuz. Açık söyleyin, böyle düşündünüz değil mi? Söyleyin, o zaman devam edeceğim.</p>

  <p class="normal">Savcı ses çıkarmadan bekliyordu.</p>

  <p class="normal">— Yanıldınız, Smerdyakov’u suçlamayacağım, dedi Mitya.</p>

  <p class="normal">— Ondan hiç mi kuşkulanmıyorsunuz?</p>

  <p class="normal">— Siz kuşkulanıyor musunuz?</p>

  <p class="normal">— Ondan da kuşkulandık.</p>

  <p class="normal">Mitya gözlerini yere dikti. Sonra üzüntülü bir sesle,</p>

  <p class="normal">— Şakayı bırakalım, dinleyin, dedi. Demin şu perdenin arkasından karşınıza çıkar çıkmaz aklımdan “Smerdyakov!” diye geçti. Burada, şu masadan, dökülen kanda suçum olmadığını bağırırken kafamda hep “Smerdyakov!” vardı. Düşüncelerimi bir türlü Smerdyakov’dan kurtaramıyordum. Şimdi bile, “Smerdyakov,” dedim kendi kendime, ama sadece bir an için, hemen arkasından, “Hayır, Smerdyakov olamaz!” diye düşündüm. Onun işi değil bu, baylar.</p>

  <p class="normal">Nikolay Parfenoviç usulca,</p>

  <p class="normal">— O zaman başka birisinden kuşkulanıyorsunuz herhalde diye soracak oldu.</p>

  <p class="normal">Mitya bu soruya,</p>

  <p class="normal">— Başka birisi mi? Ya göğün ya şeytanın parmağı, ama herhalde Smerdyakov değil! diye kesin bir karşılık verdi.</p>

  <p class="normal">— O olmadığına neden bu kadar eminsiniz?</p>

  <p class="normal">— İnancım bu, Smerdyakov bayağı, korkak bir adamdır, öyle herhangi bir korkak da değil, dünyanın bütün korkaklığını, tabansızlığını içinde toplamış iki ayaklı bir yaratıktır. Bir tavuktan dünyaya gelmiş. Benimle konuşurken her defasında kendisini öldürmeyeyim diye eli ayağı titrerdi, oysa elimi kaldırdığım olmamıştı. Ayaklarıma kapanarak ağlar, şu ayakkabımı öperek, “korkutmamam için” yalvarırdı adeta. Duydunuz mu: “korkutmamamı” istiyor! Oysa ona hediyeler verirdim ben. İnsan değil, kafadan sakat, saralı, miskin bir tavuk o; sekiz yaşında bir çocuk bile hakkından gelir onun… Smerdyakov yapamaz bunu, baylar. Hem paraya düşkünlüğü de yok, verdiğim bahşişleri kabul etmezdi. Zaten ihtiyarı ne diye öldürsün? Piçiydi onun, bilmiyor muydunuz?</p>

  <p class="normal">— Evet, işittik bu hikâyeyi. Ama siz öz oğlu olduğunuz halde öldürmek istediniz onu, herkese de söylediniz.</p>

  <p class="normal">— Adice, çirkince bir taş bu! Ama korkmuyorum. Hem ben kendim çanak tuttum, dilediğiniz gibi konuşabilirsiniz. Sadece istemek değil, onu öldürebilirdim; zaten az kalsın öldürüyordum. Ama öldürmedim, koruyucu meleğim kurtardı beni; sizin gözden kaçırdığınız bu… İçinizin kötü oluşu da bu yüzden… Öldürmediğim, öldürmediğim için! Öldürmedim ben, duydunuz mu bay Savcı, öldürmedim, öldürmedim!</p>

  <p class="normal">Tıkanacaktı nerdeyse. Sorgu boyunca hiç bu kadar heyecanlanmamıştı. Sonra bir an susarak,</p>

  <p class="normal">— Smerdyakov ne söyledi size, sorabilir miyim? diye sözünü bağladı.</p>

  <p class="normal">Savcı sert, soğuk bir tavırla,</p>

  <p class="normal">— Olay hakkında dilediğinizi sorabilirsiniz, dedi. Sizi yanıtlamak zorundayız. Uşak Smerdyakov’u yatağında belki onuncu defadır tekrarlayan korkunç bir sara nöbeti içinde baygın bulduk. Yanımızda bulunan doktor onu muayene ettikten sonra bize, belki sabaha çıkamayacağını söyledi.</p>

  <p class="normal">Mitya o ana kadar kendi kendine hâlâ, “Smerdyakov mu, Smerdyakov değil mi?” diye soruyor olmalıydı. Birdenbire,</p>

  <p class="normal">— Öyleyse şeytan öldürdü babamı!.. diye mırıldandı.</p>

  <p class="normal">— Bu konuya tekrar döneriz, dedi Sorgu Yargıcı. Şimdilik isterseniz sizi dinlemeye devam edelim.</p>

  <p class="normal">Mitya biraz dinlenmek istedi. Bütün nezaketleriyle izin verdiler. Kısa bir dinlenmeden sonra Mitya yeniden başladı. Ama kendini nasıl zorladığı belliydi. Bitkindi, aşağılanmış, ruhen sarsılmıştı. Öte yandan Savcı, mahsus yapıyormuş gibi, her an “olur olmaz şeylere” takılıyordu. Mitya, duvarda ata biner gibi otururken, sol ayağına asılan Grigori’nin kafasına havanelini nasıl indirdiğini, sonra hemen yere atlayıp yanına nasıl koştuğunu anlatırken, Savcı sözünü kesti, duvarda oturuşunu daha ayrıntılı anlatmasını istedi. Mitya şaşırdı:</p>

  <p class="normal">— Basbayağı oturdum, bir ayağım duvarın bu yanında, öbürü öteki yanında…</p>

  <p class="normal">— Havaneli?</p>

  <p class="normal">— Elimdeydi.</p>

  <p class="normal">— Cebinizde değil miydi? Bunu iyice hatırlıyorsunuz demek. Peki. Çok mu hızlı vurdunuz?</p>

  <p class="normal">— Hızlı olmalı, ne yapacaksınız bunu?</p>

  <p class="normal">— Siz şimdi, durumu daha iyi kavrayabilmemiz için, iskemlenize o günkü gibi oturup havaneliyle nasıl vurduğunuzu gösterir misiniz bize?</p>

  <p class="normal">Mitya, Savcıyı küçümser bir bakışla süzdü:</p>

  <p class="normal">— Benimle alay mı ediyorsunuz yoksa?</p>

  <p class="normal">Fakat Savcının alay eder bir hali yoldu. Mitya sinirli bir hareketle döndü, iskemleye ata biner gibi oturdu, elini kaldırdı:</p>

  <p class="normal">— Böyle vurdum işte! Böyle öldürdüm! Var mı başka bir istediğiniz?</p>

  <p class="normal">— Sağolun. Zahmet olmazsa, yere niçin, ne amaçla indiğinizi de açıklar mısınız?</p>

  <p class="normal">— Amma da soru… Yaraladığım adamın yanına koşuvereyim diye indim… Ne bileyim ben neden!</p>

  <p class="normal">— O kadar da heyecanlıydınız… kaçıyordunuz…</p>

  <p class="normal">— Evet heyecanlıydım, kaçıyordum.</p>

  <p class="normal">— Demek ona yardım etmek istediniz?</p>

  <p class="normal">— Ne yardımı… öyle ya, belki de yardım etmek istedim, hatırlamıyorum.</p>

  <p class="normal">— Ne yaptığınızı hatırlamıyorsunuz demek, öyleyse kendinizi kaybetmiş olmalısınız.</p>

  <p class="normal">— Hiç de değil, olup bitenleri çok iyi hatırlıyorum. En ince noktasına kadar. Bakmak için yere atladım ve mendilimle sildim.</p>

  <p class="normal">— Gördük mendilinizi. Yaraladığınız adamın hayatını kurtarmayı mı umuyordunuz?</p>

  <p class="normal">— Ne umduğumu bilmiyorum. Sadece hayatta olup olmadığını anlamak istiyordum.</p>

  <p class="normal">— Demek bunu anlamak istiyordunuz. Sonra?</p>

  <p class="normal">— Doktor değilim ki anlayayım. Öldürdüm sandım ve kaçtım. Oysa Grigori kendine gelmiş.</p>

  <p class="normal">— Pekâlâ, diye ekledi Savcı. Teşekkür ederim, öğrenmek istediğim bu kadardı. Devam edin lütfen.</p>

  <p class="normal">Yazık ki Mitya, aslında unutmadığı halde vurduğu adama acıdığı için yere atladığını, “Kabak senin başına patladı ihtiyar, ne yapalım, yat aşağı…” gibi içinden gelen sözler söylediğini Savcıya tekrarlamayı akıl edemedi. Savcının inancına göre bu, adam “öyle bir anda, o derece heyecanlıyken duvardan sadece suçunun biricik tanığının hayatta olup olmadığını iyice anlamak için atlamıştı. Öyleyse adamda (o anda bile) güç, irade, soğukkanlılık ve ileri görüşlülük olmalıydı ki…” Savcı memnundu: “Sinirli adamı ayrıntılarla kızdırdım, baklayı ağzından çıkardı…”</p>

  <p class="normal">Mitya acıyla devam etti. Ama başlar başlamaz bu kez Sorgu Yargıcı sözünü kesti:</p>

  <p class="normal">— Elleriniz, hatta sonradan anlaşıldığına göre yüzünüz kan içindeyken hizmetçi Fedosya Makarova’nın yanına nasıl gidebildiniz?</p>

  <p class="normal">— Kana bulaştığımın farkında değildim, diye karşılık verdi Mitya.</p>

  <p class="normal">Savcıyla Nikolay Parfenoviç bakıştı:</p>

  <p class="normal">— Doğru söylüyor. Böyle olur zaten.</p>

  <p class="normal">Mitya takdirle,</p>

  <p class="normal">— Evet farkına varmadım, iyi anladınız bay Savcı, dedi.</p>

  <p class="normal">Daha sonra Mitya’nın “çekilmek”, “mutlu çifte yol vermek” hikâyesi başladı. Ama bir daha kalbini dökmek, “ruhunun ecesi”nden söz açmak artık Mitya’nın içinden gelmiyordu. Bu soğuk, kene gibi yapışkan insanlara karşı nefret duyuyordu. Bu yüzden tekrarlanan sorulara kısaca, sert sert,</p>

  <p class="normal">— Evet, vuracaktım kendimi, dedi. Kendi kendime, yaşamanın ne anlamı kaldığını soruyordum. Gruşenka’nın ilk gözağrısı, o namus düşmanı herif gelmişti. Beş yıl önceki hakaretini sevgiyle, evlenme teklifiyle temizlemeye gelmişti… O zaman benim için her şeyin bittiğini anladım. Batağın içindeydim, üstelik Grigori’nin kanı… Ne diye yaşayacaktım? Rehine bıraktığım tabancalarımı geri almaya gittim. Sabaha karşı kafama bir kurşun sıkmaya kararlıydım.</p>

  <p class="normal">— Gece de çılgınca bir âlem, değil mi?</p>

  <p class="normal">— Evet, gece çılgınca bir eğlenti… Yeter artık baylar, çabuk bitirin bunu. Evet, kendimi öldürmeye kesin olarak karar vermiştim; şuracıkta, köyün dışında, sabahın beşinde kıyacaktım canıma. Cebimde bir kâğıt hazırdı, Perhotkin’de tabancamı doldururken yazdım, işte kâğıt, okuyun.</p>

  <p class="normal">Yeleğinin cebinden çıkardığı kâğıdı küçümseyici bir tavırla masaya fırlattı. Sorguya çekenler merakla okuduktan sonra bunu da öbür kâğıtlara eklediler.</p>

  <p class="normal">— Bay Perhotkin’e giderken bile ellerinizi yıkamayı düşünmemişsiniz. Şüphe uyandırmaktan korkunuz yoktu demek.</p>

  <p class="normal">— Ne şüphesi? Kim isterse şüphelensin, nasıl olsa buraya gelip saat beşte beynimi patlatacakken tutamazlardı beni! Babamın başına gelen olmasa siz de ne bir şey duyacak, ne buralara gelecektiniz. Ah, şeytan karıştı bu işe, babamı öldüren de o, sizi buralara çabucak koşturan da! Göz açıp kapayıncaya kadar yetişiverdiniz. Şaşılacak şey doğrusu.</p>

  <p class="normal">— Bay Perhotkin’in anlattığına göre ona geldiğiniz zaman ellerinizde… kanlı ellerinizde… para… pek çok para, yüz rublelik bir deste varmış… Bunu evinde hizmet eden bir çocuk da görmüş.</p>

  <p class="normal">— Öyle, hatırımda, öyle…</p>

  <p class="normal">— Şimdi size ufak bir sorumuz var, diye yumuşak bir sesle başladı Sorgu Yargıcı. Bu kadar parayı nereden buldunuz? Kovuşturmamız ve arada kalan zaman üzerine ufak bir hesaplama eve uğramadığınızı gösteriyor.</p>

  <p class="normal">Bu soru Savcıya pek açık sorulmuş gibi geldi, ama Sorgu Yargıcının sözünü kesmedi.</p>

  <p class="normal">Mitya görünüşte sakin, ama yere bakarak,</p>

  <p class="normal">— Evet, eve uğramadım, dedi.</p>

  <p class="normal">Nikolay Parfenoviç sinsi sinsi sokuldu:</p>

  <p class="normal">— Öyleyse soruyu tekrarlamamıza müsaade edin. Birden bu kadar parayı nereden buldunuz? Kendi söyleyişinizle, o gün saat beşte…</p>

  <p class="normal">— On rubleye ihtiyacım olduğu için tabancalarımı Perhotkin’e rehin vermiştim. Hohlakova’dan üç bin ruble istedim; o da vermedi, falan filan… Evet meteliğim yokken ansızın binlere kavuştum, ne dersiniz buna? Size bir şey söyleyeyim mi baylar, şimdi ikinizin de ödü patlıyor: ya herif parayı nereden bulduğunu söylemezse diye… Doğru anladınız, söylemeyeceğim, bilemeyeceksiniz!</p>

  <p class="normal">Mitya bunu kesin bir tavırla, tane tane söyledi. Savcıyla Sorgu Yargıcı bir an sustular. Sonra Nikolay Parfenoviç yavaşça, alttan alarak,</p>

  <p class="normal">— Bunu bilmek zorundayız. Bay Karamazov, anlıyor musunuz? dedi.</p>

  <p class="normal">— Anlıyorum, ama gene de söylemeyeceğim. Söze karışan Savcı, sanığın kendi açısından daha uygun gördüğü takdirde sorulara karşılık vermemekte serbest olduğunu hatırlattı. Ama susmakla zararlı çıkabileceğini, hele sorular bu kadar önemli olursa ve…</p>

  <p class="normal">— Ve saire, ve saire! Yeter artık, çok dinledik bu lafları! İşin can damarının bu nokta olduğunu biliyorum, ama gene de söylemeyeceğim.</p>

  <p class="normal">Sorgu Yargıcı sinirli bir sesle,</p>

  <p class="normal">— Bize göre hava hoş, dedi. Kendi kendinize kötülük etmiş olursunuz.</p>

  <p class="normal">Mitya birdenbire gözlerini kaldırarak ikisini sert bir bakışla süzdü.</p>

  <p class="normal">— Şakayı bırakalım, baylar. Ben zaten baştan gelip bu noktada takılacağımızı biliyordum. Ama başlangıçta, işin bu tarafı henüz pek uzaklarda, adeta bir sis perdesi altındaydı; “karşılıklı güven” önermek gibi bir safdilliğe kalkıştım. Şimdi aramızda böyle bir güvenin mümkün olmadığını açıkça görüyorum, çünkü eninde sonunda o uğursuz duvara gelip çatacaktım. Geldik de işte! Olmaz, ötesi yok! Gene de sizi ayıplamıyorum, söylediklerime inanmamakta haklısınız.</p>

  <p class="normal">Mitya üzgün bir tavırla sustu.</p>

  <p class="normal">— Peki, bu en önemli noktayı açıklamama kararınızdan ayrılmadan, sorgumuzun en nazik anında susuvermeniz üzerine ufacık bir imada bulunamaz mısınız?</p>

  <p class="normal">Mitya hüzünlü, dalgın bir gülümsemeyle,</p>

  <p class="normal">— Düşündüğünüzden daha iyi yürekliyim, dedi. Hak etmediğiniz halde, size neden böyle davrandığım konusunda ufacık bir ipucu vereceğim. Bu benim için şerefsizlik konusudur, ondan susarak geçiştiriyorum. Bu parayı babamı öldürüp soyarak sağlamış olsam, bu suç, gerçekten işlediğim suç yanında solda sıfır kalırdı. Bunun için söyleyemem size. Ayıbımı ortaya dökemeyeceğim için söyleyemem. O ne, bunu da mı yazacaksınız baylar?</p>

  <p class="normal">— Evet yazacağız, diye mırıldandı Nikolay Parfenoviç.</p>

  <p class="normal">— “Ayıptan” söz etmeyin bari. Bunu iyiliğimden söyledim, yoksa hiç açmayabilirdim. Oysa siz hemen açıkgözlüğe kalkışıyorsunuz. Aman yazın, istediğinizi yazın… diye küçümseyerek, tiksintiyle sözünü bağladı. Korkmuyorum sizden, hatta olanca gururumla duruyorum karşınızda.</p>

  <p class="normal">— Ayıbınızın nasıl bir ayıp olduğunu söyleyemez misiniz? diye mırıldandı Nikolay Parfenoviç.</p>

  <p class="normal">Savcı yüzünü buruşturdu. Mitya başını salladı:</p>

  <p class="normal">— Ni-ni, c’est fini!<sup class="calibre2"><a href="../Text/karamazov_split_114.html#footnote-600-130" id="footnote-600-130-backlink">[130]</a></sup> Boşuna uğraşmayın. Bulaşmaya değmez zaten; yeterince bulaştım size. Değmezsiniz siz; siz de, başkaları da… Yeter artık, kesiyorum.</p>

  <p class="normal">Bunu çok kararlı söyledi. Nikolay Parfenoviç üstüne düşmekten vazgeçti, ama Savcı İppolit Kiriloviç’in bakışlarından henüz umudunu kaybetmediği belliydi.</p>

  <p class="normal">— Hiç olmazsa Bay Perhotkin’in evine gelirken elinizde ne kadar para olduğunu söyleyemez misiniz?</p>

  <p class="normal">— Bunu da söyleyemem.</p>

  <p class="normal">— Bay Perhotkin’e, güya Bayan Hohlakova’dan aldığınız üç binden söz etmiştiniz galiba?</p>

  <p class="normal">— Olabilir. Bırakın efendim, paranın miktarını söylemeyeceğim.</p>

  <p class="normal">— Öyleyse buraya, Mokroye’ye nasıl geldiğinizi, gelip ne yaptığmızı anlatın lütfen.</p>

  <p class="normal">— Aa, bunu da buradakilerden öğreniverin! Ama olsun, anlatayım bari…</p>

  <p class="normal">Anlattı. Söylediklerini tekrarlayacak değiliz. Kısa, cansız bir anlatıştı bu. Aşkının coşkunluğundan, heyecanından hiç söz açmadı. Yalnız intihar kararından “yeni olaylar karşısında” vazgeçtiğini söyledi. Nedenlere dokunmadan, ayrıntıya dalmadan anlatıyordu. Sorgucular bu sefer onu sorularıyla örselemiyorlardı. Onları ilgilendiren önemli noktanın anlatılanlarla ilgili olmadığı belliydi.</p>

  <p class="normal">Nikolay Parfenoviç,</p>

  <p class="normal">— Bütün anlattıklarınızın doğruluğunu araştırıp huzurunuzda dinleyeceğimiz tanıklarla bu konulara yeniden döneceğiz, dedi. Şimdi müsaadenizle, sizden üzerinizdeki eşyayı, özellikle parayı şuraya, masanın üstüne bırakmanızı rica edeceğim.</p>

  <p class="normal">— Parayı mı? Hay hay, bunun gerekli olduğuna inanıyorum. Daha önce istememeniz garip doğrusu. Hoş, kaçacak değilim ya, meydandayım işte… Buyurun paramı, sayın, hepsi tamam olmalı.</p>

  <p class="normal">Mitya bütün ceplerini boşalttı, yeleğinin yan cebinden kırk kapiklik ufaklığı bile çıkardı. Saydılar: sekiz yüz otuz altı ruble, kırk kapik para vardı.</p>

  <p class="normal">— Hepsi bu mu? diye sordu Sorgu Yargıcı.</p>

  <p class="normal">— Hepsi bu.</p>

  <p class="normal">— Demin sorgu sırasında, Plotnikov’un dükkânında üç yüz ruble bıraktığınızı söylemiştiniz. Perhotkin’e on, arabacıya yirmi vermişsiniz; burada, oyunda da iki yüz ruble kaybettiniz, Sonra…</p>

  <p class="normal">Nikolay Parfenoviç parayı tek tek saydı, Mitya da ona canla başla yardım etti. En son kapiğe kadar hesap tutuldu. Nikolay Parfenoviç toplamı kaydetti.</p>

  <p class="normal">— Şu halde bu sekiz yüzle, başlangıçta bin beş yüz rubleye yakın paranız vardı, öyle mi?</p>

  <p class="normal">— Öyle olmalı, diye kesip attı Mitya.</p>

  <p class="normal">— Ama hepsi, daha fazla olduğunu söylüyorlar.</p>

  <p class="normal">— Söyleyebilirler.</p>

  <p class="normal">— Siz de öyle diyordunuz.</p>

  <p class="normal">— Ben de öyle diyordum.</p>

  <p class="normal">— Bunu biz henüz başvurmadığımız tanıkların ifadesinden kontrol edebiliriz. Paranız için merak etmeyin; onları gereken yerde saklar, her şey bittikten sonra size geri veririz… eğer bunlara hakkınız olduğu kesin olarak meydana çıkar, daha doğrusu ispat edilirse… Şimdilik…</p>

  <p class="normal">Nikolay Parfenoviç birdenbire ayağa kalktı, Mitya’ya, tam bir arama yapabilmek için “üstünü başını” aramanın kendisi için “zorunlu bir görev” olduğunu sertçe söyledi.</p>

  <p class="normal">— Hay hay, buyurun, isterseniz bütün ceplerimi tersine çevireyim.</p>

  <p class="normal">Gerçekten ceplerini ters yüz etmeye başladı.</p>

  <p class="normal">— Elbisenizi çıkarmanız gerekiyor.</p>

  <p class="normal">— Ne? Soyunacak mıyım? Vay canına… Böylece arasanıza, soyunmadan olmuyor mu?</p>

  <p class="normal">— Olmaz, Dmitri Fyodoroviç. Elbisenizi çıkarmanız gerekiyor.</p>

  <p class="normal">Mitya somurtarak,</p>

  <p class="normal">— Pekâlâ, nasıl isterseniz, diye boyun eğdi. Yalnız rica ederim burada olmasın, perdenin arkasına geçeyim. Aramayı kim yapacak?</p>

  <p class="normal">— Tabii perde arkasında, diye başını salladı Nikolay Parfenoviç. Daracık yüzünde aşırı bir ciddiyet belirdi.</p>
</body>
</html>
