<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karamazov</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h2 class="h2baslik1" id="calibre_toc_35">VIII<br class="chapter" />
  Konyak Âlemi</h2>

  <p class="normal">Tartışma bitmişti. İşin tuhafı, o kadar neşelenen Fyodor Pavloviç sonunda birdenbire somurtunca bir konyak daha devirdi, bu da bardağı taşıran damla oldu.</p>

  <p class="normal">Uşaklara,</p>

  <p class="normal">— Hadi defolun, Cizvitler! diye haykırdı. Git, Smerdyakov. Söz verdiğim altını bugün yollarım, ama şimdi çekil. Ağlama Grigori, git Marfa’ya; o seni avutup yatırır.</p>

  <p class="normal">Uşaklar verdiği emirle odadan çıkar çıkmaz öfkeyle,</p>

  <p class="normal">— Keratalar, insanı yemek üstüne şöyle bir kafa dinlemeye bırakmazlar, diye söylendi. Smerdyakov artık her yemekte karşımızda…</p>

  <p class="normal">İvan Fyodoroviç’e dönerek,</p>

  <p class="normal">— Seni merak ediyor, diye ekledi. Nasıl oldu da bu kadar gönlünü kazanabildin?</p>

  <p class="normal">— Bir şey yaptığım yok. Aklına bana saygı göstermek esmiş. Ne olacak, alt tarafı uşak… Ama geleceğin öncüleri bunlar.</p>

  <p class="normal">— Ne öncüsü?</p>

  <p class="normal">— Tabii asıl öncülüğü başkaları, daha seçkinler yapacak, ama böyleleri de bulunacak, ilkin bunun gibileri, arkasından daha iyileri…</p>

  <p class="normal">— Ne zaman olur bu?</p>

  <p class="normal">— Fişeğin patlaması yakın, ama belki ateş almadan söner. Halk şimdilik böyle aşçı bozuntularına kulak vermekten pek hoşlanmıyor.</p>

  <p class="normal">— Doğru birader; şunun gibi Valham’ın eşekleri düşüne düşüne nereye giderler. Tanrı bilir!</p>

  <p class="normal">İvan,</p>

  <p class="normal">— Fikir istifliyor, diye gülümsedi.</p>

  <p class="normal">— Bak, sana söyleyeyim: bu adam ne beni, ne başkalarını, ne de “aklına beni saymak esmiş” dediğin halde seni sayar. Hele Alyoşka’yı iyice küçümsüyor. Evet, eli uzun değil, dedikoduculuğu yok, ağzı sıkı, evde olup biteni dışarı sızdırmıyor, kulebyakaları nefis filan… ama doğrusunu istersen… Aman, canı cehenneme! Lafını etmeye değer mi yani?..</p>

  <p class="normal">— Değmez tabii.</p>

  <p class="normal">— Aklından geçirdiklerine gelince, Rus mujiği genel olarak dayak düşmanıdır. Bunu öteden beri söylerim. Köylümüz düzenbazdır, hiç acımaya gelmez, iyi ki şimdi bile sopadan vazgeçmemiş olanlar var. Rus toprağı gücünü kızılcık sopasından alır. Ormanlar yok edilince Rus toprağı da mahvolur. Ama ben akıllılar sınıfı içindeyim. Ukalalığımızdan mujikleri dövmez olduk, ama onlar kendi aralarında dayağı eksik etmiyorlar. Ne ekersen onu biçersin diye mi ne bir söz vardır. Bu Rusya mezbelelik azizim. Şu memleketten nasıl nefret ettiğimi bilsen… daha doğrusu Rusya’dan değil de içindeki kötülüklerden… hoş Rusya’dan da nefret ediyorum ya… Tout cela c’est de la cochonnerie.<sup class="calibre2"><a href="../Text/karamazov_split_114.html#footnote-600-49" id="footnote-600-49-backlink">[49]</a></sup> Neyi severim biliyor musun? İnce nükteye bayılırım ben.</p>

  <p class="normal">— Bir kadeh daha içtiniz; yeter artık.</p>

  <p class="normal">— Yoo, bir tane daha, sonra bir daha içer paydos ederim. Hem sözümü kesmesene canım. Mokroye’den geçerken bir ihtiyarla konuştum. Bana, “Biz beylerimizin emriyle kızları dayağa yatırmaya bayılırız,” dedi. “Sopayı delikanlılara attırırız. Herif bugün sopa attığı kızla yarın nişanlanır; kızlarımız da memnun bundan.” Çarıklı Marki de Sade’lara bak! Ama ne olursa olsun, bunda nükteli bir taraf var. Gidip seyretsek mi dersin? Kızardın mı Alyoşka? Utanma yavrum. Yazık, keşke demin Başpapazda yemeğe kalsaydım, sofrada rahiplere Mokroye kızlarından<sup class="calibre2"><a href="../Text/karamazov_split_114.html#footnote-600-50" id="footnote-600-50-backlink">[50]</a></sup> söz açardım. Alyoşka, demin Başrahibini kırdım diye gücenme bana. Kızıyorum birader. Tanrı varsa, o zaman elbette suçluyum, bunun hesabını vereceğim. Ama yoksa, o vakit o pederlerinize bu bile az. Sadece halkın gelişmesine engel olmalarını bile kelleleriyle ödeyemezler. Buna ne kadar üzüldüğüme inanır mısın İvan? Yo, gözlerin inanmadığını söylüyor, başkalarının, benim sadece bir soytarı olduğum üzerine söylediklerine inanıyorsun. Alyoşa, sen, benim yalnız soytarı olmadığıma inanıyor musun?</p>

  <p class="normal">— Evet; yalnız bir soytarı olmadığınıza inanıyorum.</p>

  <p class="normal">— İnandığına, içten konuştuğuna güvenim var. Bakışın, sözlerin, hep içten, İvan öyle değildir, İvan kendini beğenmiş… Gene de şu manastırınızı kökünden yakacaktım. Din işlerini Rus toprağından uzaklaştırmalı ki enayilerin aklı başına gelsin. Bu bir yapılsa hazineye akacak altınla gümüşü gör!</p>

  <p class="normal">İvan,</p>

  <p class="normal">— Neden kalkacakmış bunlar? dedi.</p>

  <p class="normal">— Gerçeğin bir an önce ışığa kavuşması için…</p>

  <p class="normal">— İyi ama gerçek ışığa çıkınca herkesten önce sizi soyacak, sonra da… yok edecekler.</p>

  <p class="normal">— Vay canına, belki de haklısın.</p>

  <p class="normal">Fyodor Pavloviç ansızın silkinerek alnına vurdu:</p>

  <p class="normal">— Amma da eşeğim! Öyleyse, varsın yerinde dursun manastırcığın Alyoşka. Biz akıllı insanlar da keyfimize bakıp konyağımızdan faydalanalım. Sana bir şey söyleyeyim mi İvan: herhalde Tanrı bu düzeni mahsus kurmuştur, değil mi? Söylesene İvan: Tanrı var mı, yok mu? Dur; kesin, ciddi konuş. Niye gülüyorsun?</p>

  <p class="normal">— Demin Smerdyakov’un, dağları oynatacak iki ihtiyarın varlığına inanışı hakkındaki ince sözlerinize gülüyorum.</p>

  <p class="normal">— Şimdiki durum buna mı benziyor?</p>

  <p class="normal">— Hem de nasıl!</p>

  <p class="normal">— Şu halde ben de bir Rusum, bende de aynı özellik var. Üstelik bu özellikle senin gibi filozofu da avlamak mümkün, ister misin yakalayayım seni?.. Yarın elime düşeceğine bahse girerim. Şimdi bırak bunları da, sen bana Tanrı var mı, yok mu onu söyle. Ama ciddi olarak! Ciddi konuşuyorum şimdi.</p>

  <p class="normal">— Hayır, Tanrı yoktur.</p>

  <p class="normal">— Alyoşka, Tanrı var mı?</p>

  <p class="normal">— Vardır!</p>

  <p class="normal">— Peki, İvan; ölmezlik, şu tırnağımın ucu kadar ölmezlik var mıdır?</p>

  <p class="normal">— Ölmezlik de yoktur.</p>

  <p class="normal">— Hiç mi?</p>

  <p class="normal">— Hiç.</p>

  <p class="normal">— Yani tam bir sıfır, ya da hiçlik… Belki de bir şeyler vardır ha? Büsbütün hiçlik olur mu?</p>

  <p class="normal">— Tamamen sıfır.</p>

  <p class="normal">— Ölmezlik var mı, Alyoşka?</p>

  <p class="normal">— Var.</p>

  <p class="normal">— Yaa, Tanrı da var, ölmezlik de, öyle mi?</p>

  <p class="normal">— Evet. Hem Tanrı, hem ölmezlik. Zaten Tanrı ölmezliktir.</p>

  <p class="normal">— Hımm. İvan bana daha haklı gibi geliyor. Hey Yarabbim, insanların bu hayale boşu boşuna binlerce yıldır ne güçle inandığı, ne kuvvetler harcadığı bir düşünülse! İnsanlarla kim bu kadar alay ediyor acaba? İvan, sana son kez, kesin olarak soruyorum: Tanrı var mı, yok mu? Son olarak soruyorum bunu.</p>

  <p class="normal">— Son olarak söylüyorum: yok.</p>

  <p class="normal">— Ya insanlarla alay eden kim, İvan?</p>

  <p class="normal">İvan Fyodoroviç gülümsedi.</p>

  <p class="normal">— Şeytan besbelli.</p>

  <p class="normal">— Şeytan var mı?</p>

  <p class="normal">— Yo, şeytan da yok.</p>

  <p class="normal">— Yazık. Hay kör şeytan, böyle olduktan sonra şu Tanrıyı icat eden bir elime geçse, bilirim ona yapacağımı! Asmalı böylesini…</p>

  <p class="normal">— Tanrı icat edilmese uygarlık olmazdı.</p>

  <p class="normal">— Olmaz mıydı? Tanrısız olmaz mıydı?</p>

  <p class="normal">— Ya. Sevgili konyağınız da olmazdı. Ama şimdilik konyağı elinizden almak zorundayım.</p>

  <p class="normal">— Dur yahu, dur, dur; bir kadehçik daha. Alyoşa’yı kırdım. Gücenmedin ya, Aleksey? Canım Alekseyciğim benim, sevgili Alekseyciğim!</p>

  <p class="normal">— Yo, gücenmedim. Düşündüklerinizi biliyorum. Kalbiniz kafanızdan daha iyi.</p>

  <p class="normal">— Kalbim mi kafamdan iyi? Aman Allahım, hem bunu kim söylüyor! İvan, Alyoşka’yı sever misin?</p>

  <p class="normal">— Severim.</p>

  <p class="normal">— Sev (Fyodor Pavloviç’in sarhoşluğu gitgide artıyordu.) Bana bak Alyoşa, demin senin Staretze kabalık ettim. Heyecanıma vermeli. Bu Staretzde ince bir nüktecilik var, ne dersin İvan?</p>

  <p class="normal">— Vardır belki.</p>

  <p class="normal">— Var, var; il y a du Piron là-dedans.<sup class="calibre2"><a href="../Text/karamazov_split_114.html#footnote-600-51" id="footnote-600-51-backlink">[51]</a></sup> Cizvittir o, Rus Cizviti… Soylu bir varlık olduğu için komedya oynamak, sofuluk taslamak onu çileden çıkarıyor.</p>

  <p class="normal">— Ama o Tanrıya inanıyor.</p>

  <p class="normal">— Zerrece inandığı yok. Bilmiyor muydun; bunu kendisi de herkese, daha doğrusu kafalı ziyaretçilerine söylüyor. Vali Schultz’a bir gün, “Credo,<sup class="calibre2"><a href="../Text/karamazov_split_114.html#footnote-600-52" id="footnote-600-52-backlink">[52]</a></sup> ama neye olduğunu ben de bilmiyorum,” diye kesip atmış.</p>

  <p class="normal">— Sahi mi?</p>

  <p class="normal">— Tamamen. Ama ona saygım var. Onda Mefisto’yla, daha doğrusu Zamanımızın Kahramanı<sup class="calibre2"><a href="../Text/karamazov_split_114.html#footnote-600-53" id="footnote-600-53-backlink">[53]</a></sup> ile benzerlik var. Arbenin miydi neydi… Onun gibi şehvet düşkünü. Hem öylesine ki, kızım yahut karım olsa ona günah çıkarmaya yollamaya çekinirdim. Bir anlatsın da dinle… Evvelsi yıl bizi çaya davet etmişti. Likörler filan çıkardı; hanımefendiler gönderiyorlar ya. Geçmiş günlerini anlattıkça gülmekten kırdı geçirdi hepimizi… Hele sinir zayıflığından hasta olan bir kadını iyileştirmesi vardı! “Dizlerim ağrımasa size bir oyun oynardım,” demişti. Çapkına bakın! “Zamanında az dalga geçmedim…” diyordu. Tüccar Demidov’un da altmış binini iç etmiş.</p>

  <p class="normal">— Nasıl, çalmış mı?</p>

  <p class="normal">— Herif ona güvenerek getirmiş. “Yarın evimde arama olacak, saklayıver Peder”. Bizimki de saklamış. Sonra da, “Sen bu parayı kiliseye bağışladın,” demiş, “Alçaksın,” dedim. “Yo, alçak değilim, gönlüm zengindir benim,” diye karşılık verdi. Ama dur bakayım, o değildi… Başkasıydı bu… Karıştırdım, farkında değilim… Eh, bir kadehçik daha alayım, tamamdır. Kaldır şişeyi İvan. Yalan söylüyordum, neden durdurmadın beni İvan?</p>

  <p class="normal">— Kendi kendinize duracağınızı biliyordum.</p>

  <p class="normal">— Yalan, sırf bana hainliğinden, sırf hainliğinden. Küçümsüyorsun beni. Hem evime geldin, hem de beni hor görüyorsun.</p>

  <p class="normal">— Gideyim öyleyse; konyak başınıza vurdu.</p>

  <p class="normal">— Senden Allah rızası için Çermyaşnaya… bir iki gün için gitmeni rica etmiştim.</p>

  <p class="normal">— Madem bu kadar ısrar ediyorsunuz yarın giderim.</p>

  <p class="normal">— Gitmezsin. Canın burada kalıp beni gözetlemek istiyor, senin ne muzır ruhlu olduğunu bilmez miyim; bu yüzden gitmezsin!</p>

  <p class="normal">İhtiyar susmak bilmiyordu. Sarhoşluğu o dereceye gelmişti ki, bu durumdaki sarhoşlar başlangıçta çok usluyken birdenbire hiddetlenerek kendilerini göstermeye can atarlar.</p>

  <p class="normal">— Niye bakıyorsun bana? Ne biçim bakış o? Gözlerinde, “Seni gidi sarhoş!” gibilerden bir anlam var. İşkilli gözlerin, işkilli… İçin fesat dolu senin. Alyoşka’nın, baktıkça gözleri ışıl ışıl parlıyor. Beni hor görmüyor Alyoşa. Bana bak, İvan’ı sevme, Aleksey!</p>

  <p class="normal">Alyoşa, birdenbire, kesin bir tavırla,</p>

  <p class="normal">— Kardeşime kızmayın, hırpalamayın onu, dedi.</p>

  <p class="normal">— Peki, öyle olsun, öff… başım çatlıyor. Şu konyağı kaldır İvan, üçüncü oldu söylüyorum.</p>

  <p class="normal">Düşünceye daldı, sonra uzun uzun, kurnaz bir sırıtışla gülümsedi.</p>

  <p class="normal">— Şu miskin ihtiyara kızma, İvan. Beni sevmediğini biliyorum, ama gene de kızma. Hoş ne diye seveceksin?.. Çermyaşnaya’ya gidersin, ben de gelirim sana, hem elim boş değil… Sana orada bir kızcağız göstereceğim: çoktandır gözüm var. Kız şimdilik yalınayak başı kabak ama hor görme, cevherdir şu baldırı çıplaklar!</p>

  <p class="normal">İhtiyar parmak uçlarını öptü. Sonra sevdiği konuya girdiği için bir an kendine gelerek canlandı:</p>

  <p class="normal">— Benim için… Ah çocuklar, yavrularım, benim domuz yavrularım: benim için ömür boyunca çirkin kadın olmamıştır: şaşmadım bu kuraldan… Beni anlıyor musunuz? Nereden anlayacaksınız: damarlarınızda henüz kan yerine süt akıyor, her kadında başkasında olmayan bir özellik bulunabilir. Yeter ki bunu keşfetmenin yolu bilinsin; mesele burada! Bu bir yetenektir. Benim için çirkin kadın yoktur, kadın oluşu yeter, bu işi yarı yarıya halleder. Ama siz buna akıl erdiremezsiniz. Hatta şu evde kalmış kızlarda, onlarda bile bazen öyle değerler bulur çıkarırsın ki, zavallının bu haliyle ihtiyarlamasına meydan bırakan aptallara şaşmamak elden gelmez. Baldırı çıplaklarla gudubetleri ilk iş olarak afallatmak lazım; böyle yanaşılır onlara. Bunu biliyor muydun? Aşırı bir hayranlık ve duygulanmayla kadını utandıracak kadar şaşırtmalı: öyle ya, bir bey onun gibi mendebura âşık olmuştur! Bereket versin, dünyada uşaklarla beyler varken her hizmetçi parçasına bir efendi düşüyor. Hayatta mutluluk için daha ne ararsın! Şey… beni dinle Alyoşka; rahmetlik annene de şaşırtmacalar yapardım, ama böyle değil. Hiçbir zaman okşamazdım onu; sonra, malum dakikam gelince, birdenbire önünde kırılıp dökülmeye başlardım, diz çöker, ayaklarını öperdim. O zaman, şimdiymiş gibi hatırımda, gülmeye başlardı. Yavaştan, ince, kıkır kıkır, sinirli, kendine özgü bir gülüştü bu. Gülünce yalnız böyle gülerdi. Bu gülüşü hastalığının başlayacağına işaretti. Hemen ertesi gün havaleye tutularak haykıracağını, ince ince gülüşte hiçbir neşe, coşkunluk eseri olmadığını biliyordum: ama o an, yalandan da olsa neşeliydi. Can alacak noktayı bulmak budur işte: Komşularımızdan Belyavski adında yakışıklı, zengin bir herif vardı, bizimkine göz koyduğu için eve dadanmıştı. Bir gün, hem de karımın yanında suratıma bir tokat attı. Kuzu gibi kadın o anda aslan kesildi, yediğim tokat yüzünden beni dövecek sandım, “Sen bu heriften dayak yedin, diye üstüme yürüdü. Beni ona satıyordun… Benim yanımda ne cesaretle vurdu sana! Bundan sonra gelme yanıma, hiç gelme! Git, hemen şimdi koş, onu düelloya çağır!” Yatıştırmak için manastıra götürdüm, kutsal pederlere okuttum. Ama Tanrı bilir Alyoşa, “havaleli”yi hiçbir zaman incitmezdim. Sadece bir kere kızdım; evlendiğimizin ilk yılıydı. O sıralar kendini alabildiğine ibadete vermişti; Meryem Ana yortularına saygı gösteriyor, beni yanından çalışma odama kovuyordu. Kendi kendime, “Dur, onu bu sofuluktan vazgeçireyim!” diye düşündüm. “Bak, dedim; şu senin ikonu görüyor musun, şimdi onu duvardan kaldıracağım. Sen onu mucizeler yaratabilir sanıyorsun; huzurunda üstüne tüküreceğim, bana bir şeycik olmayacak!” Halini görünce, “Eyvah, şimdi öldürecek beni!” diye aklımdan geçti. Oysa yalnız yerinden fırladı, ellerini birbirine çarptı, sonra birden yüzünü elleriyle kapadı, bütün vücudu ürperdi, yere yığıldı… Alyoşa, ne oldu Alyoşa?..</p>

  <p class="normal">İhtiyar, korkuyla oturduğu yerden fırladı.</p>

  <p class="normal">Fyodor Pavloviç sözü annesine getireli beri Alyoşa’nın yüzü gitgide değişiyordu. Yanakları kızardı, gözleri alevlendi, dudakları titremeye başladı. Sarhoş ihtiyar salyalarını saçarak konuşuyordu, Alyoşa pek garip bir hal alana kadar hiçbir şeyin farkına varmamıştı. Alyoşa’da az önce “havaleli” için anlatılan hal aynen tekrarlıyordu. Genç adam tıpkı annesi gibi ansızın oturduğu yerden fırladı, ellerini birbirine çarptı, yüzünü avuçlarıyla örttü. Sandalyeye yığılarak bütün vücudunu sarsan sessiz bir ağlama nöbetine tutuldu. Karısıyla oğlu arasındaki garip benzerlik ihtiyarı şaşırttı.</p>

  <p class="normal">— Çabuk su ver İvan! Tıpkı annesi gibi… Ağzına, yüzüne su serp, ötekine de hep öyle yapardım. Annesinin yüzünden, hep annesinin yüzünden…</p>

  <p class="normal">İvan dayanamadı, dizginleyemediği hiddet dolu bir küçümsemeyle.</p>

  <p class="normal">— Onun annesinin benim de anam olduğundan haberiniz yok mu? diye söylendi.</p>

  <p class="normal">İhtiyar, İvan’ın bakışı altında irkildi. Çok kısa bir an garip bir ruh halinde olduğu sezildi. Galiba ihtiyarın zihninden, Alyoşa’nın annesinin İvan’ın da annesi olduğu gerçekten bütün bütüne silinmişti.</p>

  <p class="normal">Hâlâ anlamayarak,</p>

  <p class="normal">— Annen mi? Nasıl?.. diye mırıldandı. Ne diyorsun sen?.. Ne anası, yoksa o da… Vay canına, öyle ya, senin de anandı! Vay canına!.. Kusura bakma İvan, kafam iyice karıştı, ben de neler düşündüm… He-he-he!..</p>

  <p class="normal">Sustu. Yüzüne sarhoş, anlamsız bir gülümseyiş yayıldı. Tam o anda antrede şiddetli gürültüler, kulak tırmalayan haykırmalar duyuldu. Kapı ardına kadar açıldı, salona Dmitri Fyodoroviç daldı. İhtiyar korkuyla İvan’a atıldı:</p>

  <p class="normal">— Öldürecek beni! Bırakma beni İvan, bırakma! diye bağırıyor, İvan Fyodoroviç’in redingotunun eteğine sarılıyordu.</p>
</body>
</html>
