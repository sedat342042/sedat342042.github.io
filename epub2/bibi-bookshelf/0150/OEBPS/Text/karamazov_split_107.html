<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karamazov</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h2 class="h2baslik1" id="calibre_toc_105">XII<br class="chapter" />
  Cinayet İşlenmiş Değil</h2>

  <p class="normal">— Müsaade buyurursanız, sayın jüri üyeleri, ortada bir insan hayatı var, adımlarımızı dikkatle atmak zorundayız. İddia makamının son güne, bugüne, duruşma gününe kadar sanığı bile bile işlenen bir cinayetle suçlamaktan kaçındığını hepimiz gördük. Bu kararsızlık, sarhoş kaleminden çıkma meşum mektup bugün mahkeme heyetine verilene kadar sürdü. “Mektupta yazılanlar gibi oldu!” Ama ben tekrar söylüyorum: sanık sevdiği kadının ardından koşmuştur, sadece onun nerede olduğunu öğrenmek istemektedir. Bunun doğruluğu inkâr edilemez. Kadını evinde bulsa hiçbir yere gitmez, yanında kalırdı, mektubunda söz ettiği gibi yapamazdı. Hazırlıksız, ansızın koştu oraya, belki “sarhoş” mektubu aklında bile değildi. “Havanelini de aldı…” Yalnız şu havaneliyle bize nasıl bir psikoloji örgüsü hazırlandığını hatırlayın: neden havanelinin silah olarak kullanılabileceğini düşünmüş, neden hemen kapmış?.. Benim de şimdi aklıma son derece basit bir ihtimal geliyor. Ya şu havaneli görünecek yerde, rafta değil de, dolabın içinde olsaydı sanığın gözüne ilişmeyecek, o da silahsız, eli boş dönecek, belki de kimseyi öldürmeyecekti. Şu havaneli işinden silahlanma, kasıt sonuçlarını nasıl çıkarabilirim? Evet, ama babasını vuracağını meyhanelerde bar bar bağırmıştır, sarhoş haliyle mektup yazdığı gece, cinayete iki gün kala kuzu gibiydi, sadece bir dükkân tezgâhtarıyla dalaşmıştı; “Karamazov bu, dalaşmadan yapamazdı.” Buna şöyle karşılık vereceğim: sanık böyle bir cinayeti hem de dört başı mamur, planlı bir şekilde tasarlamış olsa, o tezgâhtarla kavga etmez, belki meyhaneye bile gitmezdi; çünkü böyle bir işi tasarladıktan sonra sessizliğe, göze çarpmamaya ihtiyaç vardı. Etraf onu görmesin, duymasın. “Mümkünse büsbütün unutsunlar beni…” Hem bu hal hesaplı bir hareket sonucu değil, sadece içgüdü etkisiyledir. İşte böyle, sayın jüri üyeleri, ruhbilim daima iki türlü olabiliyor. Bir ay boyunca meyhanelerdeki naralara gelince; çocuklar bağırmazlar mı, sarhoşlar da meyhaneden çıkarken kavgaya tutuştukları zaman “Asarım, keserim…” diye homurdanırlar, ama kimsenin kılına dokunmazlar. O mektup da öyle. Bir sarhoşun öfkesinin, taşkınlığının ifadesi; meyhaneden çıkanın, “öldürürüm, hepinizi vururum!” diye meydan okuması, o kadar… Öyle ya, hem neden böyle olmasın? Niçin bu mektuba meşum deniliyor da, gülünç sayılmıyor? Sebep şu ki, sanığın babasının cesedi ortadadır, bir tanık onu bahçede silah elinde kaçarken görmüş, kendisi de ondan bir darbe yedikten sonra yere yıkılmıştır. Kısacası her şey çorap söküğü gibi gitmiştir. O halde mektup artık gülünç değil, meşumdur. Hele şükür, şu nazik noktaya da geldik: “Bahçede olduğuna göre o öldürmüş demektir…” Olduğuna göre; her şey bu noktada düğümleniyor. Orada olması neden ille bu sonuçlara götürsün bizi? Evet, olaylarda gerçekten hayli manalı bir uygunluk var. Ama hepsini teker teker, aralarındaki uygunluğun etkisine kapılmadan inceleyin, durum değişecek. Niçin iddia makamı, sanığın babasının penceresinden kaçtığına dair söylediklerimin doğruluğuna inanmak istemiyor? Bu konuda baba katilinin ansızın duyduğu saygı ve “dindarca” hisler üzerine alaylarını hatırlayın. Sanık ilk soruşturmada, “Besbelli anamın duası benimle birlikti o sırada,” demişti; Svetlova’nın babasında olmadığını anlar anlamaz oradan kaçmış. “Pencereden bakarak anlayamazdı bunu,” diye itiraz eder bize iddia makamı. Neden? Sanığın verdiği işaretler üzerine pencere açılmıştı. Açılırken Fyodor Pavloviç’in söylediği bir söz, bir seslenme, sanığı Svetlova’nın orada olmadığına inandırabilirdi. Niçin varsayımlarımızın ille de hayalimizde yarattığımız gibi olduğunda ayak diriyoruz? Gerçekte, en ince romancı dikkatinden kaçabilecek binlerce ayrıntı olabilir. “Öyle ama, Grigori kapının açık olduğunu görmüş, şu halde sanık mutlaka içeri girmiş, girdiğine göre de öldürmüştür.” Şu kapı meselesi, sayın jüri üyeleri… Kapının açık olduğuna tanıklık eden yalnız bir kişi var, onun da o sıradaki hali… neyse… Varsın kapı açık olsun, sanık inkâr etsin, bulunduğu durumda pek tabii olan korunma duygusuyla söylüyor, olsun. Eve girdiğini kabul edelim; ne çıkar bundan, içeri girmesi mutlaka öldürmüş olması mı demektir? İçeri dalıp odalardan hızla geçerek babasını itebilirdi, hatta ona el kaldırabilirdi, ama Svetlova’nın orada olmadığını görünce kaçmış; yanıldığına, babasını öldürmediğine sevinerek kaçmış da olabilirdi. Belki sadece bu yüzden bir an önce öfkeye kapılarak yere serdiği Grigori’ye, babasına kıymak isteğinden kurtulmanın rahatlığı içinde acımıştır. Sayın Savcı bize sanığın Mokroye’deki feci halini belagatli bir şekilde anlatıyor. Değişik bir hayata çağıran yeni bir aşkın eşiğindeydi… Ama sevmek yasaktı ona artık, çünkü arkasında babasının kanlı cesedi, korkunç bir cinayet vardı. Gene de sayın Savcı aşk ihtimalini kabul ediyor, bunu da kendi psikolojik açısından açıklıyor: “Sarhoşluk hali, idama götürülen suçlunun uzun bekleyişi, vb., vb…” Ama tekrar soruyorum size, Bay Savcı, gerçektekinden bambaşka bir kişi yaratmış olmayasınız? Elleri babasının kanına bulanmış olsa, o anda aşkı, mahkemede çevireceği dolapları düşünecek kadar kaba, ruhsuz bir adam mı o? Hayır, hayır, hayır! Sevdiği kadının da onu sevdiğini, yeni hayata çağırıp yeni bir mutluluk vaat ettiğini öğrenince, arkasında babasının cesedi olsa kendini öldürme ihtiyacından kurtulamaz, yapardı bunu. Tabancalarının yerini unutmuş olamazdı, sanığı tanıyorum ben. İddia makamının ona yüklediği vahşi, odunca bir duygusuzluk tabiatına uygun değildir. Kendini öldürürdü mutlaka; ama “annesinin duası” onu korudu, elini babasının kanına bulaştırmasını önledi. O gece Mokroye’de kederlenmesi, vicdan azabı çekmesi yalnız vurduğu ihtiyar Grigori yüzündendi. İçinden ihtiyarın ayılıp kalkabilmesi, vuruşunun öldürücü olmaması, böyle bir suçla lekelenmemesi için Tanrıya dua ediyordu. Niçin olayları bu yönden görmeyelim? Sanığın bize yalan söylediğini gösteren ne gibi kesin delillerimiz var? Bize gene babasının ölüsünü gösterecekler: “Evden koşarak o çıkmış, o vurmamışsa kim öldürmüştür ihtiyarı?” Tekrar ediyorum, iddia makamının tek dayanak noktası bu: o değilse kim olabilir? Yerine koyacak başka birisi yok. Ama bu doğru mu, sayın jüri üyeleri? Gerçekten hiç, hiç kimse yok mu? Savcı, o gece ihtiyarın evine girip çıkanları bir bir saymıştır. Çıkanlar beş kişidir. Üçünün tamamıyla şüphe dışı olduğunu ben de kabul ederim. Öldürülen, ihtiyar Grigori ve karısı. Geriye sanıkla Smerdyakov kalıyor. Savcı, heyecan dolu bir edayla sanığın, sadece başka birini bulamadığı için Smerdyakov’u suçladığını, altıncı bir adamın gölgesi bile olsa ona çullanarak Smerdyakov’u anmaya utanacağını ileri sürüyor. Ben de bunun aksini söyleyemez miyim, sayın jüri üyeleri? Bir sanık, bir de Smerdyakov kaldığına göre, siz suçlayacak başka kimse bulamadığınız için müvekkilimi bu cinayetten sorumlu tutuyorsunuz, diyemez miyim? Sanığı suçlamanızın tek sebebi Smerdyakov’a toz kondurmamanızdır. Smerdyakov’a karşı yalnız sanıkla iki kardeşi ve Bayan Svetlova var, o kadar. Gene de bu konu üzerinde başka duranlar da var, ama henüz tam bir kesinlik ve açıklıkla değil. Birtakım söylentiler, bir bekleyiş havası… Ayrıca, belli belirsiz olmakla beraber bazı olaylarda dikkate değer bir yaklaşma gözden kaçmıyor. İşte Bay Savcının nedense bu kadar savunup gerçekliğini ispata çalıştığı tam cinayet günü gelen sara nöbeti… Smerdyakov’un mahkemeden bir gün önceki ani intiharı… Ardından o ana kadar ağabeyinin suçluluğuna inanan ortanca kardeşin bugün mahkemede söyledikleri, getirdiği para ve Smerdyakov’u katil olarak anması! İvan Karamazov’un hasta olduğu ve humma nöbeti geçirdiği konusunda ben de iddia makamıyla mahkeme heyetine katılıyorum. Demin verdiği ifade suçu ölene yüklemek, kardeşini kurtarmak için humma halinde tasarladığı çılgınca bir deneme olabilirdi. Gene de Smerdyakov’un adı geçti, gene esrarlı bir hava var bunda… Sanki açıklanmamış, tamamlanmamış bir şey var ortada, sayın jüri üyeleri. Belki tamamlanır, ama şimdilik bırakalım bunu, ilerde yeniden geliriz. Mahkeme, duruşmanın devamına karar verdi. Ben bu aralık sayın Savcının intihar eden Smerdyakov’un büyük bir incelik ve başarıyla çizdiği karakteri hakkında bazı düşüncelerimi açıklamak isterim. Tahlilcinin kabiliyetine hayranlık duymakla beraber, söylenenlerin özünü olduğu gibi kabul edemeyeceğim. Smerdyakov’a gittim; gördüm onu, konuştum. Üzerimde bıraktığı etki bambaşkaydı. Sağlık bakımından zayıftı, bu doğru, ama karakteri, kalbi yönünden hiç de iddia makamının dediği gibi zayıf bir insan değildi. Özellikle Bay Savcının kendine has bir şekilde açıkladığı çekingenlikten eser görmedim onda. Saflığı da yoktu, tam tersine saflıkla maskelenmiş dehşetli bir şüphecilik, pek çok şey görebilen bir zekâ sezdim. Doğrusu, iddia makamının Smerdyakov’a meczupluk yakıştırması büyük bir temiz yürekliliktir. Ben ondan kesin bir etki ile ayrıldım: bence Smerdyakov içi zehir, boyunu çok aşan bir onur dolu, kinci, aşırı kıskanç bir yaratıktı. Hakkında edindiğim bilgilere bakılırsa dünyaya geliş şeklinden nefret ediyor, utanç duyuyor; “Smerdyaşçaya’dan dünyaya geldiğini” hatırladıkça diş gıcırdatıyordu. Çocukluğunda bu kadar iyilik gördüğü uşak Grigori ile karısına karşı saygısızdı. Rusya’ya lanet okur, alaya alırdı. Fransız uyruğu olabilmek için oraya gitmeyi kurardı. Bunu yapacak parası olmadığından sık sık bahsederdi. Bana öyle geliyor ki, bu adam kendinden başka kimseyi sevmezdi, kendine karşı saygısı garip denecek kadar büyüktü. Aydın bir insan olmak onun gözünde güzel elbise, temiz gömlek, iyi parlatılmış kundura giymekti. Fyodor Pavloviç’in yasa dışı çocuğu olarak (bu ispatlanmıştı) durumunu öbür çocuklarla kıyaslarken halinden nefret edebilirdi. Bütün haklar, miras, her şey, ötekilerde, o ise sadece bir aşçı… Parayı Fyodor Pavloviç’le birlikte zarfa koyduklarını söyledi bana. Yarınını kurtarabilecek bu paranın nereye gideceğini biliyor, içerliyordu tabii. Gıcır gıcır, renk renk banknotları gözüyle görmüştü; (mahsus sordum ona.) Kıskanç, özüne fazla düşkün kimselerin önüne asla çok para yaymayın! Smerdyakov bu kadar toplu parayı ömründe ilk olarak görüyordu. Renk renk banknot desteleri hayalinde marazi bir etki uyandırabilirdi, ama başlangıçta bu hal herhangi bir sonuç doğurmayabilirdi. Dirayetli sayın Savcımız, Smerdyakov’u katillikle suçlamada bütün olumlu ve olumsuz ihtimalleri olağanüstü bir incelikle çizdi bize; özellikle Smerdyakov’un sara nöbeti taklidi yapmak için ne gibi sebepleri olabileceği üstünde durdu. Evet, bu nöbet yapmacık da olmayabilirdi, nöbet kendiliğinden gelir, sonra da hasta ayılırdı. Tabii tamamıyla iyileşemezdi, ama saralılarda olduğu gibi kendine gelirdi. İddia makamı Smerdyakov’un cinayet işleyebileceği anı soruyor. Bu anı tespit etmek gayet kolay. Ayılıp, derin uykudan sonra (sara nöbetinden sonra hasta daima deliksiz bir uykuya dalar) tam Grigori kaçan sanığın bacağına asılarak, “Baba katili!” çığlığıyla ortalığı inlettiği anda kalkmış olabilirdi. Gecenin karanlık ve sessizliğinde doğal olmayan bu haykırış Smerdyakov’u uyandırabilirdi. Belki de o sırada uykusu zaten açılmak üzereydi. Bir saat kadar önce uyanmaya başlaması gerekiyordu. Yatağından kalkıp aşağı yukarı şuursuz bir halde, sırf çığlığın sebebini anlamak için o yana gidiyor. Kafasında geçirdiği rahatsızlığın sersemliği, düşünceleri hâlâ bulanık… Aydınlık pencerelere yaklaşınca onu sevinçle karşılayan efendisinden korkunç haberi öğreniyor, beyni birdenbire çalışmaya başlıyor. Hayli korkmuş efendisi, olan biteni bütün ayrıntılarıyla anlatıyor ona. Smerdyakov’un sarsılmış, hasta beyninde, gitgide korkunç, ama çekici ve karşı konulmaz, mantığa uygun bir düşünce gelişiyor: öldürüp, üç bini alarak her şeyi küçük beyin üstüne atmak… Zaten bu durumda küçük beyden başka kimden şüphelenebilir, ondan başka kimi suçlayabilirler? İspat, delil hepsi var, buraya uğradı çünkü. Bir yandan para, yağma hırsı: öte yandan cezalanmayacağından emin oluşu gözünü karartabilirdi. Evet, bu çeşit ani, dayanılmaz hamleler genellikle bir dakika önce öldürmeyi aklının kenarından geçirmeyen katillerde görülür. Böylece, Smerdyakov efendisinin yanına gidip planını yerine getirebilirdi. Neyle, hangi silahla? Bahçede eline ilk geçirdiği bir taşla… Bunu ne maksatla yaptığına gelince, üç bin ona yepyeni bir geleceğin kapılarını açmaktadır. Evet, kendimi yalanlamıyorum: para var, olabilirdi… Hatta yerini de yalnız Smerdyakov biliyordu. “Peki, ya şu yırtık zarf, banknot destelerinden koparılmış bantlar?” Demin, Bay Savcı para paketinden bahsederken, zarfı yerde ancak Karamazov gibi acemi bir hırsızın bırakabileceği, Smerdyakov’un arkasında böyle bir delil bırakmayacağı yolunda son derece ince bir düşünce ileri sürdü. İnanır mısınız, para paketini Karamazov’un ne yapacağı hakkında aynı sözleri, aynı tahmini tam iki gün önce Smerdyakov’dan işittim. Hem bu kadar da değil, bana öyle geldi ki, yapmacık bir saflıkla bu düşünceyi bana kabul ettirmek istiyor, adeta telkin ederek, aynı sonucu çıkarmam için zorluyordu beni. Soruşturma sırasında da aynı şeyi yapmış olmasın? Çok dirayetli Bay Savcıya da düşüncesini mal etmiş olmasın? “Ya Grigori’nin ihtiyar karısı?” diyecekler. “Kadıncağız bütün gece hastanın yanındaki bölmede inlediğini duymuş…” Duymuş ama, böyle bir delile ne derece güvenilebilir? Bir bayan tanımıştım, kadıncağız, sokakta bütün gece havlayan hoşhoşun onu uykusuz bıraktığından acı acı şikâyet ediyordu. Sonradan anlaşıldığına göre, hayvancağız bütün gece topu topu iki üç kere havlamış. Ama bu doğaldır, insan uyurken, uyku arasında bir inilti duyar, öfkeyle uyanır, sonra yeniden dalar. Bir iki saat sonra gene bir inilti; gene uyanıp tekrar dalar, birkaç saat sonra üçüncü defa aynı iniltiyle uyanıp tekrar uyur. Ertesi sabah kalkınca, birisinin inleye inleye bütün gece onu uyandırdığından şikâyet eder. Uyuduğu zamanların farkında olmadığı için böyle bir duyguya kapılması doğaldır. Smerdyakov’un intihar ederken bıraktığı mektupta suçunu neden açıklamadığını soruyor iddia makamı. “Vicdanı yalnız bu kadarına mı yetmiş?” Müsaade buyurun, vicdan, pişmanlık demektir, Smerdyakov pişmanlık duymamış olabilirdi; sadece acı bir umutsuzluk içindeydi o. Umutsuzluk ve pişmanlık temelde birbirinden ayrıdır. Ölene kadar içinde umutsuzluk duymuştur, ama ömrü boyunca kıskandığı kişilere karşı nefretinin kat kat artmış olması da mümkündür. Sayın jüri üyeleri, bir adli hataya düşmekten sakının! Şimdiye kadar ileri sürdüğüm iddialarda gerçeğe uymayan bir taraf var mı? Sözlerimde hatalı, gerçek dışı, saçma bir yön bulun. Şu halde söylediklerimde azıcık bir imkân, azıcık gerçeğe uygunluk varsa, kararınızı verirken son derece dikkatli davranın. Hem azıcık da değil bunlar. Size bütün kutsallığım üzerine yemin ederim ki, anlattıklarıma kesinlikle inanarak konuştum. Beni en çok üzen, en çok şaşırtan nokta, iddia makamının sanığa karşı kullandığı bir yığın vaka arasında itirazsız, mutlak olarak kabul edilecek bir tekinin bulunmaması; bahtsız adam sırf birkaç vakanın birbirine uygunluğuna kurban edilmek isteniyor. Evet, korkunç bir uygunluk bu: şu kan, ellerinin, çamaşırlarının kan içinde oluşu… Karanlık gecede “Baba katili!” çığlığı ve kafatası kırılarak yere düşen adam… Bütün bu söz, hareket ve haykırışlar kalabalığı etkiler, aklını çelebilir! Ama sizin inançlarınız böyle gösterilerin üstündedir. Unutmayın ki, elinizde sınırsız bir kudret var; ister cezalandırır, ister bağışlarsınız. Kudret ne kadar büyükse, bunun kullanılması o derece sorumluluk yükler. Burada söylediklerimden tek bir sözü geri alacak değilim, ama bir an için bahtsız müvekkilimin ellerini babasının kanına buladığını kabul edelim… Bu sadece bir varsayımdır, çünkü ben bir an bile onun suçluluğuna inanmış değilim. Bu varsayım üzerine de size bir şeyler söylemek istiyorum, çünkü içinizde, kalplerinizde, akıllarınızda büyük bir mücadele geçeceğini hissediyorum. Kalbinizi, aklınızı söz konusu etmemi hoş görün, sayın jüri üyeleri. Ama ben sonuna kadar samimi olmak istiyorum. Hepimiz samimi olalım!</p>

  <p class="normal">Konuşmanın bu yerinde avukatın sözleri kuvvetli bir alkışla kesildi. Son sözlerinde gerçekten öyle içten bir deyiş vardı ki, salondakilerin hepsi onun konuşmasının en önemli kısmına geldiğini anladılar. Başkan, alkıştan sonra, bu hareket bir daha tekrarlanırsa salonu boşaltmakla tehdit etti. Ortalıkta ses soluk kesildi. Fetükoviç yepyeni, içten bir sesle konuşmasına devam etti.</p>
</body>
</html>
