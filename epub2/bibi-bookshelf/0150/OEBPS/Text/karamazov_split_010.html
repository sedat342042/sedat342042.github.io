<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karamazov</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h2 class="h2baslik1" id="calibre_toc_19">V<br class="chapter" />
  Staretzler</h2>

  <p class="normal">Okuyuculardan bazıları belki bizim delikanlının hastalıklı, son derece heyecana kapılan, iyi gelişmemiş, solgun, hayalci bir insancık olduğunu sanacak. Oysa tam tersine, Alyoşa o sıralarda gösterişli, al yanaklı, açık bakışlı, on dokuz yaşında aslan gibi bir gençti. Son derece yakışıklıydı. Orta boylu, levent yapılıydı, saçları koyu kestane rengiydi. Uzunca, çizgileri düzgün yüzünde aralıklı koyu gri gözleri vardı. Çok düşünceli ve görünüşte çok sakindi. Kırmızı yanakların kendini dine vermek için engel sayılamayacağını söyleyenler bulunabilir; öte yandan ben Alyoşa’da herkesten daha gerçekçi bir yaradılış görüyordum. Kuşkusuz manastırdayken mucizelere tümüyle inanıyordu ama, bence, mucize gerçekçide hiçbir kaygı uyandırmaz. Gerçekçide iman uyandıran mucize değildir. Gerçekçi, zındıklık yolunu tutmuşsa, bir mucize görse bile kendinde buna inanmamasını sağlayacak güç ve yeteneği bulur. Mucize yadsınamaz durumda bile olsa boyun eğmez; duygularına sırt çevirir. Kabule yanaştığında ise bunu mucize saymaz, şimdiye kadar bilmediği bir olay olarak görür. Gerçekçinin imanı mucizeden doğmaz; iman, mucizeleri doğurur. Böyle kimse bir kere iman edince artık kendi gerçekçiliğinin zorunluluğu olarak mucize olanağını da kabul etmek zorundadır. Havari Thomas, görmeden inanmayacağını söylemiş, gördükten sonra, “‘Rabbimsin, Tanrımsın!” demişti. İnanmasının nedeni mucize miydi? Herhalde değil; inanmak istediği için inanmıştı. Hatta belki, “Görmeden inanmayacağım,” dediği zaman bile varlığının en saklı köşesinde tümüyle iman etmişti.</p>

  <p class="normal">Belki Alyoşa’nın zekâsı kıt, gelişmemiş; okulu yarım bırakmış vb. bir genç olduğunu söyleyenler çıkacak. Okulu bitirmediği doğrudur. Ama ondan kalın kafalı ya da aptalın biri diye söz etmek büyük haksızlık olur. Önceden söylediğimi tekrarlıyorum: O yola atılışı sadece bunun ona çekici görünmesinden, ışık bulmak için çırpınan ruhunun aydınlığa orada kavuşacağına inanmasındandı. Hem unutmayın ki, Alyoşa az çok son zaman gençlerindendi; yani yaradılıştan namuslu, gerçeğe susamış, onu arayan ve inanan bir gençti. Ruhunun bütün gücüyle gerçeğe kavuşmak, az zamanda kahramanca işler yapmak, bu yolda hayatına varıncaya kadar her şeyden vazgeçmek istiyordu. Yazık ki böyle gençler çoğu zaman bu gibi durumlarda hayattan vazgeçmenin en kolay özveri olduğunu anlayamazlar. Ama severek seçtikleri gerçeklik ve kahramanlık mücadelesine gerekli güçleri birkaç kat artırmak için gençliğin en verimli beş altı yılını ciddi öğrenime, bilime vermek çokları için göze alınamaz bir özveridir.</p>

  <p class="normal">Alyoşa başka gençlere göre apayrı bir yol seçtiği halde bir an önce zafere ulaşmak amacı ötekilerden farksızdı. Ciddiyetle Tanrının varlığına inandıktan sonra hemen, “Ölmezlik için yaşamak istiyorum, bu yolda yürüyecek, hiçbir uzlaşmaya yanaşmayacağım,” diye karar verdi. Tersine bir karara, ruhun geçiciliğine ve Tanrının yokluğuna varmış olsaydı hemen bir zındık, sosyalist olup çıkardı. (Çünkü sosyalizm yalnız işçilerin ya da dördüncü dedikleri zümrenin sorunu değil, daha çok zındıklık, tanrısızlık; yerden göğe yükselmek için değil, göğü yere indirmek kastıyla inşa edilmiş bir Babil Kulesidir.) Aloyşa’ya eskisi gibi yaşamak aklın almayacağı, olanaksız bir şey görünüyordu. Kitapta: “Gelişime ulaşmak istiyorsan varını yoğunu dağıt, peşimden gel!” yazılıdır. Alyoşa kendi kendine, — “Varım yoğum” olarak sadece iki bin ruble verip, “peşinden gitmek” yerine yalnız sabah ayinlerinde bulunmakla yetinemem, diyordu.</p>

  <p class="normal">Belki çocukluk anıları arasında annesinin onu götürme olasılığı bulunan manastırımıza ilişkin bir şeyler kalmıştı. Belki de havaleli annesi onu kucaklayıp ikona uzatırken yandan düşen güneş ışıklarının anısının etkisindeydi. Bize geldiği zaman pek düşünceliydi, belki sadece görmek istiyordu: “her şey” mi var, yoksa yalnız “iki bin ruble” mi?.. Manastırda Staretz’le karşılaştı.</p>

  <p class="normal">Staretz, yukarıda açıkladığımız gibi Staretz Zosima idi. Manastırlarımızdaki Staretzler hakkında, bunların nasıl kimseler olduklarına ilişkin birkaç söz söylemek isterdim. Yazık ki bu konuda kendimi yeterince bilgili, güçlü hissetmiyorum. Gene de kısaca, ayrıntıya girmeden anlatmaya çalışacağım. Uzmanlarla bu konuyla ilgili kimselere göre Staretzler ve Staretzlik bizde, Rus manastırlarında henüz yenidir: Ortaya çıkalı yüz yıldan az bir zaman olmuştur. Oysa bütün Hıristiyan Doğu’da, özellikle Sina’da ve Aynaroz’da bunların geçmişi bin yılı bulur. Bazı iddialara göre çok eski zamanda Rusya’da da Staretzlik vardı ya da olması gerekirdi. Fakat Rusya’nın geçirdiği çeşitli yıkımlar, Tatar istilası, iç karışıklıklar; İstanbul’un fethinden sonra Doğu’yla ilişkilerin kesilmesi yüzünden bu zümre ortadan kalkmıştır. Ancak geçen yüzyılın sonunda büyük din kahramanımız diye tanınan Paisiy Veliçkovski ve müritleri bunu yeniden ortaya çıkardılar. Gene de aşağı yukarı yüz yıl geçtiği halde Staretzler ancak birkaç manastırda bulunur, hatta bazen Rusya için işitilmemiş bir yenilik diye şiddetli kovuşturmaya uğrarlar, özellikle Kozelskaya Optina Manastırı, Staretzleriyle ünlüydü.</p>

  <p class="normal">Kasabamızdaki manastırda Staretzliğin ne zaman, kiminle başladığını söyleyemem. Yalnız bizimkilerin üçüncü Staretz kuşağı olduğunu biliyorum. Staretz Zosima bunların sonuncularından biriydi. Ama o da hastalık kumkumasıydı; yakında ölecekti. Yerini tutacak başkasını bulamıyorlardı. Bu sorun manastırımız için çok önemliydi, çünkü manastırımız o zamana kadar hiçbir şeyle tanınmış değildi: içinde ne bir ermiş türbesi, ne de mucize yaratan ikonlar vardı; hatta tarihimize bağlı bir efsanesi yoktu. Manastıra bağlı olanlardan tarihe geçmiş, kahramanlıklar yapmış, yurda şanlı hizmetlerde bulunmuş kimseler çıkmamıştı. Gelişerek bütün Rusya’da tanınmasının nedeni sadece bu Staretzler olmuştu. Halk Staretzlerimizi görmek, dinlemek için binlerce verst<sup class="calibre2"><a href="../Text/karamazov_split_114.html#footnote-600-11" id="footnote-600-11-backlink">[11]</a></sup> uzaklardan akın ediyordu. Nedir bu Staretz, diyeceksiniz. Staretz; ruhunuzu, iradenizi alıp kendi ruhuna, kendi iradesine bağlayan adamdır. Bir Staretzi seçmekle iradenizi kullanmaktan vazgeçerek onu tam bir teslimiyetle önderinize bırakmış oluyorsunuz. Kendilerini çileye, bu korkunç hayat okuluna girmeye gönüllü olarak mahkûm edenler ömür boyunca sürecek bir boyun eğiş ve her şeyi Tanrıya bırakışla benliklerini sindirerek tam bir ruh özgürlüğüne kavuşmak umudundadırlar. Benliklerinden azat olmanın, hayatın sonuna kadar öz varlığı içinde kendini bulamayanların kötü sonuna uğramamayı sağlayacağına inanırlar. Staretzlik kurumu Doğu’da bin yıllık bir tecrübe dönemi geçirmiştir. Staretzlere karşı ödevler Rus manastırlarında bildiğimiz “müritlik”ten başka türlüdür. Staretz müritleri her zaman ve sınırsız bir biçimde onun manevi denetimi altında bulunurlar: Aralarında karşılıklı, koparılmaz bir bağ oluşur. Anlattıklarına göre, Hıristiyanlığın ilk dönemlerinde müritlerden biri Staretzin bir buyruğunu yerine getirmeden manastırından ayrılmış, başka bir ülkeye, Suriye’den Mısır’a gitmiş. Orada, din yolunda uzun çalışmalardan, kahramanlıklardan sonra din uğruna işkence görmüş, şehit olmuş. Kilise, cenazesini ermişlere yapılan törenle kaldırırken Diyakozun “Kâfirler çekilin!” diye bağırdığı sırada tabut, içindeki ölüyle kilisenin dışına fırlamış. Bu böylece üç kere tekrarlanmış. Sonunda, çilekeş ermişin, Staretzinin yanında müritken söz dinlemediğini, onu bırakıp gittiğini öğrenmişler. Böylece din uğruna yaptığı bütün özveri ve kahramanlıklara rağmen, Staretzin izni olmadan bağışlanamıyormuş. Staretze haber salmışlar, ölüyü bağışlamış. Ancak ondan sonra cenaze gömülebilmiş. Kuşkusuz bu hikâye eski bir efsaneden başka bir şey değil; ama bir de oldukça yakın bir zamanda geçmiş bir olay var: Dünyadan elini eteğini çekip Aynaroz’a çekilmiş genç bir keşiş Staretzten, kutsallığını, dinsizliğini pek sevdiği Aynaroz’u bırakmak emrini almış. Aynaroz’dan Kudüs’e, hacca gidip yeniden Rusya’ya dönecek, kuzeye, Sibirya’ya gidecekmiş. Staretz, “Yerin burası değil, orası,” demiş. Keşiş şaşkınlık, keder içinde İstanbul’daki Hıristiyanlık dünyası Başpatriğine gitmiş, icazet vermesini dilemiş. Fakat Başpatrik, Hıristiyan dininin başönderi olduğu halde bunu yapamayacağını söylemiş. Staretzin verdiği görevlerden onu Staretzin kendisinden başka, dünyada hiçbir gücün bağışlayamayacağını eklemiş. Staretzler belirli durumlarda sınırsız, ölçülmez bir güce sahiptirler. Manastırlarımızın pek çoğunda Staretz örgütünün saldırıya uğramasının nedeni de budur. Bununla birlikte halk Staretzleri hemen tutmaya başlamış, büyük saygı göstermişti. Manastırımızın Staretzlerine, ayaklarına kapanarak kuşkularıyla günahlarını, acılarını açarak akıl danışıp öğüt istemek için basit halktan en yüksek kişilere kadar akın akın geliyorlardı. Bunu gören Staretz düşmanları, başka suçlandırmaların yanında, Staretzlerin günah çıkarma hakları olmadığı halde, kutsallığı çiğnediklerini bar bar bağırmaya başladılar. Oysaki, gerek din adamlarından olan müritlerin, gerekse dışardan gelenlerin Staretzlere iç âlemlerini açmalarında dini ilgilendirir bir yön yoktu. Sonunda, her şeye rağmen Staretzlik kaldı, Rus manastırlarında yavaş yavaş kökleşmeye başladı. Gerçi insanı tutsaklıktan özgürlüğe ve manevi gelişime ulaştırmak için bin yıldır denenen bu yol, bazı durumlarda tümüyle ters sonuçlar verebilir; alçakgönüllülük, irade üzerinde mutlak bir egemenlik biçiminde belirecek yerde iblisçe bir gurura saplanır, yani özgürlüğe kavuşturmak şöyle dursun tutsaklık zincirleri takar.</p>

  <p class="normal">Staretz Zosima altmış beşlik bir adamdı. Toprak sahibi bir aileden geliyordu; gençliğinde orduda bulunmuş, Kafkasya’da subaylık yapmıştı. Alyoşa bu adamın tam anlamıyla etkisi altındaydı. Staretzin hücresinde kalıyordu. Şunu da söyleyelim ki, manastırda yatıp kalktığı halde Alyoşa’nın henüz hiçbir resmi bağlantısı yoktu, dilediği yere çıkıp günlerce dışarıda kalabiliyordu. Rahip cüppesini sırf manastır halkından ayrı kalmamak için giyiyordu. Tabii kendisi de bundan hoşlanıyordu. Belki genç hayalgücü, Staretzi durmadan saran güç ve ünün etkisi altındaydı.</p>

  <p class="normal">Staretz Zosima’nın görüş gücünden herkes hayranlıkla söz ediyordu. Yıllardan beri, içini dökerek ondan kimi öğüt, kimi deva bekleyen o kadar çok insan vardı ve dinleyip ruhuna sindirdiği sır, keder ve itiraflar öyle sınırsızdı ki bu gücü zamanla son derece artmıştı. Zosima gelenlere ağız açtırmadan ilk bakışta vicdanlarına azap veren dertlerini, sırlarını açıklıyor, karşısındakini şaşkınlığa, hatta korkuya uğratıyordu. Fakat Alyoşa, hemen hemen her seferinde Staretzle ilk kez baş başa kalmaya gelenlerin yüzlerindeki ilk korku ve kuşkunun, yanından ayrılırken bütünüyle kaybolduğunu, yerini sevinç ve mutluluğun aldığını görüyordu. Staretzin hiç sert olmaması, tam tersine çoğu zaman tatlı dilliliği de Alyoşa’yı şaşırtıyordu. Rahiplerin dediklerine göre, kendisine başvuranlardan en çok günahı bol olanları severmiş. Staretz Zosima’nın hayatının son yıllarında bile rahipler sırasında onu çekemeyenler, düşmanları vardı, ama bunlar gittikçe azalıyor ve sesleri çıkmıyordu. Bunlardan birkaçı manastırın en büyük din adamlarıydı. Örneğin, yemek ve konuşma perhizi yapan ve içlerinde en yaşlısı olan rahip bunlardan biriydi. Gene de büyük bir çoğunluk kesin olarak Staretz Zosima’dan yanaydı; birçoğu onu candan seviyordu, bazıları ona körü körüne bir bağlılık duyuyordu. Böylece açıktan açığa olmamakla birlikte Staretze ermiş payesi veriliyordu; yakında öleceği tahmin edildiği için ölümünden sonra olacak mucizelere umut bağlıyor, bunların manastıra büyük bir ün sağlayacağını söylüyorlardı. Alyoşa da Staretz Zosima’nın olağanüstü gücüne, kiliseden fırlayan tabut hikâyesi gibi kesin olarak inanıyordu. Staretze getirdikleri çocuk ya da yetişkin hastaların; ellerinin dokunuşuyla, okuduğu dualarla iyi etmesi için yalvaranların kısa zaman içinde, hatta bazen hemen ertesi gün döndüklerini görüyordu. Gelenler Staretzin ayaklarına kapanarak gözyaşları içinde, hastalarını iyileştirdiği için teşekkür ediyorlardı. Bu iyileşmenin bir mucize eseri mi, yoksa sadece hastalığın doğal akışının sonucu mu olduğu Alyoşa’nın aklından bile geçmiyordu. O, hocasının manevi gücüne tamamen inanmıştı; ününü nerdeyse kendi zaferi sayıyordu. Hele Staretzin, manastır kapısında onu bekleyen, Rusya’nın her köşesinden gelmiş basit halktan ziyaretçilere çıkışını her görüşünde Alyoşa’nın yüreği hızla çarpıyor, kabına sığamıyordu. Staretz Zosima’yı görüp duasını almak için gelenler yere kapanıp ağlayarak ayaklarını, ayaklarının bastığı toprağı öpüyor, haykırıyor, kadınlar kucaklarındaki çocukları uzatıyor, havalelileri ona doğru itiyorlardı. Staretz hepsiyle konuşuyor, kısa dualar okuyup kutsadıktan sonra yolluyordu. Son zamanlarda hastalık nöbetlerinden o derece halsiz düşüyordu ki hücresinden çıkacak gücü kalmıyordu. Ziyaretçilerin, çıkması için onu manastırda günlerce beklediği oluyordu. Alyoşa için bu adamların Staretzi neden bu kadar sevdikleri, niçin ayaklarına kapanarak yüzünü görür görmez duygulanıp ağladıkları çok açıktı. İşten, çeşit çeşit acı ve en çok da sürekli haksızlıktan, kişisel ve dünyevi günahlardan ezilmiş olan basit, alçakgönüllü Rus ruhu için en büyük ihtiyaç, teselli, kutsal bir varlık, bir ermiş bulup önünde secdeye kapanmaktır. “Bizler günahla, haksızlıkla, çeşitli dalaverelerle kaplıyız, ama dünyanın bir köşesinde kutsal, büyük birisi var; o, hak yolundadır, hakka ulaşmıştır, öyleyse dünyada hak vardır; günün birinde bize de gelmesini bekleyebiliriz. Kitapların vaat ettiği gibi, bir gün bütün dünyada hükmünü sürmeye başlayacaktır.” Alyoşa, halkın böyle hissettiğini, hatta aynen böyle düşündüğünü biliyordu. Staretz Zosima’nın kurtarıcı varlık, Tanrı hakkının koruyucusu olduğuna bütün o ağlaşan, çocuklarını Staretze uzatan, hasta karılarını getiren köylülerle birlikte inanıyordu. Staretzin ölümüyle manastıra büyük bir ün sağlanacağı inancı Alyoşa’nın ruhunda belki herkesinkinden daha kesin bir biçimde yer etmişti. Son zamanda, içinde doğan derin bir coşku yüreğini gitgide alevlendiriyordu. Staretzin içine kapanıklığı Alyoşa’yı tasalandırmıyordu. “Olsun; o, kutsal bir varlık, yüreğinde hepimizi yenilemenin sırrı, yeryüzünde hakkı kökleştirecek bir güç var. Onun sayesinde herkes kutsallık kazanacak, birbirini sevecek; zenginlik, yoksulluk, büyüklük taslayanlar, küçülenler olmayacak. Herkes Tanrının çocukları olarak tatlı tatlı geçinecek, böylece dünya gerçek bir İsa Krallığı halini alacak…” Alyoşa’nın hayalleri bunlardı.</p>

  <p class="normal">O zamana kadar hiç tanışmadığı iki kardeşinin gelişi Alyoşa üzerinde son derece büyük bir etki uyandırdı. Büyük ağabeyi Dmitri Fyodoroviç’le, daha sonra geldiği halde, öz ağabeyi İvan Fyodoroviç’ten daha çabuk, daha iyi anlaştı. Ağabeyi İvan’ı daha yakından tanımayı yürekten istiyordu; fakat İvan geleli iki ay olduğu halde, hem de birbirlerini oldukça sık görmelerine rağmen, bir türlü kaynaşamıyorlardı. Alyoşa konuşkan değildi, üstelik sanki bir şeyler bekliyor, çekiniyor gibi bir hali vardı. Ağabeyi İvan’ın başlangıçta devamlı, merak dolu bakışlarını üzerinde hissettiği halde sonradan bu ilginin kesildiğini gördü, farkına varınca tuhaflaştı. Ağabeyinin ilgisizliğini yaş ve özellikle öğrenim farkıyla açıkladı. Ama İvan’da ona karşı ilgi ve duygu kıtlığı belki de Alyoşa’nın hiç bilmediği bir nedenden geliyordu. Ağabeyinin iç âlemine ait önemli bir sırrı olduğunu, bir amaca, belki çok güç bir amaca ulaşmaya uğraştığı için ona önem verecek durumda olmadığını, ilgisizliğinin tek nedeninin bu olduğunu düşünüyordu. Belki de okumuş bir zındık, aptal bir rahip taslağını küçük görüyordu… Ağabeyinin zındık olduğunu kesinlikle biliyordu. Küçümsense bile bu yüzden ağabeyine kırılmak elinden gelmiyordu. Gene de ağabeyinin yaklaşmasını kendi kendine açıklayamayacağı kaygılı bir can sıkıntısıyla bekliyordu. Büyük ağabeyi Dmitri Fyodoroviç, İvan’dan en derin bir saygıyla, nerdeyse huşuyla söz ederdi. Alyoşa, iki büyük kardeşi son zamanda birbirlerine sımsıkı bağlayan önemli bir işin ayrıntılarını da ondan öğrenmişti. Dmitri’nin İvan hakkındaki hayranlık dolu sözleri Alyoşa’nın dikkatini çekiyordu: İvan’la kıyaslanınca Dmitri son derece eğitimsizdi; ikisi karşı karşıya gelince, kişilikleri ve yaradılışları yönünden eşine az rastlanacak iki kutuptu.</p>

  <p class="normal">İşte tam o sırada Staretzin hücresinde bu uyumsuz ailenin Alyoşa’yı derinden etkileyen bir buluşması, daha doğrusu toplantısı oldu. Toplantı aslında uydurma bir bahaneyle yapılmıştı. O sıralar Dmitri Fyodoroviç’le babası Fyodor Pavloviç arasındaki miras ve mal işleri tam bir arapsaçıydı. Araları iyice gerginleşmiş, dayanılmaz bir hal almıştı. Staretz Zosima’nın hücresinde toplanıp, kendisini doğrudan doğruya işe karıştırmadan, huzurunda uygun bir şekilde anlaşma fikrini galiba ilk olarak şaka tarzında ortaya atan Fyodor Pavloviç olmuştu; Staretzin şanı ve kişiliği saygı uyandıracak, uzlaştırıcı bir etki yapacaktı. Staretze hiç gitmemiş, hatta onu görmemiş olan Dmitri Fyodoroviç kendisini adeta Staretzle korkutmak istedikleri düşüncesine kapıldı. Fakat son zamanda babasıyla atışmalarında bazen fazla ileri gidişinden duyduğu pişmanlık yüzünden öneriyi kabul etti. Bu aralık şunu da söyleyelim ki o, İvan Fyodoroviç gibi babasıyla oturmuyor, şehrin başka bir kesiminde kalıyordu. O sıralar şehrimizde bulunan Pyotr Aleksandroviç Miusov da Fyodor Pavloviç’in fikrine canla başla sarıldı. 40-50 yıllarının liberali, özgür düşünceli bir inkârcı olan Miusov belki can sıkıntısından, belki hoppaca bir eğlence hevesiyle bu işle son derece ilgilendi. Birdenbire, manastırı ve “ermiş”i görme isteğine kapıldı. Manastırla arasındaki hudut, ormandan ağaç kesimi, nehirde balık avı vb. gibi bilinen davalar hâlâ sürüp gittiği için ziyareti Başrahiple görüşmesine iyi bir vesile olurdu. Belki bu sayede davalar hayırlı bir sonuca da bağlanabilirdi. Tabii manastıra böyle hayırlı bir amaçla giderse, basit bir meraklı ziyaretçiden daha çok saygı görecekti. Bütün bunlar olumlu bir sonuca varmak için göz önüne alındı. Son zamanda yataktan kalkmayan Staretz Zosima’yı manastırdakiler biraz etkilediler, sonunda Staretz razı oldu, buluşma gününü kararlaştırdı. Yalnız, Alyoşa’ya, gülümseyerek,</p>

  <p class="normal">— Aralarında şu bölüşme işine beni katan kim acaba? diye sormaktan kendini alamadı.</p>

  <p class="normal">Alyoşa toplantı meselesini öğrenince donakaldı. Davalılardan ancak ağabeyi Dmitri’nin bu toplantıyı ciddiye alacağını düşünüyordu. Öbürleri hoppa, belki de Staretzi küçültücü anlamlar taşıyan amaçlarla geleceklerdi. Alyoşa böyle düşünüyordu. İvan ağabeyle Miusov meraktan, hem de en bayağı meraktan; babası herhalde paskalca, aktörce bir sahne sunmak için gelecekti. Alyoşa ses çıkarmadığı halde babasını artık iyice biliyordu. Tekrar ediyorum, bu çocuk herkesin düşündüğü gibi saf değildi, içi ezilerek, kararlaştırılan günü bekliyordu. Şüphesiz, bütün bu aile anlaşmazlıklarının şöyle ya da böyle bir sonuca bağlanmasını candan diliyordu. Fakat Staretzin şahsına, şerefine bir kötülük gelir diye ödü kopuyordu. Hakaretten, hele Miusov’un ince, kibarca alaylarından, bilgiç İvan’ın üstten, iğneli konuşmalarından korkuyor, bu düşüncelerine hâkim olamıyordu. Hatta bir aralık Staretze gelecek kişilerden söz etmek istedi, ama sonra vazgeçti. Yalnız toplantıdan bir gün önce bir ahbap aracılığıyla Dmitri’ye onu çok sevdiğini, verdiği sözü yerine getirmesini rica ettiğini duyurdu. Dmitri, verdiği sözün ne olduğunu hatırlamak için biraz düşündü; sonra mektupla karşılık verdi. Bir alçaklıkla karşılaşacak olursa kendini tutmaya çalışacağına söz veriyordu. Staretze ve kardeşi İvan’a olan derin saygısına rağmen, bir tuzak ya da adice bir komedya hazırlandığından kuşkulanıyordu. Dmitri, “Bununla birlikte, bu kadar saydığın kutsal ihtiyarı kırmaktansa dilimi koparırım!” diye mektubunu bitiriyordu. Alyoşa bu mektubu pek iç açıcı bulmadı.</p>
</body>
</html>
