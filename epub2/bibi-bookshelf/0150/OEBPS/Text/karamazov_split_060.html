<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karamazov</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h2 class="h2baslik1" id="calibre_toc_62">III<br class="chapter" />
  Altın Madeni</h2>

  <p class="normal">Bu, Gruşenka’nın Rakitin’e büyük korku içinde sözünü ettiği ziyaretti. Beklediği haberi getirecek postacıyı gözlerken Mitya’nın ne o gün, ne de bir gün önce gelmemiş olmasına seviniyor, kendisi gidene kadar da gelmeyeceğini umuyordu; oysa Mitya ansızın ortaya çıkıvermişti. Ondan sonrasını biliyoruz: başından savmak için Gruşenka o gece “para saymak” bahanesiyle Kuzma Samsonov’un evine gitmek zorunda olduğunu söylemiş, Mitya’yı onu Samsonov’un evine kadar götürmeye kandırmıştı. Kapıda, ayrılırken, on ikiye doğru onu almaya gelmesini sıkı sıkı tembih etmişti. Gruşenka’nın bu tertibi Mitya’nın da işine geldi: “Kuzma’da kalırsa Fyodor Pavloviç’e gitmez…” diye düşündü. Hemen ardından, “Tabii söyledikleri yalan değilse,” diye ekledi. Ama onun görüşüne göre Gruşenka yalan söylemiyordu. Mitya’nın garip bir kıskançlığı vardı: sevdiği kadından ayrı iken başına neler gelebileceğine, onu nasıl “aldattığına” ilişkin bir yığın kötü ihtimal düşünürdü. Yanına ihanetinden emin olarak, sarsılmış, bitkin halde koşar, ama gülen, neşeli, sevecenlik dolu yüzünü görür görmez yeniden dirilir, bütün kuşkularından sıyrılarak, sevinçli bir pişmanlıkla kendi kendini kıskançlığı yüzünden azarlardı.</p>

  <p class="normal">Gruşenka’yı geçirdikten sonra eve koştu. Ah o gün yapılacak öyle çok işi vardı ki! Ama hiç olmazsa içi rahatlamıştı. Bir aralık içinden, “Smerdyakov’dan, dün gece Fyodor Pavloviç’e gelip gelmediğini bir an önce sorayım; olur mu olur!..” diye geçti. Böylece daha eve varmadan kıskançlık yeniden huzur bilmez kalbini kemirmeye başladı.</p>

  <p class="normal">Kıskançlık! “Othello kıskanç değil, karşısındakine inanan bir adam,” diyor Puşkin. Yalnız bu sözler büyük şairimizin zekâsındaki olağanüstü derinliği göstermeye yeter. Othello’nun ruhu ezgin, ideali mahvolduğu için hayat görüşü alaboradır. Gene de o gizli gizli casusluğa, gözetlemeye kalkışmaz; içi inanç doludur onun. Aksine, ihanete inandırabilmek için, onu büyük bir zorlukla sürüklemek, itmek, körüklemek gerekir. Gerçek kıskanç öyle değildir. Kıskanç adamın en ufak vicdan azabı duymadan manen ne kadar düşebileceğini, ne türlü adiliklerle bağdaşabileceğini düşünmek bile güçtür. Hem de adi, kirli ruhlu olmaktan gelmez bu… Tam tersine, temiz, özverili bir sevgiyle dolu gönlü yüce insanlardır. Gene de kapıdan dinlemeleri, en namussuz gözcülere para yedirerek casusluğu olanca çamuruyla kabullenmeleri mümkündür. Othello’nun kötülük bilmeyen, çocuk gibi saf bir ruhu vardı; saftı ama, ihanete dayanamıyordu; bağışlayamıyor değil, dayanamıyordu. Gerçek kıskanç ise bambaşkadır; onun nelere katlanıp sineye çekeceği ve bağışlayabileceği güç kestirilir. Herkesten çabuk bağışlayan kıskanç kimseler ve kadınlar iyi bilir bunu… Bir kıskanç (tabii kıyameti kopardıktan sonra) aşağı yukarı kanıtlanmış bir ihaneti —mesela, gözüyle gördüğü kucaklaşma ya da öpüşmeleri— bağışlayabilir, elinden gelir bu. Yeter ki o sırada bu ihanetin “son defa” olduğuna, rakibinin hemen o anda dünyanın öbür ucuna gideceğine ya da kendisinin sevgilisini korkunç rakibin ulaşamayacağı bir yere kaçıracağına inanabilsin. Şüphesiz, barışma bir saatten fazla sürecek değildir, çünkü rakibi gerçekten o anda yok olsa bile ertesi gün yerine yenisini icat eder, sevgilisini ondan kıskanmaya başlar. Oysa sürekli denetleme ve gözetlemeyle hangi aşk yürütülebilir? Azılı bir kıskanç bunu bir türlü anlayamaz; bir yandan da aralarında gerçekten yüce duygulu insanlara rastlanır. Dikkate değer bir bakım da, yüce duygulu bu insanların bir kovuğa sinerek casusluk ederken, kapıdan dinlerken gönüllü olarak daldıkları bütün kepazeliğin açıkça farkında olmalarıdır. Gene de, hiç değilse sindikleri kovuktayken asla vicdan azabı duymazlar. Mitya’nın Gruşenka’yı görünce kıskançlığı yok oluveriyordu, bir an için şüphelerinden sıyrılıp bir soyluluk kazanıyor, hatta kötü duyguları yüzünden kendini aşağılıyordu. Bundan anlaşılıyor ki, Mitya’nın bu kadına olan aşkında, kendisinin tahmin ettiği gibi sadece bir şehvet, Alyoşa’ya sözünü ettiği vücut çizgilerinin kıvrımları değil, daha yüksek bir yan vardı. Ama Gruşenka uzaklaşır uzaklaşmaz kadını hemen çeşitli adiliklerle, ihanetin bütün alçaklıklarıyla suçlamaya başlardı. Bunu yaparken en ufak bir vicdan azabı duymuyordu.</p>

  <p class="normal">Bu defa da kıskançlık içini yakıyordu. Ne olursa olsun çabuk davranmalıydı. İlkin az da olsa bir miktar ödünç para bulması gerekiyordu. Dünkü dokuz rublenin hemen hemen tamamını yola harcamıştı. Mitya yeni planını kurarken borç parayı nereden bulacağını daha arabada tasarlamıştı. Fişekleriyle beraber çok güzel bir çift düello tabancası vardı; eşyası içinde en çok bunları sevdiği için şimdiye kadar satmamıştı.</p>

  <p class="normal">“Başkent” lokantasında epey önce genç bir memurla tanışmıştı. Lokantadakilerden, bekâr ve hali vakti yerinde olan memurun silah delisi olduğunu, piştov, tabanca, kama satın alıp evinin duvarlarına astığını, övünerek dostlarına gösterdiğini, her silahın mekanizmasını, kullanılışını anlattığını duymuştu. Mitya uzun boylu düşünmeden memura gitti, tabancalarını on rublle karşılığında rehin bırakmayı önerdi. Memur pek sevindi, tabancaları ona temelli satması için kandırmaya uğraştı, ama Mitya razı olmadı. Adam on rubleyi verirken hiç faiz almayacağını söyledi. Dostça ayrıldılar. Mitya acele ediyordu. Fyodor Pavloviç’in arka bahçedeki kameriyesine koştu, bir an önce Smerdyakov’u çağıracaktı. Ama bu sırada şöyle bir şey oldu: çok daha sonra söz açılacak bir olaydan üç dört saat önce Mitya’da metelik yok iken, en sevdiği eşyasını on ruble karşılığında rehine bırakırken üç saat sonra eline birdenbire binler geçti… Ama henüz bunları anlatmanın sırası gelmedi.</p>

  <p class="normal">Fyodor Pavloviç’in komşusu Marya Kondratyevna’dan Smerdyakov’un hastalığı hakkında aldığı haber Mitya’yı şaşırttı, kuşkulandırdı. Smerdyakov’un sara nöbeti geçirerek bodruma düşüşünün hikâyesini, doktorun gelişiyle Fyodor Pavloviç’in gösterdiği ilgiyi öğrendi. Ayrıca kardeşi İvan Fyodoroviç’in daha sabahtan Moskova’ya gidişini merakla dinledi. “Volovya’dan, benden önce geçmiş olmalı…” diye düşündü. Hepsi bir yana, Dmitri Fyodoroviç, Smerdyakov bakımından fena halde meraklanıyordu: “Gözcülüğü kim edecek, kim haber ulaştıracak bana?..”</p>

  <p class="normal">Kadınları soru yağmuruna tuttu. Mitya’nın neyi öğrenmek istediğini çok iyi bilen kadınlar onu iyice inandırdılar: İvan Fyodoroviç geceyi babasının evinde geçirmişti. “Her şey yerli yerindeydi.” Mitya düşünceye daldı. Şüphesiz bugün de hiçbir şeyi gözden kaçırmamak gerekiyordu, ama ne yapmalı, burayı mı, yoksa Samsonov’un kapısını mı kollamalıydı? Sonunda, duruma göre hem burayı, hem orayı idare etmeye karar verdi. Ama şimdi, şimdi?.. Az önce arabada tasarladığı, yepyeni, güvenli ve vazgeçmesi olanaksız “plan”ın zamanı gelmişti. Mitya bu işe bir saat ayırmaya kararlıydı. “Bir saatte her şeyi halleder, tamamlarım. İlkin Samsonov’a gidip Gruşenka’nın orada olup olmadığını sorarım. Sonra bir koşu buraya döner, on bire kadar kalırım, ardından onu eve götürmek için bir daha Samsonov’a giderim.” Mitya’nın kararı buydu.</p>

  <p class="normal">Eve koştu, yıkandı, tarandı, elbisesini fırçalayarak giyindi, Bayan Hohlakova’ya gitti. Kurduğu “plan” onunla ilgiliydi. Mitya üç bin rubleyi bu kadından ödünç istemeyi tasarlamıştı. İçinde, birdenbire, Bayan Hohlakova’nın onu geri çevirmeyeceğine dair kesin bir inanç doğmuştu. Hatta belki kendilerine başvurmadan önce Mitya’nın, Samsonov gibi her bakımdan yabancı, konuşma tarzı bile değişik bu adama gitmesine şaşıracaktı. Yalnız bir mesele vardı: son ayda Mitya ile Bayan Hohlakova arasındaki ahbaplık hemen hemen kesilmiş gibiydi. Zaten daha önce de uzun boylu görüştükleri yoktu, hatta Mitya, Bayan Hohlakova’nın ondan nefret ettiğini çok iyi bilirdi. Ona baştan beri ifrit kesilmesinin tek nedeni Mitya’nın Katerina İvanovna’nın nişanlısı olmasıydı: Bayan Hohlakova, nedense, Katerina İvanovna’nın Mitya’yı bırakıp “sevimli, aydın, kibar” İvan Fyodoroviç’le evlenmesini istiyordu. Mitya’nın davranışlarından nefret ederdi. Mitya da onu alaya alırdı; hatta bir keresinde, bu bayanın pek hareketli, pek çekici, ama o kadar da cahil olduğunu söyledi. Az önce yolda aklına gelen parlak fikir de buna dayanıyordu: “Benim Katerina İvanovna ile evlenmemi bu kadar istemediğine göre (ölesiye istemediğini biliyordu), Katya’dan ayrılıp buradan temelli uzaklaşmamı sağlayacak üç bin rubleyi neden vermemezlik etsin? Şu yüksek sosyete kadınları kaprislerini yerine getirmek için hiçbir şeyi esirgemezler, yeter ki diledikleri olsun. Üstelik Hohlakova hayli zengin de…” diye düşünüyordu Mitya. “Planın öncekinden farkı yoktu; Çermyaşnaya üzerindeki haklarını devretmeyi önerecekti. Yalnız bu defa, dün Samsonov’a yaptığı gibi ticari yoldan yürümeyecek, hanımefendiyi üç yerine altı yedi bin ruble alabileceği şeklinde kâr ihtimalleriyle imrendirmeye kalkışmayacaktı. Bu miktarı kibarca, borcunun güvencesi olarak ileri sürecekti. Mitya bu yeni fikrini geliştirirken iyice coşuyordu. Ama ona bu hal bütün yeni girişimlerinde, ani kararlarında gelirdi. Kendini her yeni fikre nerdeyse tutkuyla kaptırırdı. Gene de Bayan Hohlakova’nın evinin önüne gelince birdenbire sırtının ürperdiğini hissetti. O anda tam matematik bir kesinlikle, denemenin son umut kapısı olduğunu, bunu da başaramazsa “üç bin ruble uğruna birisinin canına kıyıp hırsızlık etmekten başka çare kalmadığını” anlayıverdi… Kapının zilini çaldığı zaman saat yedi buçuktu.</p>

  <p class="normal">Baştan talih güleryüz gösterir gibi oldu: gelişi haber verilir verilmez içeri alındı. “Sanki bekliyormuş beni…” diye geçti Mitya’nın aklından. Salona girince ev sahibi koşar adımlarla içeri daldı, pattadak, onu beklediğini müjdeledi:</p>

  <p class="normal">— Bekliyordum sizi, bekliyordum!.. Bana geleceğiniz nereden aklıma gelebilirdi dersiniz; gene de bekliyordum! Bendeki önseziye bakın, Dmitri Fyodoroviç! Bugün sabahtan beri geleceğinize emindim!</p>

  <p class="normal">Koltuğa beceriksizce yerleşen Mitya,</p>

  <p class="normal">— Gerçekten şaşılacak şey bu, hanımefendi, dedi. Ama ben önemli… son derece… benim için, yani yalnız benim için önemli bir iş için geldim hanımefendi; çok da acelem var:</p>

  <p class="normal">— İşinizin önemini biliyorum, Dmitri Fyodoroviç, bunu da ne önseziye veriyorum, ne de mucizeye bel bağlamak gibi bir gerilik hevesim var. (Staretz Zosima hakkındakileri duydunuz, değil mi?) Bu, iki kere ikinin dört ettiği kadar açık bir hesap: Katerina İvanovna ile olanlardan sonra gelmezlik edemezdiniz; iki kere iki dört bu!</p>

  <p class="normal">— Hayatın gerçekleri bunlar, hanımefendi, izninizle durumu anlatayım…</p>

  <p class="normal">— Evet Dmitri Fyodoroviç, hayatın gerçeği; dediğiniz gibi… Ben de gerçeğe döndüm artık, mucizelerden ağzım yandı da… Staretz Zosima’nın ölümünü duydunuz mu?</p>

  <p class="normal">— Hayır efendim, ilk defa sizden işitiyorum.</p>

  <p class="normal">Mitya biraz şaşırmıştı. Aklından Alyoşa geçti.</p>

  <p class="normal">— Bu gece öldü. Hem düşünün…</p>

  <p class="normal">— Hanımefendi, diye sözünü kesti Mitya; şu anda son derece zor durumda olduğumdan başka şey düşünemiyorum. Bana yardım etmezseniz her şey yıkılacak, ben de… Kusura bakmayın, beylik laflar bunlar, ama emin olun, ateşler içinde yanıyorum.</p>

  <p class="normal">— Biliyorum, ateşler içinde yandığınızı biliyorum, hepsini biliyorum. Başka türlü olamaz zaten. Bana ne diyeceğinizi, her sözünüzü baştan biliyorum. Kaderinizle çoktandır ilgileniyorum Dmitri Fyodoroviç, sizi kolluyorum, inceliyorum… İnanın bana, tecrübeli bir ruh doktoruyum, Dmitri Fyodoroviç.</p>

  <p class="normal">— Sizin tecrübeli bir doktor olduğunuz kadar ben de tecrübeli bir hastayım, hanımefendi. Kaderimle bu kadar ilgileniyorsanız onu mahvolmaktan kurtaracağınızı içim söylüyor. Buraya niçin geldiğimi, planımı ve sizden ne umduğumu açıklamama izin verin, hanımefendi. Buraya gelişim…</p>

  <p class="normal">— Anlatmayın, önemsiz şeyler bunlar. Yardıma gelince; siz yardım ettiğim ilk insan değilsiniz, Dmitri Fyodoroviç. Kuzinim Belmesova’yı duydunuz herhalde; kocası mahvolmak üzereydi; sizin o tipik deyiminizle, yıkılmıştı, Dmitri Fyodoroviç. Atçılık yapmasını söyledim ona; şimdi görmeyin, işi geliştikçe gelişti, ne dersiniz buna? Siz atçılıktan anlar mısınız, Dmitri Fyodoroviç?</p>

  <p class="normal">Mitya, sinirli bir sabırsızlıkla,</p>

  <p class="normal">— Zerre kadar anlamam hanımefendi, zerre kadar! diye bağırdı ve yerinden fırladı. Yalvarırım, birazcık beni dinleyin, hanımefendi. Buraya gelişimin nedenini açıklamam için sadece iki dakikacık rahatça konuşmama izin verin! Zaten zamanım dar, son derece de telaşlıyım!.. diye sinirli bir tavırla bağırdı Mitya. Hohlakova’nın yeniden konuşmaya başlayacağını hissederek onu bastırmak için,</p>

  <p class="normal">— Keder içindeyim! diye bağırdı. Kederim beni sizden üç bin ruble isteyecek hale getirdi hanımefendi. Ama bu parayı güvenilir bir rehine karşılık istiyorum. Yalnız anlatmama izin verin de…</p>

  <p class="normal">Bayan Hohlakova elini salladı:</p>

  <p class="normal">— Sonra anlatırsınız, sonra… Zaten dedim ya, ne söyleyeceğinizi biliyorum. Bir miktar para istiyorsunuz benden; üç bine ihtiyacınız var. Size daha çoğunu, çok daha fazlasım vereceğim Dmitri Fyodoroviç, kurtaracağım sizi, ama beni dinlemeniz şart.</p>

  <p class="normal">Mitya gene yerinden fırladı, içten duygulanarak,</p>

  <p class="normal">— Ne kadar iyi kalplisiniz, hanımefendi! diye bağırdı. Kurtardınız beni! Bir adamı intihardan, kafasına kurşun sıkmaktan kurtarıyorsunuz, hanımefendi… Ölünceye kadar unutmayacağım!</p>

  <p class="normal">Mitya’nın taşkın sevincini ışıltılı bir gülümsemeyle seyreden Bayan Hohlakova,</p>

  <p class="normal">— Size üç binden daha çok, sayılamayacak kadar çok vereceğim! dedi.</p>

  <p class="normal">— Sayılamayacak kadar mı?.. O kadarına gerek yok, sadece şu uğursuz üç bine ihtiyacım var. Bu parayı şükranlarımla alırken karşılık göstereceğim tabii… İzninizle size planımı anlatayım…</p>

  <p class="normal">Bayan Hohlakova, iyilik sevenlerin temiz sevinciyle sözünü kesti:</p>

  <p class="normal">— İstemez Dmitri Fyodoroviç, sözüm söz. Sizi kurtarmaya söz verdim, bunu yerine getireceğim. Belmesov gibi sizi de kurtaracağım. Altın madenleri hakkında ne düşünürsünüz, Dmitri Fyodoroviç?</p>

  <p class="normal">— Altın madeni mi? Aklımdan bile geçirmedim, hanımefendi.</p>

  <p class="normal">— Ama ben sizin için düşündüm. Tam bir aydır bu gözle inceliyorum sizi. Her görüşümde, “İşte altın arayıcı olacak enerjik bir adam!” diye düşünüyorum. Yürüyüşünüz, bende, çok altın bulacağınız inancını büsbütün artırdı.</p>

  <p class="normal">— Yürüyüşüm mü? diye gülümsedi Mitya.</p>

  <p class="normal">— Yürüyüşünüz ya, tabii… Yürüyüşten insanın kişiliğini anlamanın mümkün olduğunu kabul etmez misiniz, Dmitri Fyodoroviç? Bilim bakımından bile kabul edilmiştir. Ya, benim de gözüm açıldı, Dmitri Fyodoroviç. Bugünden başlayarak, beni bu kadar üzen şu manastır olayından sonra tam bir gerçekçi oldum. Bir iş tutmak istiyorum. Turgenyev’in dediği gibi: Yeter!</p>

  <p class="normal">— Peki, ama bana lütfen vaat ettiğiniz üç bin…</p>

  <p class="normal">— Kaçmıyor ya para! diye kesti Bayan Hohlakova. Üç bini cebinizde bilin. Hem sadece üç bin değil, üç milyon, Dmitri Fyodoroviç; en kısa zamanda!.. Size amacınızı söyleyeyim: altın madenlerini bulup milyonlar kazanarak dönecek, bir toplum yöneticisi olacaksınız. Bizlere iyiye giden yolu gösterirsiniz. Her şeyi Yahudilerin eline bırakacak değiliz ya! Binalar yaptırıp şirketler kurarsınız. Yardım ettiğiniz yoksullar sizi dualarında anarlar. Çağımız, demiryolu çağı Dmitri Fyodoroviç. Ünlü olacaksınız, sıkıntı çeken Maliye Bakanlığımızın size ihtiyacı olacak. Rublemizin düşmesi uykumu kaçırdı, Dmitri Fyodoroviç; bu yönden beni az tanırlar ama…</p>

  <p class="normal">Dmitri Fyodoroviç, Bayan Hohlakova’nın sözünü,</p>

  <p class="normal">— Hanımefendi, diye garip bir kuşkuyla yeniden kesti, öğüdünüz gerçekten çok akıllıca… Yerine getirmeye çalışacağım, hanımefendi; belki oraya… şu şey… altın madenlerine giderim belki… Bundan söz açmak için tekrar… hatta birçok defa gelirim size. Ama şimdi lütfen vaat ettiğiniz şu üç bini… Ah, beni bu kurtaracak; hem mümkünse hemen bugün olmalı! Kaybedecek hiç vaktim olmadığını anlatmak istiyorum, bir saat bile…</p>

  <p class="normal">Bayan Hohlakova, ısrarla,</p>

  <p class="normal">— Yeter Dmitri Fyodoroviç, yeter! diye sözünü kesti. Mesele, altın madenlerine gidip gitmemenizde; karar verdiniz mi, vermediniz mi, açık söyleyin!</p>

  <p class="normal">— Giderim hanımefendi, ama sonra… İstediğiniz yere giderim hanımefendi… Fakat şimdi…</p>

  <p class="normal">— Durun öyleyse! diye bağırdı Hohlakova; yerinden fırlayarak muhteşem bürosuna koştu. Sayısız çekmecelerini acele acele açarak bir şeyler aramaya koyuldu.</p>

  <p class="normal">Mitya’nın yüreği hızla çarpıyordu. “Üç bin…” diye düşündü. “Hemen, makbuza, şarta şurta gerek görmeden… Kibar davrandı doğrusu! Yaman kadın, çenesi bu kadar düşük olmasa…”</p>

  <p class="normal">Bayan Hohlakova,</p>

  <p class="normal">— İşte! diye sevinçli bir haykırışla Mitya’ya döndü. Bunu arıyordum!</p>

  <p class="normal">Boyunda haçla birlikte taşınan, kordona takılmış minnacık gümüş bir ikon çıkardı. Huşu içinde,</p>

  <p class="normal">— Kiev’den bu, Dmitri Fyodoroviç, diye devam etti. Çilekeş Varvara’nın türbesinden… Müsaade edin, boynunuza takayım. Bununla sizi yeni hayata, yeni kahramanlıklara uğurlamış olayım…</p>

  <p class="normal">Bayan Hohlakova gerçekten ikoncuğun kordonunu Mitya’nın boynuna geçirdi, koynuna sokmaya uğraştı. Mitya, son derece mahcup, eğilmiş, ona yardıma çalışıyordu. Sonunda ikoncuğu kravatıyla gömleğinin yakası altından koynuna soktu.</p>

  <p class="normal">Bayan Hohlakova zafer kazanmış bir edayla yerine geçti.</p>

  <p class="normal">— Şimdi gidebilirsiniz, dedi.</p>

  <p class="normal">— Çok duygulandım, hanımefendi. Bu ilginiz için nasıl teşekkür edeceğimi bilemiyorum. Ama şu sırada vaktimin ne kadar değerli olduğunu bilseniz!.. Sizden sabırsızlıkla beklediğim o para… (Mitya ansızın coştu.) Hanımefendi, mademki bana bu kadar iyi, içten davrandınız, size açılmama izin verin! Hoş bunu çoktandır biliyorsunuz ya!.. Burada birisini seviyorum ben… Katya’ya ihanet ettim… Katerina İvanovna’ya demek istiyorum… Evet, ona karşı insafsız, şerefsiz davrandım, ama burada başkasını… belki hor gördüğünüz —çünkü her şeyi biliyorsunuz artık— o kadını seviyorum, bırakamayacağım da onu, asla! Bunun için üç bini…</p>

  <p class="normal">Bayan Hohlakova,</p>

  <p class="normal">— Bırakın bunları Dmitri Fyodoroviç, diye son derece kararlı bir sesle kesti. Kadın sözü etmeyin şimdi. Amacınız, altın madenleri; kadınları oraya götürmeye gerek yok. İlerde, zengin, ünlü biri olarak dönünce hayat arkadaşınızı yüksek çevrenin insanları arasından seçeceksiniz. Zamanımıza uygun, bilgili, kör inançları olmayan bir genç kız olacak… Kadınlığımızın yeni yeni başlayan kalkınma atılımı da o zaman kadar meyvesini verecek, yepyeni bir kadın doğacak…</p>

  <p class="normal">Dmitri Fyodoroviç yalvararak ellerini bitiştirdi:</p>

  <p class="normal">— O değil hanımefendi, o değil…</p>

  <p class="normal">— Odur, Dmitri Fyodoroviç; size lazım olan, bilmeyerek peşinde olduğunuz şey odur. Ben de bugünkü kadın davalarını benimsedim, Dmitri Fyodoroviç. Kadınların manevi bakımdan gelişmeleri, hatta yakın gelecekte siyaset alanında söz sahibi olmaları idealimdir. Bir kızım var, Dmitri Fyodoroviç; benim bu taraflarımı az bilirler. Bu konuda yazar Sçedrin’e bir mektup gönderdim. Yazardan, hayatta kadının rolü üzerine öyle çok şey öğrendim ki, ona adımı vermeden iki satırlık bir mektup yazmaktan kendimi alamadım: “Çağdaş kadın adına sizi kucaklar, öperim sevgili yazarım. Devam edin.” “Bir anne” diye imzaladım. “Çağdaş anne” diyecektim ama sadece “Anne”de karar kıldım: bunda daha bir manevi güzellik var. Hem “çağdaş” kelimesi onlara Sovremennik’i<sup class="calibre2"><a href="../Text/karamazov_split_114.html#footnote-600-97" id="footnote-600-97-backlink">[97]</a></sup> hatırlatacaktı. Bugünkü sansür yüzünden acı bir hatırlatma olurdu bu… Aman Yarabbim, ne oluyorsunuz, Dmitri Fyodoroviç?</p>

  <p class="normal">Mitya yerinden fırlayarak sonsuz bir yalvarışla ellerini Bayan Hohlakova’ya uzattı:</p>

  <p class="normal">— Hanımefendi, büyük bir cömertlikle yaptığınız vaadi yerine getirmekte gecikirseniz ağlatırsınız beni!..</p>

  <p class="normal">— Ağlayın Dmitri Fyodoroviç, ağlayın. İyi duygulardır bunlar… Önünüzde öyle bir yol var ki! Gözyaşı ferahlatır sizi; dönünce de bol bol sevinirsiniz… Sevincinizi benimle paylaşmak için Sibirya’dan koşa koşa gelirsiniz…</p>

  <p class="normal">— Rica ederim bırakın da biraz da ben konuşayım, diye olanca sesiyle birdenbire haykırdı Mitya. Son defa yalvarıyorum size, söz verdiğiniz parayı bugün alabilecek miyim, alamayacak mıyım? Bugün mümkün değilse, ne zaman gelip alayım?</p>

  <p class="normal">— Ne parası, Dmitri Fyodoroviç?</p>

  <p class="normal">— Söz verdiğiniz üç bin ruble… Bana lütfen söz verdiğiniz…</p>

  <p class="normal">— Üç bin mi… Üç bin ruble mi?.. Üç bin rublem yok ki benim…</p>

  <p class="normal">Bayan Hohlakova bunu sakin bir hayretle söyledi. Mitya nerdeyse bayılacaktı:</p>

  <p class="normal">— Ama nasıl olur… hani demin… dediniz ki… Cebimde bileyim demediniz mi?..</p>

  <p class="normal">— Yoo, siz beni yanlış anladınız, Dmitri Fyodoroviç. Yanlış anladınız öyleyse. Ben altın madenlerini kastediyordum. Gerçi size bundan daha çok, üç binden çok daha fazla vaat etmiştim, bunu hatırlıyorum, ama ben sadece altın madenlerini kastediyordum.</p>

  <p class="normal">— Ya para? Üç bin ruble?.. diye şaşkınlıkla bağırdı Dmitri Fyodoroviç.</p>

  <p class="normal">— Oo, siz bundan bir para alacağınız anlamını çıkardınızsa, yanılmışsınız Dmitri Fyodoroviç. Şu sıralar hiç param yok. Kâhyamla son zamanlarda bu yüzden dövüşüp duruyoruz. Hatta birkaç gün önce Miusov’dan beş yüz ruble ödünç aldım. Yo yo, param yok. Hem biliyor musunuz, Dmitri Fyodoroviç, param olsa da vermezdim size. İlkin, kimseye ödünç para vermek âdetim değildir. Borç verdiğin adamı dostluktan silmek gerek. Size, özellikle sizi sevdiğim, kurtarmak istediğim için vermezdim. Sizin için tek kurtuluş yolu madendir; maden, yalnızca maden!</p>

  <p class="normal">Mitya köpürerek,</p>

  <p class="normal">— Cehennemin dibine!.. diye haykırdı, olanca gücüyle yumruğunu masaya indirdi.</p>

  <p class="normal">Hohlakova korkuyla,</p>

  <p class="normal">— Ay, ayy!.. diye bir çığlık atarak kendini salonun öbür ucuna attı.</p>

  <p class="normal">Mitya yere tükürerek hızlı adımlarla odadan, sonra da evden çıktı, sokağa, karanlığa daldı. Çılgınlar gibi yürüyor, göğsünü yumrukluyordu. İki gün önce Alyoşa ile gece karanlığında son buluşmasında yaptığı gibi, aynı yeri yumrukluyordu. Göğsünün orasına vurmasının anlamı neydi, bununla ne kastediyordu? Henüz kimsenin bilmediği, o gün Alyoşa’ya bile açmadığı bir sırdı bu. Kararını vermişti: Katerina İvanovna’ya ödeyeceği üç bini bulamazsa, göğsünün orasında taşıdığı vicdanını ezen ayıptan kurtulamazsa intihar edecekti. İlerde bunlar okuyucu için tamamen açıklanacaktır. Dmitri, o güçlü kuvvetli adam son umudunu da kaybedince, Hohlakova’nın evinden birkaç adım uzaklaşır uzaklaşmaz çocuk gibi ağlamaya başladı. Hem ağlıyor, hem dalgın dalgın yumruğuyla gözyaşlarını siliyordu. Böylece şehir meydanına çıktı ve birdenbire bütün vücuduyla bir şeye çarptığını hissetti. Bir kocakarıyı az kalsın yere deviriyordu. Kadın,</p>

  <p class="normal">— Aman Yarabbi, öldürüyordun beni nerdeyse!.. diye çığlığı bastı, önüne baksana serseri!</p>

  <p class="normal">Kocakarıyı karanlıkta fark eden Mitya,</p>

  <p class="normal">— Ay siz misiniz? diye bağırdı.</p>

  <p class="normal">Bu, dün Kuzma Samsonov’un evinde Mitya’nın dikkatini çeken ihtiyar hizmetçiydi.</p>

  <p class="normal">Kadıncağız sesini değiştirerek,</p>

  <p class="normal">— Kimsiniz beyim? dedi. Karanlıkta tanıyamadım.</p>

  <p class="normal">— Kuzma Kuzmiç’in hizmetindesiniz, değil mi?</p>

  <p class="normal">— Evet, efendim. Bir koşu Prohorıç’a kadar gittim… Sizi hâlâ tanıyamadım beyim…</p>

  <p class="normal">— Bana baksana anacığım, Agrafena Aleksandrovna sizde mi? diye sabırsızlıkla atıldı Mitya. Demin evinize kadar getirmiştim onu.</p>

  <p class="normal">— Bizdeydi beyim; geldi, az oturdu gitti.</p>

  <p class="normal">— Ne, gitti mi?.. diye bağırdı Mitya. Ne zaman gitti?</p>

  <p class="normal">— Gelmesiyle gitmesi bir oldu. Bir dakika ya oturdu ya oturmadı. Kuzma Kuzmiç’e bir şeyler anlattı, güldürdü, sonra da kaçtı.</p>

  <p class="normal">Mitya,</p>

  <p class="normal">— Yalan söylüyorsun, pis karı! diye haykırdı.</p>

  <p class="normal">Kocakarı “Amaniiin!” diye çığlığı bastı, ama Mitya’nın yerinde yeller esiyordu artık. Bacaklarının olanca gücüyle Morozova’nın evine koşuyordu. Bunlar tam Gruşenka Mokroye’ye gittiği sırada oluyordu. Yola çıkışından bir saat sonra “yüzbaşı” içeri daldığı zaman Fenya, büyük annesi aşçı Matriyona ile mutfakta oturuyordu. Fenya onu görür görmez çığlığını tutamadı.</p>

  <p class="normal">— Bağırma! diye haykırdı Mitya. Nerede o?</p>

  <p class="normal">Sonra, korkudan dili tutulan Fenya’nın karşılık vermesine vakit bırakmadan ayaklarına kapandı.</p>

  <p class="normal">— Fenya, peygamberimiz İsa aşkına söyle, nerede o, nerede?</p>

  <p class="normal">Fenya,</p>

  <p class="normal">— Vallahi bir şey bildiğim yok, Dmitri Fyodoroviç; buradan sağ çıkmayayım… diye yeminler yağdırmaya başladı. Beraber çıktınız buradan…</p>

  <p class="normal">— Geri gelmiş!</p>

  <p class="normal">— Gelmedi anam babam, vallahi billahi gelmedi!</p>

  <p class="normal">— Yalan! Korkudan saklıyorsun, ama ben biliyorum nerede olduğunu!..</p>

  <p class="normal">Dışarı fırladı. Fena halde korkan Fenya ucuz atlattığına sevinmişti. Mitya’nın onunla uğraşacak vakti yoktu, yoksa görürdü gününü!.. Genç Karamazov koşarak uzaklaşırken Fenya ile Matriyona’yı ağızları şaşkınlıktan açık bıraktı. Mutfak masasında pirinçten bir havan, içinde de ufak bir havaneli vardı; Mitya dışarı fırlarken bir eliyle kapıyı açtı, öbürüyle, birdenbire, havanelini kaptı, yan cebine sokarak gözden kayboldu.</p>

  <p class="normal">Fenya ellerini birbirine vurdu:</p>

  <p class="normal">— Aman Tanrım, birisini vuracak o!</p>
</body>
</html>
