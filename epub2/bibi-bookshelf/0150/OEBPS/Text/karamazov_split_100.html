<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karamazov</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h2 class="h2baslik1" id="calibre_toc_98">V<br class="chapter" />
  Ani Felaket</h2>

  <p class="normal">Aslında İvan Fyodoroviç, Alyoşa’dan önce çağrılmıştı. Ama mübaşir Başkana tanığın ani bir rahatsızlık ya da kriz yüzünden henüz gelecek durumda olmadığını haber verdi. Gene de, iyileşir iyileşmez ne zaman isterlerse tanıklık edecekti. Bunu o zaman duyan olmamıştı, sonraları öğrenildi. Salona girişini de ilk anda fark eden olmadı. En önemli tanıkların, özellikle iki rakibenin tanıklığı bitmiş, dinleyicilerin heyecanı yatışır gibi olmuştu. Hatta salondakiler arasında yorgunluk belirtileri seziliyordu. Birkaç tanık daha dinlenecekti. Ama şimdiye kadar söylenenlere bakılırsa yeni bir şey beklenemezdi onlardan. Zaman da hayli geçti.</p>

  <p class="normal">İvan Fyodoroviç garip bir yavaşlıkla, kimseye bakmadan, kaygılı bir halle bir şeyler düşünüyormuş gibi başını yere eğmişti. Giyinişi kusursuzdu; yüzü, başkalarını bilmem ama bende hasta adam etkisi uyandırdı. Toprağa çalan rengiyle ölmek üzere bir insan yüzüydü bu… Gözleri bulanıktı, bakışlarını yukarı kaldırarak salonu ağır ağır süzdü. Alyoşa birden yerinde doğruldu, “Ah!” diye hafif bir çığlık attı. Ben bunu iyice hatırlıyorum, ama orada bulunanlardan pek azı fark etti.</p>

  <p class="normal">Başkan, İvan Fyodoroviç’e yeminsiz tanıklık edeceğini, ifade verip vermemekte serbest olduğunu, onu vicdanıyla baş başa bıraktığını, daha da bir şeyler söyledi. İvan Fyodoroviç dinliyor, Başkana donuk gözlerle bakıyordu. Sonra yüzüne yavaş yavaş bir gülümseme yayılmaya başladı. Ona şaşkınlıkla bakan Başkan sözünü bitirince, İvan Fyodoroviç açıkça gülüverdi. Yüksek sesle,</p>

  <p class="normal">— Ee, başka? diye sordu.</p>

  <p class="normal">Salonu birden sessizlik kapladı, havada bir şeyler sezilmeye başladı. Başkan, huzursuzluk içinde, bakışıyla mübaşiri aradı, tanığa,</p>

  <p class="normal">— Siz şey… pek iyi değilsiniz galiba? dedi.</p>

  <p class="normal">İvan Fyodoroviç bu defa tamamen sakin ve saygılı bir tavırla,</p>

  <p class="normal">— Merak buyurmayın ekselans, yeter derecede iyiyim, dedi. Size epey ilginç şeyler anlatabileceğim.</p>

  <p class="normal">Başkan hâlâ endişeli bir sesle,</p>

  <p class="normal">— Özel olarak bir diyeceğiniz var mı bana? diye sordu. İvan Fyodoroviç başını eğdi, bir an durduktan sonra doğruldu, hafifçe kekeleyerek,</p>

  <p class="normal">— Yo… ha… hayır… özel bir diyeceğim yok, dedi.</p>

  <p class="normal">Sorular başladı. İsteksiz, kısa kısa, gitgide artan bir hırçınlıkla karşılık veriyordu, ama gene de düzgün konuşuyordu. Pek çok soruya, bilmediği yanıtını verdi. Babasıyla Dmitri arasındaki hesapları da bildiği yoktu. “İlgilenmiyordum,” dedi. Babasını öldüreceğine dair tehdidi sanıktan duymuştu. Zarftaki paradan Smerdyakov bahsetmişti.</p>

  <p class="normal">Birden, bezgin bir tavırla sözünü keserek,</p>

  <p class="normal">— Hep aynı şeyler bunlar, dedi. Ben mahkemeye ayrıca bir bilgi veremem.</p>

  <p class="normal">— Keyifsiz olduğunuz belli; duygularınızı da anlıyorum, diye başladı Başkan. Sonra Savcıyla avukata dönerek soracakları bir şey olup olmadığını öğrenmek istedi.</p>

  <p class="normal">O sırada İvan Fyodoroviç bitkin bir sesle,</p>

  <p class="normal">— Müsaadenizi rica edeceğim, ekselans, kendimi hiç iyi hissetmiyorum, dedi.</p>

  <p class="normal">Sonra da Başkanı beklemeden birden sırtını kürsüye çevirdi, çıkış kapısına doğruldu. Ama üç dört adım sonra durdu, bir şeyler düşündü, sessizce gülümsedi ve gene yerine döndü.</p>

  <p class="normal">— Ekselans, ben de köylü kıza, kiliseye evlenmeye giden köylü kıza döndüm. Hani şu “Hem ağlarım, hem giderim…” diyen kız gibiyim ben de…</p>

  <p class="normal">— Ne demek istiyorsunuz? diye sert bir tavırla sordu Başkan.</p>

  <p class="normal">— Şunu, dedi İvan Fyodoroviç ve birden cebinden bir deste para çıkardı.</p>

  <p class="normal">— İşte para…</p>

  <p class="normal">Maddi delillerin bulunduğu masayı başıyla göstererek,</p>

  <p class="normal">— Şu zarfın içindeki ve babamın öldürülmesine sebep olan para… diye devam etti. Nereye koyayım? Mübaşir efendi, lütfen verin şunu.</p>

  <p class="normal">Mübaşir parayı İvan Fyodoroviç’ten alarak Mahkeme Başkanına verdi.</p>

  <p class="normal">Başkan,</p>

  <p class="normal">— Bu, o paraysa, nasıl elinize geçti? diye hayretle sordu.</p>

  <p class="normal">— Smerdyakov, katil verdi bana dün… Kendini asmadan az önce uğramıştım ona. Babamı ağabeyim değil, o öldürdü. O öldürdü! Ama kışkırtan benim… Babamın ölümünü kim istemezdi ki!</p>

  <p class="normal">Başkan elinde olmadan,</p>

  <p class="normal">— Aklınız başınızda mı sizin? diye mırıldandı.</p>

  <p class="normal">— Başımda ya: mesele de burada zaten… Alabildiğine alçakça bir akıl bu, sizin de bütün şu… suratlarınki gibi…</p>

  <p class="normal">Ani bir hareketle salonda oturanlara döndü. Küçümser bir hiddetle, dişlerini gıcırdatarak,</p>

  <p class="normal">— Babamı öldürdüler, şimdi de korkmuş görünüyorlar! Birbirlerine karşı numara yapıyorlar. Yalancılar! Hepsi babamın ölümünü istiyordu… Bir sürüngen öbür sürüngeni sömürür… Ortada gerçekten bir baba katli olmasa keyifleri kaçacak, kızarak gidecekler buradan… Eğlence! “Ekmek ve eğlence!” Hoş ben de iyiyim doğrusu… Suyunuz var mı burada, varsa Allah rızası için verin biraz.</p>

  <p class="normal">İvan Fyodoroviç iki eliyle başını tuttu. Mübaşir hemen yanına gitti. Alyoşa yerinden fırladı:</p>

  <p class="normal">— Rica ederim inanmayın ona, hasta o, nöbet geçiriyor! diye bağırdı.</p>

  <p class="normal">Katerina İvanovna da oturduğu iskemleden kalktı, dehşet içinde İvan Fyodoroviç’i süzüyordu. Mitya doğrularak garip, çarpık bir gülümsemeyle kulak kesilmiş, kardeşini dinliyordu.</p>

  <p class="normal">İvan devam etti:</p>

  <p class="normal">— Merak etmeyin, deli değilim, sadece katilim.</p>

  <p class="normal">Sonra durup dururken sırıtarak,</p>

  <p class="normal">— Bir katilden nutuk çekmesi beklenmez ya! diye ekledi. Savcı gizlemediği bir şaşkınlıkla Başkana eğilmiş bir şeyler söylüyor, öbür üyeler aralarında telaşlı bir halle fısıldaşıyorlardı. Fetükoviç dikkat kesilmiş dinliyordu. Salonda herkes heyecandan taş kesilmişti. Başkan kısa bir an sonra toparlandı.</p>

  <p class="normal">— Sözleriniz anlaşılmıyor. Hem burada bu şekilde konuşamazsınız. Sakin olmaya çalışın ve anlatın… söyleyeceğiniz bir şey varsa eğer… Sayıklamıyorsanız itirafınızı nasıl ispat edeceksiniz?</p>

  <p class="normal">— Hiç tanığım yok, mesele de burada. Köpek Smerdyakov öbür dünyadan… bir zarf içinde size ifadesini gönderemez ya. Hep zarf lazım size, biri yetmez mi? Yok tanığım, yok… Birisinden başka…</p>

  <p class="normal">İvan dalgın dalgın gülümsedi.</p>

  <p class="normal">— Kimmiş o?</p>

  <p class="normal">— Kuyruklu, ekselans. Sizin tüzüğe aykırı düşer. Le diable n’existe point!</p>

  <p class="normal">Sonra gülmeyi keserek, sır verir gibi,</p>

  <p class="normal">— Aldırmayın ona; önemsiz, mendebur bir şeytan bozuntusu… Burada bir yerde olmalı, şu maddi deliller masasının altındadır belki, başka nerede olur ki? Bakın dinleyin beni: Ona dedim ki, susmak istemiyorum. O da jeolojik bir karışıklıktan… saçma! Hadi azat edin şu canavarı… övgüsünü okudu, yüreği ferah onun! Tıpkı “Vanka Petersburg’a gitti” diye zırlayan sarhoş herif misali… Oysa ben sevinçli iki saniye için katrilyon kere katrilyon vermeye razıyım. Bilmiyorsunuz beni siz! Ah, her şeyiniz öyle manasız ki! Hadi, onun yerine beni alın bari. Buraya boşuna gelmedim ya. Niçin her şey, bütün bunlar bu derece manasız; niçin, niçin?</p>

  <p class="normal">İvan Fyodoroviç gene düşünür gibi bir tavırla salonu süzmeye başladı. Ortalığı yavaş yavaş telaş sarıyordu. Alyoşa yanına koşarken mübaşir ondan önce yetişti, İvan Fyodoroviç’i elinden tuttu.</p>

  <p class="normal">Mübaşirin yüzüne dik dik bakarak,</p>

  <p class="normal">— Bu da nesi? diye haykırdı İvan Fyodoroviç. Sonra adamcağızın omuzlarına yapıştığı gibi yere çarptı.</p>

  <p class="normal">Muhafızlar yetişti, İvan Fyodoroviç’i yakaladılar; korkunç çığlıklar atıyordu. Salondan çıkarılana kadar hep böyle feryat ediyor, anlaşılmaz şeyler haykırıyordu.</p>

  <p class="normal">Salon iyice karıştı. Çok heyecanlandığım için olanları sırasıyla izleyemedim, bu yüzden şimdi bulup çıkaramıyorum. Yalnız ortalık yatışınca, herkes meseleyi anlayınca mübaşir paparayı yedi. Ama o, amirlerine, tanığın sağlığının yerinde olduğunu, bir saat önce hafif bir fenalık geçirdiği sırada doktorun onu gördüğünü etraflıca anlatarak kendini savundu. Salona girene kadar gayet düzgün konuşuyormuş; başına böyle bir şey geleceği hiç umulmazmış, tanıklık için kendisi ısrar etmiş.</p>

  <p class="normal">Millet kendine gelip olay iyice unutulmadan ikinci bir sahne başladı: Katerina İvanovna isteri buhranına tutuldu. Yüksek sesle, çığlıklar atarak hıçkırıyordu, ama salondan dışarı çıkmak istemiyordu. Çırpınarak, çıkarılmaması için yalvarıyordu. Birden Başkana dönerek,</p>

  <p class="normal">— Önemli söyleyeceklerim var! diye bağırdı, mutlaka söylemeliyim… mutlaka! İşte kâğıt… mektup… alın okuyun, okuyun çabuk! Çabuk! (Mitya’yı göstererek) Bu canavarın mektubu… şunun, şunun! Babasını öldüren odur. Göreceksiniz, mektubunda, babasını nasıl öldüreceğini yazıyor bana! Öteki hasta, hasta o; humması var! Üç gündür humma nöbetleri içinde olduğunu biliyorum.</p>

  <p class="normal">Katerina İvanovna, kendinden geçmiş, haykırıyordu. Mübaşir, uzattığı kâğıdı Başkana verdi. Katerina İvanovna yeniden iskemleye çökerek sarsıla sarsıla, sessizce hıçkırmaya başladı. Salondan çıkarılmak korkusundan titriyor, elinden geldiği kadar sesini duyurmamaya çalışıyordu. Başkana verdiği kâğıt Mitya’nın Başkent Lokantası’nda yazdığı ve İvan Fyodoroviç’in “Matematik önem taşıyan belge” adını taktığı mektuptu. Yazık ki, matematik kesinliği kabul edilen bu mektup olmasa, Mitya belki mahvolmazdı, hiç değilse bu derece feci şekilde mahvolmazdı. Tekrar ediyorum, olayları bütün ayrıntılarıyla izlemek güçtü. Şimdi bile her şeyi hayal meyal hatırlıyorum. İhtimal, Başkan yeni belgeyi mahkeme heyetine, Savcıya, avukata, jüri üyelerine gösterdi. Tanığın yeniden ifade vermeye başlaması hatırımda kalmış. Başkanın tatlı bir sesle, “Sakinleştiniz mi?” sorusuna Katerina İvanovna, atılarak,</p>

  <p class="normal">— Hazırım ben, hazırım! diye bağırdı.</p>

  <p class="normal">Sonra, onu şu veya bu sebeple dinlemeyeceklerinden fena halde kuşkulanarak,</p>

  <p class="normal">— Size cevap verecek durumdayım, tamamıyla hazırım, diye ekledi.</p>

  <p class="normal">Ona bunun ne mektubu olduğunu, ne şekilde aldığını daha etraflı anlatmasını rica ettiler.</p>

  <p class="normal">— Mektubu cinayete bir gün kala aldım. Bunu bana göndermeden bir gün önce lokantada yazmış; bakın, bir hesap pusulasının arkasına yazılmış. Bu aşiftenin peşine takılarak ettiği alçaklık bir de bana olan üç binlik borcu yüzünden benden nefret etti… Üç binin üzüntüsünü de alçaklığından çekiyordu. Bu üç bin meselesi şöyleydi: ama çok rica ederim, yalvarırım size, dinleyin beni! Babası öldürülmeden üç hafta önce bir sabah bana geldi. Paraya ihtiyacı olduğunu söyledi; niçin lazım olduğunu biliyordum: bu aşifteyi kandırarak kaçırmak, birlikte götürmek istiyordu. Artık bana ihanet ettiğini, beni bırakmak istediğini anlamıştım. Parayı kendim verdim ona, güya ablama, Moskovaya göndermesini teklif ettim. Verirken yüzüne baktım, ne zaman isterse, “bir ay sonra bile” gönderebileceğini söyledim. Anlamaması mümkün müydü hiç? Mümkün müydü? Yüzüne karşı, “Aşiftenle beni aldatmak için paraya ihtiyacın var; işte para, al! Kendi elimle veriyorum sana; alacak kadar şerefsizsen al!” demediğim kaldı. Utandırmak istedim onu, ama ne oldu? Buz gibi alıp götürdü parayı, aşiftesiyle bir gecede oralarda eritiverdi… Ama anlamıştı artık, her şeyden haberim olduğunu biliyordu. Emin olun, parayı, bunu benden alacak kadar şerefsiz olup olmadığını denemek için verdiğimi de anlamıştı. Gözlerinin içine baktığım zaman o da gözlerime bakıyor, hepsini seziyordu. Gene de aldı, alıp götürdü paramı!</p>

  <p class="normal">— Doğru söylüyorsun Katya! diye birden haykırdı Dmitri. Evet, gözlerinin içine baka baka, bunu beni düşürmek için yaptığını bile bile aldım paranı. Aşağılayın benim gibi alçağı, aşağılayın hepiniz, hak ettim çünkü!</p>

  <p class="normal">— Sanık, diye bağırdı Mahkeme Başkanı, bir daha konuşursanız dışarı çıkarırım sizi.</p>

  <p class="normal">Katya sinirli bir sesle, aceleyle,</p>

  <p class="normal">— Para yüzünden azap çekiyordu, diye devam etti. Geri vermek istiyordu; istiyordu, bu doğru, ama para lazımdı… Bu yüzden babasını vurdu, ama paramı da geri vermedi, ötekiyle köye gitti, orada yakayı ele verdi. Mokroye’de, öldürdüğü babasından çaldığı parayı da yedi. Babasını vurmadan bir gün önce bu mektubu yazdı bana. Sarhoşken, öfkesinden yazdı bunu… Mektubunu, gerçekten öldürse bile kimseye göstermeyeceğimden emindi. Yoksa yazmazdı. Ondan öç alıp mahvına sebep olmak istemeyeceğimi biliyordu. Okuyun şunu, rica ederim, dikkatle okuyun; çok dikkatle okuyun. Göreceksiniz ki, mektupta her şeyi bir bir anlatmış: babasını nasıl öldüreceğini, ihtiyarın parayı nerede sakladığını, hepsini… Bakın, şunu kaçırmayın rica ederim; bir cümle var orada: “Öldüreceğim; tek İvan gitsin buradan…” Demek nasıl öldüreceğini daha önceden tasarlamış…</p>

  <p class="normal">Mahkemeye haince telkinler yapan Katerina İvanovna’nın bu uğursuz mektubu okuya okuya en ince noktasına kadar inceleyip ezberlediği belliydi.</p>

  <p class="normal">— İçkili olmasa, yazmazdı; oysa bakın nasıl her şeyi önceden noktası noktasına programlamış!</p>

  <p class="normal">Kendinden geçmiş gibi haykıran Katerina İvanovna bundan sonra ne olacağını hiç düşünmüyordu. Oysa belki daha bir an önce hiddetten ürpererek, “Bunu mahkemeye versem mi acaba?” diye uzun uzun düşünmüştür. Şimdi tepetakla yuvarlanıyordu… Hatırımda kaldığına göre kâtibin yüksek sesle okuduğu mektup sarsıcı bir etki yarattı. Mitya’ya, mektubu tanıyıp tanımadığını sordular.</p>

  <p class="normal">— Benim, benim bu! diye bağırdı, Mitya. Sarhoş olmasam yazmazdım… Birçok bakımdan birbirimizden nefret ederdik, ama Katya, yemin ederim, nefret ederken de sevdim seni. Fakat sen beni sevmiyordun! Sevmediğini biliyorum.</p>

  <p class="normal">Ellerini kenetlemiş, sanık sandalyesine çöktü.</p>

  <p class="normal">Savcı ile avukat Katya’yı soru yağmuruna tuttular. En çok ilgilendikleri, demin böyle bir belgeyi gizleyerek tam ters yönde tanıklık etmesinin nedeninin ne olduğuydu.</p>

  <p class="normal">Katya çılgın gibi,</p>

  <p class="normal">— Evet, evet, yalan söyledim demin, diye bağırdı. Şeref ve vicdanıma karşı yalan söyledim! Ama onu kurtarmak istiyordum, benden öyle nefret ediyor, öylesine küçümsüyordu ki! Son derece küçük görüyordu beni… Her zaman… verdiği para için ayaklarına kapandığım günden beri… Farkındayım… Hemen hissettim, ama uzun zaman inanmak istemedim. Kaç kere gözlerinden, “Ayağıma geldin!” diye okudum. Ah, anlayamadı, hiçbir şeyi, ona niçin koştuğumu anlayamadı; sadece adi, alçakça şüpheler taşıdı içinde! Kendi gibi sanırdı herkesi!</p>

  <p class="normal">Katya kudurgun bir hiddetle, dişlerini gıcırdatarak konuşuyordu.</p>

  <p class="normal">— Evet… Benimle evlenmeyi de sırf mirasım yüzünden istedi, sadece bunun için, bunun için! Bundan daima şüphelenirdim. Ne canavardır o! O gün ona gittiğim için ömrümün sonuna kadar karşısında utancımdan boynum bükük kalacağımı sandı. Beni hakir görecek, hükmedecekti bana; bunun için alacaktı beni! Böyledir o, böyledir! Aşkımla, sonsuz aşkımla yenmeye çalıştım onu, ihanetine bile dayanacaktım, ama anlamadı, hiçbirini anlamadı. Zaten neyi anlayabilir ki, canavarın biri o! Bu mektubu ertesi günün akşamı lokantadan getirdiler bana. Oysa daha sabah, o günün sabahı her şeyi, her şeyi, ihanetini bile bağışlamaya hazırdım!</p>

  <p class="normal">Başkanla Savcı, Katya’yı yatıştırmaya çalışıyordu. Hepsinin kadının taşkın halinden faydalanarak bu çeşit açıklamaları dinlemekten utandığına emindim. “Ne kadar üzüldüğünüzü anlıyoruz, biz de duygusuz insanlar değiliz,” dediklerini hatırlıyorum. Gene de isteri buhranı geçiren, aklı başından gitmiş kadına ifade verdirmekten çekinmediler. Sinirleri gerginken sık sık olduğu gibi büyük bir açıklıkla konuşuyordu. Bu iki ay içinde İvan Fyodoroviç’in “katil ve canavar” ağabeyini kurtarmak için nasıl aklını yitirdiğini anlattı:</p>

  <p class="normal">— Kendi kendini yiyordu, ötekinin suçunu azaltmak için babasını sevdiğini, kendisinin de ihtiyarın ölümünü istediğini açıklardı bana. Ne vicdan bu, vicdanın derinliğine bakın! Mahvetti kendini vicdanı yüzünden… Her şeyi açık açık söylerdi bana; her gün gelip biricik dostu olduğum için içini dökerdi.</p>

  <p class="normal">Birdenbire, gözleri alev saçarak, meydan okurcasına,</p>

  <p class="normal">— Evet, biricik dostu olmak şerefi bana ait! diye bağırdı. Smerdyakov’a iki kere gitmişti. Birinde bana gelip, “Ağabeyim öldürmedi, katil Smerdyakov’dur,” dedi. (Smerdyakov’a ait masalı buradakiler uydurdular.) “Buna göre ben de suçluyum, çünkü Smerdyakov babamı sevmediğimi, bu yüzden ölümünü istediğimi sanırdı.” O zaman bu mektubu çıkarıp gösterdim ona, katilin ağabeyi olduğuna iyice inandı, bu onu büsbütün yıktı, öz kardeşinin baba katili olduğuna dayanamazdı! Daha bir hafta önce bu yüzden hasta düştüğünün farkındaydım. Son günlerde bana her gelişinde arada bir abuk sabuk konuştuğu oluyordu. Aklının karıştığının farkındayım. Gezip dolaştığı yerlerde de kendi kendine konuşuyordu, bu halini sokakta görenler olmuştu bile. Buraya gelen doktor, ricam üzerine iki gün önce muayene etti onu; hummaya yakalanmak üzere olduğunu söyledi. Hep bunun, bu canavarın yüzünden! Dün Smerdyakov’un ölümünü öğrenince, haberin tesiriyle temelli aklını yitirdi… hep canavar sebep, canavarı kurtarmak için!</p>

  <p class="normal">Evet, böyle konuşmak, bu şekilde açılmak insanın ömründe ancak bir defa mümkün olur, mesela darağacına giderken… Fakat Katya’nın karakterine uygundu bu hal. O anda o, babasını kurtarmak için genç sefihin evine hiç tereddüt etmeden koşan; demin salondaki kalabalığın önünde gururuna, iffetine bakmadan kendini, kızlık utancını çiğneyerek Mitya’nın durumunu elinden geldiği kadar iyileştirmek için “asil davranışını” anlatan Katya’dan farksızdı! Şimdi de, tıpkı deminki gibi, yalnız başka bir erkek uğruna feda ediyordu kendini ve belki o anda hayatında ilk olarak bu başka erkeğin onun için ne kadar değerli olduğunu hissediyor, bütün bilinciyle anlıyordu. Tanıklığıyla ağabeyinin değil de, İvan’ın mahkûm olacağı korkusu ona bu fedakârlığı yaptırmış, İvan’ı, adını, şerefini kurtarmak istemişti! Bir an korkunç bir düşünce saplandı içine: Mitya’ya olan duyguları yüzde yüz doğru muydu, yalan söylemiyor muydu bunları anlatırken? Hayır, ayaklarına kapandığından beri Mitya’nın onu küçümsediği ne yalandı, ne iftira… Katya buna inanıyordu, kesin olarak emindi ki, onu taparcasına seven Mitya o ayağa kapanmadan sonra alay ediyor, hor görüyordu onu. Kendi de sırf gururundan sevmeye başlamıştı onu, ama isterik, marazi, yaralı gururundan doğan bir aşktı bu. Belki bu yaralı aşk zamanla gerçek sevgiye gelişebilirdi; belki Katya’nın da istediği buydu, Mitya’nın ihaneti ruhunun ta derinliğine kadar incitmişti onu ve ruhu affetmemişti… Öç dakikası umulmadık bir anda adeta gökten inivermişti. Aşağılanan kadının içinde uzun zamandır biriken acılar birden, beklenmedik bir güçle taşıvermişti. Mitya’yı ele verdi, ama kendini de beraber! İçini döker dökmez sinirleri boşaldı, utancından ezildi. Yeniden isteri buhranına tutuldu: yere düşerek hıçkırmaya, çığlıklar atmaya başladı. Dışarı çıkardılar. Katerina İvanovna’yı götürürlerken Gruşenka acı bir çığlıkla Mitya’ya doğru atıldı. Bunu öyle ani yaptı ki, kimse tutmaya vakit bulamadı.</p>

  <p class="normal">— Mitya! diye inledi, mahvetti seni yılanın, mahvetti!</p>

  <p class="normal">Mahkeme heyetine döndü, hiddetinden bütün vücuduyla titreyerek,</p>

  <p class="normal">— İşte gösterdi size kendini! diye bağırdı.</p>

  <p class="normal">Başkanın el işaretiyle Gruşenka’yı salondan çıkarmak için yakaladılar ama o karşı koyuyor, çırpınıp tekrar Mitya’ya atılmak istiyordu. Mitya da bağırarak Gruşenka’ya doğru attı kendini. Muhafızlar yakaladılar.</p>

  <p class="normal">Öyle sanıyorum ki, seyre gelen bayanlarımızı memnun eden bir gösteriydi bu. Sonra hatırladığıma göre, Moskova’dan gelen doktor ortaya çıktı. Galiba Başkan, İvan Fyodoroviç’le meşgul olması için mübaşiri göndermişti ona. Doktor mahkeme heyetine, hastanın tehlikeli bir humma nöbeti geçirdiğini, hemen kaldırılması gerektiğini haber verdi. Savcı ve savunma avukatının sorusuna, hastanın ona iki gün önce geldiği cevabını verdi. Muayeneden sonra hummaya yakalanmak tehlikesi olduğunu anlamış, ama hasta kendini tedavi ettirmek istememişti.</p>

  <p class="normal">— Akli durumu oldukça bozuktu; birtakım hayaller gördüğünü, sokakta ölmüş kimselere rastladığını, her gece evine şeytanın geldiğini söylüyordu.</p>

  <p class="normal">Sözünü bitiren ünlü doktor mahkemeden ayrıldı. Katerina İvanovna’nın mektubu maddi delillerin yanına eklendi. Mahkeme oybirliğiyle duruşmaya devam olunmasına ve Katerina İvanovna ile İvan Fyodoroviç’in beklenmedik ifadelerinin de dosyaya alınmasına karar verdi.</p>

  <p class="normal">Duruşmanın devamını yazmayacağım. Zaten kalan tanıkların ifadeleri bir tekrarlamadan, bazı özellikleri bulunmakla beraber öncekilerin söylediklerinin doğrulanmasından ibaretti. Hepsi heyecanlanmış, son olayın etkisiyle elektriklenmiş haldeydi; ne olacaksa bir an önce olsun gibilerden tarafların konuşmasıyla bağlanacak kararı, son haddini bulan bir sabırsızlıkla bekliyorlardı. Fetükoviç, Katerina İvanovna’nın tanıklığından belli olacak kadar sarsılmıştı. Savcı tam tersine seviniyordu. Yargılamanın birinci kısmı bitince bir saat kadar ara verildi. Aradan sonra Başkan duruşmayı yeniden açtı. Savcımız İppolit Kiriloviç iddianamesini okumaya başlarken akşamın sekiziydi galiba.</p>
</body>
</html>
