<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karamazov</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h2 class="h2baslik1" id="calibre_toc_67">VIII<br class="chapter" />
  Çılgınlık</h2>

  <p class="normal">Çılgınca bir âlem, delice bir eğlence başladı. Gruşenka herkesten önce, bağırarak, şarap istedi: “İçeceğim, iyice sarhoş olana kadar… Geçen seferki gibi, hatırlar mısın Mitya, burada tanıştığımız gün olduğu gibi!..”</p>

  <p class="normal">Mitya da düşte gibiydi, “mutluluğuna” kavuşacağını sezinliyordu.</p>

  <p class="normal">Bununla birlikte, Gruşenka onu durmadan yanından kovuyor, “Git, eğlen; ötekilere de söyle oynayıp zıplasınlar, eğlensinler!” diyordu. “Her şey o zamanki, o günkü gibi olsun!” diye tekrarlayıp duruyordu. Alabildiğine coşmuştu. Mitya da sağa sola koşuşup emirler veriyordu. Koro bitişik odada toplandı. Konukların oturduğu dar oda basma bir perdeyle ikiye ayrılmıştı; perdenin öte yanında öbür odadakinin eşi, kocaman bir yatak vardı. Şişkin kuştüyü döşeğin üzerine basma yüzlü kuştüyü yastıklar yığılmıştı. Hanın “temiz” konuklar için ayrılmış dört odasının hepsi yataklıydı. Gruşenka kapının yanına yerleşti, Mitya ona koltuk getirdi. “O zaman” da, burada yaptıkları ilk içki âleminde de böyle oturmuş, koro ile oyunları seyretmişlerdi. Keman, dümbelek çalan Yahudiler geldiler. Sonunda dört gözle beklenen içkilerle yiyecekleri taşıyan troyka yetişti. Mitya oraya buraya koşuşup duruyordu. Odaya seyir için dışardan kadınlı erkekli köylüler toplanmaya başladı. Hepsi çoktan yattıkları halde uyanmışlar, bir ay önceki gibi zorlu bir şölenin kokusunu almışlardı. Mitya gelenlerle selamlaşıyor, tanıdıklarla kucaklaşıyor, yüzlerini hatırlıyor, şişeleri açarak önüne gelenin bardağını dolduruyordu. Şampanyaya üşüşen sadece kızlardı, erkekler daha çok romla konyaktan, hele sıcak punçtan pek hoşlanıyorlardı. Mitya kızlara kakao pişirmelerini, ayrıca bütün gece gelen giden oldukça çay, punç yapmaları için üç semaverin durmadan kaynamasını emretti. Herkes dilediğini yiyip içecekti… Kısacası bir kargaşalıktır başladı, ama Mitya hayatından memnundu, tam ona göre bir havaydı bu, ortalık karıştıkça onun da keyfi artıyordu. O anda mujiklerden biri para istese, hemen banknot destesini çıkarır, sağa sola hesapsızca dağıtmaya başlardı. Hanın sahibi Trifon Borisoviç, besbelli Mitya’yı korumak için hiç peşinden ayrılmıyordu. Galiba o gece uykudan vazgeçmişti, pek az içiyordu; (topu topu bir punç içmişti…) Ona kalırsa, Mitya’nın çıkarı bundan iyi korunamazdı. Gerekli anlarda tatlılıkla, alttan alarak onu durduruyor, “Geçen seferki gibi” mujiklere “sigarayla Ren şarabı” sunmaktan, hele — Tanrı korusun — para vermekten vazgeçirmeye çalışıyordu. Hele kızların likör içip şekerleme yemelerine de son derece içerliyordu. “Hepsi bitli bunların, Dmitri Fyodoroviç,” diyordu, “attığım tekmeleri bile şeref sayarlar, böyledir bunlar!” Mitya yeniden Andrey’i hatırladı, punç götürmesini söyledi. Yumuşak, duygulu bir sesle “Kırdım onu demin,” diye tekrarlıyordu. Kalganov baştan içmek istemedi, kız topluluğundan da hoşlanmadı, ama bir iki kadeh şampanya yuvarladıktan sonra adamakıllı neşelendi. Odadan odaya dolaşıp gülüyor, her şeyi, herkesi, şarkıları, müziği övüp duruyordu. Maksimov da sarhoşluğun verdiği neşe ve uyuşukluk içinde ondan ayrılmıyordu. Kafası dumanlanmaya başlayan Gruşenka, Mitya’ya Kalganov’u gösteriyor, “Ne sevimli, ne cici çocuk!” diyordu. Mitya olanca coşkunluğu ile Kalganov’la, Maksimov’la kucaklaşmaya koşuyordu. Nerdeyse bir önseziyle bir şeyler olmasını bekliyordu. Gerçi Gruşenka ona belirli bir açıklama yapmamıştı hatta konuşmayı bile bile geri bırakır gibiydi, sadece arada bir tatlı, sıcak bakışlarla süzüyordu onu. Sonunda birdenbire elinden sımsıkı tutarak kendine doğru çekti. O anda kapının yanında koltukta oturuyordu.</p>

  <p class="normal">— Demin buraya girişin neydi öyle… ödüm koptu!.. Beni ona nasıl bırakacaktın! Bırakabilir miydin?</p>

  <p class="normal">Mitya sevinç içinde,</p>

  <p class="normal">— Mutluluğuna kıymak istemiyordum… diye mırıldandı.</p>

  <p class="normal">Ama Gruşenka karşılık beklemiyordu.</p>

  <p class="normal">— Hadi git… eğlen! diye tekrar gönderiyordu onu, hem sızlanma, gene çağırırım!</p>

  <p class="normal">Mitya gidince, genç kadın gene şarkı dinlemeye, oyun seyretmeye başlıyor, bakışları nereye gitse Mitya’nın üstünde toplanıyordu. Bir çeyrek saat geçmeden gene çağırıyor, öteki de koşa koşa yanına geliyordu.</p>

  <p class="normal">— Gel, otur şuraya; benim buraya gelişimi nasıl duyduğunu anlat. İlk kimden duydun bunu?</p>

  <p class="normal">Mitya yeni baştan, kesik kesik, karmakarışık, heyecanla, tuhaf bir şekilde anlatmaya koyuluyordu. Anlatırken sık sık kaşlarını çatıyor, birdenbire duraklıyordu.</p>

  <p class="normal">O zaman Gruşenka,</p>

  <p class="normal">— Niye öyle surat asıyorsun? diye, soruyordu ona.</p>

  <p class="normal">— Hiç… bir hasta bıraktım orada da… Bir iyileşse, iyileştiğini bilsem, ömrümün on yılını verirdim!</p>

  <p class="normal">— Hastaya Tanrı şifa versin. Demek yarın kendini vuracaktın, öyle mi? Budala, hem neden? Ama ben de senin gibi delileri severim zaten!</p>

  <p class="normal">Gruşenka’nın dili gitgide peltekleşiyordu.</p>

  <p class="normal">— Demek benim için her fedakârlığa razısın, öyle mi? Yarın kendine… gerçekten mi? Yo, hele dur, belki yarın benim de sana bir diyeceğim olur. Ama bugün değil, yarın. Sen bugün isterdin tabii… Hayır, bugün olmaz… Hadi git git, eğlen…</p>

  <p class="normal">Bir keresinde de adeta şaşkın, endişeli bir tavırla yanına çağırdı:</p>

  <p class="normal">— Neden hüzünlüsün öyle, sıkıldığını görüyorum… Evet, evet, görüyorum!</p>

  <p class="normal">Mitya’nın gözlerinin içine dikkatle baktı.</p>

  <p class="normal">— Orada mujiklerle kucaklaşıp bağırıp çağırıyorsun, ama bir şeyin var, farkındayım. Olmaz öyle, eğlen; ben neşeliyim, sen de neşeli ol… Burada sevdiğim biri var, bil kim? Ayy, şuna bak, çocuğum uyuyuverdi, sızdı yavrucak!</p>

  <p class="normal">Kalganov’u gösteriyordu. Delikanlı gerçekten kafayı vurmuş, oturduğu kanepede birden sızıvermişti. Kendinden geçmesi sadece sarhoşluktan değildi, nedense birdenbire keder basmış; onun söyleyişiyle “canı sıkılmıştı”. İçki âlemi kızışıp kızların davranışları, şarkıları hayasızlaştıkça Kalganov tiksinti duymaya başlamıştı. Oyunları saçmaydı: iki kız ayı kılığına girmiş, afacan Stepanida elinde sopayla ayıcı olmuş, ayıları oynatıyordu. “Kıpırdan Marya, yoksa sopayı yersin!” diye bağırıyordu. Sonunda ayılar, odayı tıklım tıklım dolduran köylü kalabalığının kahkahaları arasında oldukça biçimsiz şekilde yere yuvarlandılar.</p>

  <p class="normal">Gruşenka, yüzünde duygulu bir ifadeyle, önemli bir düşünce açıklıyormuş gibi,</p>

  <p class="normal">— Varsın eğlensinler, diyordu. Böyle bir eğlenti fırsatı bir daha nereden ellerine geçer! Sevinmekte haklı zavallılar…</p>

  <p class="normal">Kalganov’da, üzerine çamur sıçramış gibi bir hal vardı. Odadan çıkarak,</p>

  <p class="normal">— Ne çirkin oluyor şu halk eğlencelerimiz, dedi. Gençlerin yazın yaşadıkları aşk gecelerinden farksız…</p>

  <p class="normal">Hele çeşitli yolculara kızların verdikleri karşılıkları anlatan bir şarkıdan hiç hoşlanmadı.</p>

  <p class="normal">Bey, kızlara, onu</p>

  <p class="normal">Sevip sevmediklerini sormuş…</p>

  <p class="normal">Kızlar beylerin sevilemeyeceğine karar vermişler:</p>

  <p class="normal">Bey acı acı döver</p>

  <p class="normal">Onu sevemem ben!</p>

  <p class="normal">Beyden sonra yoldan bir çingene geçiyormuş. (Şarkıda “çingene” kelimesinin ilk hecesine özellikle basıyorlardı):</p>

  <p class="normal">Çingene, kızlara, onu</p>

  <p class="normal">Sevip sevmediklerini sormuş…</p>

  <p class="normal">Ama çingene de sevilemezmiş:</p>

  <p class="normal">Çingene hırsızlık eder,</p>

  <p class="normal">Ben de gözyaşları dökerim…</p>

  <p class="normal">Yoldan geçenler kızlara sormaya devam etmişler; aralarında bir de er varmış:</p>

  <p class="normal">Er, kızlara, onu</p>

  <p class="normal">Sevip sevmediklerini sormuş…</p>

  <p class="normal">Eri küçümseyerek terslemişler:</p>

  <p class="normal">Er çantasını taşır,</p>

  <p class="normal">Ben de arkasından…</p>

  <p class="normal">Sansürün izin vermeyeceği kadar açık, kaba olan son sözler olduğu gibi söylendi ve dinleyicilerin coşkun övgüleriyle karşılandı. Sonunda tüccar uygun bulundu:</p>

  <p class="normal">Tüccar, kızlara, onu</p>

  <p class="normal">Sevip sevmediklerini sormuş…</p>

  <p class="normal">Sevdikleri anlaşılmış:</p>

  <p class="normal">Tüccar para kazanacak,</p>

  <p class="normal">Ben de saltanat süreceğim…</p>

  <p class="normal">Kalganov içerledi adeta. Yüksek sesle,</p>

  <p class="normal">— Daha yeni çıktı bu şarkı, dedi, kimden öğreniyorlar bilmem ki! Yahudi ile şimendiferciyi unuttular; onlar hepsini bastırırdı!</p>

  <p class="normal">Sonra bayağı gücenik bir tavırla canının sıkıldığını söyleyerek kanepeye geçti, hemen uyuyuverdi. Sevimli yüzü biraz soldu, başı kanepenin yastığına düştü.</p>

  <p class="normal">Gruşenka, Mitya’yı onun yanına götürdü.</p>

  <p class="normal">— Ne güzel çocuk, bak. Demin saçlarını taradım; yumuşacık, hem de gür…</p>

  <p class="normal">Gruşenka eğildi, uyuyan delikanlıyı sevecenlikle alnından öptü. Kalganov o anda gözlerini açtı, genç kadına baktı. Sonra doğrularak, aklının başka yerde olduğunu gösteren bir tavırla, Maksimov’un nerede olduğunu sordu.</p>

  <p class="normal">— Bak şunun aradığına! diye güldü Gruşenka. Azıcık benimle otur. Sen de git, Maksimov’u bul, Mitya.</p>

  <p class="normal">Maksimov kızların yanındaydı. Arada bir likör içmeye gidiyor, tekrar yanlarına dönüyordu, o aralık iki fincan kakao da içti. Yüzü kızarmış, burnu morarmış, gözleri nemlenmiş baygın baygın bakıyordu. Gruşenka ile Kalganov’un yanına koşarak, çalgıcıların çalacakları bir hava ile Sabotyera<sup class="calibre2"><a href="../Text/karamazov_split_114.html#footnote-600-124" id="footnote-600-124-backlink">[124]</a></sup> oynayacağını haber verdi.</p>

  <p class="normal">— Böyle kibar sosyete oyunlarını çocukken öğrettiler bana.</p>

  <p class="normal">— Peki git. Sen de onunla git, Mitya. Ben de buradan seyrederim oyunu.</p>

  <p class="normal">Kalganov, Gruşenka’nın yanında kalması önerisini saf bir tavırla reddederek,</p>

  <p class="normal">— Yo, ben de, ben de onları seyretmeye gideceğim! diye bağırdı.</p>

  <p class="normal">Hep birlikte gittiler. Maksimov gerçekten oynadı, ama Mitya’dan başka ona önem veren olmadı. Oyun birtakım sıçramalardan, ayak tabanına vurmalardan ibaretti. Kalganov hiç beğenmediği halde, Mitya oyuncuyu öptü bile.</p>

  <p class="normal">— Sağol, yoruldun, değil mi? Niye o yana bakıyorsun, şeker ister misin? Bir puro?</p>

  <p class="normal">— Bir sigara olursa…</p>

  <p class="normal">— Bir şey içer misin?</p>

  <p class="normal">— Bir kadehçik likör… Şey, çikolatalı şekeriniz yok mu?</p>

  <p class="normal">— Canım, masa şeker dolu, gönlünün dilediğini al!</p>

  <p class="normal">— Vanilyalı istiyorum… İhtiyar işi… Kih, kih!</p>

  <p class="normal">— Yok ondan, kusura bakma.</p>

  <p class="normal">İhtiyarcık birdenbire Mitya’nın kulağına eğildi:</p>

  <p class="normal">— Şey, dedi, şu kızcağız, Maryuşka var ya… Kih, kih… onunla biraz ahbaplık etsek, sayenizde…</p>

  <p class="normal">— Bak, neler de istiyor! Yo birader, olmaz öyle şey!</p>

  <p class="normal">Maksimov boynunu bükerek,</p>

  <p class="normal">— Kimseye zararım dokunmuyor ki… Ne olurdu sanki… diye mırıldandı.</p>

  <p class="normal">— Peki, peki. Gerçi buradakiler sadece şarkı söyleyip oyun oynuyorlar ama… adam sen de! Hadi oldu olacak, sen de ye, iç, eğlen. Para lazım mı?</p>

  <p class="normal">— Eh, sonra belki… diye sırıttı Maksimov.</p>

  <p class="normal">— Pekâlâ, pekâlâ.</p>

  <p class="normal">Mitya’nın başı ateşler içindeydi. Dışarı çıkarak iç avludan binanın bir kısmını çevreleyen ahşap bir balkonu geçti. Serin hava canlandırdı onu. Karanlıkta, tek başına, bir köşede durdu, birdenbire iki eliyle başını tuttu. Dağınık düşünceleri birleşti, duyguları tek bir duygu halini aldı, her şey ansızın aydınlanıverdi. Korkunç, dehşet veren bir aydınlanmaydı bu! Aklından, “Öleceksem, şimdi ölmeliyim!” diye geçti. “Gidip tabancamı getireyim; burada, bu karanlık, çamurlu köşede her şey bitsin…” Bir dakika kadar kararsızlık içinde durdu. Demin buraya uçarak gelirken arkasında rezillik, bir hırsızlık, bir de kan… evet, kan da bırakıyordu!.. Ama o zaman daha kolaydı, çok daha kolaydı! O zaman her şeyi bitmiş biliyordu: Gruşenka’yı kaybetmiş, başkasına bırakmıştı; Gruşenka yoktu onun için… O zaman böyle bir karar vermek çok daha kolaydı. Bunu kaçınılmaz, mutlaka gerekli bir sonuç olarak görüyor, yaşaması için bir neden bulamıyordu artık. Ya şimdi? Şimdi o zamanki gibi miydi? Şimdi hiç değilse kâbus sona ermişti. Gruşenka’nın “ilk gözağrısı”, kaderinin adamı iz bırakmadan ortadan silinmişti. Korkunç hayalet öyle ufalmış ve gülünçleşmişti ki, onu kucaklayıp apar topar yatak odasına götürmüş, üstelik kilitlemişlerdi. Artık geri dönemezdi. Gruşenka utanıyor; Mitya, gözlerinden, onun kimi sevdiğini anlıyordu. Asıl şimdi yaşamalıydı, ama mümkün değildi. “Tanrım, duvarın dibinde yatanı dirilt!.. Bu büyük acıdan koru beni! Benim gibi günahkârlar için mucizeler yarattın Sen! Ah, bir ölmemişse o ihtiyar! O zaman rezaletimin son kalıntısını da temizlerim, çaldığım parayı geri veririm; yerin dibinden çıkarır, ama gene de veririm! Rezaletin izleri yalnız kalbimde, kalbimde kalacak. Ama hayır, hayır, mümkün değil, tabansızca hayaller bunlar. Yerin dibine batsın hepsi!”</p>

  <p class="normal">Gene de sanki karanlıkta bir umut ışığı parlamıştı. Mitya yerinden fırlayıp içeriye, ömrünün sonuna kadar ecesi olacak kadına koştu. “Onun aşkının bir saati, bir dakikası, rezaletin verdiği azap içinde geçen bütün bir hayata bedel sayılamaz mıydı?” Bu anlamsız soru içine yerleşti. “Ona, yalnız ona gitmeli, onu görüp dinlemeli, her şeyi unutmalı…” diyordu. “Bu gece bir saat, bir an bile olsa!”</p>

  <p class="normal">Dehlize girerken balkonda hanın sahibi Trifon Borisiç’le karşılaştı.. Onu pek asık yüzlü, kaygılı gördü; adam onu aramaya çıkmıştı galiba.</p>

  <p class="normal">— Ne o Borisiç, beni mi arıyordun?</p>

  <p class="normal">Hancı durakladı birden.</p>

  <p class="normal">— Yoo, sizi değil… Neden arayayım sizi? Siz şey… neredeydiniz?</p>

  <p class="normal">— Niye öyle neşesizsin? Canın mı sıkıldı bir şeye? Azıcık sabret, birazdan yatarsın. Saat kaç oldu acaba?</p>

  <p class="normal">— Üç olmalı. Dörde geliyor belki de…</p>

  <p class="normal">— Bitirelim artık, bitirelim.</p>

  <p class="normal">— Rica ederim efendim. Ne kadar isterseniz o kadar sürsün.</p>

  <p class="normal">“Ne oldu buna?” diye geçti Mitya’nın aklından, koşarak kızların oynadıkları odaya girdi. Gruşenka orada yoktu. Mavi odada da yoktu, Kalganov tek başına koltukta uyukluyordu. Mitya odayı bölen perdeyi aralayıp baktı. Gruşenka oradaydı. Köşedeki sandığın üstüne oturmuş, başını yanındaki yatağa dayamış, acı acı ağlıyor, ağladığını kimse duymasın diye kendini sıkıyor, sesini kısıyordu. Mitya’yı görünce işaret ederek yanına çağırdı. Genç adam koşarak yaklaşınca elini yakaladı. Fısıldıyarak,</p>

  <p class="normal">— Onu seviyordum ben, Mitya, seviyordum… diye başladı. Şu beş yıl durmadan sevdim. Ama onu mu, kinimi mi sevdim, bilmiyorum… Hayır, onu… aah, onu sevdim… Onu değil, yalnız kinimi sevdim ben; yalan! O zaman on yedisinde ya var ya yoktum, Mitya. O da tatlı dilli, neşeliydi, şarkı söylerdi bana… Belki de cahilliğimden gözüme öyle göründü. Oysa şimdi, aman Yarabbi, o değil bu, bambaşka bir adam. Yüzünü görünce tanıyamadım. Timofey’le buraya gelirken yolda hep “Nasıl karşılaşacağız, ne diyeceğim ona, birbirimize nasıl bakacağız?” diye düşünüyordum. İçim gidiyordu, ama karşılaşınca üzerime bir kova bulaşık suyu dökülmüş gibi oldum, öğretmenler gibi konuşuyor, ukalaca laflar ediyor, büyüklük taslıyor, öyle bir çalımla karşıladı ki, afalladım kaldım. Söyleyecek söz bulamadım. İlkin o uzun Polonyalıdan çekiniyor sandım. Oturup yüzüne bakıyor, “Neden onunla konuşacak şey bulamıyorum?” diye düşünüyordum. Sana bir şey söyleyeyim mi Mitya, beni bırakarak evlendiği kadın bozmuş onu… O getirmiş bu hale… Ah nasıl utanıyorum bilsen, Mitya, bütün hayatımdan utanıyorum! Lanet olsun o beş yıla, lanet olsun!</p>

  <p class="normal">Gruşenka gene ağlamaya başladı; hem ağlıyor, hem de Mitya’nın elini sımsıkı tutuyordu.</p>

  <p class="normal">— Dur Mitya’cığım, dur gitme, bir diyeceğim daha var! diye fısıldadı, yüzünü ona uzattı. Söylesene bana, kimi seviyorum ben? Birisini seviyorum burada. Kim bu, hadi söyle bana!</p>

  <p class="normal">Ağlamaktan şişmiş yüzü bir gülümsemeyle aydınlandı, gözleri loşlukta ışıldıyordu.</p>

  <p class="normal">— Demin bir şahin girdi içeri, onu görür görmez yüreğim “küt” etti. İçimden bir ses, “Sevdiğin bu işte, budala!” dedi. Sen odaya girince çevrem aydınlanıverdi birden. “Neden çekiniyor?” diye düşünüyordum. Çünkü sen ürktün, adamakıllı ürktün, konuşamıyordun… “Bunlardan korkmuyor ya,” diye düşünüyordum; seni kim korkutabilir ki! “Benden korkuyor,” dedim, “yalnız benden…” Ama Fenya sana anlatmıştı, benim küçük budalam, Alyoşa’ya pencereden Mitenka’yı bir saatcik sevdiğimi bağırdığımı, şimdi de… başka birini sevmeye gittiğimi… Mitya, ah Mitya, senden sonra başkasını sevebileceğini nasıl aklına getirebildi bu ahmak kadın! Beni affedebilecek misin Mitya? Affedecek misin, etmeyecek misin, söyle! Seviyor musun? Seviyor musun beni?</p>

  <p class="normal">Hızla doğruldu, genç adamı iki eliyle omuzlarından tuttu. Coşkun bir sevinç içinde konuşamaz hale gelen Mitya gözlerine, yüzüne, gülümsemesine bakakalmıştı. Sonra birdenbire olanca gücüyle Gruşenka’yı kucaklayıp öpmeye başladı. Kadın,</p>

  <p class="normal">— Sana ettiğim eziyeti affedecek misin? Hırsımdan hırpalıyordum hepinizi, diyordu. Moruğu da mahsus, hırsımdan deli ettim. Hatırlıyor musun, bende içtiğimiz gün kadehini kırmıştın? Aklımdan çıkmadı bu, bugün ben de içince kadehimi kırdım, “alçak kalbim”e içtim… Mitya, şahinim, niçin öpmüyorsun beni? Bir kerecik öptü bıraktı, sadece bakıp dinliyor! Beni dinlemekte ne varmış ki… Öp beni, hızlı hızlı öp, ha şöyle! Sevince tam sev. Kölen olacağım bundan sonra senin, ömrümün sonuna kadar! Kölen olmak tatlı şey… Öp! Döv beni, hırpala, ne istersen yap… Hak ettim çünkü ben! Dur, olmaz… sonra; böyle istemem! diye birdenbire itti Mitya’yı. Çekil buradan Mitya, gidip içeceğim, sarhoş olmak istiyorum… Sarhoş sarhoş oynayacağım, canım öyle istiyor!</p>

  <p class="normal">Gruşenka Mitya’nın kollarından sıyrılarak perdenin altından süzüldü. Mitya sarhoş gibi peşinden attı kendini. “Bir an için bütün dünya feda olsun!” diye düşündü. “Sonra ne olursa olsun, vız gelir!”</p>

  <p class="normal">Gruşenka gerçekten bir solukta bir kadeh şampanya daha yuvarladı, içki birdenbire başına vurdu. Baygın baygın gülümseyerek koltuğa, eski yerine oturdu. Yanakları al al olmuş, dudaklarının kırmızılığı koyulaşmıştı, süzgün gözlerinin tutkulu bakışında bir çağırış vardı. Kalganov da heyecanlanarak yerinden kalktı, Gruşenka’ya yaklaştı.</p>

  <p class="normal">Gruşenka,</p>

  <p class="normal">— Demin uyurken seni öptüğümü fark ettin mi? diye geveledi. Sarhoş oldum artık… Sen olmadın mı? Ya Mitya neden içmiyor? Niye içmiyorsun, Mitya, ben içtim, sen içmiyorsun…</p>

  <p class="normal">— Sarhoşum! Zaten sarhoşum… senden sarhoşum, bir de şaraptan sarhoş olayım.</p>

  <p class="normal">Mitya bir kadeh daha içti ve —işin garibi— ancak bu son kadehle sarhoş oldu. Sarhoşluk ansızın bastırıverdi, o zamana kadar hep ayıktı, bunu iyice hatırlıyordu. O andan başlayarak çevresinde her şey bir humma nöbeti içindeymiş gibi dönmeye başladı. Dolaşıyor, gülüyor, herkesle konuşuyordu, ama kendinde değildi. Yalnız sonraları hatırladığına göre sabit, yakıcı bir duygu “kor” gibi içini dağlıyordu. Gelip gidip Gruşenka’nın yanına oturuyor, yüzüne bakıyor, söylediklerini dinliyordu. O da bülbül kesilmişti, herkesi yanına istiyor, şarkıcı kızları işaretle çağırıyor, yanına geldikleri zaman da ya kucaklıyor ya da istavroz çıkarıp kutsuyordu. Ağlayacaktı. “Moruk” dediği Maksimov onu epey eğlendiriyordu. Adamcağız ikide bir Gruşenka’ya sokularak ellerini, parmaklarını öpüyordu. Sonunda eski bir havaya ayak uydurarak bir oyun daha oynadı, şarkıyı da kendisi söyledi. Nakaratta büsbütün coşuyordu:</p>

  <p class="normal">Domuz hrü-hrü, hrü-hrü,</p>

  <p class="normal">Dana mö-mö, mö-mö,</p>

  <p class="normal">Ördek vak-vak, vak-vak,</p>

  <p class="normal">Kaz ga-ga, ga-ga,</p>

  <p class="normal">Tavuk da avluda</p>

  <p class="normal">Gıt gıt gıdak deyip</p>

  <p class="normal">Dolaşıyordu!</p>

  <p class="normal">— Şuna bir şey ver Mitya, dedi Gruşenka, bir hediye ver fakire… Ah fakirler, zavallılar… Ben manastıra gideceğim, biliyor musun Mitya? Gerçekten gideceğim bir gün. Alyoşa bana bugün, ömrümde unutamayacağım sözler söyledi. Evet… Ama bugünlük vur patlasın, çal oynasın. Coşup eğlenmek istiyorum dostlar, ne var bunda, Tanrı bağışlar! Tanrı olsam bütün insanları bağışlardım: “Sevgili günahkârlarım, bugünden tezi yok, hepinizi bağışlıyorum!” Ben de af dilemeye gideceğim: “Bağışlayın şu akılsız karıyı dostlar!” diyeceğim. Hayvanım ben, hiç ötesi yok. Dua etmek istiyorum. Bir soğan verdim. Benim gibi canavar karı dua etmek istiyor… Varsın oynasınlar, engel olma Mitya! Dünyadaki insanların hepsi iyi, hepsi… Hayat iyi. Biz kötüyüz, ama hayat iyi. Hem kötü, hem iyiyiz; hem iyi, hem kötüyüz… Hadi söyleyin bana, hepiniz yanıma gelin, soracağım size; şunu söylesenize bana: niçin ben iyiyim böyle? İyiyim ya, çok iyiyim… Ama nedenini öğrenmek istiyorum, niçin bu kadar iyiyim?</p>

  <p class="normal">Gruşenka’nın sarhoşluğu gittikçe artıyordu. Sonunda, oyun oynamak istediğini açıkladı. Koltuğundan kalktı, ama sendeledi.</p>

  <p class="normal">— Başka şarap verme bana Mitya, istesem de verme. Şarap insanı huzura kavuşturmuyor. Çevremde her şey dönüyor… Soba her şey… Oynamak istiyorum. Hepsi nasıl dans ettiğimi… ne güzel dans ettiğimi görsün!</p>

  <p class="normal">Niyeti çok ciddiydi, cebinden beyaz patiska mendilini çıkardı, oynarken sallamak için sağ eliyle ucundan tuttu. Mitya telaşlandı, kızlar ilk işaretle bir oyun havasına başlamak için sustular. Gruşenka’nın oynamak istediğini duyan Maksimov sevincinden tiz bir çığlık attı. Sonra,</p>

  <p class="normal">— Ayakları incecik, yanları davul,</p>

  <p class="normal">Kuyruğu çengel gibi…</p>

  <p class="normal">diye bir hava tutturarak zıplamaya başladı. Ama Gruşenka mendilini sallayıp kovaladı onu:</p>

  <p class="normal">— Kışş! Neden gelmiyorlar, Mitya? Hepsi gelsin… beni seyretmeye… Şu kapalı olanları da çağır. Ne diye kapattın onları? Söyle oynadığımı, varsın onlar da görsünler!</p>

  <p class="normal">Mitya yalpalayarak kapıya yaklaştı, yumruklamaya başladı:</p>

  <p class="normal">— Hey, buraya baksanıza! Podvisotski’ler! Çıkın oradan; ecemiz oynayacak şimdi, sizi çağırıyor.</p>

  <p class="normal">— Laydak! diye bağırdı Polonyalılardan biri.</p>

  <p class="normal">— Laydak sensin! Ciğeri beş para etmez bir aşağılıksın.</p>

  <p class="normal">İçmekten fitil gibi olmuş Kalganov öğüt verircesine,</p>

  <p class="normal">— Vazgeçin şu Polonya’yı yermekten, dedi.</p>

  <p class="normal">— Sen sus çocuk! Herife aşağılık demek ne diye Polonya’yı yermek olsun? Bu laydak Polonya’yı temsil etmiyor ya… Sen sus cici çocuk, şekerini ye de sus.</p>

  <p class="normal">— Aman şunlar da! dedi Gruşenka. İnsan değiller sanki. Ne diye barışa yanaşmıyorlar?</p>

  <p class="normal">Dansa başlamak üzere ortaya çıktı. Koro bütün hızıyla, “Hey sofam, sofam benim!” diye bir oyun havasına başladı.</p>

  <p class="normal">Gruşenka başını geriye attı, dudaklarını aralayıp gülümsedi, mendilini salladı. Sonra birden hızla sendeledi, odanın ortasında şaşkınlık içinde durakladı, ölgün bir sesle,</p>

  <p class="normal">— Halim yok… dedi. Kusura bakmayın, çocuklar, gevşedim, yapamayacağım… Bağışlayın…</p>

  <p class="normal">Koronun önünde eğildi, sonra dört yanı başıyla selamladı.</p>

  <p class="normal">— Bağışlayın… kusura bakmayın…</p>

  <p class="normal">Şuradan buradan,</p>

  <p class="normal">— Fazla kaçırdı hanımefendi; çok içti güzel hatun… diyenler oldu.</p>

  <p class="normal">Maksimov kihkihleyerek, kızlara,</p>

  <p class="normal">— Tamamdırlar yani, diye açıklıyordu.</p>

  <p class="normal">Gruşenka halsiz halsiz,</p>

  <p class="normal">— Götür beni Mitya… dedi. Al beni Mitya!</p>

  <p class="normal">Mitya atılıp kucakladı onu, paha biçilmez ganimetiyle perdenin öte yanına koştu. “Artık gitmeliyim…” diye düşündü Kalganov. Mavi odadan çıkarak kapının iki kanadını örttü.</p>

  <p class="normal">Salondaki âlem tam bir curcuna halinde devam ediyordu, patırtılar daha da arttı. Mitya, Gruşenka’yı yatağın üstüne bıraktı, dudaklarına yapıştı.</p>

  <p class="normal">Kadın yalvaran bir sesle,</p>

  <p class="normal">— Dokunma bana… diye mırıldandı. Senin olana kadar dokunma… Seninim dedim, ama dokunma, kıyma… Ötekiler buradayken, yanlarında olmaz. O burada, tiksiniyorum.</p>

  <p class="normal">— Dilediğin gibi olsun! Aklımdan bile geçirmeyeceğim… Önünde saygıyla eğiliyorum. Evet kötü, adi bir yer burası…</p>

  <p class="normal">Gruşenka’yı kollarından bırakmadan yatağın önünde diz çöktü. Kadın dilini güçlükle oynatarak,</p>

  <p class="normal">— Biliyorum, vahşisin, ama soylusun da! diyordu. Namusla, edeple olmalı bu, bundan sonra öyle olacak… Namuslu davranalım. Hayvanlar gibi değil, iyi olalım… Götür beni buradan, uzağa götür; duydun mu? Burayı istemiyorum, uzaklara… çok uzaklara gidelim…</p>

  <p class="normal">Mitya onu kollarında sıkarak,</p>

  <p class="normal">— Evet evet, öyle olacak! diyordu. Götüreceğim seni, gideceğiz… Ah bütün ömrümü tek bir yıl için vermeye hazırım, bir de şu kan meselesi olmasa…</p>

  <p class="normal">Gruşenka şaşkınlıkla,</p>

  <p class="normal">— Ne kanı? diye sordu.</p>

  <p class="normal">— Hiç! diye dişlerini gıcırdattı Mitya. Sen namustan söz ediyorsun Gruşa, oysa ben hırsızın biriyim. Katka’nın parasını çaldım… Rezalet, rezil oldum!</p>

  <p class="normal">— Katka’nın mı? O küçük hanımın mı? Yok canım, çalmadın sen. Geri ver, benden al… Suss… bağırma, bundan sonra ayrı gayrımız mı var? Parayı ne yapacağız? Nasıl olsa elimize geçeni çarçur edecek değil miyiz? Bizim gibiler para mı tutar! Biz seninle toprağı işlemeye gidelim, en iyisi bu. Şu ellerimle toprağı kazmak istiyorum ben; çalışmak gerek, anlıyor musun? Alyoşa emretti. Sevgilin değil, sadık bir kölen olacağım, senin için çalışacağım. Küçük hanıma birlikte gider, bizi bağışlaması için yalvarırız, sonra da ayrılırız buradan. Bağışlamazsa, öylece gideriz. Yalnız parayı götür ona, beni de sev… Onu sevme, sevme onu artık. Seversen boğarım onu, iki gözünü de iğneyle oyarım.</p>

  <p class="normal">— Seni, yalnız seni seviyorum; Sibirya’da da seveceğim.</p>

  <p class="normal">— Sibirya’da ne işimiz var? Ama istiyorsan Sibirya da fark etmez… Çalıştıktan sonra… Sibirya’da kar var… Karlı yollardan gitmeye bayılırım… çıngırak da olmalı… A, bir yerden çıngırak sesi geliyor, duyuyor musun? Yoldan geçen var… Şimdi de kesildi ses…</p>

  <p class="normal">Gruşenka halsizlik içinde gözlerini kapadı, bir an için dalıverdi. Gerçekten uzaktan çıngırak sesi geliyordu, sonra birden duyulmaz oldu. Mitya başını Gruşenka’nın göğsüne bıraktı. O artık ne çıngırak sesleriyle şarkıların kesilişini, ne de bu sarhoş curcunasının yerini tam bir sessizliğin alışını fark edebildi. Gruşenka gözlerini açtı.</p>

  <p class="normal">— Ne o, uyudum mu yoksa? Ha… çıngırak sesi… Uyudum ya, düş de gördüm: karlı yoldan kızakla gidiyordum… Çıngıraklar şıngırdıyor, ben de uyukluyorum. Sevdiğim adamla, seninle gidiyordum. Uzaklara gidiyoruz… Sarılıp öpüyorum seni, sokuluyorum, üşüyorum sanki, kar pırıl pırıl parlıyor… Biliyor musun Mitya, ay ışığında pırıldayan karlara bakarken kendimi yeryüzünün dışında sanırım. Uyanınca baktım, sevgilim yanımda… ne iyi!</p>

  <p class="normal">Elbisesini, göğsünü, ellerini öpen Mitya,</p>

  <p class="normal">— Yanında, diye mırıldanıyordu, yanında…</p>

  <p class="normal">Birdenbire tuhaf bir şey dikkatini çekti: Gruşenka ona, yüzüne değil de, başının üstünden dikkatle ve garip denecek kadar hareketsiz bir bakışla ileriye bakıyordu. Yüzünde şaşkınlık, hatta korku belirmişti.</p>

  <p class="normal">Birdenbire,</p>

  <p class="normal">— Kim oradan bize bakan, Mitya? diye fısıldadı.</p>

  <p class="normal">Mitya o yana baktı ve gerçekten birisinin perdeyi aralayıp onları gözetlediğini gördü. Hem bir kişi de değildi. Mitya doğruldu, hızlı adımlarla içeri bakana yaklaştı.</p>

  <p class="normal">Bir ses yavaşça, ama kesin, kararlı bir tonla,</p>

  <p class="normal">— Buraya, yanımıza buyurun, dedi.</p>

  <p class="normal">Mitya, perdenin öbür yanına geçerek hareketsiz durdu. Oda insan doluydu, ama bunlar deminkiler değil, başkalarıydı. Mitya’nın sırtından ani bir ürperti geçti, titredi. Bir anda gelenlerin hepsini tanıdı. Şu uzun boylu, etine dolgun, paltolu, resmi kasketli ihtiyar, Emniyet Müdürü Mihayl Makaroviç’ti. Şu “veremli” gibi yüzü sapsarı, “ayakkabıları pırıl pırıl” züppe de, Savcı Yardımcısıydı. “Dört yüz rublelik bir kronometresi var; göstermişti bir kere…” Soyadını unuttuğu halde Mitya ufak tefek, gözlüklü genci de tanıyordu, görmüştü onu: hukuku yeni bitirmiş Sorgu Yargıcıydı. İşte Bölge Komiseri Mavriki Mavrikiç; Mitya’nın ahbabıydı… Peki ama şu göğüslerinde madeni plakalar olanların işi ne? İki köylü… Az ötede, kapıda Kalganov’la Trifon Borisiç…</p>

  <p class="normal">— Efendim… Ne var efendim? dedi Mitya. Sonra kendinden geçmiş, iradesini kaybetmiş gibi olanca sesiyle,</p>

  <p class="normal">— An-la-dım! diye bağırdı. Gözlüklü genç birdenbire öne çıkarak Mitya’ya yaklaştı. Kibirli bir tavırla, ama biraz aceleyle konuşmaya başladı:</p>

  <p class="normal">— Size bazı şey… kısacası, buraya, şu kanepeye oturmanızı rica edeceğim. Sizinle görüşmek zorundayız.</p>

  <p class="normal">Mitya çılgın gibi,</p>

  <p class="normal">— İhtiyar… diye haykırdı, ihtiyarın kanı! An-lı-yorum!</p>

  <p class="normal">Yanındaki sandalyeye çöküverdi.</p>

  <p class="normal">Yaşlı Emniyet Müdürü birdenbire Mitya’nın üzerine yürüdü:</p>

  <p class="normal">— Anlıyor musun? Anladın ha! diye kükredi. Baba katili, canavar, ihtiyar babanın kanı hâlâ üstünde!</p>

  <p class="normal">Emniyet Müdürü hiddetinden kendinden geçmiş, yüzü mosmor kesilerek titriyordu.</p>

  <p class="normal">— Yo, böyle olmaz, diye bağırdı kısa boylu genç, Mihayl Makaroviç, böyle olmaz; olmaz Mihayl Makaroviç! Rica ederim, bırakın da ben konuşayım. Sizden hiç beklemezdim bunu.</p>

  <p class="normal">— Ama bu bir çılgınlık beyler, bir çılgınlık bu! diye bağırıyordu Emniyet Müdürü. Şuna bakın, bütün gece sarhoş, düşük bir karıyla, babasının kanına bulaşmış… Çılgınlık bu, çılgınlık!</p>

  <p class="normal">Savcı Yardımcısı telaşla fısıldayarak,</p>

  <p class="normal">— Kuzum Mihayl Makaroviç, dedi, çok rica ederim, kendinize hâkim olun, aksi halde…</p>

  <p class="normal">Küçük Sorgu Yargıcı sözünü bitirmesine zaman bırakmadı. Mitya’ya dönerek yüksek sesle, ciddi bir tavırla,</p>

  <p class="normal">— Emekli Teğmen Karamazov, size, babanız Fyodor Pavloviç Karamazov’u öldürmekten sanık olduğunuzu bildirmek zorundayım! dedi.</p>

  <p class="normal">Galiba bir şeyler daha söyledi; Savcı da bir şeyler ekledi, ama Mitya dinlediği halde söylediklerinin tek kelimesini anlamıyordu. Korkunç bir bakışla süzüyordu onları.</p>
</body>
</html>
