<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karamazov</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h2 class="h2baslik1" id="calibre_toc_28">I<br class="chapter" />
  Uşaklar Odasında</h2>

  <p class="normal">Fyodor Pavloviç Karamazov’un evi şehrin merkezinde olmamakla birlikte, pek kenarda da sayılmazdı. Eskiceydi, ama sevimli bir dış görünüşü vardı. Tek katlıydı, çatısı kırmızı sacdandı. Tavanarasında da bir katı vardı. Kullanışlı, rahat ve her şeye rağmen daha uzun zaman dayanabilecek bir evdi. İçi bir sürü bölme ve kilerlerle, gizli, umulmadık yerde insanın karşısına çıkan merdivenlerle doluydu. İri iri fareler de vardı, ama Fyodor Pavloviç bunlara pek aldırış etmiyordu. “Ne de olsa evde yalnız kalınca insanın canı daha az sıkılır…” diye düşünüyordu. Gerçekten, hizmetkârlarını gece avludaki kulübeye yollar, kendisi evi kilitleyerek tek başına kalırdı. Kulübe geniş, sağlam bir yapıydı; Fyodor Pavloviç mutfak kokusundan hoşlanmadığı için evdeki mutfağı kapatmış, kulübede bir mutfak yaptırmıştı. Böylece yemekler yaz kış avludan geçerek bir binadan öbürüne taşınırdı. Aslında ev, kalabalık bir aile için yapılmıştı, şimdiki mevcudun beş katını barındırabilirdi. Fakat hikâyemize başladığımız sırada evde yalnız İvan Fyodoroviç’le Fyodor Pavloviç, hizmetkârlar bölümünde de üç kişi vardı: İhtiyar Grigori ile karısı kocakarı Marfa, bir de genç bir çocuk olan uşak Smerdyakov… Evin bu üç adamı hakkında biraz bilgi vermem gerekecek. Hoş, ihtiyar Grigori Vasilyeviç Kutuzov’dan hayli söz ettik ya. Sert, dediği dedik bir adamdı; birçok kere bütünüyle mantık dışı bir nedene dayanarak inandığı, gerçek saydığı bir şeye gözünün doğrusuna yürürdü. Genel olarak namuslu, satın alınamaz bir adamdı. Karısı Marfa İgnatyevna ömrü boyunca kocasının karşısında gık demediği, emrinden kıl kadar dışarı çıkmadığı halde, köleliği kaldıran yasadan sonra, Fyodor Pavloviç’ten ayrılıp Moskova’ya gitmeleri için ona epey asılmaya başlamıştı; biriktirdikleri birkaç kuruşla ufak tefek ticaret yapabilirlerdi. Fakat Grigori kesin olarak, kadının zırvaladığına karar verdi, “çünkü her kadın bir kancıktı…” Eski efendileri, nasıl adam olursa olsun onu bırakmak doğru değildi. Bundan sonra da yanında kalmak görevleriydi.</p>

  <p class="normal">Marfa İgnatyevna’ya,</p>

  <p class="normal">— Görevin ne olduğunu bilir misin sen? diye sordu.</p>

  <p class="normal">— Görevin ne olduğunu bilirim, ama burada kalmamız neden görev oluyor onu anlamıyorum.</p>

  <p class="normal">— Anlama; gene de böyle olacak. Bir daha da ağzını açma.</p>

  <p class="normal">Dediği gibi oldu, hiçbir yere gitmediler. Fyodor Pavloviç onlara ufak da olsa bir aylık bağlamıştı ve bunu ödüyordu. Ayrıca Grigori, efendisi üzerinde tartışılmaz bir etkisi olduğunu biliyordu. Bunu hissediyor, yanılmıyordu da. Kurnaz, inatçı, soytarı Fyodor Pavloviç, kendi söyleyişiyle, “hayatın bazı durumlarında” çok sert olduğu halde başka bazı “hayat meselelerinde” son derece zayıf kalmasına kendisi de şaşıyordu. Ne zaman böyle olduğunu biliyor, pek çok şeyden korkuyordu. Bazı hallerde tetikte bulunması gerekiyordu, güvenilir bir adamı olmasa büyük zorluklarla karşılaşabilirdi. Oysa Grigori bu bakımdan biçilmiş kaftandı. Hatta Fyodor Pavloviç ömrü boyunca çok kereler dayak, hem de dayağın âlâsını yiyebilirdi; her seferinde Grigori onu kurtarıyor, sonra da efendisine öğütler veriyordu. İş yalnız dayakla bitse Fyodor Pavloviç pek umursamazdı. Fakat daha önemli, hatta pek karışık, nazik meseleler de çıkıyordu. Böyle anlarda Fyodor Pavloviç belki nedenini kendisi de bilmeden yakın, candan bir adama şiddetle ihtiyaç duyuyordu. Bunlar adeta marazi hallerdi. Son derece düşük ahlaklı, şehvet anlarında zararlı böcekler gibi hunharca davranan Fyodor Pavloviç’in zaman zaman içini kaplayan korku yüzünden manevi sarsıntılar geçirdiği olurdu. Bu sarsıntıyı elle tutulur şekilde hissederdi. “Canım boğazıma gelip çıkmak için çırpınıyor sanki…” derdi. Böyle anlarda yanında ya da yakınında, odasında değilse bile hiç olmazsa kulübede ona bağlı, ruh bakımından güçlü, kendine hiç benzemeyen, ahlakı sağlam, etraftaki çirkefi görüp bütün sırları bildiği halde sadakati yüzünden bunları hoş gören, itiraz etmeyen, özellikle ayıplamayan, ne bu, ne de öbür dünyada vereceği hesapla gözünü korkutmayan, yerine göre koruyuculuk eden bir adam bulunmasını isterdi. Kimden korunmak istiyordu? Bilinmeyen, korkunç, tehlikeli birisinden… Grigori’ye bambaşka, emektar, dost bir adam olduğu için bağlıydı. Onu en kötü zamanında, sırf yüzünü görmek ya da havadan sudan bir iki lakırdı etmek için çağırabilirdi. Kızmazsa içi ferahlar, surat asınca Fyodor Pavloviç’in de canı sıkılırdı. Pek nadir olmakla birlikte, Fyodor Pavloviç’in kulübeye gidip bir dakika için yanına çağırmak amacıyla Grigori’yi uyandırdığı da olurdu. Adam gelince Fyodor Pavloviç incir çekirdeği doldurmaz şeylerden söz eder, adamcağızı çabucak, hatta bazen bir alay ya da şakayla savardı. Sonra kendisi de gönül rahatlığıyla yatağına gider uykuya dalardı. Fyodor Pavloviç böyle bir hali Alyoşa’nın geldiği gün de geçirmişti. Alyoşa “birlikte otururken her şeyi görüp hiçbir şeyi ayıplamamakla kalbini parça parça etmişti.” Ayrıca ihtiyara karşı en ufak bir küçümseme göstermiyordu; tam tersine kendine özgü bir sevecenlik, doğal, içten gelen bir bağlılıkla davrandı. Bütün bunlar, o zamana kadar yalnız “çirkef”i seven kart çapkını, ailesiz serseriyi tam anlamıyla şaşırttı. Alyoşa gidince, kendi kendine, o zamana kadar istemediği bazı gerçekleri gördüğünü itiraf etti.</p>

  <p class="normal">Hikâyemizin başlangıcında Grigori’nin, Fyodor Pavloviç’in ilk karısı ve birinci oğlu Dmitri Fyodoroviç’in annesi Adelaida İvanovna’ya olan nefretinden, ikinci ailesi “havaleli” Sofya İvanovna’yı ise gerek efendisine, gerek kadın hakkında kötü ya da ileri geri laf edenlere karşı nasıl savunduğundan söz açmıştım. Grigori’nin bu zavallı kadına sevgisi nerdeyse kutsal bir duygu halini almıştı, yirmi yıl geçtiği halde kadın için en ufak imayı hoş göremiyor, hakaret eden çıksa hemen karşılığını veriyordu.</p>

  <p class="normal">Grigori dış görünüş bakımından soğuk, azametli, az konuşan bir adamdı; son derece ağırbaşlıydı, laflar ağzından dirhem dirhem dökülürdü. Öte yandan, Grigori’nin sessiz, itaatli karısını sevip sevmediği ilk bakışta hiç anlaşılmazdı, ama aslında severdi onu; kadın da bunun farkındaydı. Marfa İgnatyevna akılsız bir kadın değildi, hatta belki kocasından da akıllıydı. Hiç olmazsa günlük hayatla ilgili işlerde ondan daha akıllı davranıyordu. Bununla birlikte evliliklerinin ilk günlerinden beri ona sessizce, hiç yakınmadan boyun eğiyor, manevi üstünlüğünü kabul ediyordu. Bütün bir ömrü birlikte geçirdikleri halde birbirleriyle pek az, ancak en önemli ve gündelik hayatla ilgili işler hakkında konuşurlardı. Ağırbaşlı, azametli Grigori işlerini, kaygılarını kafasına gömer, bunlar hakkında tek başına düşünerek karar verirdi. Böylece Marfa İgnatyevna kesin olarak, kocasının, öğütlerine ihtiyacı olmadığını anlamıştı. Kocasının onun sessizliğini takdir ettiğini, bu halin onu gözünde akıllı gösterdiğini anlıyordu. Dayak atmak huyu yoktu, topu topu bir kere, o da pek hafiften okşamıştı, o kadar. Adelaida İvanovna ile Fyodor Pavloviç’in evlendikleri yıl, köyün kızlarıyla kadınları şarkı söyleyip oyun oynamak için beyin avlusuna getirilmişti; o zaman kölelik kalkmamıştı. “Çayırlarda…” şarkısına başladıkları sırada, o günlerde henüz genç bir kadın olan Marfa İgnatyevna birdenbire koronun önüne fırladı, Rus ulusal oyununu oynadı. Ama köylü kadınlar gibi değil de başka bir usulle: Miusovların evinde oda hizmetçisiyken, çiftlik tiyatrolarında Moskova’dan gelen dans hocasının aktörlere öğrettiği şekilde oynadı. Grigori karısının oyununu gördü; yarım saat sonra kulübesinde saçlarına hafiften yapışarak bir ders verdi. Bununla da dayak faslı bitti, bir daha tekrarlanamadı. Hoş Marfa İgnatyevna o günden sonra oyun oynamaya tövbe etti ya!..</p>

  <p class="normal">Tanrı onlara çocuk vermedi, bir yavruları oldu, ama yaşamadı. Grigori görünüşe göre çocuk severdi, hatta bunu saklamazdı, açıkça söylerdi. Adelaida İvanovna kaçınca Dmitri Fyodoroviç’i üç yaşındayken bağrına basmış, leğende yıkamıştı. Daha sonraları İvan Fyodoroviç’le Alyoşa’ya baktı. Karşılığında bir şamar yedi, ama bundan daha önce söz açmıştım. Öz evladı onu sadece tatlı bir umutla, Marfa İgnatyevna’nın gebeliği sırasında sevindirdi. Çocuk dünyaya gelince Grigori’nin yüreği kederle, dehşetle doldu. Oğlu altı parmaklı doğmuştu. Grigori bunu görünce beyninden vurulmuşa döndü, çocuğun vaftizine kadar hiç ağzını açmadı, konuşmamak için boyuna bahçeye kaçıyordu. Bahar mevsimiydi; üç gün bostan bellemekle vakit geçirdi. Üçüncü gün bebeğin vaftiz edilmesi gerekiyordu; Grigori bu zaman içinde kararını vermişti. Kilise adamlarıyla, konukların ve çocuğun vaftiz babalığını yapacak Fyodor Pavloviç’in toplandıkları kulübeye girdi ve damdan düşer gibi, “Vaftiz etmeye gerek yok,” dedi. Bunu alçak sesle, uzun boylu açıklamaya girişmeden, kelimeler ağzından teker teker dökülerek ve sabit, bön bakışını papazdan ayırmadan söylemişti.</p>

  <p class="normal">Papaz neşeli bir hayretle,</p>

  <p class="normal">— O da neden? diye sordu.</p>

  <p class="normal">Grigori kekeleyerek,</p>

  <p class="normal">— Çünkü şey… ejderha bu… dedi.</p>

  <p class="normal">— Ejderha mı? Ne ejderhası?</p>

  <p class="normal">Grigori bir an sustu.</p>

  <p class="normal">— Doğanın yanlışlığı…</p>

  <p class="normal">Grigori bunu, belli belirsiz, ama kesin bir tavırla mırıldandı. Bu konuyu fazla uzatmak istemediği belliydi.</p>

  <p class="normal">Gülüştüler, yavruyu vaftiz ettiler tabii. Grigori vaftiz kurnası önünde içten dua etti ama, yeni doğan evladı hakkındaki düşüncesini değiştirmedi. Gene de bundan ötesine karışmadı, yalnız hastalıklı oğlanın yaşadığı iki hafta boyunca ona hemen hemen hiç bakmadı, adeta varlığının farkında olmak istemedi. Çoğu zaman kulübede bile durmuyordu. Fakat çocuk iki hafta sonra ağzındaki yaralardan ölünce tabuta kendi eliyle koydu, derin bir kederle uzun uzun seyretti. Ufak, pek derin olmayan mezar kapanınca diz çökerek önünde yere kadar eğildi. O günden sonra da yıllar boyunca çocuğunun adını ağzına almadı. Marfa İgnatyevna da onun yanında çocuktan söz etmezdi. Başkalarıyla “yavrucağı” hakkında konuşurken Grigori Vasilyeviç orada olmasa bile sesini alçaltmaktan kendini alamazdı. Marfa İgnatyevna’nın söylediğine göre kocası, çocuğu mezara bırakalı beri kendini daha çok “dine vermiş”, çoğu zaman kendi kendine, sessizce, her seferinde gümüş çerçeveli iri, yuvarlak gözlüğünü takarak Çetyi Minei okumaya başlamıştı. Yüksek sesle ender olarak, ancak Büyük Perhiz ayında okurdu. Eyübün Kitabını severdi; bir yerden kutsal Peder Suriyeli İsak’ın hikmetleriyle vaazlarını bulmuştu. Bunları yıllardır, ısrarla, herhalde hiçbir şey anlamadan okuyor ve belki de bu yüzden kitabı büsbütün seviyor, değer veriyordu. Son zamanlarda Hılıstovluğa merak sardı. Esasını anlamaya çalıştı, etkisinde kaldığı halde yeni dine geçmeye gerek görmedi. Şüphesiz kendini “İlahiyat”a vermek yüzünü bir kat daha vakurlaştırdı.</p>

  <p class="normal">Grigori’nin öteden beri mistisizme eğilimi vardı. Altı parmaklı çocuğun doğumuyla ölümünden başka çok garip, umulmadık ve eşine güç rastlanır bir olayla rastlantı sonucu karşılaşması Grigori’nin ruhunda, bir gün kendisinin de söylediği gibi, “derin bir iz” bıraktı. Altı parmaklı bebeği toprağa verdikleri günün gecesi Marfa İgnatyevna yeni doğmuş bir çocuğun ağlamasıyla uyandı. Korktu. Kocasını uyandırdı. Grigori dinledikten sonra sesin ağlamadan çok iniltiye, “bir kadının inlemesine” benzediğini söyledi. Kalkıp giyindi. Oldukça sıcak bir mayıs gecesiydi. Dışarıya, merdiven sahanlığına çıkınca iniltilerin bahçeden geldiğini iyice fark etti. Fakat bahçeye açılan avlu kapısı gece kilitleniyordu, etrafı sağlam, yüksek bir duvarla çevrili olduğu için bahçeye başka giriş de yoktu. Grigori eve dönerek feneri yaktı, bahçe anahtarını aldı; hâlâ çocuk ağlaması duyduğunu, ağlayanın onu çağıran oğlu olduğunu isterik bir korku içinde tekrarlayan karısına aldırmadan bahçeye gitti. Orada, feryatların kapının yanındaki bir hamamdan geldiğini, inleyenin gerçekten bir kadın olduğunu açıkça anladı. Hamamı açınca şaşkınlıktan olduğu yerde hareketsiz kaldı. Şehirde herkesin tanıdığı, Lizaveta Smerdyaşçaya<sup class="calibre2"><a href="../Text/karamazov_split_114.html#footnote-600-30" id="footnote-600-30-backlink">[30]</a></sup> diye anılan ve sokak sokak dolaşan bir meczup kadın hamamlarına girmiş, bir çocuk doğurmuştu. Çocuk yanında yatıyor, kadın can çekişiyordu. Bir şey söyleyecek durumda değildi, zaten konuşmayı bilmezdi. Fakat bunları ayrı olarak anlatmam gerekiyor.</p>
</body>
</html>
