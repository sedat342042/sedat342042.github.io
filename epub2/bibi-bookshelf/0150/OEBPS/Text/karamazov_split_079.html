<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karamazov</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h2 class="h2baslik1" id="calibre_toc_79">III<br class="chapter" />
  Öğrenci</h2>

  <p class="normal">Ama Kolya dinlemiyordu artık. Sonunda çıkabilmişti. Avlu kapısını geçince etrafa bakındı, omuzlarını oynattı. “Soğuk…” diye söylenerek cadde boyunca yürüdü, sonra sağdaki sokaktan pazar meydanına yöneldi. Meydana bir ev kala kapının önünde durdu, cebinden bir düdük çıkarıp belirli bir işaret verir gibi var gücüyle öttürdü. Bir dakikadan fazla beklemedi, kapıdan on bir yaşlarında kışlık, temiz, hatta şık sayılabilecek palto giymiş kırmızı yanaklı bir çocuk fırlayarak onu karşıladı. Hazırlık sınıfından Smurov’du bu. Kolya Krasotkin iki sınıf büyüktü ondan. Smurov varlıklı bir memurun oğluydu. Ailesi yaramazların elebaşısı sayılan Krasotkin’le arkadaşlık etmesine izin vermiyordu galiba, Smurov kimseye duyurmadan, kaçamak yapmıştı. Okuyucu unutmamışsa, Smurov iki ay önce hendeğin karşı yanından İlyuşayı taşlayan çocuklar grubundandı ve Alyoşa Karamazov’a İlyuşa hakkında bilgi veren çocuktu. Heyecanla,</p>

  <p class="normal">— Bir saattir bekliyorum sizi Krasotkin, dedi. Beraberce meydana doğru yürüdüler.</p>

  <p class="normal">— Geciktim, dedi Kolya. İşim vardı da… Benimle olduğun için dayak yemeyesin sonra?</p>

  <p class="normal">— Daha neler, kim dövecekmiş! Perezvon yanınızda mı?</p>

  <p class="normal">— O da burada.</p>

  <p class="normal">— Onu da mı götürüyorsun?</p>

  <p class="normal">— Evet.</p>

  <p class="normal">— Aah, Juçka olsaydı!</p>

  <p class="normal">— Juçka yok artık. Juçka kayıplara karıştı.</p>

  <p class="normal">Smurov yolda ansızın durarak,</p>

  <p class="normal">— Acaba şu olmaz mı? dedi. İlyuşa’nın söylediğine göre, Juçka’nın da Perezvon gibi tüyleri salkım saçak, duman rengindeymiş. Ona, bunu Juçka diye göstersek inanır belki?</p>

  <p class="normal">— Öğrenci, yalandan kaçar; bu bir; hayır için bile olsa yalana yanaşmaz; iki. Asıl önemlisi, onlara oraya gideceğimi haber vermedin umarım?</p>

  <p class="normal">— Tanrı korusun, verir miyim! Ama Perezvon’la gönlünü alamazsın onun! Biliyor musun, şu yüzbaşı, “Kıtık”, bugün ona halis Medelyan, siyah burunlu bir enik getireceğini söylüyordu. İlyuşa’yı bununla avutacağını sanıyor, ama hiç aklım kesmiyor.</p>

  <p class="normal">— İlyuşa nasıl?</p>

  <p class="normal">— Kötü, çok kötü! Bence verem o. Kendini biliyor, ama soluması bir tuhaf… İyi değil soluk alışı… Geçen gün yataktan kaldırıp odada dolaştırmalarını istemiş: kundurasını giydirip yere indirmişler, duramamış ayakta, yıkılı yıkılı vermiş… “Sana, şu eski pabuçlarımın kötü olduğunu hep söylerdim ya baba,” demiş. “O zaman da rahat yürüyemiyordum.” Pabucun kötülüğünden dinelemediğini sanmış, oysa gücü yok. Haftaya çıkmaz. Herzenstube gelip gidiyor. Gene zengin oldular, paraları çok…</p>

  <p class="normal">— Dalavereciler.</p>

  <p class="normal">— Kimler?</p>

  <p class="normal">— Doktorlarla genel olarak bütün bu tıp güruhu… Hepsi… Tıbbı kabul etmiyorum ben. Yararsız bir uğraş. Gene de inceleyeceğim bu konuları. Hepimizin insanlık damarları kabarmış gibi… Galiba sınıf halinde oraya taşınıp duruyorsunuz artık?</p>

  <p class="normal">— Yo, bütün sınıf değil, her gün onar kişi falan gidiyoruz. O kadarı da olur.</p>

  <p class="normal">— Ben bu işte şu Aleksey Karamazov’un durumuna şaşıyorum: ağabeyini yarın öbür gün cinayet suçundan yargılayacaklar, o, çocuklarla bir olup kendini gereksiz duygulanmalara kaptıracak vakit buluyor.</p>

  <p class="normal">— Gereksiz duygulanma falan yok bunda, Krasotkin. Sen de şimdi İlyuşa ile barışmaya gidiyorsun ya.</p>

  <p class="normal">— Barışmak mı? Gülünç bir deyim… Gene de kimsenin hareketlerimi yorumlamasına müsaade etmem.</p>

  <p class="normal">— İlyuşa seni görünce çok sevinecek! Geleceğini aklının köşesinden geçirmez.</p>

  <p class="normal">Smurov, birden,</p>

  <p class="normal">— Niçin şimdiye kadar gitmek istemedin Krasotkin, niçin? diye heyecanla bağırdı.</p>

  <p class="normal">— Bu senin değil, benim meselem, sevgili çocuğum. Ben, canım istediği için gidiyorum; sizleri, hepinizi Aleksey Karamazov sürükledi oraya; farkı anlıyorsun ya… Hem nereden biliyorsun, belki de barışmaya gitmiyorum? Saçma bu söylediğin.</p>

  <p class="normal">— Bizi götüren Karamazov değil, asla. Bizimkiler kendiliklerinden gidip gelmeye başladılar. Tabii, ilkin Karamazov’la birlikte gidiyorlardı. Saçma tarafı yok bunun, önce biri, arkasından başkası… Babası geldiğimizde son derece sevindi. Sana bir şey söyleyeyim mi Krasotkin, İlyuşa ölürse çıldırır o. İlyuşa’nın öleceğini anlıyor. İlyuşa ile barışmamıza nasıl sevindiğini bilemezsin! İlyuşa seni sordu bir kere; başka bir şey söylemedi ama. Sordu, sonra da sustu. Babası ya aklını kaçırır ya da asar kendini… Biliyor musun, şerefli bir insan o, bir hata oldu o gün. Suç, onu döven o baba katilindeydi.</p>

  <p class="normal">— Ne olursa olsun, şu Karamazov benim için bir bilmece. Çoktan tanışabilirdim onunla, ama bazı durumlarda gururlu davranmayı severim. Sonra onun hakkında kendime göre bir düşüncem var, bunu incelemem gerekiyor.</p>

  <p class="normal">Kolya ciddi bir tavırla sustu; Smurov da öyle yaptı. Tabii ki, Smurov, Kolya Krasotkin’i ulaşılmaz yükseklikte görüyor, onunla eşit olabileceğini aklından geçirmiyordu. O anda merak içindeydi. Kolya, “kendiliğinden” gittiğini söylüyordu. O gün, tam bu sırada gitmek istemesinde bir keramet olmalıydı.</p>

  <p class="normal">Pazarın kurulu olduğu meydandan geçiyorlardı; pazar, dışardan gelen yüklü arabalarla ve kümes hayvanlarıyla doluydu. Şehirli kadınlar üstü örtülü tezgâhlarda simit, iplik, vb. satıyorlardı. Şehrimizde pazar günleri kurulan böyle pazarlara, safça, “panayır” denirdi. Pek keyifli olan Perezvon şurada burada bir şeyler koklamak için yalpalayarak sağa sola koşuyordu. Başka hoşhoşlarla karşılaştıkça da köpek milletine özgü usullerle pek candan koklaşmayı ihmal etmiyordu.</p>

  <p class="normal">— Hayatın gerçekleriyle ilgilenmekten hoşlanırım ben, Smurov, diye başladı Kolya. Köpeklerin birbirleriyle karşılaşınca nasıl koklaştıklarına dikkat ettin mi hiç? Bu onlarda genel bir doğa yasası sanki.</p>

  <p class="normal">— Evet, gülünç bir yasa.</p>

  <p class="normal">— Yo, gülünç değil, yanılıyorsun, insanların kör inançlarına ne kadar ters düşerse düşsün, doğada gülünç hiçbir şey yoktur. Köpeklerin kendilerini anlatma, eleştirme güçleri olsaydı, efendileri olan insanların kendi aralarındaki bağıntılarda belki daha da gülünç yönler bulurlardı. Bizde saçmalıkların daha kabarık olduğuna kesin olarak inandığım için tekrar söylüyorum bunu. Rakitin’in düşüncesi bu, olağanüstü bir düşünce. Ben sosyalistim, Smurov.</p>

  <p class="normal">— Sosyalist ne demek?</p>

  <p class="normal">— Tam bir eşitlik; mal, eşya ortaklaşadır, evlenme yok, din, yasalar isteğe göre, her şey öyle… Ama sen henüz bunu anlayacak yaşta değilsin, zamanın gelmedi daha. Hava ne kadar da soğuk.</p>

  <p class="normal">— Öyle. Sıfırın altında on iki. Babam demin dereceye bakmıştı.</p>

  <p class="normal">— Hiç dikkat ettin mi, Smurov, kış ortasında derece sıfırın altında on beş, on sekiz dereceye düştüğü halde hava insana karın az, derecenin daha yüksek olduğu kış başından daha yumuşak gelir. Şimdi de öyle… Çünkü insanlar baştan soğuğa alışmamıştır. Hayatta alışkanlığın büyük önemi var. Devlet ve siyaset işlerinde de alışkanlık her şeyin başı. A, şuna bak, ne komik bir mujik!</p>

  <p class="normal">Kolya, iriyarı, gocuklu, babacan bakışlı bir köylüyü gösterdi Adam arabasının yanında durmuş, üşümüş eldivenli ellerini birbirine vuruyordu. Uzun kumral sakalı buz tutmuştu.</p>

  <p class="normal">Kolya önünden geçerken yüksek sesle,</p>

  <p class="normal">— Şu mujiğin sakalına bak, donmuş! diye laf attı. Köylü sakin, öğretici bir tavırla,</p>

  <p class="normal">— Çoğunun sakalı donmuş, dedi.</p>

  <p class="normal">— Takılma şuna, dedi Smurov.</p>

  <p class="normal">— Aldırma, iyi adam bu, darılmaz. Hoşça kal, Matyev.</p>

  <p class="normal">— Güle güle.</p>

  <p class="normal">— Senin adın Matyev mi?</p>

  <p class="normal">— Matyev ya. Bilmiyor muydun?</p>

  <p class="normal">— Yo, attım öyle.</p>

  <p class="normal">— Bak sen! Öğrencisin besbelli?</p>

  <p class="normal">— Öyle.</p>

  <p class="normal">— Dayak yer misin?</p>

  <p class="normal">— E, ara sıra.</p>

  <p class="normal">— Canın acır mı?</p>

  <p class="normal">— Oldukça.</p>

  <p class="normal">— Hey gidi felek! diye içten göğüs geçirdi köylü.</p>

  <p class="normal">— Hoşça kal, Matyev.</p>

  <p class="normal">— Güle güle. Hoş çocuksun, belli.</p>

  <p class="normal">Çocuklar yola devam ettiler.</p>

  <p class="normal">— İyi bir mujik, dedi Smurov’a Kolya. Halkla konuşmaktan, onları takdir etmekten zevk alırım.</p>

  <p class="normal">— Dayak yediğimizi ne diye uydurdun?</p>

  <p class="normal">— Gönlü hoş olsun diye…</p>

  <p class="normal">— Nasıl?</p>

  <p class="normal">— Bana bak Smurov, sözümü anlamayıp tekrar tekrar soranlardan hoşlanmam ben. Zaten bazı gerçeklerin açıklanması da kolay değil. Köylünün düşüncesine göre öğrenciye dayak atılır, atılmalı da. Hani dayak yemeyen öğrenciye aklı ermez onun… Şimdi ben ona, bizi okulda dövmediklerini söylesem, düş kırıklığına uğrar adamcağız. Neyse, sen buna akıl erdiremezsin. Halkla, yolunu bilerek konuşmalı.</p>

  <p class="normal">— Yalnız kimseye kafa tutmadan konuş ne olursun, geçen günkü kaz meselesine dönmesin.</p>

  <p class="normal">— Korkuyor musun yoksa?</p>

  <p class="normal">— Alay etme Kolya, vallahi korkuyorum… Babam duysa kıyameti koparır. Seninle gezmemem için sıkı sıkı tembih ettiler.</p>

  <p class="normal">— Korkma, bugün bir şey olmaz.</p>

  <p class="normal">Sundurmanın altındaki satıcı kadınlardan birine takılarak,</p>

  <p class="normal">— Merhaba Nataşa! diye seslendi.</p>

  <p class="normal">Henüz yaşlı sayılamayacak kadın,</p>

  <p class="normal">— Ne Nataşa’sı, Marya’yım ben, Marya! diye bağırarak karşılık verdi.</p>

  <p class="normal">— Öyle mi, pekâlâ, hoşça kal Marya!</p>

  <p class="normal">— Vay şeytanın dölü, bir karış boyu var, ama aklı havalarda!</p>

  <p class="normal">Kolya, sanki o değil de, kadın ona sırnaşıyormuş gibi ellerini sallayarak,</p>

  <p class="normal">— Aman vaktim yok, vaktim yok, öbür pazara anlatırsın! dedi.</p>

  <p class="normal">— Ne anlatacakmışım sana öbür pazar? Sanki sataşan o değil! Sopa atmalı sana, sopa… edepsizliğini bilmeyen yok zaten!</p>

  <p class="normal">Tablalarda öteberi satan kadınlar arasında gülüşmeler duyuldu. Tam o sırada tezgâhtar kılıklı bir adam ortaya fırladı; öfkeliydi. Bizim tüccarlardan değildi, dışarlıklıydı. Uzun lacivert kaftan giymişti, başında kasket vardı. Genççe, koyu kumral dalgalı saçlı, solgun, hafifçe çopur yüzlüydü. Aptalca bir heyecan içindeydi. Kolya’ya tehditle yumruk sallayarak, kızgın kızgın,</p>

  <p class="normal">— Tanırım seni ben, tanırım? diye bağırmaya başladı.</p>

  <p class="normal">Kolya dikkatle süzdü onu. Bu adamla ne zaman çatıştığını hatırlayamadı. Ama sokakta bu gibi çatışmaları o kadar çoktu ki, hatırlamasına zaten olanak yoktu.</p>

  <p class="normal">— Tanıyorsun demek? diye alaylı alaylı sordu.</p>

  <p class="normal">— Tanıyorum seni, tanıyorum! diye ahmakça tutturdu adam.</p>

  <p class="normal">— İyi ya. Şimdilik vaktim yok, hadi hoşça kal!</p>

  <p class="normal">— İllallah senden! Gene ne haltlar karıştırıyorsun?</p>

  <p class="normal">Kolya adamı süzdü, sonra,</p>

  <p class="normal">— Yaptığım seni ilgilendirmez birader, dedi.</p>

  <p class="normal">— Ne diye ilgilendirmiyormuş?</p>

  <p class="normal">— İlgilendirmez de ondan.</p>

  <p class="normal">— Peki, kimi ilgillendirir?</p>

  <p class="normal">— Trifon Nikitiç karışır artık.</p>

  <p class="normal">— Hangi Trifon Nikitiç?</p>

  <p class="normal">Delikanlının öfkesi hâlâ geçmemişti, Kolya’ya bön bir şaşkınlıkla bakıp duruyordu. Kolya bütün kibriyle onu tepeden tırnağa süzdü. Sonra birdenbire, sert bir sesle ve adeta üstüne düşerek,</p>

  <p class="normal">— Voznesenye’ye gittin mi sen? diye sordu.</p>

  <p class="normal">Delikanlı afalladı:</p>

  <p class="normal">— Ne Voznesenye’si? Yo, gitmedim.</p>

  <p class="normal">Kolya daha sert, ısrarını artırarak,</p>

  <p class="normal">— Sabaneyev’i tanır mısın? diye devam etti.</p>

  <p class="normal">— Sabaneyev’i mi? Tanımam…</p>

  <p class="normal">— Hadi canın cehenneme öyleyse! diye birden kesti Kolya. Ansızın sağa saptı, Sabaneyev’i bilmeyecek kadar ahmak olan bir adamı konuşmaya değer bulmuyormuş gibi hızla yoluna devam etti.</p>

  <p class="normal">Oğlan birden toparlandı, yeniden heyecanlandı:</p>

  <p class="normal">— Hey, dursana, kimmiş o Sabaneyev?</p>

  <p class="normal">Kadın satıcılara dönerek aptal aptal baktı:</p>

  <p class="normal">— Ne diyor bu yahu?</p>

  <p class="normal">Kadınlar gülüştüler. Biri,</p>

  <p class="normal">— Tuhaf çocuk, dedi.</p>

  <p class="normal">Delikanlı hem sağ elini sallıyor, hem durmadan,</p>

  <p class="normal">— Kim o, hangi Sabaneyev’di? diye tekrarlıyordu.</p>

  <p class="normal">Başka bir kadın,</p>

  <p class="normal">— Şu Kuzmiçev’lerde çalışan Sabaneyev olmasın? dedi.</p>

  <p class="normal">Oğlan anlamsız bakışını kadına dikti.</p>

  <p class="normal">— Kuzmiçev’deki mi? diye tekrarladı kadınlardan biri. Ama Trifon değildi ki o. Kuzma idi adı onun, Trifon değil; oysa çocuk Trifon Nikitiç diyor.</p>

  <p class="normal">O zamana kadar ses çıkarmadan ciddi ciddi dinleyen üçüncü kadın,</p>

  <p class="normal">— Ne Trifon, ne de Sabaneyev… Çijov bu, diye söze karıştı. Aleksey İvaniç adı onun. Çijov Aleksey İvaniç…</p>

  <p class="normal">Dördüncü kadın doğruladı onu:</p>

  <p class="normal">— Öyle öyle, Çijov bu.</p>

  <p class="normal">Şaşkına dönen oğlan, kadınlardan kâh birine, kâh öbürüne bön bön bakıyordu. Nerdeyse üzüntüyle,</p>

  <p class="normal">— Peki ama, ne diye sordu bunu, a dostlar, ne diye? diye söyleniyordu. “Sabaneyev’i tanır mısın?” dedi… Yerin dibine batsın Sabaneyev, ne bileyim ben kimin nesi olduğunu!</p>

  <p class="normal">Kadınlardan biri ciddi ciddi,</p>

  <p class="normal">— Be akılsız adam, dedi, Sabaneyev değil, Çijov o, Aleksey İvaniç Çijov, anladın mı?</p>

  <p class="normal">— Çijov da kim? Hangi Çijov? Söylesene biliyorsan…</p>

  <p class="normal">— Sırık gibi biri; uzun saçlı, yazın pazara çıkardı.</p>

  <p class="normal">— Neme bu Çijov benim, a dostlar?</p>

  <p class="normal">— Ne halt edersen et, bana ne!</p>

  <p class="normal">— Öyle ya, diye atıldı başka bir kadın. Ne diye üstüne düşüyorsun? Besbelli bir sıkıntın var ki, geveleyip duruyorsun. Bize değil, sana anlatıyordu bunları, budala. Gerçekten bilmiyor musun?</p>

  <p class="normal">— Kimi?</p>

  <p class="normal">— Çijov’u, kimi olacak!</p>

  <p class="normal">— Çijov’u da, seni de şeytanlar götürsün! Döveceğim onu… Alaya aldı beni!</p>

  <p class="normal">— Çijov’u mu döveceksin? Dayağı sen yeme de… Ahmağın birisin, herif!</p>

  <p class="normal">— Çijov’u değil, Çijov’u anan kim be kadın, o piç kurusunu ıslatacağım. Getirin onu buraya, getirin, alay etti benimle!</p>

  <p class="normal">Kadınlar kahkahadan kırılıyordu. Kolya gururlu bir edayla epey uzaklaşmıştı. Yanında yürüyen Smurov vakit vakit dönerek, arkalarından bağrışan kalabalığa bakıyordu. Kolya ile birlikte başlarını belaya sokmaktan korktuğu halde pek eğleniyordu. Ne karşılık alacağını tahmin ettiği halde,</p>

  <p class="normal">— Kimdi o Sabaneyev? diye sordu.</p>

  <p class="normal">— Ne bileyim ben… Akşama kadar bağrışıp durur bunlar şimdi. Toplumun her sınıftan ahmaklarını kışkırtmaya bayılırım. Bak, şurada da bir aptal duruyor; nah, şu mujik işte… “Dünyada aptal bir Fransız kadar aptal yoktur…” derler ya. Rus suratı da bu bakımdan “iştah açıcıdır”. Şu herifin suratına bak, aptallığı okunmuyor mu?</p>

  <p class="normal">— Bırak şunu Kolya, geçelim.</p>

  <p class="normal">— Dünyada bırakmam; hızımı aldım artık. Hey babalık, merhaba!</p>

  <p class="normal">Önlerinden geçen, besbelli hafifçe çakırkeyif, güçlü kuvvetli, yuvarlak yüzlü, safça, kırçıl sakallı bir mujik başını kaldırarak Kolya’ya baktı, acelesiz,</p>

  <p class="normal">— Eğlenmiyorsan sana da merhaba! dedi.</p>

  <p class="normal">Kolya güldü:</p>

  <p class="normal">— Eğleniyorsam?</p>

  <p class="normal">— Eğleniyorsan, ona da eyvallah! Neden olmasın, insan isteyince eğlenir.</p>

  <p class="normal">— Kusura bakma kardeşim, şaka yaptım.</p>

  <p class="normal">— Tanrı kusurunu bağışlasın.</p>

  <p class="normal">— Sen bağışladın mı?</p>

  <p class="normal">— Hem de candan. Hadi güle güle.</p>

  <p class="normal">— Sen galiba akıllı bir adamsın babalık.</p>

  <p class="normal">Mujik hep o ağır tavrıyla,</p>

  <p class="normal">— Senden akıllıyım, dedi.</p>

  <p class="normal">Kolya biraz şaşaladı:</p>

  <p class="normal">— Pek sanmam…</p>

  <p class="normal">— Doğru söylüyorum.</p>

  <p class="normal">—Evet, belki de…</p>

  <p class="normal">— Gördün mü?</p>

  <p class="normal">— Hoşça kal, babalık.</p>

  <p class="normal">— Uğurlar olsun.</p>

  <p class="normal">Kolya kısa bir sessizlikten sonra Smurov’a,</p>

  <p class="normal">— Mujikler de çeşit çeşit, dedi. Karşıma akıllısının çıkacağını ne bilirdim. Halk zekâsını kabule her zaman hazırım.</p>

  <p class="normal">Uzaktan, başkilisenin saati on bir buçuğu çaldı. Çocuklar adımlarını sıklaştırdılar. Emekli yüzbaşı Snigirev’in evine kadar hayli uzun yolu çabucak ve hemen hiç konuşmadan geçtiler. Eve yirmi adım kala Kolya durdu, Smurov’a önden gidip Karamazov’u çağırmasını söyledi.</p>

  <p class="normal">— Baştan havayı yoklayalım, dedi.</p>

  <p class="normal">— Ne diye çağıracağız, doğruca girersin; hepsi çok sevinecek. Bu soğukta sokakta mı tanışacaksınız?</p>

  <p class="normal">Kolya buyurgan bir tavırla,</p>

  <p class="normal">— Soğukta neyin yapılıp yapılmayacağını ben bilirim, diye arkadaşının sözünü kesti. (“Küçüklere” böyle davranmaktan pek hoşlanırdı.)</p>

  <p class="normal">Smurov emri yerine getirmeye koştu.</p>
</body>
</html>
