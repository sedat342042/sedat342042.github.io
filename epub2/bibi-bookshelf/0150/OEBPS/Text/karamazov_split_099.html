<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karamazov</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h2 class="h2baslik1" id="calibre_toc_97">IV<br class="chapter" />
  Talih Mitya’ya Gülüyor</h2>

  <p class="normal">Alyoşa için bile beklenmedik bir durum oldu. İfadesini yeminsiz veriyordu. Mahkemenin ona karşı gayet yumuşak, içten davrandığını hatırlıyorum. Bunda Alyoşa’nın kendini iyi tanıtmış olmasının büyük etkisi vardı. Alçakgönüllülükle, en ufak bir taşkınlığa kapılmadan konuşuyordu. Gene de sözlerinden talihsiz kardeşine karşı ne derece yakınlık duyduğu kolayca anlaşılıyordu. Bir soruyu yanıtlarken ağabeyini, belki kendini şiddete, ihtirasa kaptırmış, buna rağmen ruhça soylu, onurlu, gerekirse her türlü fedakârlığı göze alacak bir insan olarak vasıflandırdı. Son günlerde Gruşenka’ya karşı aşkı, babasıyla arasındaki rekabet yüzünden dayanılmaz bir halde olduğunu da açıkladı. Üç binin Mitya için sabit fikir haline geldiğini kabul etmekle beraber, onun hırsızlık kastıyla suç işleyebileceğini şiddetle reddediyordu. Mitya paracanlısı değildi ama, o üç bini babasının onu dolandırarak elinden aldığı miras payı sayıyor, lafı açılınca hiddetten kendinden geçiyordu. Alyoşa, Savcının söyleyişiyle iki “kişi”nin, yani Gruşenka ile Katya’nın rakipliği hakkında kaçamak karşılıklar verdi, hatta bir iki soruyu yanıtlamak istemedi.</p>

  <p class="normal">— Peki, ağabeyinizin size babasını öldürme niyetinden söz açtığı oldu mu hiç? diye sordu Savcı. Ama gerek görmüyorsanız karşılık vermeyebilirsiniz.</p>

  <p class="normal">— Hayır, doğrudan doğruya söylemiyordu.</p>

  <p class="normal">— Ya nasıl? İmalı konuştuğu oldu mu?</p>

  <p class="normal">— Bir kere babamıza olan nefretinden… artık dayanamayacağını… Nefretinin son haddi bulduğu bir anda belki de öldürebileceğini söylemişti.</p>

  <p class="normal">— İnandınız mı buna?</p>

  <p class="normal">— Korkarım ki, evet, inandım. Fakat içimde daima başka bir inanç da taşıdım. Meşum anda yüce bir duygu içine girecek, kurtaracaktı onu! Düşündüğüm gibi de çıktı: babamızı öldüren o değildir.</p>

  <p class="normal">Alyoşa son sözleri yüksek, sert bir sesle salonu çınlatarak haykırdı.</p>

  <p class="normal">Savcı, savaşta hücum borusu sesini duyan at gibi birden silkiniverdi.</p>

  <p class="normal">— Kanaatinizin samimiliğine, bunun bedbaht kardeşinize sevginizle ilgisi bulunmadığına tamamıyla inandığıma emin olabilirsiniz. Aile facianız üzerine apayrı bir görüşünüz olduğunu ilk soruşturmadan öğrendik. Size açık söyleyeyim, bu son derece özel ve savcılığın aldığı bilgilere taban tabana zıt bir görüştür. Bunun için size kesin olarak sormak zorundayım: düşüncenizi yöneten, ağabeyinizin suçsuzluğuna ve ilk soruşturmada açık olarak belirttiğiniz başka bir şahsın suçlu olduğuna dair inancınızın dayandığı temel nedir?</p>

  <p class="normal">Alyoşa sakin bir tavırla, yavaşça,</p>

  <p class="normal">— İlk soruşturmada sadece soruları yanıtlıyor, Smerdyakov’u suçlamıyordum, dedi.</p>

  <p class="normal">— Ama onun adını söylediniz.</p>

  <p class="normal">— Dmitri ağabeyimin ağzından… Soruşturmadan önce tutuklama sırasında olanları ve o zaman Smerdyakov’u nasıl suçladığını anlattılar. Ağabeyimin suçsuzluğuna yüzde yüz inanırım. O öldürmediğine göre…</p>

  <p class="normal">— Smerdyakov mu öldürmüştür? Ama neden ille de Smerdyakov olsun? Siz de ağabeyinizin suçsuzluğundan neden bu kadar eminsiniz?</p>

  <p class="normal">— Ona inanmak zorundayım. Bana yalan söylemediğini bilirim. Yalan söylemediğini yüzünden anladım.</p>

  <p class="normal">— Sadece yüzünden mi? Delilleriniz bu kadar mı?</p>

  <p class="normal">— Bu kadar.</p>

  <p class="normal">— Smerdyakov’un suçluluğu üzerine delilleriniz de ağabeyinizin söyledikleriyle yüz ifadesinden ibaret, öyle mi?</p>

  <p class="normal">— Evet, başka delillerim yok.</p>

  <p class="normal">Savcı sorguya son verdi. Alyoşa’nın yanıtları, salondakileri bir ara hayal kırıklığına uğrattı. Smerdyakov’un adı şehirde mahkemeden önce de geziyordu. Bir şeyler duyanlar, bir şeyler bilenler varmış; Alyoşa ağabeyi için uşağın suçluluğunu gösteren olağanüstü deliller toplamış… Oysaki şimdi suçlunun öz kardeşi için pek doğal olan bazı tahminlerden başka ortada tek bir ciddi delil bulunamıyordu.</p>

  <p class="normal">Soru sırası Fetükoviç’e geldi. Suçlunun Alyoşa’ya, babasına olan nefretini, onu öldürebileceğini ne zaman açtığını, bunu cinayetten önceki son görüşmelerinde söylemiş olup olmayacağını sordu. Alyoşa bunu yanıtlarken birden bir şey hatırlamış gibi silkindi:</p>

  <p class="normal">— Az kalsın unutacağım bir mesele şimdi hatırıma geldi. O zaman bunu pek kavrayamamıştım, oysa şimdi…</p>

  <p class="normal">Alyoşa galiba meselenin can damarını ancak bulmuştu: Mitya ile manastır yolunda ağacın önünde son karşılaştıkları günü heyecanla hatırladı. Mitya göğsünü, “göğsünün yukarısını” yumruklarken şerefini temizlemenin elinde olduğunu söylüyor, “Bunun çaresi işte burada, göğsümde…” diye tekrarlıyordu.</p>

  <p class="normal">Alyoşa, devamla,</p>

  <p class="normal">— O zaman göğsüne vurarak kalbini gösterdiğini sanmıştım, dedi. Çok acı, bana bile açıklayamayacağı bir durumdan kurtulmak için kalbinde güç bulacak, diye düşündüm. Açık söyleyeyim, o anda babasına gidip herhangi bir zorbalıkta bulunma düşüncesinin onu utançtan ürperttiğini sanıyordum. Göğsünde bir noktayı gösterirken, hatırlıyorum, kalbin o yanda değil, daha aşağıda olduğunu düşündüm. Oysa ağabeyim çok daha yukarıyı, boynunun altını yumrukluyor, hep orayı gösteriyordu. Düşüncemi saçma buldum o sırada, oysa o anda bin beş yüz rublenin dikili olduğu bezi göstermiş olabilirdi!</p>

  <p class="normal">— Tamam! diye yerinden bağırdı Mitya. Doğru Alyoşa, doğru; onu yumrukluyordum ben!</p>

  <p class="normal">Fetükoviç hemen ona atıldı, sakin olmasını rica etti, sonra kancayı Alyoşa’ya taktı.</p>

  <p class="normal">Hatıradan heyecanlanan Alyoşa hararetle devam etti. Ağabeyinin o gün sözünü ettiği rezillik besbelli, üzerinde taşıdığı bin beş yüz rubleyi Katerina İvanovna’ya geri vermeyişi ve razı olursa, Gruşenka’yı kaçırmak için kullanmayı kararlaştırması olmalıydı.</p>

  <p class="normal">— Evet bu böyle, mutlaka böyle… diye heyecanla tekrarlıyordu Alyoşa. Ağabeyim bana o gün yarısını, rezaletin yarısını, (Yarısını kelimesini birkaç defa tekrarlamıştı) hemen üstünden atabileceğini, ama iradesizliği yüzünden bunu yapamayacağını… yapamayacağını bildiğini, yapacak halde olmadığını söyledi durdu.</p>

  <p class="normal">Alyoşa’nın tek bir sözünü kaçırmamaya çalışan Fetükoviç,</p>

  <p class="normal">— Göğsüne vurduğu yeri kesin olarak ve tam bir açıklıkla hatırlıyorsunuz, değil mi? diye sordu.</p>

  <p class="normal">— Evet, kesin olarak ve tam bir açıklıkla; çünkü o anda, “Niye orasına vuruyor, kalbi daha aşağıda…” diye düşünmüştüm ama bu düşüncemi pek manasız buldum… manasız bulduğumu iyice hatırlıyorum. Hepsi bir bir aklıma geliyor. Nasıl oldu da aklıma gelmedi, şimdiye kadar! Evet, üzerindeki keseyi kastediyor, para elinde olduğu halde bu bin beş yüzü veremeyeceğini söylemek istiyordu. Bana anlattıklarına göre, Mokroye’de tevkif edildiği sırada hayatındaki rezaletlerin en büyüğünün Katerina İvanovna’ya olan borcunun yarısını (evet, yarısını!) verme olanağı varken bunu yapmaması ve paradan vazgeçmektense onun gözünde hırsız kalmayı tercih etmesi olduğunu bar bar bağırmıştı.</p>

  <p class="normal">Alyoşa sözünü,</p>

  <p class="normal">— Bu borç kahretti onu! diye bitirdi.</p>

  <p class="normal">Savcı boş durmadı tabii. O da Alyoşa’dan aynı şeyi tekrarlamasını rica etti. Suçlu göğsüne vururken gerçekten bir şey mi gösteriyordu, yoksa sadece göğsünü mü yumrukluyordu? Savcı bunu birkaç kere ısrarla sordu.</p>

  <p class="normal">— Hayır yumruklamıyordu, dedi, Alyoşa. Parmaklarıyla şurayı, kalbinden çok yukarıyı gösteriyordu… Ah nasıl oldu da şimdiye kadar hatırlayamadım bunu ben!</p>

  <p class="normal">Başkan Mitya’ya tanığın ifadesine diyeceği olup olmadığını sordu. Mitya Alyoşa’nın sözlerini doğruladı, eliyle boynundan biraz aşağıya asılı bezin içindeki bin beş yüz rubleyi gösterdiğini söyledi.</p>

  <p class="normal">— Elbette bir rezaletti bu, hayatımın en büyük rezaleti! diye bağırdı. Verebilirdim o parayı, ama vermedim işte! Gözünde hırsız kalmaya katlandım da vermedim. Hele parayı ilerde de vermeyeceğimi bilmem rezaletimi son haddine vardırıyordu!</p>

  <p class="normal">Alyoşa’nın tanıklığı böylece bitti. Önemli ve üzerinde durulacak yön, ufak da olsa bir delilin ortaya çıkması, gene de bunun yardımıyla içinde bin beş yüz ruble bulunan bezin gerçekliğinin, sanığın Mokroye’de ilk soruşturma sırasında para için “benimdir” demesinin yalan olmadığının anlaşılmasıydı. Alyoşa sevinmişti; yüzü kızararak, heyecanlı bir halde gösterilen yere oturdu. Daha uzun zaman kendi kendine, “Nasıl unuttum bunu, nasıl unutabildim! Şimdi de böyle birden aklıma geliverdi…” diye tekrarladı durdu.</p>

  <p class="normal">Katerina İvanovna’nın tanıklığı başladı. Salona girer girmez etrafta doğal olmayan bir hareket başladı. Bayanlar saplı gözlükleriyle dürbünlere sarıldı; erkekler yerlerinde kıpırdandılar, bazıları daha iyi görebilmek için ayağa kalktı. Sonradan söylediklerine göre Katya salona girer girmez, Mitya bembeyaz kesilmişti. Siyahlar giymiş tanık tevazu ile, hatta ürkek ürkek gösterilen yere yaklaştı. Yüzünden heyecanlı olup olmadığını anlamak mümkün değildi, ama derin, gamlı bakışında kararlı parıltılar vardı. Şunu da söylemek gerekir ki, çoğu kimse Katya’nın o anda harikulade güzel olduğu kanısındaydı. Yavaş, fakat bütün salonun duyabileceği bir açıklıkla konuşuyordu. Konuşması sakindi ya da sakin görünüyordu.</p>

  <p class="normal">Başkan sorularına “belirli noktalara” dokunmaktan çekiniyormuş gibi, büyük kederine duyduğu saygı havası içinde ihtiyatla, son derece saygılı bir tavırla başladı. Fakat Katerina İvanovna daha ilk sorulardan birine karşılık verirken, sanıkla nişanlı olduğunu kesin bir dille açıkladı. Sonra duyulur duyulmaz bir sesle,</p>

  <p class="normal">— Beni bırakana kadar… diye ekledi.</p>

  <p class="normal">Mitya’ya, postayla akrabalarına göndermek üzere verdiği üç bin ruble hakkındaki soruya,</p>

  <p class="normal">— Bu parayı hemen postalasın diye vermedim, dedi. O sıralar güç durumda olduğunu hissediyordum… Parayı, isterse bir ay içinde göndermesi koşuluyla vermiştim. Bu borç yüzünden kendi kendini bu derece üzmesi gereksizdi.</p>

  <p class="normal">Katerina İvanovna’ya sorulan bütün soruları ve onun verdiği karşılıkları olduğu gibi aktarmıyor; ifadesini, genel havayı yansıtacak şekilde özetliyorum:</p>

  <p class="normal">— Babasından parayı alınca üç binimi nasıl olsa göndereceğinden emindim, dedi. Paraya düşkün olmadığına, namusuna… para işlerinde son derece namuslu davrandığına her zaman inandım. Babasından üç bin rubleyi alacağına güveni tamdı, bana bunu birkaç defa söyledi. Babasıyla bazı anlaşmazlıkları olduğunu biliyordum; şu ana kadar, babasının ona karşı haksız davrandığından eminim. Babası hakkında tehdit filan savurduğunu hiç hatırlamıyorum. Hiç değilse benim yanımda tehdit yollu sözler sarfetmezdi. O zamanlar bana gelmiş olsaydı, onu şu uğursuz üç binden yana yatıştırırdım, ama ayağını kesmişti artık. Ben de… ben de onu evime çağıracak durumda değilim… Hem bu borç için fazla titizlenmeye hakkım yoktu.</p>

  <p class="normal">Katerina İvanovna’nın sesi titredi.</p>

  <p class="normal">— Ben de bir keresinde ondan, hem de üç binden daha çok ödünç para almışım. O sıralar bu parayı geri verip veremeyeceğimi bilmediğim halde aldım…</p>

  <p class="normal">Sesi kışkırtıcıydı. Tam o anda soru sırası Fetükoviç’e geçti. Avukat bunda yararlanabileceği şeyler olduğunu hemen sezdi. Zemini yoklayarak, ihtiyatla,</p>

  <p class="normal">— Burada değil de ilk tanıştığınız sırada oldu bu, değil mi? diye sordu.</p>

  <p class="normal">(Şuracıkta söyleyeyim ki, Fetükoviç Petersburg’dan bir dereceye kadar Katerina İvanovna’nın eliyle getirtilmiş olduğu halde Mitya’nın vaktiyle ona verdiği beş bini, kadının “ayaklarına kapanma” hikâyesini duymamıştı. Katerina İvanovna saklamış, anlatmamıştı bunu. Hatta kesinlikle söylenebilirdi ki, mahkemede anlatıp anlatmayacağı da son dakikaya kadar kestirilemezdi, ilham gelmesini bekliyordu sanki!)</p>

  <p class="normal">O dakikaları asla unutamam ben. Katerina İvanovna anlatmaya başladı. Her şeyi, Mitya’nın Alyoşa’ya açıkladığı olayı, “ayaklarına kapanma”yı, sebebini, babasına ait meseleyi bir bir anlattı. Bir tek kelime ya da bir ima ile, Mitya’nın, “Parayı almak için Katerina İvanovna evime gelsin!” diye ablasına yaptığı tekliften bahsetmedi. Asil bir hareketle bunu sakladı. İhtiyacı olan parayı sağlamak için belirli bir niyetle genç bir subayın evine kendiliğinden koştuğunu açıklamaktan çekinmedi. İnsanın içini ürperten bir andı bu! Buz kesildim, heyecandan titreyerek tanığın söylediklerinin bir kelimesini kaçırmamak için salonda çıt çıkmıyordu. Eşine rastlanmaz bir hareketti bu; Katya gibi başına buyruk, herkesi, her şeyi küçümseyen gururlu bir kızdan böyle bir açıklama, bu türlü fedakârlık, kendi ayağıyla kurban olmaya gidiş beklenemezdi. Bunu niçin, kim için yapıyordu? Ona ihanet eden, hakaret eden adama faydalı olmak istiyor, temize çıkması için elinden geleni yapıyordu. Doğrusu, elinde son kalan parayı, beş bin rubleyi verip temiz genç kızın önünde olanca saygıyla eğilen subay o anda herkese sevimli, cana yakın göründü, ama benim kalbim cız etti. Daha sonra ortaya çıkabilecek (ki çıktı da…) iftiraları düşündüm. Kasabada çirkin gülüşmelerle, kızın anlattıklarının, hele “subayın onu sadece saygılı bir selamla” salıvermesi kısmının pek de gerçeğe benzemeyeceği hakkında konuşmalar oldu, arada bir yerin “pas geçildiği” söylentisi vardı. Şehrimizin saygıdeğer bayanları, “Bütün bunlar tastamam ve doğru olsa bile” bir genç kızın babasını kurtarmak pahasına da bu şekilde davranmasını pek uygun bulmuyor, dudak büküyorlardı.</p>

  <p class="normal">Ya Katerina İvanovna, zekâsı ve marazi denecek inceliğiyle bu çeşit söylentileri önceden tahmin edememiş miydi? Etmişti; mutlaka etmiş, gene de her şeyi olduğu gibi dökmeye karar vermişti. Tabii hikâyenin doğruluğu üzerine bütün bu çirkin şüpheler sonradan başladı, ilk anda hepsi duygulanmıştı. Mahkeme üyeleri Katerina İvanovna’yı huşu, adeta utanç dolu bir sessizlik içinde dinlediler. Savcı bu konuda tek bir şey sormaktan çekindi. Fetükoviç saygıyla eğilerek Katya’yı selamladı. O artık zafere ulaşmış gibi seviniyordu. Elinde toplananların değeri inkâr edilemezdi: bir yandan asil bir duyguya kendini kaptırarak varı yoğu olan beş bini feda etmiş bir adam; öte yandan aynı adamın soygunculuk kastıyla üç bin ruble uğruna babasını öldürebileceği… Aklın alabileceği gibi değildi bu!</p>

  <p class="normal">Fetükoviç bu durumda hiç olmazsa hırsızlık kastını ortadan silebilirdi. Dava ansızın yeni bir ışık altında göründü. Sonradan anlattıklarına göre Mitya, Katerina İvanovna’nın tanıklığı boyunca bir iki defa yerinden fırlamış, sonra gene iskemlesine çökerek yüzünü elleri arasına almış, öylece oturmuştu. Ama Katya tanıklığını bitirince tekrar doğrulmuş, kollarını kıza doğru uzatarak hıçkırıklarla kesilen bir sesle,</p>

  <p class="normal">— Beni neden mahvettin, Katya? diye bağırmıştı. Bütün salonun duyacağı kadar yüksek sesle hıçkırıyordu. Fakat hemen tuttu kendini ve bağırarak,</p>

  <p class="normal">— İşte şimdi hükmü giydim ben! dedi.</p>

  <p class="normal">Sonra taş kesilmiş gibi, dişleri kenetli, kolları göğsünde çaprazlanmış oturdu kaldı. Tanıklık bitince Katerina İvanovna salondan çıkmadı, gösterilen sandalyeye oturdu. Yüzü kireç gibi, yere bakarak oturuyordu. Yanındakilerin dediğine göre uzun zaman, sıtmaya tutulmuş gibi titremiş. Tanıklık sırası Gruşenka’daydı.</p>

  <p class="normal">Şimdi belki de Mitya’nın kaybının gerçek sebebi olan felaketten söz açacağım. Çünkü gerek benim, gerek hukukçular da dahil herkesin inanışına göre sözünü edeceğim olay geçmese, hiç değilse suçlunun cezasının hafiflemesi mümkündü. Buna birazdan gelmek kaydıyla şimdilik Gruşenka’ya ait bir iki söz söyleyelim.</p>

  <p class="normal">Gruşenka da Katya gibi siyah bir elbise giymişti; omuzlarında zengin siyah şalıyla salona girdi. Sessiz, kayar adımlarla, bazı etine dolgun kadınlara has salına salına bir yürüyüşle ilerledi, sağa sola bakmadan, gözlerini başkandan ayırmadan parmaklığa yanaştı. Bence Gruşenka o anda harikulade güzeldi. Salondaki bayanların iddiasına göre rengi hiç de solgun değildi. Bazılarına göre de içine kapanık, haşin bir yüz ifadesi vardı. Bana kalırsa sadece sinirliydi, skandallara düşkün halkımızın meraklı, ezici bakışları altında huzursuzluk duyuyordu. Mağrur, küçümsenmeye dayanamayan, hor görüldüğünü sezdiği anda içi hiddet ve karşı koyma isteğiyle alevlenen bir tabiatı vardı. Öte yandan çekingenlik, bu yüzden de gizli bir utanç duyuyordu. Bu sebeple Gruşenka’nın konuşmasındaki düzgünsüzlüğe, kâh öfkeli, kâh alaycı ve adeta kaba oluşuna, bazen içten kopan bir pişmanlıkla kendini suçlamaya kalkışmasına şaşmamalı. Bazen sözleri, uçuruma atılırcasına, “Hepsini söyleyeyim, ondan sonra ne olursa olsun…” gibi bir anlam alıyordu. Söz Fyodor Pavloviç’le ahbaplığına gelince sert bir tavırla, “Saçma şey bunlar, bana asıldıysa kabahatim ne?” diye ters bir karşılık verdi. Bir an sonra da, “Suç hep benim,” diye ekledi, “İkisiyle de alay ettim; ihtiyarla da, bununla da… İkisini de bugünkü hale getiren benim. Her şey benim yüzümden oldu.”</p>

  <p class="normal">Gruşenka, Samsonov hakkındaki soruya da küstahça bir hışımla,</p>

  <p class="normal">— Kimseyi ilgilendirmez bu, diye lafı soranın ağzına tıkadı. Velinimetimdi. Ailem beni yalınayak başı kabak sokağa atınca alıp bağrına bastı.</p>

  <p class="normal">Başkan nezaketli bir dille ayrıntılara fazlaca dalmasa da sorulan soruları yanıtlamak gerektiğini hatırlattı. Gruşenka kızardı, gözleri kıvılcımlandı.</p>

  <p class="normal">Para ile zarfı görmemiş, sadece “hain herif”ten, Fyodor Pavloviç’te, içinde üç bin ruble bulunan bir zarf olduğunu duymuştu. “Saçmalık işte; dünyada gitmezdim oraya ben!”</p>

  <p class="normal">— Sözünü ettiğiniz “hain” kim? diye sordu Savcı.</p>

  <p class="normal">— Kim olacak, efendisini öldürüp dün kendini asan uşak Smerdyakov…</p>

  <p class="normal">Tabii hemen, böyle kesin bir suçlama için elinde ne gibi delilleri olduğunu sordular, ama Gruşenka’nın elle tutulur hiçbir delili yoktu.</p>

  <p class="normal">— Dmitri Fyodoroviç söyledi bana; inanırım ona. Aramızdaki karaçalı yok mu, o mahvetti onu, her şeyin sebebi o!</p>

  <p class="normal">Gruşenka’nın sesinde nefret titremeleri vardı. Bu defa kimi kastettiğini sordular.</p>

  <p class="normal">— Küçük hanımı, dedi, Katerina İvanovna’yı… Evine çağırdı beni, çikolata falan sundu, kandıracak beni sözümona! Utanması gerçek değil, inanın bana…</p>

  <p class="normal">Başkan bu defa sert bir şekilde daha ölçülü konuşmasını ihtar etti. Ama kıskanç kadının gözü dönmüştü, sağa sola aldırdığı yoktu.</p>

  <p class="normal">Savcı söz aldı.</p>

  <p class="normal">— Sanığın Mokroye’de tutuklanışı sırasında orada bulunanların hepsi sizin başka bir odadan koşarak içeri girip, “Bütün suç benim, birlikte sürgüne gideceğiz!” diye bağırdığınızı görmüş ve duymuşlar. Şu halde siz de o anda, Dmitri’nin babasının katili olduğuna inanıyordunuz, değil mi?</p>

  <p class="normal">— O zaman ne duyduğumu hatırlamıyorum. Hepsi, babasının öldürdüğünü bağırdılar. Adam benim yüzümden öldüğü için kendimi suçlu hissettim. Fakat suçlu olmadığını söyleyince o saat inandım ona; her zaman da inanacağım, çünkü yalan söyleyecek adam değildir.</p>

  <p class="normal">Fetükoviç sormaya başladı. Diğer sorular arasında, Rakitin’i ve Aleksey Fyodoroviç Karamazov’u evine getirmek için aldığı yirmi beş ruble işini de unutmadı.</p>

  <p class="normal">Gruşenka öfkeli, küçümser bir gülümsemeyle,</p>

  <p class="normal">— Parayı almasında şaşacak bir şey yok ki, dedi. İkide bir bana dilenmeye gelirdi. Bazen otuzar ruble sızdırdığı olurdu, hem de hep eğlence için; yoksa yeme içme yönünden sıkıntısı yoktu.</p>

  <p class="normal">Fetükoviç, Başkanın yerinde kıpırdanıp durmasına aldırmadan,</p>

  <p class="normal">— Peki ama, Bay Rakitin’e karşı bu kadar eli açık davranmanızın sebebini sorabilir miyim? diye atıldı.</p>

  <p class="normal">— Kardeş çocukları değil miyiz? Annelerimiz öz kardeştir. Ama bu akrabalığımızı şehirde kimseye duyurmayayım diye yalvarıp durdu; pek ağırına gidiyormuş.</p>

  <p class="normal">Bu durum da herkes için şaşırtıcı oldu, akrabalıkları ne kasabada, ne manastırda biliniyordu, hatta Mitya da duymamıştı bunu şimdiye kadar. Anlattıklarına göre, Rakitin oturduğu yerde utançtan renkten renge girmişti.</p>

  <p class="normal">Gruşenka, daha duruşma salonuna girmeden Rakitin’in Mitya aleyhine tanıklık ettiğini duymuş, fena halde kızmıştı. Böylece Rakitin’in deminki asil nutku, kölelik kanununa, Rusya’nın medeni hayatındaki aksaklıklara dair isyanlı sözleri salonda bulunanların gözünde bu defa büsbütün silindi, yok oldu. Fetükoviç hayatından memnundu. Tanrı gene kollamıştı onu. Gruşenka’nın tanıklığı uzun sürmedi. Zaten pek yeni bir şey söyleyemezdi. Dinleyiciler üzerinde hoş olmayan bir etki uyandırdı. Tanıklığını bitirdikten sonra Katerina İvanovna’dan hayli uzak bir köşeye oturunca yüzlerce küçümser bakış dikildi üzerine… İfade verdiği sürece Mitya taş kesilmiş, yere bakıyordu. İçeriye tanık İvan Fyodoroviç Karamazov girdi.</p>
</body>
</html>
