<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karamazov</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h2 class="h2baslik1" id="calibre_toc_64">V<br class="chapter" />
  Ani Karar</h2>

  <p class="normal">Fenya büyükannesiyle mutfaktaydı, ikisi de yatmak üzereydiler. Nazar İvanoviç’e güvendikleri için içerden kilitlememişlerdi. Mitya dalar dalmaz Fenya’nın gırtlağına yapıştı. Kendinden geçerek,</p>

  <p class="normal">— Söyle, nerede o, Mokroye’ye kiminle gitti? diye haykırdı. Söyle! Çabuk!</p>

  <p class="normal">Kadınlar çığlığı bastılar.</p>

  <p class="normal">— Amanın, söyleyeceğim kuzum Dmitri Fyodoroyiç, hepsini söyleyeceğim, bir şeyciği saklamayacağım! diye bağırdı Fenya. Mokroye’ye, o subayın yanına gitti…</p>

  <p class="normal">— Hangi subaya?</p>

  <p class="normal">Fenya hep öyle hızlı hızlı konuşarak,</p>

  <p class="normal">— Eski subaya, dedi. Hani bir subayı vardı ya onun… Beş yıl önceki subay… sonra bırakıp gitmişti onu…</p>

  <p class="normal">Dmitri Fyodoroviç, ellerini kızın boynundan çekti, ölü gibi sapsarı duruyor, ses çıkarmıyordu. Ancak gözlerinden, her şeyi başından sonuna kadar, birdenbire anladığı belli oluyordu. Ama zavallı Fenya o anda onun meseleyi anlayıp anlamadığını düşünecek halde değildi, Mitya’nın içeri daldığı andaki gibi bir sandığın üstünde oturakalmış, zangır zangır titriyordu. Kendini korumak ister gibi ellerini öne uzatmış, kaskatı kesilmişti. Dehşetten iri iri açılmış gözleri Mitya’ya dikiliydi. Mitya’nın elleri kan içindeydi. Yolda koşarken besbelli yüzündeki teri silmek için alnına sürmüş, böylece alnı, sağ yanağı da yer yer kana bulanmıştı. Fenya sinir nöbetine yakalanmak üzereydi; ihtiyar aşçı kadın da yerinden doğrulmuş, çılgın bakışlarını ona dikmişti. Dmitri Fyodoroviç bir an ayakta durdu, sonra birdenbire farkında olmadan Fenya’nın yanındaki iskemleye bıraktı kendini.</p>

  <p class="normal">Oturduğu yerde bir şey düşünemiyordu, şaşkınlık içinde, taş kesilmiş gibiydi. Artık her şey gün gibi açıktı: bu subayın varlığını, her şeyi çok iyi biliyordu, Gruşenka’nın ağzından öğrenmişti; adamın bir ay önce Gruşenka’ya mektup gönderdiğini de biliyordu. Demek bütün bu ay bir şeyler, bu yabancı adamın gelişi de tertipleniyor, büyük bir sır olarak ondan gizleniyordu… Bu arada Mitya aklından bile geçirmemişti bunları. Nasıl olmuştu bu, nasıl düşünememişti? Niçin unutmuş, hakkında her şeyi duyduğu halde nasıl aklından silinmişti? Bu soru bütün korkunçluğuyla önündeydi. Mitya gerçekten ürkerek, dehşetten buz kesilerek bunu düşünüyordu.</p>

  <p class="normal">Sonra birdenbire, ağır, uysal bir çocuk gibi Fenya ile tatlı tatlı konuşmaya başladı. Demin yaptıklarıyla kadıncağızı nasıl korkuttuğunu, hakaret, eziyet ettiğini unutmuş gibiydi. Bulunduğu duruma göre olağanüstü, hatta şaşırtacak bir incelikle Fenya’yı sorguya çekmeye başladı. Fenya da bir yandan Mitya’nın kanlı ellerini dehşetle seyrediyor, bir yandan da son derece uysallıkla, çabuk çabuk karşılıklar veriyordu; hatta gerçeği bütün “çıplaklığıyla” bir an önce anlatmaya istekli görünüyordu. Yavaş yavaş, nerdeyse zevk alarak, maceranın ayrıntılarına girmeye başladı. Bunu Mitya’yı üzmek için değil de, sanki elinden geldiği kadar iyilik etmek için yapıyordu. O gün bütün olanları, Rakitin’le Alyoşa’nın gelişini, hanımının giderken pencereden Alyoşa’ya, Mitenka’ya selam götürmesini ve “Onu bir saatçik sevdiğini, ömrünün sonuna kadar unutmamasını” tembih edişini, hepsini, hepsini anlattı. Selam kısmına gelince Mitya gülümsedi, solgun yanakları alevlendi. O zaman Fenya, hiç çekinmeden,</p>

  <p class="normal">— Ellerinize ne oldu, Dmitri Fyodoroviç, dedi, kan içinde!</p>

  <p class="normal">— Öyle, diye dalgın dalgın karşılık verdi Mitya. Aynı dalgınlıkla ellerine baktı, sonra hemen bunu da, Fenya’nın sorusunu da unuttu, yeniden derin bir sessizliğe gömüldü.</p>

  <p class="normal">Mutfağa dalışının üstünden yirmi dakika geçmişti. Deminki korkusundan sıyrılmış, kararlı bir tavır takınmıştı. Birden doğruldu, dalgın dalgın gülümsedi. Fenya yeniden ellerini göstererek,</p>

  <p class="normal">— Ne oldu size böyle beyefendi? diye sordu. Üzüntüsünü paylaşmak isteyen yakın, candan bir dostu gibi acıyarak konuşuyordu.</p>

  <p class="normal">Mitya yeniden ellerine baktı. Yüzünde garip bir ifadeyle genç kadına baktı.</p>

  <p class="normal">— Kan bu Fenya, insan kanı… dedi. Hem ne diye döküldü sanki Tanrım! Bak Fenya… bir duvar var şurada… (Fenya’nın yüzüne bilmece söyler gibi bakıyordu.) Kocaman, görünüşte korkunç bir duvar; ama yarın “güneş kanatlanınca” Mitenka bu duvarı aşacak… Ne duvar olduğunu anlamıyorsun, ama zarar yok Fenya… Yarın duyar hepsini anlarsın… Şimdilik hoşça kal! Engel olmayacağım, çekileceğim; çekilmesini bilirim. Sen huzur içinde yaşa hayatım… Bir saatçik sevdiğin Mitenka’nı sonuna kadar hatırla! Biliyor musun Fenya, beni hep Mitenka diye çağırırdı.</p>

  <p class="normal">Dmitri Fyodoroviç sözünü bitirir bitirmez mutfaktan çıktı. Çıkışı Fenya’yı, Karamazov’un demin içeri dalıp üstüne saldırmasından daha çok korkuttu.</p>

  <p class="normal">Tam on dakika sonra Dmitri Fyodoroviç, az önce tabancalarını rehin bıraktığı genç memur Pyotr İlyiç Perhotin’deydi. Saat dokuz buçuktu. Pyotr İlyiç evinde çay içtikten sonra redingotunu sırtına geçirip “Başkent” Oteli’ne bilardo oynamaya gitmeye hazırlanıyordu. Mitya onu kapıda yakaladı. Adam, karşısındakini, kana bulanmış yüzünü görünce,</p>

  <p class="normal">— Aman Yarabbi, bu ne hal? diye çığlığı bastı.</p>

  <p class="normal">— Şey, tabancalarımı almaya geldim, paranızı da getirdim. Teşekkür ederim. Acelem var Pyotr İlyiç, lütfen elinizi çabuk tutun.</p>

  <p class="normal">Pyotr İlyiç’in şaşkınlığı gitgide artıyordu: Mitya’nın elinde bir deste para vardı, içeri girerken paraları sağ elinde, göstermek istiyormuş gibi önünde tutuşu çok garipti. Mitya’yı antrede karşılayan memurun uşağı olan çocuk, sonraları, Mitya’nın içeri girerken de parayı hep böyle tuttuğunu anlatmıştı. Herhalde sokakta yürürken de gene sağ elini öne uzatarak taşımıştı paraları… Banknotların hepsi yüz rublelik, renk renkti, kanlı parmakları arasında tutuyordu onları. Pyotr İlyiç, ilerde, ilgili kimselerin paranın ne kadar olduğu sorularına, gözle saymanın güç olduğu karşılığını vermişti; belki iki, belki üç bindi… Herhalde büyücek, “dolgun” bir desteydi. Sonraları verdiği ifadeye göre, “Dmitri Fyodoroviç’e gelince o da tam kendinde değildi. Sarhoş olmamakla beraber bir coşkunluk içindeydi. Dalgındı, bir yandan da sanki zihni belirli bir şeye takılmış, bir şeyler düşünüp halletmek istiyor ve yapamıyor gibiydi. Acele ediyor, sert, çok garip konuşuyor, zaman zaman kederli değil, hatta neşeli bile görünüyordu.”</p>

  <p class="normal">Konuğunu şaşkınlıkla süzen Pyotr İlyiç,</p>

  <p class="normal">— Ne oldu size? diye tekrarladı. Bu ne hal böyle? Yüzünüz gözünüz kan içinde; düştünüz mü yoksa, baksanıza!</p>

  <p class="normal">Mitya’yı dirseğinden yakalayarak aynanın karşısına götürdü. Mitya kana bulanmış yüzünü görünce irkildi, öfkeyle kaşlarını çattı:</p>

  <p class="normal">— Hay aksi şeytan! Bir bu eksikti! diye hırsla söylenip banknotları sağ elinden sol eline geçirdi, sinirli sinirli cebinden mendilini çıkardı. (Grigori’nin kafasıyla yüzünü sildiği mendildi bu): üzerinde lekesiz yer kalmamıştı. Kurumuş değil de çirişlenmişti sanki, topak haline gelmiş, bir türlü açılmıyordu. Mitya mendili öfkeyle yere fırlattı.</p>

  <p class="normal">— Allah kahretsin! Çaput gibi bir şeyiniz yok mu? Sileyim bari.</p>

  <p class="normal">— Demek yaralı değilsiniz, kana bulaştınız sadece. Yıkanın daha iyi öyleyse… Lavabo şurada, size yardım edeyim.</p>

  <p class="normal">— Lavabo mu? İyi bu… Yalnız bunları ne yapayım? Mitya büsbütün garip bir şaşkınlıkla yüz rublelik banknotlar destesini Pyotr İlyiç’e gösterdi, sanki paraları koyacak yeri bulmak ona düşüyordu.</p>

  <p class="normal">— Cebinize koyun, yahut masaya, buraya bırakın, kaybolmaz.</p>

  <p class="normal">— Cebime mi? Cebime yaa… İyi olur…</p>

  <p class="normal">Sonra dalgınlıktan sıyrılmış gibi ekledi:</p>

  <p class="normal">— Merak edilecek bir şey yok canım, bunlar hep saçmalık. Biz önce şu işi bitirelim: siz tabancalarımı verin. İşte paranız… Çok lazım bunlar bana, çok… Hiç de vaktim yok doğrusu…</p>

  <p class="normal">Çabuk çabuk konuşuyordu. Destenin üstünden bir yüz rublelik alarak memura uzattı.</p>

  <p class="normal">— Üstünü veremem ki, daha ufağı yok mu?</p>

  <p class="normal">— Yok, dedi Mitya. Banknotları yeniden gözden geçirdi. Sonra kendinden emin değilmiş gibi üstten bir iki banknotu kaldırıp baktı.</p>

  <p class="normal">— Hayır, hepsi öyle, dedi, gene soran bakışını Pyotr İlyiç’e dikti.</p>

  <p class="normal">— Nerden bu zenginlik böyle? Durun, bizim oğlanı bir koşu Plotnikov’lara göndereyim. Onlar geç vakte kadar açıktır, belki bozarlar. Hey Mişa!</p>

  <p class="normal">Mitya, sanki bir şey hatırlayarak,</p>

  <p class="normal">— Plotnikov’ların dükkânı mı? Bu mükemmel işte! diye bağırdı. Sonra küçük uşağa döndü:</p>

  <p class="normal">— Mişa, buraya bak oğlum. Plotnikov’lara koş; Dmitri Fyodoroviç’in selamı var, şimdi kendisi de gelecek, dersin. Bak dinle: ben gelinceye kadar şampanya hazırlasınlar, şöyle üç düzine kadar… Bir sandığa koysunlar, geçen sefer Moskova’ya gidişimdeki gibi.</p>

  <p class="normal">Pyotr İlyiç’e dönerek,</p>

  <p class="normal">— O zaman dört düzine almıştım, dedi. Sonra tekrar çocukla konuşmaya devam etti:</p>

  <p class="normal">— Sen üzülme Mişa, onlar bilirler. Bir de şey, peynir, ciğer ezmesi, füme balık, jambon, havyar falan, ne varsa, yüz, yüzyirmi rublelik kadar. Geçen seferki gibi koysunlar… Dur, çerez de lazım; meyve, şeker, armut, iki üç yahut dört tane karpuz… Yok, yok, karpuz bir tane de yeter. Çikolata, marmelat, akide şekeri, sütlü karamela filan alalım. Tam şu Moskova’ya gidişimdeki gibi, şampanya ile üç yüz ruble filan tutsun. Hepsini gayet iyi hazırlasınlar. Ama unutma Mişa; Mişa senin adın, değil mi?</p>

  <p class="normal">Pyotr İlyiç’e döndü:</p>

  <p class="normal">— Adı Mişa, değil mi?</p>

  <p class="normal">Dmitri Fyodoroviç’i merak ve kaygıyla dinleyen Pyotr İlyiç,</p>

  <p class="normal">— Durun canım, diye sözünü kesti. Kendiniz gidip söyleseniz daha iyi olur. Çocuk hepsini birbirine karıştırır.</p>

  <p class="normal">— Karıştırır ya, bana da öyle geliyor. Olmadı bu Mişa, ben de seni mükafat olarak öpecektim… Bak, şaşırmazsan bir on ruble alacaksın. Yalnız elini çabuk tut. Şampanyayı, başta şampanyayı hazır etsinler; konyağı, kırmızı, beyaz şarapları da unutmazlar tabii… Kısacası, hepsi geçen seferki gibi olsun. Bilirler onlar.</p>

  <p class="normal">— Beni dinleyin, dedi Pyotr İlyiç. Parayı bozdurup dükkânı kapatmamalarını tembihlesin yeter. Siz gidin, her şeyi kendiniz alırsınız. Verin şu yüzlüğü. Hadi Mişa, marş marş! Bir solukta döneceksin.</p>

  <p class="normal">Pyotr İlyiç, Mişa’yı mahsus bir an önce savmış olmalıydı. Çünkü çocuk, konuğun kan lekeleri bulaşmış yüzüne, titreyen parmaklarıyla parayı tuttuğu ellerine gözleri yuvalarından fırlamış, korku ve şaşkınlıktan ağzı açık bakıyor, herhalde söylediklerinden pek azını anlayabiliyordu.</p>

  <p class="normal">Pyotr İlyiç sert sert,</p>

  <p class="normal">— Hadi şimdi yıkanmaya gidelim, dedi. Parayı masaya yahut cebinize koyun. Ha şöyle, buyrun. Redingotunuzu da çıkarın. Mitya’nın redingotunu çıkarmasına yardım ederken,</p>

  <p class="normal">— Bakın, redingotunuz da kanlanmış! diye bağırdı.</p>

  <p class="normal">— Yo… değil; kolunun yanı birazcık, o kadar… Bir de mendilden geçmiş. Fenya’dayken mendilin üzerine oturmuştum. O zaman olmuş besbelli.</p>

  <p class="normal">Mitya’nın büyük bir güvenle anlattıklarını Pyotr İlyiç kaşları çatık dinliyordu.</p>

  <p class="normal">— İyi becermişsiniz. Kim bilir kiminle dövüştünüz… diye mırıldandı.</p>

  <p class="normal">Yıkanmaya başladılar. Pyotr İlyiç güğümden su döküyordu. Mitya acelesinden ellerini iyice sabunlamadı. (Pyotr İlyiç sonraları ellerinin titrediğini hatırlamıştı.)</p>

  <p class="normal">Pyotr İlyiç doğru dürüst sabunlayıp iyice ovmasını söyledi;</p>

  <p class="normal">Mitya üzerinde gitgide artan bir üstünlük kazanıyordu. Burada, Pyotr İlyiç’in hayli gözüpek bir delikanlı olduğunu söylemeden geçmeyelim.</p>

  <p class="normal">— Tırnaklarınızın altında da kaldı, bakın; hadi şimdi yüzünüzü silin. Şurayı, şakaklarınızı, kulağınıza doğru… Bu gömlekle mi gideceksiniz? Gidilir mi böyle! Baksanıza sağ kolunun kenarı kan içinde.</p>

  <p class="normal">Mitya gömleğinin yenine baktı:</p>

  <p class="normal">— Ya… kan içinde, dedi.</p>

  <p class="normal">— Çamaşır değiştirin bari.</p>

  <p class="normal">— Vaktim yok. Şöyle yapsam?</p>

  <p class="normal">Elleriyle yüzünü havluyla kurulayıp redingotunu giyen Mitya hep o güven dolu tavrıyla devam etti:</p>

  <p class="normal">— Kolumun kenarını kıvırayım biraz, redingotun içinden belli olmaz. Bakın!</p>

  <p class="normal">Pyotr İlyiç onu yukarıdan aşağı süzdü.</p>

  <p class="normal">— Peki. Şimdi söyleyin bakalım, nerede benzettiniz kendinizi böyle. Biriyle mi dövüştünüz? Geçen defaki gibi lokantada mı yoksa? Gene o yüzbaşıyla çatışmış olmayasınız? Adamcağızı yerden yere çarpmışsınız… Yoksa bu sefer başkası mı ya da birini mi öldürdünüz?</p>

  <p class="normal">— Sözünü etmeye değmez.</p>

  <p class="normal">— Neden değmiyormuş?</p>

  <p class="normal">— Bırakalım şunu canım.</p>

  <p class="normal">Mitya birdenbire gülümsedi:</p>

  <p class="normal">— Şehir meydanında bir kocakarıyı ezdim demin.</p>

  <p class="normal">— Ezdiniz mi? Kocakarıyı mı ezdiniz?</p>

  <p class="normal">— Yok yok, bir ihtiyarı…</p>

  <p class="normal">Mitya, Pyotr İlyiç’e bakarak gülüyor, karşısında sağır varmış gibi bağıra bağıra konuşuyordu.</p>

  <p class="normal">— Ee, canı cehenneme! Kocakarı mı, ihtiyar mı neyse, öldürdünüz mü onu?</p>

  <p class="normal">— Barıştık, ilkin dalaşıp sonra barıştık. Dostça ayrıldık. Ahmağın biri… bağışladı beni… Şu anda mutlaka bağışlamıştır.</p>

  <p class="normal">Mitya birdenbire,</p>

  <p class="normal">— Ayağa kalkabilse bağışlamazdı, diye göz kırptı. Ama biliyor musunuz, Pyotr İlyiç, şeytan alsın canını! Duydunuz ya, canı cehenneme diyorum, umurumda değil! Artık lafını etmek de istemiyorum! diye kesin bir tavırla sözünü tamamladı Mitya.</p>

  <p class="normal">— Siz de olur olmaz kimselerle hır çıkarıyorsunuz. Geçen gün o yüzbaşıyla, hem de hiç yüzünden dövüşe kalktınız. Şimdi dövüş bitti, içki âlemine koşuyorsunuz. Yaratılışınız böyle… Üç düzine şampanya… ne oluyor yani?</p>

  <p class="normal">— Bravo! Artık tabancalarımı verin. Vallahi vaktim yok. Seninle biraz daha konuşurduk, ama inan, vaktim yok. Hem böyle yavan laf zamanı geçti artık. A, param nerede, nereye koydum?..</p>

  <p class="normal">Mitya ceplerini araştırmaya başladı.</p>

  <p class="normal">— Masaya koydunuz ya… kendiniz koydunuz… İşte. Unuttunuz mu? Öyle ya, paranın sizin için süprüntüden, akan sudan farkı yok. Bu da tabancalarınız. İşe bakın, saat altıdan önce on rubleye rehine bırakıp şimdi binlerle geliyorsunuz, iki üç bin var, değil mi?</p>

  <p class="normal">Mitya banknotları pantolonunun yan cebine sokarken güldü.</p>

  <p class="normal">— Üç herhalde…</p>

  <p class="normal">— Düşürürsünüz böyle. Altın madeni mi buldunuz yoksa?</p>

  <p class="normal">— Maden mi? Altın madenleri mi? diye olanca sesiyle haykırdı Mitya ve kahkahayla güldü.</p>

  <p class="normal">— Madenlere gitmek ister misiniz, Perhotkin? Bir bayan var burada; tek gitmeye razı olun, size bol keseden üç bin ruble sunar. Bana da sundu. Maden ocaklarına âşık o!.. Hohlakova’yı tanır mısınız?</p>

  <p class="normal">— Tanışmadık, ama duydum, gördüm de kendisini… Yoksa üç bini size o mu verdi? Tıkır tıkır saydı mı üç bini?</p>

  <p class="normal">Pyotr İlyiç inanmayarak bakıyordu Mitya’ya.</p>

  <p class="normal">— Siz yarın sabah, güneş doğar doğmaz, ölümsüz gençlik temsilcisi Phoebus,<sup class="calibre2"><a href="../Text/karamazov_split_114.html#footnote-600-98" id="footnote-600-98-backlink">[98]</a></sup> Tanrıya övgülerini sunmak için kanat açarken şu Hohlakova’ya gidip, sorun bir kere: üç bin papeli vermiş mi, vermemiş mi bana? Sorun bir kere.</p>

  <p class="normal">— Aranızdaki yakınlığı bilmiyorum. Böyle kesin konuştuğunuza göre vermiş olmalı… Siz de paraya konunca Sibirya’ya<sup class="calibre2"><a href="../Text/karamazov_split_114.html#footnote-600-99" id="footnote-600-99-backlink">[99]</a></sup> gidecek yerde binliklerin icabına bakacaksınız. Gerçekten, şimdi nereye öyle?</p>

  <p class="normal">— Mokroye’ye…</p>

  <p class="normal">— Mokroye’ye mi? Gece oldu artık.</p>

  <p class="normal">— Mastruk zenginken züğürtledi,<sup class="calibre2"><a href="../Text/karamazov_split_114.html#footnote-600-100" id="footnote-600-100-backlink">[100]</a></sup> dedi birdenbire Mitya.</p>

  <p class="normal">— Züğürtlemek mi?.. Binlerle mi, daha neler!</p>

  <p class="normal">— Binleri kastetmiyorum ben. Yerin dibine batsın bunlar? Kadınların kişiliğinden söz ediyorum… Hafif olur kadın tabiatı, Hem hercai hem bozuk… Odysseus<sup class="calibre2"><a href="../Text/karamazov_split_114.html#footnote-600-101" id="footnote-600-101-backlink">[101]</a></sup> doğru demiş. Yerinde söz doğrusu.</p>

  <p class="normal">— Ne söylediğinizi anlamıyorum.</p>

  <p class="normal">— Sarhoş muyum ben?</p>

  <p class="normal">— Sarhoştan da kötü…</p>

  <p class="normal">— Ruhen sarhoşum Pyotr İlyiç, ruhen sarhoşum! Ama yeter artık, yeter!</p>

  <p class="normal">— O da ne, tabancayı mı dolduruyorsunuz?</p>

  <p class="normal">— Evet, tabancayı dolduruyorum.</p>

  <p class="normal">Mitya gerçekten kutudan bir tabanca aldı, barut boynuzunun kapağını açıp namluya biraz barut döktü. Sonra bir kurşun aldı, tabancaya yerleştirmeden önce iki parmağıyla tutarak mumun karşısına getirdi.</p>

  <p class="normal">Pyotr İlyiç merakla, kaygıyla,</p>

  <p class="normal">— Kurşuna neden bakıyorsunuz? diye sordu.</p>

  <p class="normal">— Hiç. Hayal kuruyorum. Mesela sen bu kurşunu beynine sıkmaya karar vermiş olsan tabancayı doldururken kurşuna bakar mıydın, bakmaz mıydın?</p>

  <p class="normal">— Ne diye bakacakmışım?</p>

  <p class="normal">— Beynime gireceğine göre merak ediyorum nasıl olduğunu… Ama saçmalık bu, aklıma geliverdi işte… Eh, tamam.</p>

  <p class="normal">Kurşunu tabancaya yerleştirip sıkıladı.</p>

  <p class="normal">— Boş bunlar, aziz Pyotr İlyiç, bilsen nasıl boş! Sen şimdi bana bir parça kâğıt ver de…</p>

  <p class="normal">— İşte kâğıt.</p>

  <p class="normal">— Yoo, temiz, yazı kâğıdı ver. Hah, şimdi oldu. Mitya masadan bir kalem kaparak kâğıda hızlı hızlı bir şeyler karaladı, sonra dörde katlayıp yeleğinin cebine soktu. Tabancaları tekrar kutuya koydu, kutuyu anahtarıyla kilitleyip aldı. Sonra Pyotr İlyiç’e bakarak düşünceli bir tavırla uzun uzun gülümsedi.</p>

  <p class="normal">— Gidelim artık, dedi.</p>

  <p class="normal">Pyotr İlyiç, kaygıyla,</p>

  <p class="normal">— Nereye gidiyoruz? dedi. Durun biraz. Sakın bu kurşunu beyninize yollamaya niyetli olmayasınız?</p>

  <p class="normal">— Kurşun mu, boş şey! Ben yaşamak istiyorum, hayatı seviyorum ben. Altın bukleli Phoebus’u, sıcak ışığını seviyorum. Aziz Pyotr İlyiç, sen yoldan çekilmek nedir bilir misin?</p>

  <p class="normal">— Ne çekilmesi?</p>

  <p class="normal">— Yol vermek… Sevdiğin insanın ve nefret ettiğin birinin yolundan çekilerek… Hem nefret ettiğini de bağrına basacaksın; böylece çekileceksin yoldan! Onlara, “Güle güle gidin, Allaha emanet olun,” diyeceksin, “ben de…”</p>

  <p class="normal">— Siz de?..</p>

  <p class="normal">— Yeter. Gidelim artık.</p>

  <p class="normal">— Vallahi, birine söyleyeyim de sokmasınlar sizi oraya. (Pyotr İlyiç, Mitya’yı süzüyordu.) Mokroye’de ne işiniz var şimdi?</p>

  <p class="normal">— Bir kadın var orada, kadın; anladın mı, Pyotr İlyiç. Bu kadarı yeter sana.</p>

  <p class="normal">— Beni dinleyin, Dmitri Fyodoroviç, gerçi biraz vahşi, ele avuca sığmaz birisiniz, ama nedense öteden beri hoşlanırım sizden… bu yüzden meraklanıyorum.</p>

  <p class="normal">— Sağol kardeşim. Vahşiyim diyorsun; öyle, vahşiyiz, vahşi! Ben de hep bunu söyledim: vahşiyiz! Aa bak, Mişa da geldi; unutmuştum ben onu…</p>

  <p class="normal">Para bozduran Mişa soluk soluğa geldi. Plotnikov’ların hep birlikte işe koyulup şişeleri, balığı, çayı paketlediklerini, nerdeyse hazır olacağını haber verdi. Mitya, Pyotr İlyiç’e bir on rublelik verdi, birini de Mişa’nın kucağına attı.</p>

  <p class="normal">Pyotr İlyiç itiraz etti:</p>

  <p class="normal">— Olmaz, evimde böyle şeye izin vermem; kötü bir şımarıklık bu. Saklayın paranızı, çarçur etmenin ne gereği var! Yarın ihtiyacınız olunca gene benden istemeye geleceksiniz. Hem yan cebinize sokuşturup durmayın böyle, düşüreceksiniz.</p>

  <p class="normal">— Bana bak aziz dostum, Mokroye’ye birlikte gidelim, olmaz mı?</p>

  <p class="normal">— Ne işim var orada?</p>

  <p class="normal">— Bak dinle, istersen bir şişe burada açayım, hayata içelim! Canım içmek istiyor, hem de ille seninle içmek istiyorum. Seninle hiç içmedik.</p>

  <p class="normal">— Olur, ama lokantada; ben de oraya gidiyorum zaten.</p>

  <p class="normal">— Lokanta uzun iş, vaktim yok. Ama Plotnikov’ların dükkânında, arka odada olur. Sana bir bilmece söyleyeyim mi?</p>

  <p class="normal">— Söyle.</p>

  <p class="normal">Mitya yeleğinin cebinden deminki kâğıdı çıkarıp gösterdi. Kâğıtta iri, okunaklı bir yazıyla şunlar vardı:</p>

  <p class="normal">“Yaşadığım hayata karşılık kendimi cezalandırıyorum.”</p>

  <p class="normal">Pyotr İlyiç kâğıdı okuduktan sonra,</p>

  <p class="normal">— Vallahi, şimdi gidip gereken bir yere haber vereceğim, dedi.</p>

  <p class="normal">— Yetişemezsin azizim. İyisi mi gidip içelim de yola koyulalım.</p>

  <p class="normal">Plotnikov’ların dükkânı sokağın köşesinde, Pyotr İlyiç’in oturduğu evin ötesindeydi. Şehrimizin en büyük bakkal dükkânıydı bu. Sahipleri zengin tüccarlardı, dükkân da oldukça iyiydi. Bir başkent dükkânında bulunacak çeşitlerin hepsi vardı: “Yeliseyev Kardeşler mahzenlerinden’” şaraplar, meyve, sigara, çay, şeker, kahve, vb. Dükkânda daima tezgâhtardan başka ayak hizmeti gören iki çocuk çalışırdı. Bölgemiz züğürtleyip toprak sahiplerimiz şuraya buraya dağıldığı, ticaret durgunlaştığı halde bakkaliye satışları eskisi gibi, hatta yıldan yıla artarak daha da gelişiyordu. Böyle şeylerin alıcıları tükenmiyordu.</p>

  <p class="normal">Mitya’yı dükkânda sabırsızlıkla bekliyorlardı. Üç dört hafta önce gelip birden, peşin parayla (zaten ona veresiye vermezlerdi ya!) birkaç yüz rublelik öteberi aldığını hâlâ unutmamışlardı. Bu seferki gibi o gün de elinde bir deste yüzlük banknot tutup gerekli gereksiz, pazarlık etmeden, bunca yiyecek içeceği ne yapacağını hiç düşünmeden su gibi para harcadığını hatırlıyorlardı. Şehirdekiler ertesi gün, Mitya’nın Gruşenka’yı alıp Mokroye’ye gittiğini, o gece ve ertesi gün tam üç bin rublenin altından girip üstünden çıktıktan sonra meteliksiz, “anadan doğma” döndüğünü anlatıp durmuşlardı. O aralık kasabamızda konaklamış bir çergiyi kapatmış. Çingeneler de Mitya’nın sarhoşluğundan faydalanarak iki günde alabildiğine para sızdırmışlar; pahalı şarapları su gibi içmişler. Hımbıl mujiklere nasıl şampanya içirdiğini, köylü kızlarıyla karılarına ciğer ezmesi, şeker tıkıştırdığını Mitya ile alay ederek anlatıyorlardı.</p>

  <p class="normal">Lokantalarımızda en çok, Mitya’nın olanları hiç saklamadan, uluorta yaptığı açıklama alay konusu olmuştu. (Yalnız yüzüne karşı kimse ses çıkaramıyordu, bu oldukça tehlikeli işti.) Gruşenka bütün bu âleme karşılık ona ancak ayağını öptürmüştü, hepsi o kadar.</p>

  <p class="normal">Mitya ile Pyotr İlyiç dükkâna geldikleri zaman kapıda hazır bir troyka buldular. Araba halılarla örtülmüş, zillerle, çıngıraklarla donatılmıştı, arabacı Andrey Mitya’yı bekliyordu. Dükkândakiler bir sandık “düzenlemişler”, çivileyip arabaya koymak için Mitya’yı bekliyorlardı. Pyotr İlyiç şaşırdı.</p>

  <p class="normal">— Troyka işini ne zaman becerdin? diye sordu.</p>

  <p class="normal">— Sana koşarken şu Andrey’e rastladım, doğruca buraya, dükkâna gelmesini söyledim. Vakit kaybetmeye gelmez. Geçen defa Timofey’le gitmiştik, ama bu sefer kaçırdık onu… Benden önce bir periyi alıp uçurmuş… Çok gecikir miyiz, Andrey?</p>

  <p class="normal">— Yo, olsa olsa bizden bir saat önce varırlar. Belki o kadar da tutmaz, diye aceleyle karşılık verdi Andrey. Timofey’i ben yolladım, nasıl gittiklerini biliyorum. Bizim gibi gidemez onlar Dmitri Fyodoroviç, nerde! Bir saat bile geçemezler bizi!</p>

  <p class="normal">Heyecanla konuşan Andrey kızıla çalan sarı saçlı, kuru, henüz pek yaşlanmamış bir arabacıydı. Sırtında beli büzgülü kolsuz kaftan vardı, sol kolunda gocuğu asılıydı.</p>

  <p class="normal">— Bir saatten fazla gecikmezsen elli ruble bahşişin var.</p>

  <p class="normal">— Bir saat olamaz, Dmitri Fyodoroviç. Ne diyorsunuz, bir saat değil, yarım saat bile takamazlar bizi.</p>

  <p class="normal">Mitya, telaş içinde, karmakarışık emirler veriyordu. Başladığı sözleri sonunu getirmeden unutuyor, tamamlamıyordu. Pyotr İlyiç araya girip yardım etmeyi yararlı buldu.</p>

  <p class="normal">Mitya,</p>

  <p class="normal">— Dört yüz; dört yüz rubleden az olmasın, tıpatıp geçen seferki gibi olsun! diye emir veriyordu. Dört düzine şampanya, bir şişe aşağı istemem.</p>

  <p class="normal">— Ne yapacaksın bu kadarını, ne gereği var? Dur! diye haykırdı Pyotr İlyiç. Bu sandık da ne? Ne var içinde? Dört yüz rublelik mal bu kadar mı?</p>

  <p class="normal">Etrafta koşuşan tezgâhtarlar hemen yılışarak, ilk sandıkta sadece yarım düzine şampanya ile öncelikle gerekli mezelerle şeker, akide falan bulunduğunu söylediler. Esas erzak hemen arkasından, geçen seferki gibi ayrı troyka ile gönderilecek ve Dmitri Fyodoroviç’in varışından bir saat sonra orada olacaktı.</p>

  <p class="normal">— Evet, bir saati sakın geçirmesinler. Akide ile sütlü karamela çokça olsun, kızlar bayılır buna! diye heyecanla tekrarlıyordu Mitya.</p>

  <p class="normal">— Karamelayı anladık, ama dört düzine şampanya ne oluyor? Bir düzine nenize yetmez.</p>

  <p class="normal">Pyotr İlyiç kızıyordu adeta. Pazarlığa başladı, hesap istedi, bir türlü yatışmıyordu. Gene de ancak yüz ruble kurtarabildi. Sonunda, bütün alınanların üç yüz rubleyi geçmemesine karar verdiler.</p>

  <p class="normal">Pyotr İlyiç, ansızın, aklına bir şey gelmiş gibi,</p>

  <p class="normal">— Aman, hepinizin canı cehenneme! diye bağırdı. Bana ne, haydan gelen huya gider.</p>

  <p class="normal">Mitya onu dükkânın arkasındaki odaya sürükledi:</p>

  <p class="normal">— Buraya, buraya gel pinti efendi, darılma. Şimdi bize bir şişe açarlar, birer kadeh çekeriz. Sen de gelsene bizimle Pyotr İlyiç, gel sen de… İyi adamsın sen, severim senin gibilerini!</p>

  <p class="normal">Mitya, kirden yüzü görünmeyen bir yaygıyla örtülü ufacık bir masanın önündeki hasır iskemleye oturdu. Pyotr İlyiç karşısına ilişti; onlar oturur oturmaz şampanya geldi. Beylerin istiridye isteyip istemedikleri soruldu, “en taze, en âlâ istiridyelerden…”</p>

  <p class="normal">— Cehennemin dibine istiridyeleriniz! diye tersledi Pyotr İlyiç. Yemem ben, hiçbirine gerek yok.</p>

  <p class="normal">— İstiridyelerle uğraşamayız zaten. Benim de canım bir şey istemiyor.</p>

  <p class="normal">Mitya birden duygulanarak,</p>

  <p class="normal">— Biliyor musun dostum, dedi, ben de öteden beri böyle karışıklıktan hoşlanmazdım.</p>

  <p class="normal">— Hoşlanacak şey mi? Elin köylülerine üç düzine şampanya ısmarlarsan kim olsa çatlar!</p>

  <p class="normal">— Onu kastetmiyorum. Manevi düzeni kastediyorum; bu yok bende kahrolası! Hayatım baştan aşağı düzensizlik içinde geçti, bir çekidüzen vermem gerekiyor hayatıma… Bak, nasıl konuşuyorum!</p>

  <p class="normal">— Saçmalıyorsun sen. Bak dinle:</p>

  <p class="normal">“Ulu Tanrıya yeryüzünde övgü</p>

  <p class="normal">İçimdeki Ulu Tanrıya övgü!”</p>

  <p class="normal">Bu ufacık şiir bir zamanlar içimden kopuvermişti, şiir değil, bir damla gözyaşı… ben yazdım. Tabii yüzbaşıyı sakalından sürüklediğim zaman değil…</p>

  <p class="normal">— Onu da ne diye hatırladın şimdi?</p>

  <p class="normal">— Neden mi? Hiç, saçma. Sonunda her şey olacağına varıyor.</p>

  <p class="normal">— Vallahi, şu tabancaların gözümün önünden gitmiyor, Dmitri Fyodoroviç.</p>

  <p class="normal">— Tabancalar da saçma. İç, hayal kurmayı bırak şimdi. Hayatı severim ben, öylesine severim ki, gına geldi artık! Yeter! Hadi hayat için içelim dostum. Hayata kadeh kaldırmayı öneriyorum. Neden kendimden memnunum ben? Alçağın biriyim, ama kendimden memnunum. Alçaklığım yüzünden acı duyduğum halde kendimden memnunum. Yaratılmış her şeyi kutsal sayıyorum; şu anda Tanrıyı da, yaratıklarını da kutsamaya hazırım ama… zararlı bir böceği yok etmek gerekiyor, ortalıkta sürünüp başkalarının hayatını zehirlemesin diye… Hayata içelim aziz kardeş! Hayattan daha değerli ne var? Hiç, hiçbir şey. Hayat için, kraliçeler kraliçesi için!</p>

  <p class="normal">— Hay hay. Hayata da, şu senin kraliçenin şerefine de içelim.</p>

  <p class="normal">Birer kadeh içtiler. Mitya bütün coşkunluğuna rağmen hayli hüzünlüydü. Giderilmez, ağır bir kaygının yükü altında gibiydi.</p>

  <p class="normal">— Mişa! Şu gelen senin Mişa değil mi? Mişa, oğlum, buraya gel Mişa. Al, iç şu kadehi; yarınki altın saçlı Phoebus’un şerefine…</p>

  <p class="normal">Pyotr İlyiç sinirlendi.</p>

  <p class="normal">— Ona ne diye veriyorsun? diye söylendi.</p>

  <p class="normal">— Öyle işte, içimden geldi; izin ver.</p>

  <p class="normal">— Aman sen de!</p>

  <p class="normal">Mişa uzatılan kadehi dikti, beylerin önünde eğildikten sonra savuştu.</p>

  <p class="normal">— Böylece beni daha çok hatırlar… Azizim, kadını severim ben, kadını… Nedir kadın? Yeryüzünün ecesi! Öf, canım sıkılıyor, Pyotr İlyiç. Hamlet’i hatırlar mısın: “Canım sıkılıyor Horatio, öyle canım sıkılıyor ki… Vah zavallı Yorick!’’ Yorick belki de benim. Tamam, şimdi Yorick, sonra da kafatasıyım.</p>

  <p class="normal">Pyotr İlyiç dinliyor, ses çıkarmıyordu. Mitya da sustu. Köşede duran şirin, kara gözlü finoyu görünce tezgâhtara,</p>

  <p class="normal">— Kimin köpeği bu? diye sordu dalgınlıkla.</p>

  <p class="normal">— Patronun karısı Varvara Alekseyevna’nın finosu… Demin buraya gelip unutmuşlar. Götürelim bari.</p>

  <p class="normal">Mitya dalgın dalgın:</p>

  <p class="normal">— Böyle bir fino vardı, dedi, alayımızda… yalnız onun arka ayağı kırıktı… Bak, sana bir şey soracaktım Pyotr İlyiç: sen hayatında bir şey çaldın mı hiç?</p>

  <p class="normal">— Ne biçim soru bu!</p>

  <p class="normal">— Sordum işte. Bak nasıl: birisinin cebinden, başkasına ait bir şey… Devletin parasını demek istemiyorum, onu herkes çalar, tabii sen de…</p>

  <p class="normal">— Allah belanı versin.</p>

  <p class="normal">— Başkasının malını kastediyorum. Doğrusu cebinden, cüzdanından aşırdığın oldu mu?</p>

  <p class="normal">— Bir kere, dokuz yaşındaydım; annemin masasından bir yirmi kapiklik çaldım. Usulcacık aldım, avucumda sakladım.</p>

  <p class="normal">— Sonra?</p>

  <p class="normal">— Dayağı yedim tabii. Ne oluyor sana Allah aşkına, yoksa bir şey mi çaldın?</p>

  <p class="normal">Mitya kurnazca göz kırptı:</p>

  <p class="normal">— Çaldım ya.</p>

  <p class="normal">Pyotr İlyiç meraklandı:</p>

  <p class="normal">— Ne çaldın?</p>

  <p class="normal">— Anamdan yirmi kapik çaldım, dokuz yaşındaydım; üç gün sonra geri verdim…</p>

  <p class="normal">Mitya sözünü tamamlayınca birden yerinden doğruldu. O anda Andrey,</p>

  <p class="normal">— Biraz acele etsek, Dmitri Fyodoroviç, diye dükkânın kapısından seslendi.</p>

  <p class="normal">Mitya telaşlandı:</p>

  <p class="normal">— Tamam mı? Gidelim. Son bir söz daha, bir de şey… Andrey’e yolluk olarak bir bardak votka; çabuk! Bir kadeh konyak da ayrıca. Bu kutuyu (tabanca kutusunu) minderin altına koyun. Hoçça kal, Pyotr İlyiç, hakkını helal et.</p>

  <p class="normal">— Yarın dönersin ya?</p>

  <p class="normal">— Elbette.</p>

  <p class="normal">— Hesabı şimdi mi göreceksiniz? diye sokuldu tezgâhtar.</p>

  <p class="normal">— Ne hesabı? Ha evet, hemen şimdi.</p>

  <p class="normal">Mitya yeniden cebinden banknot destesini çıkardı, üç tane yüz rublelik ayırıp tezgâhın üstüne fırlattı, hızlı adımlarla dışarı çıktı. Dükkândakiler peşinden koştular, önünde eğilerek selamlarla, iyi yolculuk dilekleriyle uğurluyorlardı. Konyaktan genzi yanan Andrey öksürdü, arabaya atladı. Mitya tam arabaya binecekken karşısına yerden bitmiş gibi Fenya çıktı. Soluk soluğa yetişen kız bir çığlıkla Mitya’nın ayaklarına kapandı. Kollarını ona doğru uzatarak,</p>

  <p class="normal">— Beyim, Dmitri Fyodoroviç, velinimetim, hanımıma kıymayın! diye yalvarmaya başladı. Size hepsini olduğu gibi anlattım. Ötekini de mahvetmeyin, ilk gözağrısı onun. Artık nikâhla alacak Agrafena Aleksandrovna’yı; Sibirya’dan bunun için geldi… Bir cana kıymayın, anam babam Dmitri Fyodoroviç!</p>

  <p class="normal">— Bak, bak, bak… Demek böyle ha! Ne haltlar karıştırmaya niyetin var! diye kendi kendine mırıldandı Pyotr İlyiç. Mesele şimdi anlaşıldı!</p>

  <p class="normal">Sonra, Mitya’ya, yüksek sesle,</p>

  <p class="normal">— Dmitri Fyodoroviç, insansan, ver bana şu tabancaları! dedi. Duydun mu, Dmitri?</p>

  <p class="normal">— Tabancaları mı? Bırak canım, ben onları yolda bir su birikintisine atarım. Kalk Fenya, ayağıma kapanma. Bundan sonra Mitya kimsenin canına kıyacak değil, kimseyi mahvetmez bu akılsız adam.</p>

  <p class="normal">Arabaya yerleştikten sonra, kıza,</p>

  <p class="normal">— Bak Fenya, dedi, demin incittim seni, kusura bakma, bağışla bu alçağı… Bağışlamazsan kendin bilirsin! Çünkü bundan böyle fark etmez benim için! Çek Andrey, çabuk! Kuş gibi uç!</p>

  <p class="normal">Andrey troykayı sürdü, çıngırakların sesi duyuldu.</p>

  <p class="normal">— Hoşça kal Pyotr İlyiç! Son gözyaşım sana olsun!</p>

  <p class="normal">“Sarhoş değil ama neler zırvalıyor?” diye düşündü Pyotr İlyiç. Bir aralık, dükkândakilerin kalan yiyeceklerle içkileri öbür troykaya yüklemelerini beklemeyi düşündü: Mitya’ya kazık atacaklarını tahmin ediyordu. Sonra birdenbire kızdı kendi kendine, omuz silkti: “Tasası bana mı düştü!” diyerek her zamanki lokantasına bilardo oynamaya gitti. Yolda,</p>

  <p class="normal">— İyi çocuk iyi olmasına ama aptal… diye mırıldanıyordu. Gruşenka’nın o “ilk gözağrısı” hakkında bir şeyler duymuştum ben. Mademki gelmiş… Şu tabancalar yok mu… Aman, canı cehenneme, dadısı değilim ya! Dilediğini yapsın. Zaten bir şey olacağı da yok ya… Farfaradır bunlar… İçip içip saç saça baş başa gelir, sonra barışırlar. Ciddi adam işi mi bu: Yok “çekileceğim,” “kendimi yok edeceğim!” Sonunda hiçbir şey çıkmaz; sarhoşken kaç kere dinledik bu nağmeleri… Ama şimdi sarhoş değil. “Manen sarhoş”muş; büyük laflara da bayılır keratalar! Lalası mıyım ben onun? Ziftlenmeden yapamadı, yüzü gözü kan içindeydi. Kim bilir gene kiminle dalaştı? Lokantada öğrenirim. Mendili de kana bulanmıştı. Tüh evde, yerde kaldı… Adam sen de!</p>

  <p class="normal">Lokantaya geldiği zaman iyice neşesizdi, burnundan soluyordu. Hemen oyuna başladı. Bilardo oynarken neşelendi. Bir parti daha yaptı, sonra ansızın oyunculardan birine Dmitri Karamazov’dan söz açtı. Mitya’nın eline yeniden üç bine yakın para geçtiğini, bunu gözüyle gördüğünü, gene Gruşenka ile Mokroye’ye âlem yapmaya gittiğini anlattı. Oradakiler haberi beklenmedik bir merakla dinlediler. Hepsi gülmeden, garip bir ciddiyetle konuşmaya başladı. Oyunu bile kestiler.</p>

  <p class="normal">— Üç bin mi? Üç bini nereden bulacak o?</p>

  <p class="normal">Hohlakova hakkındaki sözleri kuşkuyla karşıladılar.</p>

  <p class="normal">— İhtiyarı soymuş olmasın?</p>

  <p class="normal">— Üç bin… İş var bunun içinde…</p>

  <p class="normal">— Babasını vuracağını söylüyordu ya boyuna, burada duymayan kalmadı. Hep üç binden söz ediyordu…</p>

  <p class="normal">Pyotr İlyiç konuşulanları dinledi, sonra birdenbire sorulanlara soğuk, kısa karşılıklar vermeye başladı. Mitya’nın yüzündeki ve ellerindeki kanın sözünü etmedi; oysa oraya giderken anlatmak niyetindeydi. Üçüncü partiye başladılar. Mitya konusu yavaş yavaş kesildi. Ama Pyotr İlyiç üçüncü partiyi bitirdikten sonra tekrar oynamak istemedi, istekayı bıraktı, niyetlendiği gibi yemek de yemedi, lokantadan çıktı. Şehir meydanına gelince şaşkınlıkla, sanki hareketine kendi de şaşıyormuş gibi durdu. Birdenbire, Fyodor Pavloviç’in evine gidip bir şey olup olmadığını öğrenmek istediğini düşündü. “Aman, sonu saçmaya varacak bir iş için elin evini ayağa kaldırıp rezalet mi çıkaracağım, cehennemin dibine; lalası değilim ya!”</p>

  <p class="normal">Hiç neşesi kalmamıştı, doğruca eve yollandı, ama birden Fenya aklına geldi. “Hay aksi şeytan, demin bu kıza sorsaydım her şeyi öğrenirdim…” diye öfkeyle düşündü. İçinde, Fenya ile konuşup her şeyi öğrenmek isteği öyle dayanılmaz bir hal aldı ki, yarı yoldan dönerek kesin adımlarla Gruşenka’nın oturduğu Morozova’nın evine doğru yürüdü. Eve gelince kapıya vurdu, gecenin sessizliğini bozan bu ses onu hem kendine getirdi, hem kızdırdı. Zaten karşılık veren olmadı, ev halkı uykudaydı. Pyotr İlyiç, “Burada da bir densizlik yapacağım!” diye adeta azap duyarak düşündü. Gene de oradan uzaklaşacağına olanca gücüyle kapıya vurmaya başladı. Gürültü bütün sokağı kapladı. Her vuruşta kendi kendine kudurmuşçasına kızıyor, dişleri arasından “Yoo, istediğimi yapacağım, yapacağım…” diye tekrarlayarak vuruşlarını büsbütün hızlandırıyordu.</p>
</body>
</html>
