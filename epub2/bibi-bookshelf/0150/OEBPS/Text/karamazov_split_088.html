<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karamazov</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h2 class="h2baslik1" id="calibre_toc_87">IV<br class="chapter" />
  Kaside ve Sır</h2>

  <p class="normal">Alyoşa hapishanenin kapısını çalarken vakit iyice gecikmişti. (Kasım günleri çok kısadır zaten!) Hatta ortalık yavaş yavaş kararıyordu artık. Fakat Alyoşa, Mitya’nın yanına kolayca bırakılacağını biliyordu. Bizim küçük şehrimizde de her şey başka yerlerdeki gibiydi. Baştan, ilk soruşturmanın sonuçlanmasından sonra Mitya’nın akrabalarıyla ve başka bazı kimselerle görüşmesi birtakım formalitelere bağlıydı. Sonra zamanla, bu formaliteler gevşemedi, ama hiç değilse Mitya’ya gelen birkaç kişiye ufak tefek ayrıcalıklar tanınıyordu. O kadar ki, görüşme odasındaki buluşmalar bazen tamamen baş başa oluyordu. Gene de bundan sadece Gruşenka, Alyoşa ve Rakitin faydalanabiliyordu; Gruşenka’yı Emniyet Müdürü tutuyordu. İhtiyar Mokroye’de ona kötü davrandığını unutamıyordu bir türlü. İşin içyüzünü öğrendikten sonra Gruşenka’ya büsbütün başka gözle bakmaya başladı. İşin garibi, Mitya’nın suçluluğuna kesinlikle inandığı halde, hapsedilişinden beri ona gittikçe artan bir yumuşaklıkla davranıyordu. Kendi kendine, “Kim bilir,” diyordu, “belki aslında iyi ruhlu bir adamdı, ama içki, derbederlik bu hale getirdi onu…” Başlangıçta duyduğu dehşetin yerini acıma aldı. Alyoşa’ya gelince. Emniyet Müdürü daha önce tanıyor, seviyordu onu. Mahpusa son zamanda sık sık gelmeye başlayan Rakitin de “Emniyet Müdürününkiler”in (Mihayl Makaravoç’in kız torunlarına verdiği ad) en yakın ahbaplarındandı ve Tanrının günü kapılarını aşındırırdı. Ayrıca, ödevine düşkün, gene de babacan bir ihtiyar olan Hapishane Müdürünün evinde ders verirdi. Alyoşa da müdürün eski ahbabıydı: ihtiyar onunla “yüksek şeyler” üzerine konuşmaktan hoşlanırdı. Hapishane Müdürü İvan Fyodoroviç’i de takdir ederdi, onu yalnız saymakla kalmaz, “kendi çapında bir filozof” olduğu halde fikirlerinden adeta ürkerdi. Oysa Alyoşa’ya karşı dayanılmaz bir yakınlık hissediyordu. Son yıl İncil yorumculuğuna düşen ihtiyar, izlenimlerini sık sık genç arkadaşına açardı. Daha önceleri, Alyoşa manastırdayken oraya gider, onunla, rahiplerle saatlerce konuşurdu. Alyoşa hapishane ziyaret saatlerini kaçırsa bile müdürün yanına uğrar, her şey yoluna girerdi. Zaten hapishanede Alyoşa’yı tanıyıp benimsemeyen gardiyan yoktu. Üstleri müsait davrandığı için nöbetçiler de ses çıkarmıyordu.</p>

  <p class="normal">Mitya, ziyaretçisi olunca daima hücresinden çıkıp aşağıya, ziyaretler için ayrılmış odaya geçiyordu. Alyoşa odaya girerken Mitya’nın yanından çıkan Rakitin’le karşılaştı. İkisi yüksek sesle konuşuyordu; Mitya onu uğurlarken bir şeye kahkahayla gülüyordu, Rakitin’de söylenir gibi bir hal vardı. Rakitin, hele son zamanlarda Alyoşa ile karşılaşmaktan hoşlanmıyor, hemen hiç konuşmuyor, hatta zorla selamlaşıyordu. Bu sefer de Alyoşa’nın girdiğini görünce kaşlarını çattı, kürk yakalı, geniş kışlık paltosunu iliklemeye uğraşıyormuş gibi gözlerini öteye çevirdi. Sonra hemen şemsiyesini aramaya koyuldu. Konuşmuş olmak için,</p>

  <p class="normal">— Bir şey unutmayalım da… diye mırıldandı.</p>

  <p class="normal">Mitya takıldı:</p>

  <p class="normal">— Başkasına ait şeyleri de unutma! Nüktesine kendisi güldü.</p>

  <p class="normal">Rakitin hemen köpürdü, öfkesinden titreyerek,</p>

  <p class="normal">— Sen bunu Karamazov’lara tavsiye et, Rakitin’e değil, köleci soyu!</p>

  <p class="normal">— Ne oluyorsun yahu, şaka ettim! Vay anasını!</p>

  <p class="normal">Alyoşa’ya dönerek hızla uzaklaşan Rakitin’i başıyla gösterdi:</p>

  <p class="normal">— Hep böyle bunlar: şurada oturdu, güldü, gayet neşeliydi; durup dururken köpürüverdi. Sana selam bile vermedi, kavga mı ettiniz yoksa? Neden öyle geç kaldın? Sabahtan beri gelmeni iple çekiyordum. Zarar yok, acısını çıkarırız.</p>

  <p class="normal">Alyoşa başıyla Rakitin’in defolup gittiği kapıyı göstererek,</p>

  <p class="normal">— Pek dadandı sana, arkadaş mı oldunuz yoksa? diye sordu.</p>

  <p class="normal">— Kiminle, Mihayl’la mı? Yok canım. Domuzun tekidir o! Beni alçağın biri sayıyor, şakadan da anlamaz bunlar, mesele burada. Hiç şakadan anlamazlar. İçi dümdüz, kupkuru, tıpkı o gün buraya gelirken hapishaneye yaklaşınca gözüme çarpan duvarlar gibi… Fakat akıllı, kafalı bir adam… Eh, gitti kellem, Aleksey!</p>

  <p class="normal">Mitya sıraya oturdu, Alyoşa’yı da yanına oturttu.</p>

  <p class="normal">— Evet, mahkeme yarın. Hiç mi umudun yok, ağabey?</p>

  <p class="normal">Mitya onu boş bir bakışla süzdü.</p>

  <p class="normal">— Neden söz ediyorsun?.. Ha, mahkeme! Adam sen de… Seninle hep olur olmaz şeylerden, şu mahkemeden filan konuştuk ama en önemli konuya dokunmadım ben. Yarın mahkemem var, ama ben “kelle gitti” derken bunu kastetmedim. Kafama değil, ne olduysa içine oldu. Niye öyle kınayarak bakıyorsun bana?</p>

  <p class="normal">— Neden söz ediyorsun sen Mitya?</p>

  <p class="normal">— Fikirlerimden oğlum, fikirlerimden. Törebilim. Nedir törebilim?</p>

  <p class="normal">— Törebilim mi? diye şaşırdı Alyoşa.</p>

  <p class="normal">— Evet, bilim filan mı?</p>

  <p class="normal">— Evet, var öyle bir bilim… Yalnız… doğrusu nasıl bir bilim olduğunu açıklayamam şimdi sana.</p>

  <p class="normal">— Rakitin biliyor öyleyse. Çok şey bilir şu Rakitin, şeytan canını alsın! Rahip olmayacakmış: Petersburg’a gitmeye hazırlanıyor. Orada eleştiri alanında çalışmalar yapacakmış, ama dürüst eleştiri… Eh, belki yararlı olur, geleceğini de sağlar. Gelecekten yana pek açıkgözdür onlar! Törebilimi de cehennemin dibine, ben mahvoldum! Aleksey, Allahın kulu, ben mahvoldum! Herkesten çok seni severim, içim titriyor senin için, biliyor musun? Şey Karl Bernard da kim?</p>

  <p class="normal">— Karl Bernard mı? diye yeniden şaşırdı Alyoşa.</p>

  <p class="normal">— Yo, Karl değil, yanlış söyledim: Claude Bernard… Kimyacı falan mı acaba?</p>

  <p class="normal">— Bir bilgin olmalı. Ama doğrusunu istersen onun hakkında da çok şey söyleyemem sana. Bilgin olduğunu işittim, ama ne bilgini bildiğim yok.</p>

  <p class="normal">— Şeytan alsın canını… Ben de bilmiyorum. Namussuzun biri olmalı, hepsi namussuz zaten. Bak, Rakitin ilerler. Gerekirse kuş gözü kadar delikten geçer; o da bir Bernard. Ah şu Bernard’lar! Ne çok türedi bunlar!</p>

  <p class="normal">— Ağabey, ne oldu sana? diye ısrarla sordu Alyoşa.</p>

  <p class="normal">— Bana ve davama ait bir yazı yazmak istiyor, edebiyatta ilk adımını böyle atacakmış, bunun için gelip gidiyor, kendisi söyledi. Tezli bir şey yazacakmış: “Öldürmek zorundaydı, çevresinin kurbanı oldu” falan filan gibilerden. “Yazıya sosyalist bir çeşni vereceğim,” diyordu. Aman canı cehenneme, çeşnisi meşnisi vızgelir bana! İvan kardeşimizi sevmez, nefret eder ondan senden de pek hoşlandığı yok. Ben kovmuyorum, akıllı bir çocuk çünkü. Yalnız pek burnu havada… Demin ona “Karamazov’lar namussuz değil, filozoftur,” dedim, “çünkü bütün köklü Ruslar filozof olur. Sen okumuşsun ama filozof değilsin, avamdansın.” Zehir gibi güldü. De mıslibus<sup class="calibre2"><a href="../Text/karamazov_split_114.html#footnote-600-146" id="footnote-600-146-backlink">[146]</a></sup> non est disputandum!<sup class="calibre2"><a href="../Text/karamazov_split_114.html#footnote-600-147" id="footnote-600-147-backlink">[147]</a></sup> dedim. Güzel bir nükte, değil mi? Böylece ben de klasikçi oldum.</p>

  <p class="normal">Mitya birden gülüverdi. Alyoşa, sözünü keserek,</p>

  <p class="normal">— Peki, sen niçin mahvoluyormuşsun? dedi. Demin söylüyordun bunu, neden?</p>

  <p class="normal">— Neden mi? H ı m m… Aslında… toplu olarak, Tanrıya yazık; bu yüzden işte!</p>

  <p class="normal">— Tanrıya yazık mı, ne demek o?</p>

  <p class="normal">— Bak, göz önüne getir: sinirlerimizin, kafamızda, yani beynimizdeki sinirlerin… (hepsi cehennemin dibine ya!) bunların, sinirlerin demek istiyorum, birtakım ufak kuyrukları var; bunlar titreyip harekete geçti mi… Yani ben bir şeye gözlerimle şöyle bakarsam o kuyrukçuklar titremeye başlıyor… Titreyince bir hayal doğuyor, ama hemen değil, bir an, bir saniye filan geçince… sanki bir an… şey an değil, saçmalıyorum. Bir hayal ya da bir olay meydana geliyor, böylece ben görüyor, sonra da düşünüyorum. Bu kuyrukçuklar sayesinde; yoksa bendeki ruhun yardımıyla değil, Tanrı eli ile yaratıldığımdan değil, bunların hepsi saçma. Daha dün Mihayl anlattı bana bunları, ısındım bayağı. Enfes bir bilim bu, Alyoşa! Yeni insan türeyecek böylece, anlıyorum bunu. Ama ne de olsa Tanrıya yazık!</p>

  <p class="normal">— Buna da şükür, dedi Alyoşa.</p>

  <p class="normal">— Tanrıya acımaya mı şükür? Kimya bu birader, kimya. Ne yapalım; çekilin muhterem pederler, çekilin biraz, kimya geliyor! Rakitin de Tanrıyı zerre kadar sevmiyor, öylesine sevmiyor ki! Bu, hepsinin en duyarlı noktasıdır. Ama gizlerler. Yalan söylerler. Yapmacığa saparlar. “Eleştirilerinde söz edecek misin bundan?” diye soruyorum. Gülüyor: “Açıktan açığa bırakmazlar tabii.” “İyi, hoş,” diyorum, “ama insan bundan sonra ne yapar; Tanrısız, ölmezlik olmadan, mümkün mü? Bu durumda her şeye izin verilmiş, her şey yapılabilir demektir.” “Ha bileydin şunu!” diye güldü. “Akıllı insan her şeyi yapabilir; ama tereyağından kıl çeker gibi kurtulmasını da bilir. Sen öldürdün, kuyruğunu kıstırdın, şimdi kodeste çürüyüp gidiyorsun.” Bana söylüyor bunları, domuzun herifi! Zamanında böylelerini kapı dışarı ederdim ben, şimdi karşıma almış dinliyorum. Ne de olsa söylediklerinde işe yarayacak taraflar az değil. Yazışı da güçlü doğrusu. Bir hafta önce bir makalesini okumaya başlamıştı, üç satırını kopya ettim. İşte bak, şurada.</p>

  <p class="normal">Mitya aceleyle yeleğinin cebinden bir kâğıt çıkarıp okudu:</p>

  <p class="normal">— “Bu meseleyi çözmek için her şeyden önce kişiliğinizin varlığınıza karşı koyması gerek.”</p>

  <p class="normal">— Anladın mı bunu?</p>

  <p class="normal">—Hayır, anlamadım, dedi Alyoşa. Merakla, inceleyerek dinliyordu Mitya’yı.</p>

  <p class="normal">— Ben de anlamadım. Karanlık, açık değil, ama akıllıca bir şey. “Şimdi,” diyor, “hep böyle yazıyorlar, çevreye uyarak… Çevreden çekinirler…” Şiir de yazıyor kerata, Hohlakova’nın ayağına bir kaside yazmış, hah, hah, ha!</p>

  <p class="normal">— Duydum.</p>

  <p class="normal">— Duydun mu? O sözümona şiiri de dinledin mi?</p>

  <p class="normal">— Hayır.</p>

  <p class="normal">— Bende var, okuyayım. Haberin yok, anlatmadım sana, bir hikâye bu. Kâfir! Üç hafta önce bana takılmaya başladı: “Sen,” diyor, “üç bin yüzünden ahmakça enselendin. Ben de bir dul hatunla evlenip yüz elli bini cebe indireyim, Petersburg’da kâgir bir ev alırım.” Bunun üzerine Hohlakova’ya nasıl kur yaptığını anlattı: kadın gençliğinde de akıl fukarasıymış, kırkına basınca kalanı da yitirmiş. “Pek duyguludur,” diyor, “kolayca elde edeceğim onu. Evlenir Petersburg’a götürür, orada bir gazete çıkarmaya başlarım.” Görsen, konuşurken ihtirasından ağzı köpükleniyor. Ama bu sulanma Hohlakova’ya değil, yüz elli bine. İnandırdı beni, inandırdı; her gün gelip anlatıyordu: “Yola geliyor,” diyordu. Sevincinden ağzı kulaklarına varıyordu. Sonra birdenbire kovuluverdi. Pyotr İlyiç baskın çıktı, aferin çocuğa! Vallahi kovduğu için öpesim geldi şu budala karıyı! Bana gelip gittiği günlerde yazmış bu şiiri. “İlk defa,” diyor, “bulaştım şiir yazmaya; ne yapayım, hatunun aklını çelmem gerekiyor, yararlı bir amaçla… Budala karının elinden parayı alınca topluma bir hizmetim dokunabilir”. Böyleleri kepazeliklerine hemen toplumsal bir mazeret uydururlar. “Senin Puşkin’den daha iyi yazdım, çünkü bir mizah şiirine bile toplumumuz adına duyduğum acıyı katabildim”. Puşkin hakkında söylediğine hak veriyorum. Gerçekten yetenekli bir adamsa ne diye sadece bacaklar üzerine yazmış? Bizimki yazdığı o şiir bozuntusuyla nasıl övünüyordu, bilsen! Şairlerin gururu da öyle bir gurur ki… “Sevdiğim Birisinin Hasta Ayağının İyileşmesi Dolayısıyla”; şiirine bu adı takmış zıpır!</p>

  <p class="normal">Ah ne oldu bu ayacığa,</p>

  <p class="normal">Azıcık şişmiş ayacığa!</p>

  <p class="normal">Doktorlar gelip gidiyor, tedavi ediyor,</p>

  <p class="normal">Sarıp sarmalıyor, büsbütün sakatlıyorlar.</p>

  <p class="normal">Ayacıklara üzüldüğüm yok,</p>

  <p class="normal">Varsın Puşkin ovsun onları.</p>

  <p class="normal">Üzüldüğüm o güzel baş,</p>

  <p class="normal">İçine fikir sokmayan baş.</p>

  <p class="normal">Yeni yeni uyanmaya başlamışken</p>

  <p class="normal">Ayacık engel oldu!</p>

  <p class="normal">Güzel başın anlaması için</p>

  <p class="normal">Ayacığın iyileşmesi gerek…</p>

  <p class="normal">Ne domuz, sapına kadar domuz herif, ama hoş yazmış, değil mi? Gerçekten “toplum” yaralarına dokundurmuş! Kovulduktan sonra hiddeti görülecek şeydi. Dişlerini gıcırdattı durdu.</p>

  <p class="normal">— Öcünü aldı bile: Hohlakova hakkında bir şeyler çiziktirmiş.</p>

  <p class="normal">Alyoşa Söylenti’de çıkan haberi kısaca anlattı. Mitya kaşlarını çattı.</p>

  <p class="normal">— Odur bunu yazan, o… Ah bu haberler… biliyorum bunu… Şimdiye kadar Gruşenka için de ne adi şeyler yazmışlardı! Öteki hakkında, yani Katya için de öyle… Yaa!</p>

  <p class="normal">Kaygılı bir tavırla odada birkaç kere gidip geldi.</p>

  <p class="normal">Alyoşa kısa bir sessizlikten sonra,</p>

  <p class="normal">— Ağabey, çok kalamam ben, dedi. Yarın senin için büyük, sayılı bir gün olacak, şaşıyorum sana. Tanrının mahkemesine çıkacaksın, hâlâ dolaşıp bir şey yokmuş gibi, incir çekirdeği doldurmaz şeylerden söz ediyorsun.</p>

  <p class="normal">Mitya heyecanla sözünü kesti:</p>

  <p class="normal">— Hiç şaşma, dedi. O kokmuş köpekten mi söz edeyim? Hep o katili mi konuşayım? Bunları yeteri kadar konuştuk. Yo, Smerdyaşçaya’nın kokmuş oğlunun lafını istemem artık! Tanrı çarpacak onu, göreceksin… yeter!</p>

  <p class="normal">Heyecanla Alyoşa’ya yaklaşarak birdenbire öptü onu. Gözleri alevlendi. Coşkunluk içinde,</p>

  <p class="normal">— Rakitin bunu anlayamaz, diye başladı. Ama sen, sen her şeyi anlarsın. Seni ondan bu kadar özlerim. Bak, sana şu köhne duvarlar arasında çok şey anlatmak isterdim, ama en önemlisine yanaşmadım bir türlü; sanki zamanı gelmemişti daha… Sana içimi dökmek için son ana kadar bekledim. Kardeşim, ben şu son iki ayda içimde yepyeni bir insan doğduğunu hissettim. Varlığımda hapisti, bu patırtı kopmasa meydana çıkacağı da yoktu. Korkuyorum! Ama maden ocaklarında yirmi yıl kazma sallamaktan değil, vız gelir bu bana… Ben, içimde dirilen insanın şimdiden sonra beni bırakmasından korkuyorum. Orada da ocaklarda, toprak altında omuz omuza çalışacağım benim gibi bir sürgünde ya da katilde insan kalbi bulacağıma, onunla dost olabileceğime inanıyorum. Orada da sevgiyi, acıyı biliyorlar… Bir sürgünün durmuş kalbini diriltmek mümkün; yıllarca üzerinde işleyerek sonunda ıstırap içinde yücelmiş, yenilenmiş bir ruhla bataklıktan bir melek, bir kahraman halinde ışıklı hayata geri vermek mümkün. Bunlar öyle çok ki, sayıları yüzleri bulur ve hepsinden sorumlu olan biziz! O gün, öyle bir anda düşümde “bebe”yi neden gördüm? “Bebe neden mutsuz?” Bu bir kehanetti benim için! “Bebe” uğruna gideceğim… Çünkü hepimiz birbirimize karşı suçluyuz. Çünkü küçük ve büyük çocuklar var; hepsi “bebe”dir, hepsine karşı suçluyuz; hepsi için gideceğim! Nasıl olsa birisinin hepsi adına gitmesi gerekiyor ya. Babamı öldürmedim, ama gitmeliyim. Kabullendim! Burada aklıma geldi bunlar… bu köhne dört duvar arasında. Yeraltında kazma sallayan pek çok kimse, yüzlerce insan var. Evet, biz prangalı, özgürlükten yoksun olacağız. Ama büyük kederimiz içinde sevinç için doğacağız; yokluğunda insanın yaşayamayacağı sevinç için… Tanrı var ve var olacak, zira insanlara sevinç bağışlayan Tanrıdır, bu ona özgü bir ayrıcalıktır. İnsanoğluna ibadet yolunda eriyip gitmeyi nasibeyle Yarabbim! Orada, yeraltında Tanrısız ne yaparım ben? Yalan söylüyor Rakitin: onlar Tanrıyı yeryüzünde kaldırırlarsa yeraltında bizler Ona kavuşacağız! Sürgün olmayanlardan daha da çok Onsuz olamazlar! Biz yeraltı insanları toprağın derinliğinden sevinç Tanrısına trajik kasideler söyleyeceğiz. Yaşasın Tanrı ve Onun sevinci! Severim Onu!</p>

  <p class="normal">Mitya bu acayip söylevi nerdeyse soluk almadan çekti. Yüzü sararmıştı, dudakları titriyordu; gözlerinden yaşlar boşanıyordu.</p>

  <p class="normal">— Hayır, hayat her yerde, hayat yerin altında da var, diye yeniden başladı. Şimdi yaşamayı nasıl istediğimi, bu köhne duvarlar arasında içimde ne doyulmaz bir var olma isteği uyandığını bilemezsin Alyoşa! Rakitin anlamaz bunu, o ancak ev yaptırmayı, kira sağlamayı düşünür, ama ben seni bekliyordum. Istırap nedir sanki? Sonsuz da olsa korkutmaz beni. Şimdi korkmuyorum ya, eskiden korkardım. Biliyor musun, duruşmada belki konuşmayacağım ben. İçimde öyle bir güç hissediyorum ki şimdi… Şu anda ve her zaman “varım” diyebilmek için dünyanın bütün acılarına göğüs gerebileceğimi sanıyorum. Çeşit çeşit azap içinde, varım! diyeceğim; işkenceden kıvranırken gene, varım! İşkence masasında da, varım; güneşi görüyorum, görmesem de varlığını biliyorum. Güneşin varlığını bilmek bile yaşamaktır. Ah Alyoşa, meleğim, çeşitli felsefeler mahvediyor beni, körolasılar! İvan kardeşimiz…</p>

  <p class="normal">Alyoşa,</p>

  <p class="normal">— Ne olmuş İvan’a? diye kesti, ama Mitya duymadı.</p>

  <p class="normal">— Bilir misin, eskiden şüphe nedir bilmezdim, ama bütün bunlar gizliymiş içimde… Hatta kendimi içkiye vermem, kavgalarım, kudurmalarım hep içimdeki çelişmelerden, gelişmelerdendi belki. Bunu söndüreyim diye dövüşüyordum. İvan kardeşimiz Rakitin’e benzemez, düşündükleri kendindedir; sessiz bir sfenkstir, hep susar. Oysa ben Tanrıyla bozmuşum. Bana acı veren yalnız bu… Ya gerçekten yoksa Tanrı? Ya bu düşünceyi insanların yarattığını söyleyen Rakitin haklıysa? Tanrı yoksa, yeryüzünün de, evrenin de başı insan demektir. Mükemmel! Yalnız Tanrısız erdemli olabilir mi insan? Mesele! Hep onu düşünüyorum. Böyle olunca kimi sever insan? Kime şükredip övgülerini yollar? Rakitin, insanları Tanrısız da sevebiliriz diyor. Yo, bunlar o sümüklüböceğin uydurmaları, aklım ermez benim. Rakitin için yaşamak kolay. Bugün bana, “Sen,” diyor, “İnsanların yurttaşlık haklarının geliştirilmesi ya da hiç olmazsa et fiyatlarının artmaması için uğraş, insanlara sevgini felsefelerinle değil, bununla hem daha yalın, daha candan gösterirsin.” Ben de altta kalmadım: “Sen de Tanrı olmayınca eline fırsat düştü mü, et fiyatını fırlat, bir kapiğe bir ruble vurursun!” diye verdim ağzının payını. Kızdı. Gerçekten, erdemin ne olduğunu söyleyebilir misin Aleksey? Benim erdem anlayışım başka, Çinlininki başka; şu halde değişken bir şey… Öyle değil mi? Yoksa değişmez mi dersin? Haince bir soru! Bunu düşünerek iki gece uykumdan olduğumu söylersem gülme bana. Bu aralık insanların bu konularla ilgilenmeden nasıl yaşayabildiklerine şaşıyorum. Hepsi boş şeyler! İvan’ın Tanrısı yok, düşünceleri var; kavrayamayacağım şeyler bunlar. Mason o galiba… Sordum, ses çıkarmadı. Suyu kaynağından içmek istedim, ses yok. Sadece bir kere bir şey söyledi.</p>

  <p class="normal">— Ne dedi?</p>

  <p class="normal">— Ona, “Öyleyse her şeye müsaade edilmiştir, değil mi?” demiştim. Kaşlarını çattı: “Babamız Fyodor Pavloviç domuzoğlu domuzun biriydi, ama doğru düşünürdü,” dedi. Lafa bak. Bu kadar söyledi. Rakitin’i de bastırdı.</p>

  <p class="normal">— Gerçekten öyle, diye acıyla doğruladı Alyoşa. Ne zaman geldi buraya?</p>

  <p class="normal">— Bunu sonra konuşuruz, şimdi başka şeyler var. Sana şimdiye kadar İvan’dan hemen hiç söz açmamıştım. Hep sona bırakıyordum. Buradaki zırıltılar biter, hüküm giyersem sana bazı şeyler anlatacağım, her şeyi anlatacağım… Korkunç… Bu işte benim yargıcım sen olursun Alyoşa. Fakat şimdilik bunu hiç açma, şimdilik ağzımıza mühür vuralım. Sen yarını, mahkemeyi konuşmak istiyorsun; inanır mısın, benim hiçbir şey bildiğim yok.</p>

  <p class="normal">— Şu avukatla konuştun mu ağabey?</p>

  <p class="normal">— Ne fayda! Hepsini söyledim. Kaypak kerata, başkent malı. Bernard! Bir kere bana zerrece inandığı yok. Benim katil olduğuma iyice inanmış besbelli. “Bu durumda ne diye beni savunmaya geldiniz?” dedim. Aman, içine tüküreyim onların! Bir doktor da getirmişler, deliye çıkaracaklar beni. Müsaade etmem! Katerina İvanovna “görev”ini sonuna kadar yapacakmış… Zorla ama! (Mitya acı acı gülümsedi.) Canavar! Acımasız yaratık… O gün Mokroye’de, kendisi için “öfkesi yaman bir kadın” dediğimi biliyor. Yetiştirmişler. Tanıklar da denizde kum misali; hem arttıkça arttı. Grigori’nin ise dediği dedik. Grigori namuslu adam, ama aptal. Aptallık yüzünden namuslu olan pek çok insan var. Rakitin’in düşüncesi bu. Grigori baş düşmanımdır. Bazı insanların düşmanlığı dostluktan daha yararlı oluyor; Katerina İvanovna’yı kastediyorum. En çok korktuğum şey, bu kızın duruşmada benden aldığı dört bin beş yüz rubleden sonraki ayağıma kapanma meselesini anlatması! Son meteliğe kadar hesaplaşacak benimle çünkü, istemem onun fedakârlığını. Rezil olurum mahkemede, nasıl dayanırım buna? Sen ona git Alyoşa, mahkemede bunları deşmemesini rica et. Olmaz mı dersin? Eh, canı cehenneme öyleyse, dişimi sıkar dayanırım. Artık ona acımam, kendisi istiyor. Eden bulur. Ben de konuşacağım, Aleksey (Mitya tekrar acı acı gülümsedi.) Yalnız şey… Gruşa, Gruşa var, Yarabbim! Bunca azaba niçin katlansın o? Mitya’nın gözlerine birden yaşlar doldu.</p>

  <p class="normal">— Evet. Gruşa… onun düşüncesi mahvediyor beni, mahvediyor! Demin buradaydı…</p>

  <p class="normal">— Anlattı bana. Çok üzmüşsün onu.</p>

  <p class="normal">— Biliyorum. Huyum kurusun. Kıskandım! Ayrılırken pişman oldum, öptüm. Yalnız af dilemedim.</p>

  <p class="normal">Alyoşa,</p>

  <p class="normal">— Neden dilemedin? diye sordu</p>

  <p class="normal">Mitya birdenbire neşelenerek güldü,</p>

  <p class="normal">— Sevgili çocuğum, sevdiğin kadından, işlediğin bir suç için af dilemekten Tanrı korusun seni! Hele sevgilinden, en çok ondan; ne kadar suçlu olursan ol! Kadınlar öyledir ki birader, dertleri şeytan başına, hiç değilse bunları bilirim ben! Hele birine, “Suçluyum, kusura bakma, affet!” demeye kalk, sitemlerinden soluk alamazsın! İçtenlikle, kolayca affetmez, paçavraya çevirir seni, olmamış şeyleri de hesaplaşmaya katar, her şeyi toplar, bir şeycik unutmaz, kendinden ekler ve ondan sonra bağışlar seni. En iyisi bile böyledir, en iyisi! Kıyıda bucakta ne kalmışsa kazıya kazıya toplar, kafana boca eder. Hepsinde, hayatı onlarsız mümkün görmediğimiz şu meleklerde var bu canavarlık! Bak şeker kardeşim, sana açıkça ve kısaca söyleyeyim: kendini bilen her erkek, şu ya da bu kadına kulluk etmeli, inancım böyle, inancım değil de duyuşum bu. Erkek yüce gönüllü olmalı; erkek bununla lekelenmez! Büyük kahramanlar, Sezar bile lekelenmez. Gene de af dilemeye kalkma; asla, hiçbir nedenle yapma bunu. Kulağına küpe olsun: kadın uğruna mahvolan ağabeyin Mitya öğretti bunu sana. Yok, ben af dilemeden Gruşa’nın gözüne gireyim daha iyi. Tapıyorum ona ben Aleksey, tapıyorum! Yalnız o bunun farkında değil, az buluyor aşkımı. Azap çektiriyor bu yüzden. Eskiden neydi! O zaman sadece şeytanca oyunlarıyla üzer, hırpalardı beni. Oysa şimdi ruhunu kendi ruhuma kattım, sayesinde adam oldum. Nikâhımızı kıyarlar mı acaba? Yapmazlarsa kıskançlıktan ölürüm. Her gece çeşit çeşit düşler görüyorum. Benim için ne dedi sana?</p>

  <p class="normal">Alyoşa, Gruşenka’nın bütün söylediklerini tekrarladı. Mitya dikkatle dinledi, bazılarını tekrar tekrar sordu ve pek memnun oldu.</p>

  <p class="normal">— Demek kıskandığıma kızmıyor, dedi. Sapına kadar kadın! “Benim kalbim de zalim…” Ohh, böyle yırtıcı dişiliği pek severim, ama kıskanmalarına dayanamıyorum doğrusu, hiç dayanamıyorum. Dövüşe dövüşe geçineceğiz onunla. Sevmeme gelince, ölene kadar seveceğim onu. Evlendirirler mi bizi dersin? Sürgünleri evlendirirler mi? Mesele. Ne olursa olsun onsuz yaşayamam.</p>

  <p class="normal">Mitya çatık bir yüzle bir aşağı, bir yukarı dolaştı. Oda iyice kararmıştı. Birdenbire kuşkulandı:</p>

  <p class="normal">— Bir sırrımız varmış, diyor; sır ha? Güya üçümüz ona karşı bir komplo kurduk. “Katka” da içindeymiş güya. Hayır Gruşenka, bildiğin gibi değil bu. Bu sefer kısa kadın aklın yanılttı seni! Hadi, oldu olacak Alyoşa’cığım, açayım sana şu sırrımızı!</p>

  <p class="normal">Etrafa bakındıktan sonra Aleksey’e doğru hızlı adımlarla, değecek kadar yaklaştı. Esrarlı bir tavırla fısıldayarak anlatmaya başladı. Aslında konuştuklarını kimse duyamazdı, ihtiyar gardiyan bir köşede tahta sıranın üzerinde uyukluyordu, nöbetçi askerler bir şey duyamayacak kadar uzaktaydı onlardan.</p>

  <p class="normal">Mitya aceleyle,</p>

  <p class="normal">— Sırrımızı olduğu gibi açıklayacağım sana, diye fısıldamaya başladı. Daha sonra söyleyecektim, ama sensiz neye karar verebilirim ben? Sen benim her şeyimsin. İvan’ın bizden üstün olduğunu söylüyorum, ama sen benim için bir meleksin. Ancak senin kararın bana yol gösterecek. Belki de üstüninsan İvan değil de sensin. Bak, bu bir vicdan meselesi, tam bir vicdan meselesi… O kadar önemli bir sır ki, tek başıma altından kalkamam, sen gelene kadar bıraktım hepsini. Gene de karara varmak için henüz pek erken, mahkeme kararını beklememiz gerek. Karar çıkınca kaderimi belirleyeceksin. Ben anlatacağım, ama sen şimdi kararını verme. Sadece dinle, hiçbir karara varma. Sessizce dur. Tamamını anlatmayacağım zaten, ayrıntısız, ana fikri söyleyeceğim. Sakın ses çıkarma sen. Ne bir soru, ne bir kıpırdanma; kabul mü? Evet, ama gözlerini ne yapacağım, Tanrım? Korkarım, dilin sussa bile gözlerin kararını açıklayacak! Öf, öyle korkuyorum ki… Bak dinle Alyoşa: İvan kardeşimiz bana kaçmayı öneriyor. Ayrıntılara ait bir şey söylemeyeceğim. Her şey önceden düzenlenmiş, başarıyla sonuçlanacak. Sus, karar verme! Amerika’ya, Gruşa ile birlikte… Gruşa’sız yaşayamam ki! Ya orada onu bırakmazlarsa yanımda? Kürek mahkûmlarını evlendirirler mi ki? İvan, evlendirmediklerini söylüyor. Gruşa olmayınca, yeraltında kazma ile ne yaparım ben? Kafamı parçalarım o kazmayla! Öte yandan vicdan sorunu; bu, acı çekmekten kaçtığım anlamına gelir. Bir uyarma oldu, aldırmadım; ruhumun temizlenmesi için önümde bir yol vardı, çark ettim… İvan diyor ki, “iyi niyetli” olduktan sonra Amerika’da yeraltından çok daha yararlı olunabilir. İyi, hoş, ama yeraltı kasidemizi nerede okuyacağız? Neymiş sanki Amerika, Amerika da boş şey! Hem öyle sanıyorum ki, Amerika dalaverenin yatağı. Çarmıha gerilmekten kaçıyorum… Yalnız sana söylüyorum bunları Aleksey, çünkü yalnız sen anlayabilirsin, başkaları için kaside konusunda söylediklerim de saçmalık, hezeyandan ibaret. Ya aklını yitirmiş ya da aptal derler. Oysa ne deli, ne de aptalım. Kaside ile ne demek istediğimi İvan da anlıyor, ama karşılık veremiyor, susuyor, inanmıyor kasideye. Hayır söyleme bir şey, söyleme; bakışından artık kararını verdiğini anlıyorum! Kıyma bana, karar verme, Gruşa’sız yapamam… Mahkemeyi bekle!</p>

  <p class="normal">Mitya kendinden geçmişçesine sözünü bitirdi. Alyoşa’yı omuzlarından tutarak ateşli, soran bakışını gözlerine dikti.</p>

  <p class="normal">Yalvaran bir sesle, üçüncü kez,</p>

  <p class="normal">— Evlendirirler mi kürek mahkûmlarını? diye tekrarladı. Alyoşa onu büyük bir şaşkınlık içinde dinliyordu, son derece sarsılmıştı.</p>

  <p class="normal">— İvan kaçman için çok ısrar ediyor mu ağabey? diye sordu. İlkin kimin aklına geldi bu, söyler misin bana?</p>

  <p class="normal">— O düşündü bunu, o! O ısrar ediyor! Bana hiç gelmediği halde bir hafta önce durup dururken çıktı geldi, doğruca bu meseleyi açtı. Son derece ısrar ediyordu. Rica falan değil, bayağı emrediyordu. Sana olduğu gibi ona da içimi döktüm, kasideden de söz ettim. Buna rağmen boyun eğeceğimden en ufak şüphesi yok. Tertip şeklini anlattı, gereken bilgileri topladı; bunu ayrıca anlatırım. Çılgınca bir inatla kafasına sokmuş bunu. “Başta para” diyor, “on bin kaçman için, yirmi binle Amerika’ya gidersin. On bine de kaçışını mükemmel şekilde düzenleriz.”</p>

  <p class="normal">Alyoşa üçüncü kez,</p>

  <p class="normal">— Bana bunları söylememeni mi tembih etti? diye sordu.</p>

  <p class="normal">— Evet. Asla, kimseye, en çok da sana; sana kesin olarak söylememeliymişim. Besbelli senin canlı bir vicdan timsali gibi karşısına dikileceğinden korkuyor. Sana anlattıklarımı söyleme ha. Sakın söyleme, Alyoşa!</p>

  <p class="normal">— Haklısın, dedi Alyoşa, mahkeme kararından önce bir sonuca varılamaz. Mahkemeden sonra kendin karar verirsin. Yeni bir insan bulacaksın kendinde, kararı o versin.</p>

  <p class="normal">— Ya yeni bir insan ya da bir Bernard! Onun kararı da Bernard’ca olur. Zaten ben de alçak bir Bernard’dan başka neyim ki!</p>

  <p class="normal">Mitya acı acı sırıttı.</p>

  <p class="normal">— Temize çıkmak için hiç mi umudun yok, ağabey?</p>

  <p class="normal">Mitya sinirli bir hareketle omuzlarını kaldırdı, hayır anlamında başını salladı. Sonra birdenbire telaşlandı:</p>

  <p class="normal">— Kuzum Alyoşa, geç kaldın, gitmen gerekiyor. Müdür bağırıyor dışarda, buraya gelir şimdi. Geciktik, kurallara aykırı bu. Hadi çabuk kucaklaşalım, öp, kutsa beni canım; yarınki acılara dayanmam için kutsa…</p>

  <p class="normal">Sarılıp öpüştüler.</p>

  <p class="normal">— İvan kaçmam hakkında konuşurken cinayeti benim işlediğime inanıyor, dedi birdenbire Mitya, dudakları acı bir gülümsemeyle buruştu.</p>

  <p class="normal">— İnanıp inanmadığını sordun mu?</p>

  <p class="normal">— Hayır, sormadım. Sormak istedim, ama yapamadım, gücüm yetmedi. Hem ne gereği var, gözlerinden anladım. Hadi güle güle!</p>

  <p class="normal">Bir daha aceleyle kucaklaştılar. Alyoşa kapıya doğruldu. Mitya yeniden seslendi ona:</p>

  <p class="normal">— Yanıma gel; karşımda dur, şöyle!</p>

  <p class="normal">Alyoşa’yı tekrar omuzlarından sımsıkı kavradı. Yüzü o anda, karanlıkta belli olacak kadar soldu. Dudakları çarpıldı, bakışı Alyoşa’yı burguluyordu.</p>

  <p class="normal">— Alyoşa, bana Tanrı huzurundaymışsın gibi dosdoğru söyle: onu benim öldürdüğüme inanıyor musun, inanmıyor musun? Sen, sen buna inanıyor musun, inanmıyor musun? Yalan istemem ama, dosdoğru söyle!</p>

  <p class="normal">Alyoşa bütün varlığıyla sarsıldı, yüreğini sert bir cismin ezdiğini duyar gibi oldu. Şaşkın şaşkın,</p>

  <p class="normal">— Ne gereği var canım, ne oluyorsun? diye mırıldandı.</p>

  <p class="normal">Sonra titreyen bir sesle, göğsünden koparak,</p>

  <p class="normal">— Bir an bile senin katil olduğuna inanmamıştım! diye bağırdı. Tanrıyı tanık gösterir gibi sağ elini yukarı kaldırdı.</p>

  <p class="normal">Mitya’nın yüzüne sonsuz bir mutluluk yayıldı. Baygınlıktan sonra derin bir soluk bırakır gibi kelimeleri uzatarak,</p>

  <p class="normal">— Sağol! dedi. Yeniden hayat verdin bana. İnanır mısın, şu ana kadar sana bunu sormaya korkuyordum; sana, evet sana? Eh, git artık, git! Yarın için güç verdin bana, Tanrı senden razı olsun! Hadi git, İvan’ı da sev!</p>

  <p class="normal">Mitya son sözleri elinde olmadan ekledi.</p>

  <p class="normal">Alyoşa gözyaşlarıyla boğularak çıktı. Mitya’nın bu derece kuşkulu; ona, Alyoşa’ya karşı bile bu derece güvensiz oluşu, bütün bunlar birdenbire talihsiz kardeşinin ruhunda o ana kadar düşünmediği dayanılmaz bir keder ve umutsuzluk uçurumu göstermişti ona. Derin, sonsuz bir acıma duygusu ıstırap vererek içini kapladı. Yüreği sızlıyordu. Mitya’nın, ayrıldıkları zaman “İvan’ı sev!” deyişi aklına geldi. O da İvan’a gidiyordu zaten. Daha sabahtan İvan’ı görmek için şiddetli bir istek duyuyordu. İvan’ın üzüntüsü de Mitya’nınkinden aşağı değildi. Hele şimdi, ağabeyiyle görüştükten sonra daha da artacaktı.</p>
</body>
</html>
