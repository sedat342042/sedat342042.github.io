<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karamazov</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h2 class="h2baslik1" id="calibre_toc_73">VI<br class="chapter" />
  Savcı, Mitya’yı Açmaza Düşürüyor</h2>

  <p class="normal">Mitya beklenmedik, kendi kendisinin de şaştığı bir durumdaydı. Daha bir an önce ona, Mitya Karamazov’a bir kimsenin böyle bir şey yaptırabileceği aklından geçmezdi. En önemlisi, ötekilerin ona karşı takındıkları tepeden bakan, küçümser tavırdı. Ceketini çıkarmasıyla yetinmediler, daha da soyunmasını söylediler. Hem rica şeklinde değil, nerdeyse emredercesine. Mitya bunu pek iyi fark etti. Gururlu, çevresindekileri küçümseyen bir tavırla, ses çıkarmadan boyun eğdi. Perdenin arkasında Nikolay Parfenoviç’ten başka Savcı ve birkaç mujik vardı. “Yardım için besbelli.” diye düşündü Mitya, “Belki de başka bir amaçla…”</p>

  <p class="normal">Sert bir sesle,</p>

  <p class="normal">— E, gömleği de çıkarayım mı? diye sordu.</p>

  <p class="normal">Nikolay Parfenoviç karşılık vermedi. Savcıyla birlikte redingotla pantolonu, yelek ve kasketi incelemeye dalmışlardı. Bu işin onları hayli ilgilendirdiği belliydi. “Hiç çekindikleri yok.” diye düşündü Mitya. “İnsan hiç değilse biraz kibar olur!”</p>

  <p class="normal">Artan bir sertlik ve hırçınlıkla,</p>

  <p class="normal">— İkinci defa soruyorum size, gömleğimi de çıkarmam gerekiyor mu, gerekmiyor mu? diye tekrarladı.</p>

  <p class="normal">— Meraklanmayın, biz söyleriz size, dedi Nikolay Parfenoviç.</p>

  <p class="normal">Tam bir amir gibi konuşuyordu. Ya da Mitya’ya öyle geldi.</p>

  <p class="normal">O sırada Sorgu Yargıcıyla Savcı aralarında kaygılı kaygılı konuşuyorlardı. Mitya’nın redingotunda, hele sol eteğinin arkasında kocaman kan lekeleri vardı. Lekeler pıhtılaşmış, sertleşmiş, ama henüz pek yayılmamıştı. Pantolondaki lekeler de öyle… Nikolay Parfenoviç, ayrıca, herhalde bir şeyler arayarak parmaklarıyla redingotun yakasıyla kol kapaklarını, pantolonla redingotun dikiş yerlerini de yokladı; para arıyordu tabii. Mitya’nın, paraları elbisesinin gizli bir yerine dikmiş olabileceğinden kuşkulandığını saklamıyordu. Mitya kendi kendine, “Karşılarında subay değil, bir hırsız varmış gibi davranıyorlar…” diye söylendi.</p>

  <p class="normal">Sorgucular, düşüncelerini de garip bir açıklıkla birbirlerine söylüyorlardı. Yardım için perde arkasına sokulup koşuşan yazıcı, Nikolay Parfenoviç’in dikkatini Mitya’nın kasketine çekti; onu da yokladılar. Nikolay Parfenoviç, “Yazıcı Gridenko’yu hatırlar mısınız?” dedi. Yazın bütün dairenin aylığını almaya gitmiş, dönüşte parayı sarhoşken kaybettiğini söylemişti. Nereden çıktı sonra? Herif yüzlükleri büküp büküp kasket şeridinin içine dikmişti…”</p>

  <p class="normal">Gridenko olayını Sorgu Yargıcıyla Savcı da çok iyi hatırlıyorlardı. Bu yüzden Mitya’nın kasketini ayrı yere koydular. Kasketle elbiseyi bir kere daha inceden inceye aramaya karar verdiler.</p>

  <p class="normal">Mitya’nın gömleğinin kıvrılı kolunun tümden kan içinde olduğunu gören Nikolay Parfenoviç birdenbire,</p>

  <p class="normal">— Müsaade edin, bu ne, kan mı? diye bağırdı.</p>

  <p class="normal">Mitya kısaca,</p>

  <p class="normal">— Kan ya, dedi.</p>

  <p class="normal">— Yani kimin kanı? Hem gömleğin kolu neden içe kıvrılmış?</p>

  <p class="normal">Mitya, Grigori ile uğraşırken gömleğinin kolunu nasıl kirlettiğini, Perhotkin’de ellerini yıkarken içe kıvırdığını anlattı.</p>

  <p class="normal">— Gömleğinizi de alacağız, çok önemli… maddi kanıt olarak gerekiyor.</p>

  <p class="normal">Mitya kızdı, kıpkırmızı kesildi.</p>

  <p class="normal">— Çıplak mı kalacağım? diye bağırdı.</p>

  <p class="normal">— Merak etmeyin, çaresini buluruz. Şimdilik lütfen çoraplarınızı çıkarın.</p>

  <p class="normal">Mitya’nın öfkeden gözleri yanıp sönüyordu.</p>

  <p class="normal">— Şaka mı ediyorsunuz? Bu da gerekli mi?</p>

  <p class="normal">— Şakanın sırası değil herhalde, diye sert sert karşılık verdi Sorgu Yargıcı.</p>

  <p class="normal">— Peki, madem gerekli… ben, şey… diye mırıldandı Mitya.</p>

  <p class="normal">Yatağın üstüne oturarak çoraplarını çıkarmaya başladı. Çok utanıyordu. Herkes giyimliyken o çıplaktı; işin tuhafı soyunuk haliyle kendini onlara karşı suçlu hissetti. Ayrıca şimdi hepsinden aşağı olduğunu, buradakilerin onu küçümsemeye hakları olduğunu kabullendi nerdeyse. “Herkes soyunuk olsa neyse, ama yalnız başına çıplanıp başkalarının bakışlarını üstünde hissetmek pek utandırıcı!” diye içinden geçirip duruyordu. “Sanki düşteyim.. Bazen düşte başıma böyle rezillikler gelirdi!” Çoraplarını çıkarmak pek azaplı oldu; hayli kirliydi çünkü, iç çamaşırı da öyle, hepsi gördü bunu. En çok ayaklarından utanıyordu: ayaklarını hiç sevmezdi. Nedense ömrünce ayak başparmaklarını, hele sağ ayağındaki kaba, yassılmış, içeri kıvrık bir tırnağı pek biçimsiz bulurdu; şimdi herkes görecekti bunu. Duyduğu dayanılmaz utançtan kabalığını bile bile artırdı. Gömleğini koparırcasına sıyırdı.</p>

  <p class="normal">— Utanmıyorsanız başka yerlerimi de arayın.</p>

  <p class="normal">— Yo, şimdilik istemez.</p>

  <p class="normal">— Peki, böyle çıplak mı kalacağım? diye hiddetle ekledi.</p>

  <p class="normal">— Evet, şimdilik başka çare yok… Şuraya biraz oturun, isterseniz yataktan yorganı alıp sarının, ben de şey… şu işleri yoluna koyayım.</p>

  <p class="normal">Bütün eşya tanıklara gösterildi, tutanak düzenlendi; sonunda Nikolay Parfenoviç dışarı çıktı, arkasından Mitya’nın elbiselerini götürdüler. Savcı İppolit Kiriloviç de çıktı. Mitya’nın yanında sadece mujikler kaldı, ses çıkarmadan gözlerini ona dikmiş duruyorlardı. Mitya yorgana büründü, üşüyordu, “İnsanı çatlatacak bunlar… Köpek yerine koyuyorlar beni…” diye dişlerini gıcırdatıp duruyordu. “Savcı keratası da gitti. Çıplaklığımdan tiksinmiş olmalı…” Gene de Mitya, elbisesini dışarda inceledikten sonra geri getireceklerini umuyordu. Tam o sırada Nikolay Parfenoviç’le başka bir elbise getiren bir mujiği görünce fena halde kızdı.</p>

  <p class="normal">Sorgu Yargıcı bu başarısından pek keyiflenmişti. Çok rahat bir tavırla,</p>

  <p class="normal">— İşte size bir elbise, dedi. Bay Kalganov bu ilginç olay uğruna bunu, bir de temiz bir gömleğini feda ediyor. Neyse ki bavulunda varmış, iç çamaşırınızla çoraplarınız yanınızda kalabilir.</p>

  <p class="normal">Mitya köpürdü.</p>

  <p class="normal">— Giymem başkasının elbisesini! diye haykırdı. Benimkini verin!</p>

  <p class="normal">— Olmaz.</p>

  <p class="normal">— Verin diyorum! Kalganov da, elbisesi de yerin dibine batsın!</p>

  <p class="normal">Mitya’yı yatıştırıncaya kadar akla karayı seçtiler. Kanla lekelenmiş elbisesinin “maddi kanıtlar arasına konulacağını, işin sonucu daha belli olmadığından bunu geri veremeyeceklerini” elden geldiği kadar anlatmaya çalıştılar. Sonunda Mitya yatıştı. Somurtarak sustu, acele acele giyinmeye başladı. Yalnız giyinirken, elbisenin onunkinden daha gösterişli olduğunu, “bundan yararlanmak” istemediğini söyledi. Sonra da “Dapdaracık şey… Kepazelik, gönlünüz hoş olsun diye şeytanlık mı edeyim?” diye söylendi durdu.</p>

  <p class="normal">Bu kez de, işi büyüttüğünü, Kalganov’un ondan az bir şey boylu olduğunu, yalnız pantolonun azıcık uzun geldiğini söylediler. Ama redingotun omuzları gerçekten dardı.</p>

  <p class="normal">Mitya boyuna söyleniyordu:</p>

  <p class="normal">— Allah kahretsin, iliklenmiyor ki… Rica ederim Bay Kalganov’a benden, hem de hemen şimdi, elbisesini istemediğimi beni bunlarla maskaraya çevirdiğinizi söyleyin.</p>

  <p class="normal">— Bunu o da biliyor ve üzülüyor. Tabii elbisesi için değil, bu durumdan dolayı üzülüyor.</p>

  <p class="normal">— Umurumda değil onun üzülmesi! E, şimdi nereye? Yoksa hep burada mı kalacağız?</p>

  <p class="normal">Öteki odaya geçmesini rica ettiler. Mitya yüzü asık, kimseye bakmamaya çalışarak çıktı. Sırtında başkasının elbisesiyle kendini oradaki mujiklerden, hancı Trifon Borisiç’ten bile aşağı hissediyordu.</p>

  <p class="normal">Trifon Borisiç nedense bir aralık kapıda görünüp kayboldu. “Maskarayı seyre gelmiş…” diye düşündü Mitya. Az önce oturduğu sandalyeye geçti. Korkunç bir karabasan görüyor gibiydi. Aklını yitirdiğini sanıyordu.</p>

  <p class="normal">Savcıya dönerek, dişleri arasından,</p>

  <p class="normal">— E, şimdi ne olacak, bir sopa atmadığınız kaldı, dedi. Nikolay Parfenoviç’e bakmıyordu, onunla konuşmayı alçalma sayan bir hali vardı. “Çoraplarıma ne diye öyle gözlerini dikmişti? Üstelik tersyüz ettirdi… Namussuz, mahsus yaptı, herkes çamaşırımın nasıl kirli olduğunu görsün diye!”</p>

  <p class="normal">Nikolay Parfenoviç sanki Mitya’nın sorusuna karşılık olarak,</p>

  <p class="normal">— Şimdi tanıkların ifadesini almaya başlayalım, dedi.</p>

  <p class="normal">Savcı, aklında bir şeyler varmış gibi düşünceli bir tavırla,</p>

  <p class="normal">— Öyle ya, diye doğruladı.</p>

  <p class="normal">Sorgu Yargıcı,</p>

  <p class="normal">— Dmitri Fyodoroviç, diye devam etti, iyiliğiniz için elimizden geleni yaptık. Ama üzerinizde bulunan parayı nereden bulduğunuzu inatla açıklamak istemediğinize göre…</p>

  <p class="normal">Dalgınlığından birdenbire sıyrılan Mitya, Sorgu Yargıcının sözünü kesti:</p>

  <p class="normal">— Yüzüğünüzün taşı ne cins? diye sordu adamın sağ elini süsleyen iri taşlı üç yüzükten birini göstererek.</p>

  <p class="normal">— Yüzüğümün taşı mı?</p>

  <p class="normal">— Evet, şu işte, şu… orta parmağınızda, damarlı olan ne taşı?</p>

  <p class="normal">Nikolay Parfenoviç gülümsedi:</p>

  <p class="normal">— Dumanlı topaz bu. Bakmak istiyorsanız çıkarayım.</p>

  <p class="normal">Mitya birdenbire toparlandı, kendi kendine kızarak,</p>

  <p class="normal">— Hayır, hayır, istemez, çıkarmayın! diye kızgın kızgın homurdandı, istemez!.. Hay kör şeytan! İçime tükürdünüz baylar! Babamı gerçekten öldürmüş olsam birtakım dolaplara, hileye yalana sapar mıydım sanıyorsunuz? Dmitri Karamazov’un yapacağı iş mi bu? Yemin ederim, suçlu olsaydım ne buraya gelmenizi, ne de ilkin tasarladığım gibi, güneşin doğuşunu beklerdim; gün ağarmadan kendimi yok ederdim. Bunu şimdi içten hissediyorum. Bu uğursuz gecede, karşınızda otururken anladıklarımı yirmi yılda öğrenemezdim. Gerçekten bir baba katili olsam sizinle böyle mi konuşur, böyle mi hareket eder, size ve dünyaya böyle mi bakardım? Grigori’yi kazara öldürdüğümü sandığım halde bütün gece rahat edemedim, ama korkudan, ceza korkusundan değil! Yaptığım rezalet ürküttü beni. Bir de istiyorsunuz ki, sizin gibi alaycılara, görmeyen, inanmayan kör köstebeklere yeni bir alçaklığımı, yeni bir rezaletimi anlatayım. Temize çıkacağımı bilsem bile yapmayacağım bunu. Sürülsem daha iyi! Babamın kapısını açıp içeri giren onu hem öldürdü, hem de soydu. O adamın kim olduğunu şaşkınlıkla, acıyla düşünüyorum. Yalnız şunu bilin ki, Dmitri Karamazov değildir bu. Size bundan fazlasını söyleyemem. Bırakın beni artık, yeter… Sürün, cezalandırın, ama kızdırmayın beni. Konuşmayacağım artık. Tanıklarınızı çağırın!</p>

  <p class="normal">Mitya bu beklenmedik konuşmayı, temelli susmaya karar vermiş gibi, bir çırpıda yaptı. Konuştuğu sürece gözlerini ondan ayırmayan Savcı, Mitya susar susmaz kayıtsız bir tavırla, pek basit bir şey söyler gibi,</p>

  <p class="normal">— Size, o açık kapı konusunda, yaraladığınız ihtiyar Grigori Vasilyeviç’in ifadesini açıklayalım, dedi. Bu hem sizin, hem bizim için çok önemli ve ilgi çekici. Kendine geldikten sonra, açık seçik ve kesin olarak şunu anlattı: Dışarı çıkıp bahçede birtakım gürültüler duyunca açık bulunan kapıdan bahçeye girmiş. Deminki ifadenizde anlattığınız gibi, karanlıkta babanızı açık pencerenin önünde görünce kaçtığınızı o da görmüş. Ancak o sırada ona daha yakın olan ve sizin, bahçede kaldığınız sürece kapalı durduğunu ileri sürdüğünüz kapının açık olduğunu fark etmiş. Şunu da saklamayacağım ki, Grigori Vasilyeviç sizi başlangıçta da bahçenin ortasından duvara doğru koşarken fark etmiş; gözüyle görmemekle birlikte, açık kapıdan kaçmış olabileceğinizi söylüyor.</p>

  <p class="normal">Mitya, Savcının sözünü keserek ayağa fırladı:</p>

  <p class="normal">— Saçma! diye çılgın gibi haykırdı, hayasızca bir yalan! Kapının açık olduğunu göremezdi, çünkü kapalıydı… Yalan söylüyor…</p>

  <p class="normal">— Size şunu da söylemek zorundayım ki, Grigori Vasilyeviç’in ifadesi son derece kesin. En ufak kararsızlığı yok. Bazı şeyleri tekrar tekrar sorduğumuz halde hiçbir çelişmeye düşmüyor.</p>

  <p class="normal">— Evet, ben kendim birkaç kere sordum, diye hararetle doğruladı Sorgu Yargıcı.</p>

  <p class="normal">— Yalan, yalan! Ya bana iftira ya da bir delinin sayıklaması! Aldığı yaradan, kan kaybetmekten sayıklamış, ancak bu olabilir. Sayıklıyor.</p>

  <p class="normal">— Öyle ama, kapının açık olduğunu yaralıyken değil, ondan önce, bahçeye girerken fark etmiş.</p>

  <p class="normal">— Doğru değil bu, doğru değil, olanaksız! Bana kızdığından kara çalıyor… Göremezdi bunu… Kapıdan kaçmadım ben.</p>

  <p class="normal">— Kanıtlayın.</p>

  <p class="normal">Nikolay Parfenoviç birdenbire masaya büyücek, kalın, resmi zarflar boyunda bir zarf koydu. Üzerinde bozulmamış üç mühür vardı. Zarfın içi boştu, bir yanı açılmıştı. Mitya gözlerini iri iri açtı:</p>

  <p class="normal">— Bu… babamın zarfı olmalı bu… diye kekeledi, içine üç bini koyduğu zarf… Üzerinde “Pilicime” yazılıysa… İşte, “Üç bin” demiş gördünüz mü?</p>

  <p class="normal">— Görmesine gördük, ama zarfta para bulamadık; boş olarak yerde, yatağın yanında, paravananın arkasındaydı.</p>

  <p class="normal">Mitya birkaç saniye beyninden vurulmuş gibi hareketsiz durdu. Sonra olanca sesiyle,</p>

  <p class="normal">— Bu Smerdyakov’un işi! diye haykırdı. O öldürüp soydu onu! İhtiyarın zarfı sakladığı yeri bilen yalnız oydu. Odur, çok açık!</p>

  <p class="normal">— Ama zarf hakkında sizin de bilginiz vardı, yastığın altında sakladığını biliyordunuz.</p>

  <p class="normal">— Hiçbir zaman bilmiyordum; görmedim de, şimdi ilk kez görüyorum, ancak Smerdyakov’dan duymuştum. İhtiyarın bunu nereye sakladığını sadece o bilirdi.</p>

  <p class="normal">Mitya tıkanacak gibiydi.</p>

  <p class="normal">— Ama ifadenizde, zarfın ölen babanızın yastığının altında bulunduğunu söylediniz. Evet, yastığının altında dediniz. Demek yerini biliyordunuz.</p>

  <p class="normal">— Biz de böylece yazdık, diye ekledi Nikolay Parfenoviç.</p>

  <p class="normal">— Saçma, çok saçma! Zarfın yastığın altında olduğunu bildiğim yoktu. Belki de yastığın altında değildi, gelişigüzel söyledim bunu… Smerdyakov ne diyor? Zarfın yerini sordunuz mu ona? Ne diyor? En önemlisi bu… Ben mahsus kendi kendime kara çaldım… Yastığın altında olduğunu düşünmeden atıverdim, siz de hemen… Biliyor musunuz, bazen insanın durup dururken ağzından bir laf çıkıverir… Yoksa bunu Smerdyakov’dan başka bilen yoktu; yalnız o, başka kimse bilmiyordu. Bana bile nerede olduğunu açıklamamıştı! Ama bu o, Smerdyakov; mutlaka o öldürdü, gün gibi açık bu!</p>

  <p class="normal">Mitya bunları gitgide artan bir heyecanla tekrarlıyor, öfkesi gittikçe artıyordu:</p>

  <p class="normal">— Bunu kabul edin de bir an önce tutuklayın herifi… Çabuk, çabuk! Anladım şimdi: ben kaçtıktan sonra, Grigori baygın yatarken öldürmüş olmalı, çok açık… İşaret etmiş, babam da açmış ona… İşaretleri yalnız o biliyordu, babam işaretsiz kimseye kapıyı açmazdı.</p>

  <p class="normal">Savcı hep aynı sakin, ama biraz da zafer kazanmış tavrıyla,</p>

  <p class="normal">— Gene de şunu unutuyorsunuz ki, dedi, siz daha bahçedeyken kapı açıktı, işarete gerek yoktu.</p>

  <p class="normal">— Kapı… kapı… diye mırıldandı Mitya ve sessizce gözlerini Savcıya dikti, sonra bitkin bir durumda sandalyeye çöktü. Hepsi sustu, Mitya kendinden geçmişçesine önüne bakarak,</p>

  <p class="normal">— Bir hayalet bu… Tanrı bile bana karşı! diye bağırdı.</p>

  <p class="normal">— Gördünüz mü, dedi ciddiyetle Savcı. Şimdi kendiniz karar verin Dmitri Fyodoroviç. Bir yandan, sizi de, bizi de üzen şu kaçtığınız açık kapı hakkındaki tanıklık, öte yandan, kendi ifadenize göre, daha üç saat önce elinizde metelik yokken, on ruble için tabancalarınızı rehine korken, birdenbire kavuştuğunuz para hakkındaki anlaşılmaz, inatçı, nerdeyse hırçın susuşunuz… Bu durumda siz söyleyin: neye inanalım, neye karar kılalım? “Soğuk, arlanmaz alaycılar”, ruhunuzun yüce coşkusunu anlamaya gücü olmayan insanlar olduğumuzu sanmayın. Tam tersine, bizim durumumuzu da anlamaya çalışın.</p>

  <p class="normal">Mitya son derece heyecanlandı. Sarardı.</p>

  <p class="normal">— Peki! diye birdenbire bağırdı. Sırrımı açıklayacağım size, parayı nereden aldığımı açıklayacağım! İlerde ne sizi, ne de kendimi suçlamamak için açacağım ayıbımı…</p>

  <p class="normal">Nikolay Parfenoviç duygulu, sevinç dolu bir sesle atıldı:</p>

  <p class="normal">— Ve inanın Dmitri Fyodoroviç, şu anda yapacağınız içten bir itiraf ilerde durumunuzun iyileşmesi için, hatta… ayrıca…</p>

  <p class="normal">Savcı masanın altından Sorgu Yargıcının ayağını hafifçe dürttü, o da tam zamanında sustu. Hoş Mitya’nın onu dinlediği yoktu ya…</p>
</body>
</html>
