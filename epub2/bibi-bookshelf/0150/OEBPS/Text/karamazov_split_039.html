<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karamazov</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h2 class="h2baslik1" id="calibre_toc_45">VII<br class="chapter" />
  Temiz Havada</h2>

  <p class="normal">— Hava temiz; bizim kâşanenin havası pek temiz değil doğrusu, hem de her bakımdan… Şöyle ağır ağır yürüyelim beyim. İlginizi uyandırmak isterdim.</p>

  <p class="normal">— Benim de sizi ilgilendirecek bir diyeceğim var, dedi Alyoşa, ama nasıl başlayacağımı bilemiyorum.</p>

  <p class="normal">— İşiniz olduğunu nasıl da anladım! Olmasa uğrar mıydınız hiç!.. Yoksa gerçekten, sadece çocuğu şikâyete mi geldiniz? Olacak şey değil bu. Şey, çocuk dedim de: orada size hepsini açıklayamadım, şimdi o sahneyi daha ayrıntılı anlatayım. Efendim, bizim kıtık daha bir hafta öncesine kadar epeyce gürdü —sakalcığımı kastediyorum; sakalıma bu adı okul çocukları taktılar. Evet, ağabeyiniz Dmitri Fyodoroviç o gün sakalıma yapıştığı gibi çekmeye başladı. Hem de ortada hiçbir neden yokken maraza çıkardı, karşısına ben çıktım nasılsa… Meyhaneden meydana kadar sürükledi, tam o sırada okul dağılıyordu, İlyuşa da çocuklar arasında… Beni o halde görünce “Baba, baba!” diye üstüme atıldı. Beni kurtarmak için çekiyor, “Bırakın, bırakın, bu babamdır, bağışlayın onu!” diye bağırıyor. Ya, “Bağışlayın!” diyor. Elceğizleriyle sarıldı, elini, ağabeyinizin elini öptü… O anda yüzünün aldığı hal gözümün önünde, unutmadım, unutamam!</p>

  <p class="normal">Alyoşa, heyecanla,</p>

  <p class="normal">— Size yemin ederim, ağabeyim en içten, en derin pişmanlıkla, hatta o meydanda diz çöküp sizden özür dileyecektir, diye bağırdı. Bunu yapmazsa ağabeyim saymam onu.</p>

  <p class="normal">— Ya, demek bunlar henüz sadece tasarı halinde… Üstelik onun değil de, duygulu, soylu kalbinizin kararları… Bunu baştan söyleseydiniz ya! Öyleyse izin verin de ağabeyinizin o günkü başka bir şövalyeliğini anlatayım. Beni kıtığımdan sürükleyip koyverdikten sonra, “Sen de subaysın, ben de subayım,” dedi. “Tanık olarak onurlu birisini bulursan gönder; alçağın birisin ama, gene de düelloyu kabul ederim!” Böyle dedi. Allah için, şövalye ruhu taşıyor! İlyuşa ile ikimiz uzaklaştık oradan. Ama ailesine ait bu tablo çocuğun ruhunda ömrünün sonuna kadar yaşayacaktır. Yok canım, bundan sonra soyluluk kim, biz kim! Zaten kâşanemizi kendi gözünüzle gördünüz. Üç kadın; biri ayaksız, kafadan sakat, ötekinin de ayakları yok, kambur, üçüncüsünün ayakları var, pek de akıllı, kurslara devam ediyor, tekrar Petersburg’a, Rus kadınının hakkını aramak için Neva sahillerine gitmeye can atıyor. İlyuşa’nın sözünü etmiyorum, daha dokuz yaşında… Bugün ölsem ne olur bizimkinin hali? Hele öldürmeyip sakat bırakırsa daha fena: çalışamam, kör boğaz da durur mu? Beni de, onları da kim doyurur o zaman? Yoksa İlyuşa’yı okula gönderecek yerde her gün dilenmeye mi çıkaralım? Benim için ağabeyinizi düelloya çağırmanın anlamı bu; saçmalık daha doğrusu, başka şey değil.</p>

  <p class="normal">Alyoşa, alevlenmiş gözleriyle,</p>

  <p class="normal">— Özür dileyecek sizden, şehir meydanının ortasında ayaklarınıza kapanacak! diye bağırdı.</p>

  <p class="normal">— Mahkemeye verecektim, diye devam etti yüzbaşı. Ama ceza yasalarımızı açıp bakın, kişisel hakaret yüzünden hasmımdan ne tazminat alırım ki… Üstelik Agrafena Aleksandrovna beni çağırıp bağırmaya başladı: “Çıkar aklından! Onu mahkemeye verirsen işi öyle çeviririm ki, seni sırf dalaverelerin yüzünden dövdüğü meydana çıkar, o zaman sanık sandalyesine sen geçersin!..” Sözünü ettiği dalaverelerin kimden çıktığını, kimin emriyle olduğunu Tanrı bilir, tabii; ben emir kuluyum: onun ve Fyodor Pavloviç’in dediklerinden başka ne yaptım ki… Ayrıca, “seni temelli kovarım,” diyor, “bir daha benden metelik umma. Tüccarıma da (ihtiyardan “tüccarım” diye söz ediyor) söylerim, o da seninle ilişiği keser.” Düşündüm: tüccar kovarsa beni, ekmeğimi nereden çıkarırım? Elimde bir onların işleri kaldı. Çünkü başka bir nedenle babanız Fyodor Pavloviç’in bana karşı güveni kalmadı, hatta senetlerimi elde edip beni mahkemeye vermekle tehdit ediyordu. Bunlara karşı duramadım, sindim, inimizi siz de gördünüz zaten. Şimdi sormama müsaade edin: Parmağınızı çok mu ısırdı İlyuşa? Bizim kâşanede, onun yanında bu konuyla fazlaca ilgilenmeyi doğru bulmadım.</p>

  <p class="normal">— Evet, çok acıdı, ama onun da bütün öfkesi üstündeymiş. Benden, Karamazov olduğum için öç aldı, bunu şimdi açıkça anladım. Fakat okul arkadaşlarıyla taş savaşını görseydiniz; çok tehlikeli şey, öldürebilirler onu. Hepsi çocuk, akılları yok, bir taş rastlarsa kafasını kırabilir.</p>

  <p class="normal">— Kafasına değil, ama göğsüne, kalbinin biraz üstüne gelmiş, çürütmüş; eve gözyaşları içinde, ağlayarak geldi, sonra da hastalandı.</p>

  <p class="normal">— Ama biliyor musunuz, ilkin o saldırdı. Sizin başınıza gelenlere içerlemişti. Ötekiler, Krasotkin adında bir çocuğu az önce çakısıyla yaraladığını söylediler.</p>

  <p class="normal">— Bundan da haberim var, tehlikeli iş: Krasotkin’in babası burada memurdur, başımıza iş açabilir.</p>

  <p class="normal">Alyoşa, heyecanlanarak devam etti:</p>

  <p class="normal">— Size, onu bir zaman, yatışana kadar okula göndermemenizi tavsiye edecektim. Öfkesi söner böylece.</p>

  <p class="normal">— Öfkesi mi? diye atıldı yüzbaşı. Hem de ne öfke! Parmak kadar çocukta ne hırs o!.. Siz tamamını bilmiyorsunuz, izin verirseniz bu hikâyeyi ayrıca anlatayım. O olaydan sonra okuldaki çocukların hepsi onunla “Kıtık” diye alay etmeye başlamış, iş bundan çıkıyor zaten. Okul çocukları da acımak nedir bilmezler ha!.. Teker teker her biri Tanrı meleğidir, ama bir araya geldiler mi, hele okulda acımasızdırlar. Alaya alınınca bizim İlyuşa aslan kesildi. Basit bir çocuk, sevgisi pek güçlü olmayan oğul, böyle bir durumda boyun eğer, babasından utanırdı. Bizimki babası uğruna hepsine tek başına karşı koydu. Hem babası, hem de gerçek uğruna… Çünkü o gün ağabeyinizin ellerine sarılırken “Bağışlayın babacığımı, bağışlayın!” diye yalvarırken neler çektiğini bir Tanrı, bir de ben bilirim. Bizim çocuklar; sizinkiler değil, bizim, hor görülen, ama gene de soylu dilencilerin evlatları henüz dokuz yaşlarına bastıkları zaman bu dünyanın gerçeğine ererler. Zenginler bunu mezara kadar başaramaz. Benim İlüşka, şehir meydanında herifin ellerini öperken tam o dakikada, gerçeği olduğu gibi anladı. Bu gerçek onun içinde çöreklenip artık ömrünün sonuna kadar rahat vermeyecektir.</p>

  <p class="normal">Yüzbaşı, bunları hararetle, kendinden geçmişçesine söyledi ve sağ yumruğuyla sol avucuna vurdu. Bu hareketiyle “gerçeğin” İlyuşa’sını nasıl can evinden vurduğunu göstermek istiyordu.</p>

  <p class="normal">— Hemen o gün ateşlendi, bütün gece sayıkladı. O gün benimle pek az konuştu, hatta hep sustu. Beni yandan süzüyor, daha çok pencereye doğru dönerek derslerine çalışır görünüyordu. Ama ben, aklında ders değil, başka şeyler olduğunu anlıyordum. Ertesi gün içtim, aklım dümdüz oldu; günaha girdim, hep kederimden… Bizim ana ağlamaya başladı —anamızı çok severim ben— eh, üzüntüden son meteliklerimizi ezdim. Hor görmeyin beni beyim: Rusya’mızda sarhoşlar insanların en iyisidir. En iyiler de alabildiğine sarhoştur her zaman… Yattığım için İlyuşa ile pek ilgilenmedim o gün; yumurcaklar okulda, sabahtan akşama kadar alaya almışlar onu: “Kıtık… Babanı meyhaneden kıtığından sürüye sürüye çıkardılar… Sen de peşlerinden koşup af diliyordun!” diye bağır bağır bağırmışlardır. Üçüncü gün okuldan beti benzi uçmuş, sapsarı suratla döndü. Ne oldu? diye sordum. Ses çıkarmadı, içeride konuşamazdık; anamız, kızlar hemen lafa karışır… Zaten kızlar daha ilk günden hepsini öğrenmişler. Varvara Nikolayevna, “Soytarılar, maskaralar; bizde aklı başında biri var mı acaba?” diye söylenmeye başladı bile. “Çok doğru Varvara Nikolayevna,” dedim. “Aklı başında adam yok bizde…” Bu kadarla savuşturdum. Sonra da akşamüstü çocukla gezmeye çıktık, ilkin şunu söyleyeyim size: akşam gezintilerine çıkmak âdetimizdir. Hem şimdi sizinle gittiğimiz yoldan, şu duvar dibindeki kocaman taşa, şehir çayırının başladığı yere kadar gideriz; tenha, güzel bir yerdir. Yürürken her zamanki gibi İlyuşa’nın elinden tutuyordum. Minnacık, çöp parmaklı elceğizi buz gibiydi, göğsünü üşütmüş. “Baba baba!” dedi. “Ne var?” diye sordum. Baktım, gözleri fıldır fıldır. “Ne yaptı sana o gün baba!” “Ne yapalım İlyuşa,” dedim. “Sakın barışma onunla baba, barışma emi? Çocuklar, sana barışman için on ruble verdiğini söylüyorlar.” “Hayır İlyuşa,” dedim, para falan almam ondan, asla!” Titremeye başladı, elimi iki eliyle kaptı, yeniden öpmeye koyuldu. “Onu düelloya çağır baba,” dedi. “Okulda, korkaksın, onu düelloya çağırmaz ama on rublesini alırsın diye benimle alay ediyorlar.” “Düelloya çağıramam onu İlyuşa…” Bunu neden yapamayacağım konusunda size söylediklerimi ona da kısaca anlatıyorum. Dinledikten sonra, “Sen gene barışma baba,” diyor, “büyüyünce ben onu düelloya çağırırım.” Gözleri ışıl ışıl parlıyor. Ne de olsa babasıyım, yerinde bir söz söylemem lazım: “Düelloda da olsa öldürmek günahtır,” diyorum. “Öyleyse büyüyünce yere deviririm onu baba, elindeki kılıcı kılıcımla düşürürüm, üzerine çullanırım, sonra kılıcımı kaldırıp, ‘Seni öldürebilirdim, ama affediyorum, al işte!’ derim.” Gördünüz mü beyim, iki gündür çocuğun kafasını dolduran şeyleri! İki gün iki gece hep kılıcıyla alacağı öcü düşünmüş, belki de bunları sayıklamıştır bile… Baktım, okuldan dayak yiyerek gelmeye başladı. Evvelsi gün işin aslını öğrendim. Haklısınız, bir daha o okula göndermem onu. Bütün sınıfa tek başına karşı koymaya kalkışıyor, çocuklara sataşıyor; kalbi hırs, isyan dolu. Korktum onun hesabına… Bir gezintide, “Baba, en güçlü insanlar zenginlerdir, değil mi?” diye sordu. “Evet, İlyuşa,” dedim, “onlardan güçlüsü yok.” “Baba, ben hem zengin, hem subay olacağım; hepsini kasıp kavuracağım. Çar da bana ödüller verecek,” dedi. “O zaman kimse bir şey yapamaz bize…” Biraz sustuktan sonra, gene dudakları titreyerek, “Ne kötü şehir bu baba!” diye ekledi. “Evet İlyuşa, pek de iyi bir şehir sayılmaz,” diye karşılık verdim. “Başka, iyi, bizi kimsenin bilmediği bir şehre taşınalım baba!” dedi. “Hay hay, gidelim İlyuşa,” dedim. “Gidelim. Yalnız para biriktireyim de…” Onu kara düşüncelerinden ayırabildiğim için sevinmiştim. Nasıl başka şehre gideceğimiz, alacağımız atlar, arabalar üzerine hayaller kurmaya başladık! “Anamızla ablalarını arabaya bindirir örteriz, biz de arabanın yanından yürürüz… Araya bir seni bindiririm, ben gene yayan giderim, çünkü hayvanımızı da korumak gerek, hepimiz binemeyiz. Böylece gideriz işte.” Bayıldı buna. Hele atın kendisinin olacağını ve ona binebileceğini söyleyince… Bilirsiniz ya, Rus çocukları gözleri atta doğarlar. Hayli çene çaldık; şükür eğlendirdim, avuttum onu, diye düşünüyordum. Bunlar evvelsi akşam oluyordu; oysa dün akşam bambaşka şeyler oldu. Sabah gene okula gitti, üzgün döndü; hem çok üzgündü. Akşam elinden tuttum, gezmeye götürdüm, konuşmuyor, ağzını açmıyordu. Rüzgâr başladı, güneş bulutlandı, etrafı sonbahar kokusu kapladı. Alacakaranlıkta canımız sıkkın bir halde yürüyorduk. “E oğlum, yol hazırlıklarımıza başlıyor muyuz?” dedim. Aklım sıra, bir gün önceki konuşmamızı tazeleyeceğim. Ses çıkarmadı. Yalnız elimde duran elinin titrediğini hissettim. “Kötü, yeni bir şey var…” diye düşündüm. Şimdiki gibi, şu taşa kadar geldik. Oturdum taşa, gök uçurtma doluydu, otuz kadar uçurtmanın havada çıkardığı hışırtılar duyuluyordu. Uçurtma mevsimi ya!.. “Biz de geçen yılki uçurtmanı uçurtalım İlyuşa,” dedim. “Nereye koydun onu, biraz onarmak ister herhalde…” Oğlum ses çıkarmadan, bana yanını vermiş duruyordu. Tam o sırada sert bir rüzgâr esti, yerden kumları kaldırdı, İlyuşa birdenbire bana atıldı, boynuma sarıldı, sımsıkı yapıştı. Bilirsiniz, konuşkan olmayan, gururlu, gözyaşlarını hep içe atan çocuklar, büyük bir keder karşısında ansızın kendilerini tutamaz, birdenbire boşanıverirler. Yüzü, ılık bir kaynaktan gibi fışkıran gözyaşlarıyla bir anda sırsıklam oldu. Nöbet gelmiş gibi hıçkırıklar içinde sarsılıyor, beni kendine çekip sıkıyordu. Ben hâlâ taşın üstündeydim. “Babacığım, babacığım, nasıl hakaret etti sana!” diye haykırıyordu. Bu kez ben de ağlamaya başladım. Birbirimize sarıldık, sarsıla sarsıla ağlaştık. “Babacığım,” diyor, “benim babacığım!..” Ben de, “İlyuşa, İlyuşeçka!..” diye onu bağrıma basıyordum. Kimse görmedi bizi o sırada. Bir Tanrı gördü, inşallah, hesabıma kaydetmiştir bunu! Ağabeyinize benim için teşekkür edin, Aleksey Fyodoroviç. Yo, gönlünüz hoş olsun diye oğluma sopa atacak değildim!</p>

  <p class="normal">Sözünü deminki hırçın, meczuplara özgü kırıtmasıyla bitirdi. Buna rağmen Alyoşa, Snigirev’in ona güvendiğini, kendi yerinde başka birisi olsa bu adamın böyle konuşmayacağını, demin söylediklerini anlatmayacağını hissetti. Cesaretlenerek,</p>

  <p class="normal">— Oğlunuzla barışmayı ne kadar isterdim! diye bağırdı. Bunu yapsanız…</p>

  <p class="normal">— Başüstüne… diye mırıldandı yüzbaşı.</p>

  <p class="normal">Alyoşa heyecanla,</p>

  <p class="normal">— Ama şimdi başka, bambaşka bir şeyden söz edeceğim, diye devam etti. Dinleyin! Beni birisi gönderdi. Şu ağabeyim Dmitri yok mu; belki siz de duymuşsunuzdur, son derece yüksek, soylu bir genç kız olan nişanlısını da aşağıladı. Bu hakaretten size söz etmekte haklıyım, hatta böyle hareket etmek zorundayım. Çünkü o hakarete uğradığınızı, acıklı durumunuzu duyunca bana hemen… demin, gönderdiği yardımı götürmemi söyledi. Ama bu yalnız ondan, kendisinden geliyor; ne onu bırakan Dmitri’yle, ne de Dmitri’nin kardeşi olan benimle bir ilişiği var; ondan, sadece ondan! Yardımını kabul etmeniz için yalvarıyor… İkiniz de aynı adamın sillesini yediniz… Zaten Dmitri’den (şiddet bakımından) aynı derecede hakaret görünce sizi hatırladı. Bu bir hemşirenin kardeşine yardım elini uzatmasıdır… Sıkıntıda bulunduğunuzu bildiği için kardeşçe yolladığı şu iki yüz rubleyi kabul etmeniz için sizi razı etmemi söyledi. Bunu kimse duymayacak, hiçbir yersiz dedikodu olmayacak… İşte iki yüz ruble. Yeminle söylüyorum, bunu kabul etmelisiniz, yoksa… yoksa dünyada herkes birbirine düşman olmalı! Ama yeryüzünde kardeşler de var… Soylu ruhunuz bunu anlamalı!</p>

  <p class="normal">Alyoşa, yüzbaşı Snigirev’e yeni, alaca renkli yüz rublelik iki banknot uzattı. O sırada duvar dibindeki o büyük taşın yanında duruyorlardı, etrafta kimse yoktu. Banknotlar yüzbaşının üzerinde müthiş bir etki uyandırdı galiba. Titredi, ama ilkin sadece hayret titremesiydi bu: böyle bir şeyi akıl ve hayalinden geçirmiyordu; bu sonu hiç beklemiyordu. Birisinden, hele bu miktarda yardım göreceğini rüyasında görse inanmazdı. Banknotları aldı, bir an konuşmadı, yüzünde yepyeni bir ifade belirip kayboldu.</p>

  <p class="normal">— Bana mı bu, bana mı bu kadar para, iki yüz ruble!.. Anam babam… Dört yıldır bu kadar parayı bir arada görmedim, aman Yarabbi! Kardeş gibi diyor ha?.. Gerçek mi bu, gerçek mi?</p>

  <p class="normal">— Size söylediklerimin hepsinin doğru olduğuna yemin ederim! diye bağırdı Alyoşa.</p>

  <p class="normal">Yüzbaşı kızardı.</p>

  <p class="normal">— Beni dinleyin kuzum; bu parayı kabul etsem alçağın biri olmaz mıyım? Sizin gözünüzde bir alçak olmayacağım, değil mi Aleksey Fyodoroviç? Durun, dinleyin beni Aleksey Fyodoroviç, dinleyin.</p>

  <p class="normal">Aceleyle konuşuyor, ikide bir Alyoşa’ya elleriyle değiyordu.</p>

  <p class="normal">— Bunları gönderenin “kardeşim” olduğunu söyleyerek kabul etmem için beni kandırıyorsunuz, ama kabul etsem, içinizden beni küçük görmeyecek misiniz?</p>

  <p class="normal">— Hayır, efendim, hayır! Ruhumun selameti üzerine yemin ederim ki hayır!.. Bunu kimse hiçbir zaman duymayacak; yalnız biz: ben, siz, o, bir de bir bayan, onun çok iyi bir arkadaşı…</p>

  <p class="normal">— Bayanın ne önemi var! Bana bakın Aleksey Fyodoroviç, dinleyin beni. Artık beni dinlemenizin zamanı geldi. Çünkü şu anda benim için bu iki yüz rublenin ne olduğunu anlayamazsınız.</p>

  <p class="normal">Zavallı adam gitgide telaşlandı, adeta vahşi bir heyecanla devam ediyordu. Şaşkına dönmüştü. Sanki içini dökmesine engel olacaklarmış gibi acele acele konuşuyordu:</p>

  <p class="normal">— Bu parayı sayın, kutsal “hemşirem”den şerefli bir şekilde aldıktan sonra anamızı, kambur kızımı, Ninoçka’yı da tedavi ettirebileceğim. Bunu biliyor musunuz? Geçenlerde doktor Herzenstube kendiliğinden geldi, iyi adamdır, tam bir saat ikisini muayene etti. “Hiçbir şey anlamadım,” dedi. Bununla birlikte, yazdığı ve buradaki eczanede bulunan maden suyu mutlaka iyi gelirmiş; ayrıca ilaçlı bir ayak banyosu da verdi. Maden suyunun şişesi otuz kapik, belki kırk tane içmek gerekiyormuş. Reçeteyi katlayıp ikonun altına koydum, hâlâ orada duruyor. Ninoçka’ya da her gün sabah akşam sıcak banyoları tavsiye etti, suya yazdığı bir sıvı katılacak. Ama böyle bir tedavi kim, biz kim! Bütün bunlar bizim kâşanede adamsız, kapsız, susuz nasıl yapılır! Oysa romatizma Ninoçka’nın tutar yanını bırakmadı; size daha önce söylemiştim bunu, geceleri sağ yanı öldürüyor onu. İnanır mısınız, Tanrı meleği de bizi rahatsız etmesin diye kendini alabildiğine sıkıyor, uyandırmamak için gık demiyor bile. Tanrı ne verdiyse, elimize ne geçirdikse kursağımıza o girer; kızcağız hep sona kalan, ancak köpeğe atılabilecek parçayı alır. “Sırtınızda yük olduğum için buna da layık değilim…” gibilerden… Melek bakışıyla bunu anlatmak ister. Ona hizmet ettiğimiz için üzülüyor: “Değmez, layık değilim buna, hiçbir işe yaramayan bir sakattan başka bir şey değilim ben!” Ne diye layık olmuyormuş, melekliğiyle Tanrı gözünde hepimizi temize çıkardı. Ninoçka’nın tatlı dili olmasa evimiz cehenneme dönerdi, Varya’yı bile yumuşattı. Varya’yı da —Varvara Nikolayevna’yı yani— ayıplamayın; talihsiz kız da melek kadar saftır. Yazın bize geldiği zaman yanında on altı rublesi vardı; verdiği derslerden kazanmış. Eylülde, yani şu sıralar, Petersburg’a dönmek için yol parası olarak ayırmıştı. Kızın paracıklarının hepsini yedik bitirdik; yol parası kalmadı, gördünüz mü!.. Zaten nereye gidecek, ırgatlar gibi çalışıyor, kızcağıza yüklendikçe yüklendik. Hepimize bakıyor; söküklerimizi dikmek, çamaşır, temizlik, hep onun üstünde… Annesini o yatağa yatırır; anası da huysuz, sulugöz, deli!.. Şimdi bu iki yüz rubleyle bir hizmetçi tutabilirim, sevdiklerimin tedavisine başlarım, düşünün Aleksey Fyodoroviç! Öğrenci kızımı Petersburg’a gönderirim, et alırım, yeni yeni yemekler yemeye başlarız. Tanrım, ne tatlı hayaller bunlar!</p>

  <p class="normal">Alyoşa sağladığı mutluluk ve fakirin armağanı kabul etmesi yüzünden kabına sığamıyordu.</p>

  <p class="normal">Yüzbaşı yeni bir hayal peşinde yeniden soluk soluğa gevezeliğe başladı:</p>

  <p class="normal">— Durun Aleksey Fyodoroviç, durun. Bakın ne söyleyeceğim size: belki bu defa İlüşka ile hayallerimizi de gerçekleştirebiliriz, bir atla araba alırız. At karayağız olacak, ille karayağız olsun istedi. Sonra, evvelsi gün kurduğumuz gibi, vururuz yollara… K. eyaletinde tanıdığım bir avukat var, çocukluk arkadaşımdır. Güvenilir bir adamdır, istersem beni yazıhanesine kâtip olarak alacağını duydum. Kim bilir, alır belki de… Anamızı, Ninoçka’yı bindiririz arabaya, İlyuşeçka arabayı sürsün, ben yayan giderim, göç ederiz buradan. Tanrım, üstüne su içtiğim bir borcun parasını da alabilsem buna da yeterdi!</p>

  <p class="normal">— Yeter, yeter! diye bağırdı Alyoşa, Katerina İvanovna size daha da ne kadar lazımsa gönderir. Hem, biliyor musunuz, benim de param var. Kardeşinizden, dostunuzdan alır gibi ne kadar isterseniz alın, sonra verirsiniz. Zengin olunca; mutlaka zengin olursunuz! Size bir şey söyleyim mi, şu başka eyalete göç etme fikri gerçekleştirebileceğiniz en iyi şey! Sizin ve en çok oğlunuzun kurtuluşu bundadır. Bir an önce, kış, soğuklar bastırmadan gidin. Oradan bize yazarsınız, hep kardeşiniz kalırdık. Bu hayal değil, asla!</p>

  <p class="normal">Alyoşa taşkın memnunluğu içinde Snigirev’i kucaklayacak oldu. Ama yüzüne bakınca birden durdu. Yüzbaşı boynunu uzatmış, dudakları sarkmış, solgun yüzü, kendinden geçmiş haliyle bir şeyler söylemek istiyordu. Dudakları sessizce kıpırdanıyordu, hali insanı ürkütüyordu.</p>

  <p class="normal">Alyoşa ürperdi nedense.</p>

  <p class="normal">— Ne oldunuz?</p>

  <p class="normal">— Aleksey Fyodoroviç… ben… siz…</p>

  <p class="normal">Yüzbaşı, kendini denize atmaya karar vermiş bir adam haliyle tuhaf, çılgınca bakışını Alyoşa’ya dikerek hafiften gülümsedi ve kesik kesik,</p>

  <p class="normal">— Bendeniz… zatı âliniz… diye mırıldanmaya başladı.</p>

  <p class="normal">Sonra birdenbire, emin, kararlı bir fısıltıyla,</p>

  <p class="normal">— Size bir marifet göstereyim mi, ister misiniz? dedi; artık kesintisiz, düzgün konuşuyordu.</p>

  <p class="normal">— Ne marifeti?</p>

  <p class="normal">Yüzbaşı hep fısıldayarak,</p>

  <p class="normal">— Marifet işte, hokus pokus, diyordu. Ağzı sol yana çarpılmış, sol gözünü yummuştu. Bakışı Alyoşa’nın üstünde sabitleşmişti.</p>

  <p class="normal">Öteki adeta korkarak,</p>

  <p class="normal">— Ne oluyorsunuz, ne pokusu? diye bağırdı.</p>

  <p class="normal">— İşte böyle, görün!..</p>

  <p class="normal">Konuştukları sürece başparmağı ve işaret parmağıyla ucundan tuttuğu renkli banknotları, ansızın olanca hırsıyla elinde buruşturdu, sağ yumruğunu sımsıkı sıktı.</p>

  <p class="normal">— Gördünüz mü! diye çığlık attı. Yüzü kireç kesilmiş, çılgınca bir ifade almıştı. Yumruğunu kaldırarak buruşuk banknotları bütün gücüyle kuma fırlattı. Sonra parmağıyla göstererek,</p>

  <p class="normal">— Gördünüz mü? diye haykırdı, işte böyle, böyle… Birdenbire sağ ayağını kaldırarak, vahşi bir hiddetle bunları topuğuyla çiğnemeye başladı. Her vuruşta, tıkanarak,</p>

  <p class="normal">— İşte paralarınız, işte paralarınız! İşte paralarınız! diye bağırıyordu.</p>

  <p class="normal">Sonra, birdenbire, geriye sıçrayarak Alyoşa’nın karşısına dikildi. Tepeden tırnağa anlatılmaz bir gurur doluydu. Elini havaya kaldırarak,</p>

  <p class="normal">— Sizi buraya gönderenlere, Kıtığın şerefini satmadığını söyleyin! diye bağırdı, hızla dönerek koşmaya başladı. Ama beş adım ilerlemeden son olarak döndü, bu sefer yüzündeki o çarpık gülüş kaybolmuştu. Tersine gözyaşları içindeydi. Ağlamaktan kopu kopuveren boğuk sesiyle hızlı hızlı,</p>

  <p class="normal">— Şerefsizliğimi ödeştirmek için sizden bu parayı alsam, oğluma ne derdim ben? diye haykırdı.</p>

  <p class="normal">Sözünü bitirince arkasına bakmadan koşmaya başladı. Alyoşa sonsuz bir hüzünle ardından baktı: Snigirev’in yüz rublelikleri buruşturup yere fırlatmayı son ana kadar aklından geçirmediğine emindi zaten. Koşan adam bir daha dönüp bakmadı. Alyoşa onun bakmayacağını da biliyordu. Ardından gidip çağırmak da istemedi; niye böyle davrandığını biliyordu. Yüzbaşı gözden kaybolunca Alyoşa banknotları yerden aldı. Kumun içinde biraz buruşmuşlardı, o kadar. Zedelenme filan yoktu, hatta Alyoşa açıp düzeltirken yeniymiş gibi hışırdıyorlardı. Alyoşa paraları düzelttikten sonra katlayıp cebine soktu, Katerina İvanovna’ya siparişinin sonucunu anlatmaya gitti.</p>
</body>
</html>
