<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karamazov</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h2 class="h2baslik1" id="calibre_toc_71">IV<br class="chapter" />
  İkinci Çile</h2>

  <p class="normal">Sorgu Yargıcı heyecanlı bir sesle,</p>

  <p class="normal">— Sizin böyle iyi niyetle hareket etmenizin bize manevi bakımdan nasıl bir güç verdiğini bilemezsiniz, Dmitri Fyodoroviç, dedi.</p>

  <p class="normal">Bir an önce gözlüğünü çıkardığı için açık gri, çok miyop ve oldukça patlak gözlerinde gizlenmeyen bir memnunluk okunuyordu.</p>

  <p class="normal">— Karşılıklı güven hakkında söyledikleriniz çok doğru. Kuşku altında bulunan kimse gerçekten kendini temize çıkarmak istiyorsa, bunun baş koşulu karşısındakilere güven duymaktır. Biz elimizden geleni yapacağız; şimdiden işe nasıl başladığımızı görüyorsunuz. Doğru değil mi, İppolit Kiriloviç?</p>

  <p class="normal">— Tabii, kuşkusuz.</p>

  <p class="normal">Savcının doğrulama şekli Sorgu Yargıcının heyecanı yanında soğukça göründü. Şehrimize yeni gelen Sorgu Yargıcı Nikolay Parfenoviç çalışmaya başlar başlamaz bizim İppolit Kiriloviç’e karşı sonsuz bir saygı, hatta yakınlık duymuştu. O, “mesleğinde sille yemiş” İppolit Kiriloviç’in erdemlerine, olağanüstü yeteneğine kesinlikle inanmış belki biricik insandı; sille yediğine de inanıyordu. Daha Petersburg’dayken hakkında konuşulanları duymuştu. Ama şunu da söylemek gerekiyor ki, gencecik Nikolay Parfenoviç “sille yiyen” Savcımızın dünyada gerçekten sevdiği tek insandı. Hana gelirken yeni işleri hakkında uzun uzun konuşmuşlar, bazı kararlara varmışlardı. Nikolay Parfenoviç uyanık zekâsıyla büyük meslektaşının her sözünü ağzından kapıyor, onun daha ağzını açmadan ne demek istediğini anlıyor, bakışından, göz kırpışından gereken anlamı çıkarıyordu.</p>

  <p class="normal">— Efendim, izin verin de siz sözümü kesmeden her şeyi kendim anlatayım.</p>

  <p class="normal">— Pek güzel. Teşekkür ederim. Yalnız anlatmaya başlamadan önce, izninizle bizi hayli ilgilendiren ufak bir sorunun açıklanmasını isterdik. Şu, dün, saat beşe doğru arkadaşınız Pyotr İlyiç Perhotkin’den, tabancalarınızı rehin ederek ödünç aldığınız on ruble sorunu…</p>

  <p class="normal">— Evet, rehine bıraktım onları; on ruble karşılığında bıraktım. Ne var bunda? Evet, şehre döner dönmez yaptım bunu.</p>

  <p class="normal">— Bir yerden mi döndünüz? Şehir dışına mı çıktınız?</p>

  <p class="normal">— Evet, baylar, çıktım; kırk verstlik yoldan geldim. Haberiniz yok muydu?</p>

  <p class="normal">Savcıyla Sorgu Yargıcı bakıştılar.</p>

  <p class="normal">— En iyisi dün yaptıklarınızı sabahtan başlayarak düzenli bir şekilde anlatsanız, olmaz mı? Örneğin, neden şehir dışına çıktığınızı, ne zaman yola çıkıp döndüğünüzü öğrenebilir miyiz?</p>

  <p class="normal">Mitya güldü:</p>

  <p class="normal">— Bunu istediğinizi söyleseydiniz ya! Böyle olunca anlatmaya dünden değil, ta evvelsi günün sabahından başlamalıyım. O zaman nerelere, nasıl ve niçin gittiğimi anlarsınız. Efendim, evvelsi gün buralı koca tüccar Samsonov’a gittim. Çok sağlam bir karşılık göstererek üç bin ruble ödünç isteyecektim. Birdenbire elim daralmıştı, ansızın lazım oluverdi…</p>

  <p class="normal">Savcı nazik bir tavırla,</p>

  <p class="normal">— Müsaadenizle sözünüzü keseyim, dedi. Bu apansız ihtiyaç, hem de mutlaka üç bin ruble olarak, nereden doğdu?</p>

  <p class="normal">— Aman efendim, gene mi ayrıntı peşindesiniz? Nasıl, ne zaman, niçin? Neden şu kadar değil de, bu kadar para istiyordunuz ve buna benzer ıvır zıvırlar… Bunlara dalarsak üç ciltlik kitap doldururuz da bir de sonsöz gerekir.</p>

  <p class="normal">Mitya bunu bütün gerçeği anlatmak isteyen, en iyi niyetlerle dolu insanın saf ama biraz da sabırsız teklifsizliğiyle söyledi. Sonra birden kendini toparlayarak,</p>

  <p class="normal">— Sizden tekrar rica ederim baylar, tersliğimi bağışlaym. Emin olun size karşı büyük saygı duyuyor, gerçek durumu çok iyi anlıyorum. Sarhoş olduğumu sanmayın. Ayıldım artık, sarhoş da olsam fark etmezdi zaten. Ben öyleyim:</p>

  <p class="normal">Ayıldım, gözlerim açıldı… aptallaştım,</p>

  <p class="normal">İçtim, kaybettim kendimi… akıllandım.</p>

  <p class="normal">Ha, ha! Ama şu mesele bir sonuca bağlanana kadar huzurunuzda şakalarımın yersiz kaçacağını görüyorum. Herkes haddini bilmeli… Şu anda farklı durumda bulunduğumu pekâlâ görüyorum. Ne de olsa suçlu sandalyesinde oturduğum için kendimi sizinle eşit saymam yakışık almaz. Siz de beni el altında bulundurmak zorundasınız. Şu Grigori meselesi yüzünden bana aferin diyecek değilsiniz ya! Sen kalk, ihtiyarın kafasını kır, sonra elini kolunu sallayarak gez; yağma mı var! Herhalde altı ay, bir yıl tıkarlar içeriye, ama yurttaşlık haklarımı almazlar, değil mi? Bunu yapmazlar, değil mi bay Savcı? Evet, aramızdaki farkı anlıyorum. Ama siz de şunu kabul edin ki, sorularınızla Tanrıyı bile şaşırtabilirsiniz: nereye gittin, neden gittin, ne zaman gittin? Bütün bu sorular şaşırtır beni tabii… Siz de fırsat bu fırsat, ağzımdan dökülenleri hemen kâğıda geçirirsiniz; ne çıkar bunun sonunda? Hiçbir şey. Size yalanla başladıysam öylece bitiririm. Siz de okumuş, soylu kişiler olduğunuz için bağışlarsınız beni. Şu beylik sorgu usulünden vazgeçmenizi dileyeceğim. Hani, nasıl kalktın, ne yedin, nasıl tükürdün, nereye tükürdün gibi önemsiz sorularla başlayıp suçlunun “dikkatini uyuşturduktan” sonra kimi öldürdün, kimi soydun gibi sersemletici sorularla yere serme usulü… Hah, ha! Beylik usul bu, bütün kurnazlığınızı harcıyorsunuz buna. Ama siz böyle açıkgözlüklerle bizim mujikleri uyutun, beni değil. Ben bu işin adamıyım, kendim de çalıştım, hah, ha!</p>

  <p class="normal">Mitya Savcıyla Sorgu Yargıcına garip bir babacanlıkla bakarak,</p>

  <p class="normal">— Darılmıyorsunuz, patavatsızlığımı hoş görüyorsunuz, değil mi baylar? diye bağırdı. Konuşan Mitya Karamazov olduğuna göre bağışlanabilir, çünkü akıllı bir adamda bağışlanmayan kusurlar Mitya’da bağışlanır! Hah, ha…</p>

  <p class="normal">Nikolay Parfenoviç hem dinliyor, hem gülüyordu. Savcı gülmüyor, gözlerini ayırmadan Mitya’yı inceliyordu; sanki tek bir sözünü, hareketini, yüzündeki en belirsiz kıpırdanmayı kaçırmak istemiyordu.</p>

  <p class="normal">Gülmeye devam eden Nikolay Parfenoviç,</p>

  <p class="normal">— Ama biz nasıl kalktınız, ne yediniz gibi şaşırtmaca sorularla değil, meselenin esasından başladık, dedi.</p>

  <p class="normal">— Anlıyorum, anladım ve takdir ettim. Bana gösterdiğiniz en soylu kişilere yakışan eşsiz, gerçek iyiliği takdir ediyorum. Burada soylu üç kişiyiz, her şeyimiz şerefin, soyluluğun birbirine bağladığı aydın, yüksek muhit insanlarına özgü karşılıklı güvene dayanmalı. Herhalde onurunum ayaklar altına alındığı şu anlarda sizi en iyi dostlarım saymama izin verirsiniz. Buna darılmazsınız, değil mi?</p>

  <p class="normal">Nikolay Parfenoviç kibirli bir tavırla,</p>

  <p class="normal">— Tam tersine, çok güzel ifade ettiniz, Dmitri Fyodoroviç, diye destekledi onu.</p>

  <p class="normal">— Ayrıntılara gelince, o ıvır zıvırdan vazgeçin artık baylar, yoksa hiçbir sonuca varamayız, öyle değil mi?</p>

  <p class="normal">Savcı birdenbire söze karıştı. Mitya’ya dönerek,</p>

  <p class="normal">— Yararlı öğütlerinize tamamen uyacağım, dedi. Ama gene de sorumdan vazgeçecek değilim. Bu kadar paraya, yani şu üç bin rubleye niçin ihtiyacınız olduğunu bilmemizin bizim için büyük önemi var.</p>

  <p class="normal">— Niçin mi?.. Şunun için, bunun için… her neyse, bir borcumu ödemem gerekiyordu,</p>

  <p class="normal">— Kime?</p>

  <p class="normal">— Yo, bunu ne pahasına olursa olsun söylemeyeceğim, şimdiden haber vereyim. Ama bakın; söyleyemeyeceğimden, çekindiğimden, korktuğumdan filan değil, çünkü önemsiz, saçma sapan bir şey bu. İlkelerime bağlı olduğum için söylemeyeceğim. Sorunuz özel hayatımla ilgili, özel hayatıma kimsenin girmesine müsaade edemem. Şaşmaz bir ilkem bu benim. Sorunuzun, üzerinde durduğunuz olayla hiçbir ilgisi yok; olayla ilgili olmayan şeylerse hep özel hayatıma aittir. Borcumu verecektim. Namus borcuydu bu, ama kime verecektim, bunu söylemem.</p>

  <p class="normal">— Müsaadenizle yazalım bunu, dedi savcı.</p>

  <p class="normal">— Pekâlâ, yazın. Olduğu gibi yazın; söylemem, asla söylemem. Yazın baylar, bunu söylemeyi şerefsizlik saydığımı yazın. Galiba yazı yazacak vaktiniz pek bol.</p>

  <p class="normal">Savcı, oldukça sert bir tavırla,</p>

  <p class="normal">— Bayım, eğer bilmiyorsanız size önceden haber vereyim ve hatırlatayım ki, burada sorulara karşılık vermemek elinizdedir. Bizim de, şu ya da bu nedenle karşılık vermekten kaçındığınız zaman —bu tamamıyla size bağlı— sizi zorlamaya hakkımız yok. Yalnız bugünkü gibi bir durumda soruları karşılıksız bırakmakla kendinize ettiğiniz kötülüğün derecesini size anlatmak ödevimizdir. Buyurun, devam edin.</p>

  <p class="normal">Mitya bu uyarıya biraz bozuldu.</p>

  <p class="normal">— Ben darılmadım ki baylar… diye mırıldandı. Ben… şey, o Samsonov’a gittim…</p>

  <p class="normal">Mitya’nın anlattığı ve okuyucuların bildiği şeyleri bir bir tekrarlayacak değiliz tabii. Sabırsızlanarak hem her şeyi en ince noktasına kadar anlatmak, hem de bunu mümkün olduğu kadar çabuk yapmak istiyordu. Fakat anlattıklarını tutanağa geçirdikleri için ikide bir sözünü kesiyorlardı. Dmitri Fyodoroviç buna içerlediği halde, boyun eğiyor, gene hafiften kızıyordu. Arada bir, “Aman baylar, Tanrı olsa bu kadarına dayanamaz!” ya da, “Beni boş yere kızdırıyorsunuz, haberiniz var mı?” diye bağırıyordu. Ama bu anlarda bile dostça coşkunluğunu henüz koruyordu. Böylece Samsonov’un evvelsi gün ona nasıl “oyun oynadığını” anlattı. (Bunun oyun olduğuna iyice inanmıştı artık.)</p>

  <p class="normal">Sorgu Yargıcıyla Savcı, Mitya’nın yol parası yapmak üzere saatini satarak altı ruble aldığını da o sırada öğrendiler ve buna büyük ilgi gösterdiler. Mitya’nın fena halde kızdığına bakmadan, onun bir gün önce hemen hemen meteliksiz olduğunu bir kere daha yazmayı gerekli buldular. Mitya yavaş yavaş surat asmaya başlamıştı. Lyagavıy’a gidişini, isli kulübede geçirdiği geceyi anlattıktan sonra şehre dönüşüne geldi. Burada soruların derinleşmesini beklemeden, kendiliğinden Gruşenka yüzünden çektiği kıskançlığın kendisine ne kadar acı verdiğini anlatmaya başladı. Onu sessizce, dikkatle dinliyorlardı. Gruşenka’nın Fyodor Pavloviç’e gitmesini engellemek için Mitya’nın, Marya Kondratyevna’nın bahçesinde, arkada bir gözetleme yeri edinmiş olmasıyla, Smerdyakov’un ona haber taşımasıyla özellikle ilgilendiler, not aldılar. Mitya kıskançlığını anlatırken hararetle, etraflı konuşuyordu; en gizli duygularını elaleme “orta malı” ettiği için gizli bir utanç duyuyordu, ama gerçekten ayrılmamak çabasıyla dişlerini sıkıyordu. Konuşurken Sorgu Yargıcının, en çok da Savcının kayıtsız bir sertlik dolu bakışlarını üstünden ayırmamaları sonunda bocalattı Mitya’yı. Hüzünle, “Daha birkaç gün önce kadınlar üzerine gevezelik ettiğim şu delikanlı Nikolay Parfenoviç’e de, hasta Savcıya da değmez bunları anlatmak… Rezalet!” diye düşündü. Düşüncesini bir şiirden “Sabret, eğil ve sus!” dizesiyle tamamladı. Sonra hikâyesine devam etmek için gene toparlandı. Hohlakova konusuna gelince Mitya yeniden neşelendi, hatta bu kadın hakkında konuyla ilgisi olmayan yeni bir fıkra anlatmak istedi, ama Sorgu Yargıcı nazik bir tavırla keserek, “daha esaslı noktalara” geçmeye davet etti onu. Mitya daha sonra, duyduğu umutsuzluktan söz açtı, Hohlakova’dan çıkınca “birisini öldürmek pahasına da olsa üç bini bulmalıyım… “ şeklindeki düşüncesini açıkladı. Sorgu Yargıcıyla Savcı onu durdurarak, “birisini öldürmek istediğini” not ettiler. Mitya bunu yazmalarına ses çıkarmadı. Sonunda Gruşenka’nın onu aldatarak Samsonov’un evinden usulca kaçışına geldi; tüccarın evine kendisi götürmüştü onu. Gruşenka ihtiyarın yanında gece yarısına kadar kalacağını söylediği halde hemen Mitya’nın peşinden çıkıp gitmişti. Hikâyenin burasında Mitya’nın ağzından, “Şu Fenya’yı o anda vurmadımsa sırf başka, acele işlerim olduğundan!” diye kaçıverdi. Bunu da özenle yazdılar. Mitya asık yüzle bekledi, sonra babasının bahçesine nasıl koştuğunu anlatmaya başladı. Sorgu Yargıcı durdurdu onu. Kanepede yanında duran büyük bir çantadan pirinç havanelini çıkararak Mitya’ya gösterdi.</p>

  <p class="normal">— Bunu tanıyor musunuz?</p>

  <p class="normal">Mitya, hüzünlü bir gülümsemeyle,</p>

  <p class="normal">— Tanımaz olur muyum! dedi. Verin bakayım… Aman, cehennemin dibine.. istemez!</p>

  <p class="normal">— Onun sözünü etmediniz ama…</p>

  <p class="normal">— Allah kahretsin! Sakladığımdan değil, onun da sırası gelecekti. Aklımdan çıkmış.</p>

  <p class="normal">— Öyleyse bu aleti nasıl ele geçirdiğinizi anlatıverin lütfen.</p>

  <p class="normal">— Hay hay, emredersiniz.</p>

  <p class="normal">Mitya havanelini nasıl kapıp dışarı fırladığını anlattı.</p>

  <p class="normal">— Aleti ne amaçla almıştınız?</p>

  <p class="normal">— Ne amacı, hiçbir amacım yoktu! Kaptım kaçtım.</p>

  <p class="normal">— Hiçbir amacınız yoktu da ne diye aldınız?</p>

  <p class="normal">Mitya için için öfkeleniyordu. “Toy delikanlıyı” dik bakışlarla süzüyordu. Yüzünde üzüntülü, hırçın bir gülümseme belirdi. Demin “böyle insanlara” bu kadar candan içini dökerek kıskançlığının hikâyesini anlattığı için gitgide daha fazla utanıyordu.</p>

  <p class="normal">Birdenbire öfkeyle,</p>

  <p class="normal">— Tükürmüşüm sizin havanelinize! diye homurdandı.</p>

  <p class="normal">— Evet ama…</p>

  <p class="normal">— Peki, peki, köpeklerden korunmak için aldım bunu. Karanlıktı… Ne olur ne olmaz diye…</p>

  <p class="normal">— Karanlıktan bu kadar korktuğunuza göre, her sokağa çıkışta yanınızda böyle bir korunma aleti bulundurur musunuz?</p>

  <p class="normal">Kızgınlıktan burnundan soluyan Mitya,</p>

  <p class="normal">— A, elinin körü! Sizinle konuşulmaz baylar! diye bağırdı. Yüzü kıpkırmızıydı. Yazıcıya dönerek, hiddetle,</p>

  <p class="normal">— Şunu da yaz… hemen yaz, dedi. “Havanelini babamı… Fyodor Pavloviç’i öldürmek için aldım,” diye yaz. Memnun oldunuz mu baylar? Keyfiniz yerine geldi mi?</p>

  <p class="normal">Mitya, Sorgu Yargıcıyla Savcıyı küçümseyerek süzdü.</p>

  <p class="normal">— Bize ve sorularımıza kızdığınız için böyle konuştuğunuzun farkındayız, diye sert bir edayla karşılık verdi Savcı. Siz bunlara değer vermiyorsunuz, ama aslında hepsinin büyük önemi var.</p>

  <p class="normal">— Rica ederim baylar, ne varmış sanki havanelini almamda?.. Bunu ne düşünceyle yaptığımı, inanın bilmiyorum. Kapıp koştum. Hepsi bu… Ayıp artık, passons,<sup class="calibre2"><a href="../Text/karamazov_split_114.html#footnote-600-128" id="footnote-600-128-backlink">[128]</a></sup> yoksa vallahi devam etmeyeceğim!</p>

  <p class="normal">Mitya dirseğini masaya dayadı, başını avucuna yasladı. Sorguyu yapanlara yanını vermiş, duvara dönmüştü. İçindeki kötü bir duyguyu yenmeye çalışıyordu. Aslına bakılırsa o anda en çok istediği şey ayağa kalkarak oradakilere, “İdam etseniz bile tek bir söz söylemeyeceğim!” diyebilmekti.</p>

  <p class="normal">Sonra ansızın kendini zorlayarak,</p>

  <p class="normal">— Size bir şey söyleyeyim mi? dedi. Şu durumumuz bir anımı canlandırdı benim: bazen garip bir düş görürüm ben… sık sık da tekrarlanır. Gece karanlıkta birisi beni kovalar, arar, ben de kapının, dolabın arkasında tabansızca saklanmaya çalışırım. O, nereye saklandığımı bilir, ama mahsus bana eziyet etmek, korkumdan zevk almak için bilmez gibi davranır… Siz de böyle yapıyorsunuz şimdi. Tıpkı onun gibi vallahi!</p>

  <p class="normal">— Demek böyle düşler görürsünüz? dedi Savcı.</p>

  <p class="normal">Mitya dudaklarını çarpıtarak gülümsedi.</p>

  <p class="normal">— Evet, böyle düşler görürüm. Yoksa bunu da mı yazmak niyetindesiniz?</p>

  <p class="normal">— Yo, yazacak değiliz, gene de düşleriniz pek garip.</p>

  <p class="normal">— Ama şimdi düş değil artık, gerçek baylar, gerçeğin ta kendisi! Ben kapanda kurt, siz peşimde koşan avcılarsınız; bırakmayın yakasını kurdun!</p>

  <p class="normal">Nikolay Parfenoviç son derece tatlılıkla,</p>

  <p class="normal">— Kıyaslamanız pek yersiz… diye başladı.</p>

  <p class="normal">— Yersiz değil yo, yersiz değil!</p>

  <p class="normal">Mitya yeniden köpürdü, ama deminki taşmayla içini biraz boşaltmış olmalıydı; her kelimede biraz daha yumuşuyordu:</p>

  <p class="normal">— Siz sorgularınızla hırpaladığınız suçluya ya da suçlanana inanmayabilirsiniz, ama ruhu soylu bir insana, ruhunun en soylu duygularına (bunu cesaretle söylüyorum) inanmamazlık edemezsiniz, hatta bunu yapmaya hakkınız da yok! Ama ne çare,</p>

  <p class="normal">Sus kalbim,</p>

  <p class="normal">Sabret, eğil ve sus!</p>

  <p class="normal">Sonra,</p>

  <p class="normal">— Devam edeyim mi? diye sertçe sordu.</p>

  <p class="normal">— Tabii tabii lütfen, dedi Nikolay Parfenoviç.</p>
</body>
</html>
