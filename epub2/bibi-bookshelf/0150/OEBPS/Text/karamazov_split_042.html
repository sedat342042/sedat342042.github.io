<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karamazov</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h2 class="h2baslik1" id="calibre_toc_47">II<br class="chapter" />
  Smerdyakov ve Gitarı</h2>

  <p class="normal">Zaten vakti de yoktu. Lise’le vedalaşırken aklına, bir biçimine getirip besbelli kendisinden saklanan Dmitri ağabeyi kurnazlıkla avlamak gelmişti. Vakit pek erken değildi, saat üçe geliyordu. Alyoşa, bir an önce manastırda ölmekte olan büyük hastasının yanında olmaya can atıyordu. Fakat Dmitri’yi görmek ihtiyacı hepsini yendi. Alyoşa’nın zihninde, başlarında korkunç bir felaket dolaştığı inancı her an biraz daha artıyordu. Bu felaketin ne olduğunu, o anda ağabeyine ne söylemek istediğini belki kendisi de iyice bilemiyordu. “Varsın velinimetim bensiz olsun, ama hiç olmazsa birisini kurtarmak elimdeyken aldırış etmeden bir an önce eve dönmeye baktığım için ömrüm boyunca kendi kendimi yemeyeceğim. Onun büyük sözüne uyarak böyle hareket edeceğim.”</p>

  <p class="normal">Kurduğu plan, Dmitri’yi apansız yakalamaktı. Bunu, dünkü gibi, aynı çitten atlayarak bahçeye geçip kameriyede pusu kurarak başarmayı düşünüyordu. Alyoşa, “Orada değilse, ne Foma’ya, ne de ev sahibi kadınlara haber vermeden kameriyede saklanıp gerekirse akşama kadar beklerim,” diyordu. “Eskisi gibi hep Gruşenka’nın yolunu gözlüyorsa kameriyeye de uğrar belki…” Alyoşa, gene de planının ayrıntıları üzerinde pek durmuyordu; manastıra o gün yetişmemek pahasına düşündüklerini uygulamaya karar verdi.</p>

  <p class="normal">Her şey engelsiz oldu: aşağı yukarı bir gün önceki yerden çiti geçti ve kimseye görünmeden kameriyeye ulaştı. Görünmek işine gelmiyordu. Ev sahibesi (eğer oradaysa) ve Foma, ağabeyinden yana çıkarak emirlerine göre hareket edebilirler, o zaman ya Alyoşa’yı bahçeye sokmaz ya da Dmitri’ye, onu arayan olduğunu haber verirlerdi. Kameriyede kimseler yoktu. Alyoşa, dünkü yerinde oturdu, beklemeye başladı. Kameriyeyi gözden geçirdi, nedense, bir gün öncekinden daha harap, daha mendebur göründü gözüne… Hava dünkü gibi açıktı. Yeşil masanın üstünde besbelli dün dökülmüş konyağın yuvarlak izi kalmıştı. Sıkıcı beklemelerde her zaman olduğu gibi aklına lüzumlu lüzumsuz bir yığın düşünce geliyordu: mesela, kameriyeye girince neden başka yere değil de, dünkü yere oturmuştu? Sonunda içini bir hüzün, tedirginlik veren kararsızlığından gelen derin bir hüzün kapladı. Bir çeyrek saat geçmeden çok yakınında bir gitarın akort seslerini duydu.</p>

  <p class="normal">Oturanlar ya da henüz gelenler ancak yirmi adım ötedeki çimenlikteydiler. Alyoşa, birdenbire, ağabeyinden ayrıldığı sırada kameriyeden çıkarken, duvar dibinde, yeşilliğin arasında basık, yeşil renkli, eski bir bahçe sırası gördüğünü hatırladı. Gelenler besbelli oraya oturmuşlardı. Kimdi bunlar acaba? İncecik, baygın bir erkek sesi gitarın eşliğinde okumaya başladı.</p>

  <p class="normal">“Yenilmez bir kuvvetle</p>

  <p class="normal">Sevgilime bağlıyım,</p>

  <p class="normal">Tanrı yardımcımız olsun!</p>

  <p class="normal">Onun da benim de…</p>

  <p class="normal">Onun da benim de!”</p>

  <p class="normal">Şarkı kesildi. Ses ve şarkı söyleme tarzı uşaklara hastı. Tatlı, çekingen bir kadın sesi nazlı nazlı,</p>

  <p class="normal">— Kaç zamandır ne diye uğramıyorsunuz bize Pavel Fyodoroviç, dedi. Neden hor görüyorsunuz bizi?</p>

  <p class="normal">Erkek sesi nezaketli, ama gene de kesin bir vakarla,</p>

  <p class="normal">— Estağfurullah, diye karşılık verdi.</p>

  <p class="normal">Anlaşılan erkek ağır basıyor, kadın alttan alarak cilveleniyordu. Erkek Smerdyakov olmalı, diye düşündü Alyoşa, sesi onunkine benziyor… Kadın da herhalde ev sahibesinin Moskova’dan gelen kızıdır, hani Marfa İgnatyevna’ya çorba almaya gelen uzun kuyruklu entari giymiş kadın…</p>

  <p class="normal">Kadının sesi yeniden duyuldu:</p>

  <p class="normal">— Şiire, hele güzel, vezni, kafiyesi yerinde olanlarına bayılırım. Niye devam etmiyorsunuz?</p>

  <p class="normal">Şarkı yeniden başladı:</p>

  <p class="normal">“Çarlık tacı</p>

  <p class="normal">Sevgilimin sağlığı</p>

  <p class="normal">Tanrı yardımcımız olsun</p>

  <p class="normal">Onun da benim de!</p>

  <p class="normal">Onun da benim de!”</p>

  <p class="normal">Kadın sesi,</p>

  <p class="normal">— Geçen sefer daha güzeldi, dedi. Taç için, “canikomun sağlığı” demiştiniz. Daha tatlıydı, belki bugün aklınızdan çıktı.</p>

  <p class="normal">— Şiirler saçmadır, diye kesti Smerdyakov.</p>

  <p class="normal">— Yo, ben şiiri çok severim.</p>

  <p class="normal">— Şiir saçmadır, saçma… düşünün bir kere, dünyada kafiyeyle konuşan var mı? Büyüklerimizin emriyle kafiyeli konuşmaya başlasak bile kime ne söyleyebilirdik! Şiir ciddi iş değildir, Marya Kondratyevna.</p>

  <p class="normal">Kadın sesi,</p>

  <p class="normal">— Ne kadar da akıllısınız, bu kadar şeyi nasıl biliyorsunuz! diye büsbütün cilvelendi.</p>

  <p class="normal">— Daha da neler yapardım, aklım nelere yeterdi; çocukluğumdan beri şu kaderim böyle olmasaydı. Bana birisi, kız Smerdyaşçaya’dan<sup class="calibre2"><a href="../Text/karamazov_split_114.html#footnote-600-65" id="footnote-600-65-backlink">[65]</a></sup> babasız dünyaya geldiğim için piç dedi mi, o saat düelloya çağırır, tabancayla vururdum. Oysa Moskova’dakiler bunu hep suratıma vuruyorlardı; eksik olmasın bizim Grigori Vasilyeviç buradan yetiştirmiş… Dünyaya gelişime isyan ettiğim için beni azarlar. Anamın canı pahasına dünyaya gelmişim. Orası öyle, ama keşke beni karnında öldürselerdi de dünyaya hiç gelmeseydim. Çarşıda herkes, hatta anneniz de olanca nezaketsizliğiyle anamın başında koltun’la<sup class="calibre2"><a href="../Text/karamazov_split_114.html#footnote-600-66" id="footnote-600-66-backlink">[66]</a></sup> dolaştığını, boyunun iki arşıncağızdan az bir şey uzun olduğunu anlatmaya başlamıştı. Hem herkesin arşın dediği şeyi daha da küçültmenin ne gereği vardı. Güya ona acındırmak istiyor, oysa acıması da, duyguları da tam mujikçe… Bir Rus mujiği okumuş bir insan kadar duygulu olabilir mi? Cahilliği yüzünden duygu nedir bilmez o… Daha küçüklüğümden beri şu “arşıncağız”ı işitir işitmez kafamı duvarlara çarpmak isterdim. Rusya’nın tümünden nefret ederim ben, Marya Kondratyevna.</p>

  <p class="normal">— Harp Okulu’nda bir öğrenci ya da genç bir süvari subayı olsaydınız böyle konuşmazdınız, kılıcınızı çeker bütün Rusya’yı savunurdunuz.</p>

  <p class="normal">— Süvarilikte falan da gözüm yok, tam tersine bütün askerlerin yok olmasını dilerim, Marya Kondratyevna.</p>

  <p class="normal">— Düşman gelince bizi kim savunacak?</p>

  <p class="normal">— Savunup da ne olacaktı. On iki yılında,<sup class="calibre2"><a href="../Text/karamazov_split_114.html#footnote-600-67" id="footnote-600-67-backlink">[67]</a></sup> bugünkünün babası olan imparator Birinci Napoléon, Rusya’yı istila etmişti; keşke o zaman yenseydiler bizi: akıllı bir ulus, bir hımbıl yığınını alt ederek kendine katmış olurdu. Her şey değişirdi o zaman.</p>

  <p class="normal">— Oradakiler bizimkilerden daha mı iyi sanki? Ben kendi hesabıma, zarif delikanlılarımızdan birini üç genç İngilize değişmem.</p>

  <p class="normal">Marya Kondratyevna, bunu pek tatlı bir sesle söylerken ihtimal gözlerini de baygın baygın süzüyordu.</p>

  <p class="normal">— Herkesin zevki başka başkadır.</p>

  <p class="normal">— Siz de tıpkı bir yabancıya, çok kibar bir yabancıya benziyorsunuz. Size bunu utanarak söylüyorum.</p>

  <p class="normal">— Ama size bir şey söyleyeyim mi, ahlaksızlık bakımından oradakilerle bizimkiler arasında hiçbir ayrılık yok. Hepsi birbirinden düzenbaz; yalnız ötekiler rugan iskarpin giyer, bizim avanakların yoksulluktan nefesleri kokar, üstelik buna aldırmazlar. Gerçi kendisi de, çocukları da deli, ama Fyodor Pavloviç dün doğru söyledi: Rus ulusu dayak ister.</p>

  <p class="normal">— İvan Fyodoroviç’e saygı beslediğinizi söylüyordunuz.</p>

  <p class="normal">— O da “kokmuş uşak” diyor benim için. Başkaldırdığımı sanıyor, ama yanılıyor. Evet, cebimde şöyle topluca bir para olsa kim dururdu buralarda! Dmitri Fyodoroviç hal ve hareketleriyle akıl züğürtlüğü bakımından herhangi bir uşaktan da beter, beceriksizin biri, ama gene de herkesten saygı görüyor. Diyelim ki, ben sadece çorba yapmasını bilirim, gene de çok şükür Moskova’da, yabancılardan başka hiç kimse alıştıklarımızın dışında bir yemek yapamaz. Şu Dmitri Fyodoroviç donsuzun biri, ama en büyük kontun oğlunu düelloya çağırsa adam kabul eder, oysa bana üstün nesi var onun? Benden kat kat aptal; hesapsız paranın altından girdi üstünden çıktı.</p>

  <p class="normal">Marya Kondratyevna, birdenbire,</p>

  <p class="normal">— Düellolar ne güzel olur, kim bilir! dedi.</p>

  <p class="normal">— Nesi güzel?</p>

  <p class="normal">— Hem korku, hem cesaret var; hele genç subaylar ellerinde tabanca, bir kız falan uğruna birbirlerine ateş edince… Ne manzara! Kızlara izin verilse seyretmeyi pek isterdim.</p>

  <p class="normal">— Evet, nişan alan için güzel, ama silahı burnunun dibinde gören için tadı yok bunun. Arkanıza bakmadan kaçarsınız, Marya Kondratyevna.</p>

  <p class="normal">— Siz kaçar mıydınız?</p>

  <p class="normal">Smerdyakov, karşılık vermek lütfunda bulunmadı. Kısa bir sessizlikten sonra yeniden gitarın akort sesleri duyuldu, tenor sesi son parçaya başladı:</p>

  <p class="normal">“Bütün gayretlere rağmen</p>

  <p class="normal">Uzaklaşmaya çalışacağım,</p>

  <p class="normal">Hayatın tadını çıkaracağım.</p>

  <p class="normal">Gam nedir bilmeyeceğim,</p>

  <p class="normal">Hiç üzülmeyeceğim,</p>

  <p class="normal">Üzülmeye hiç niyetim yok!”</p>

  <p class="normal">O anda beklenmedik bir şey oldu: Alyoşa birdenbire aksırdı. Bank bir anda sessizleşti. Alyoşa kalkıp o yana yürüdü. Smerdyakov gerçekten süslenmiş, pomatlanmış, nerdeyse saçlarını kıvırtacak kadar tuvaletliydi, rugan ayakkabı giymişti. Gitarı bankın üstündeydi. Yanında ev sahibesinin kızı Marya Kondratyevna vardı; açık mavi entarisinin kuyruğu iki arşın uzuyordu. Kız henüz gençti, çirkin denemezdi, yalnız hayli yuvarlak yüzü iri çillerle doluydu.</p>

  <p class="normal">Alyoşa, elinden geldiği kadar sakin görünmeye çalışarak,</p>

  <p class="normal">— Dmitri ağabey ne zaman döner acaba? dedi.</p>

  <p class="normal">Smerdyakov, oturduğu sıradan ağır ağır kalktı. Marya Kondratyevna da doğruldu. Smerdyakov, küçümser bir tavırla, yavaşça, sözcükleri teker teker söyleyerek:</p>

  <p class="normal">— Dmitri Fyodoroviç hakkında ne diye bilgim olsun, dedi. Bekçiliğini yapmakla görevlendirilsem o başka…</p>

  <p class="normal">— Ben yalnız bilip bilmediğinizi sormuştum.</p>

  <p class="normal">— Nerede olduğunu bilmiyorum, bilmek de istemiyorum.</p>

  <p class="normal">— Oysa ağabeyim, kendisine evde olan biten hakkında haber verdiğinizi, Agrafena Aleksandrovna’nın ne zaman geleceğini de bildirmeye söz verdiğinizi söylemişti.</p>

  <p class="normal">Smerdyakov hiç istifini bozmadan, ağır ağır gözlerini Alyoşa’ya dikti. Sabit bir bakışla onu süzerek,</p>

  <p class="normal">— Buraya nasıl girdiğinizi öğrenebilir miyim? diye sordu. Bahçe kapısı bir saattir sürgülüydü.</p>

  <p class="normal">— Yan sokaktan, duvardan atlayıp doğruca kameriyeye gittim. (Marya Kondratyevna’ya döndü.) Kusuruma bakmazsın umarım, ağabeyimi bir an önce görmem gerekiyordu.</p>

  <p class="normal">Alyoşa’nın özür dilemesinden pek memnun kalan Marya Kondratyevna, sözcükleri uzatarak,</p>

  <p class="normal">— Aman efendim, size darılabilir miyiz hiç! dedi. Dmitri Fyodoroviç de kameriyeye çoğu zaman böyle girer; hiç haberimiz yokken bakarız, kameriyede oturuyor.</p>

  <p class="normal">— Onu mutlaka bulmalıyım, görmeyi ya da şimdi nerede olduğunu sizden öğrenmeyi çok isterdim. Emin olun, onu ilgilendiren, hem de çok önemli bir iş için…</p>

  <p class="normal">Marya Kondratyevna,</p>

  <p class="normal">— Bize haber vermezler ki… diye mırıldandı.</p>

  <p class="normal">— Ben de buraya sadece bir ahbap ziyareti yapmak için geldiğim halde, ağabeyiniz, peder bey hakkındaki sorularıyla beni durmadan insafsızca sıkıştırıyorlar, dedi Smerdyakov. Evde olanı biteni, geleni gideni, ayrıca başka şeyleri haber verip veremeyeceğimi sorup duruyorlardı. Hatta iki kere ölümle tehdit ettiler.</p>

  <p class="normal">Alyoşa şaşırdı.</p>

  <p class="normal">— Nasıl yani?</p>

  <p class="normal">— Onun gibi biri için —dinsiz de, gördünüz ya— peynir ekmek yemek gibidir bu… Agrafena Aleksandrovna’yı içeri alırsam, kadın geceyi burada geçirirse, “İlkin sen öbür dünyayı boylarsın!” diyor. Çok korkuyorum ondan, bu kadar korkmasam belediye amirlerine haber vermem gerekirdi. Ne belalar çıkaracağını bir Tanrı, bir kendisi bilir.</p>

  <p class="normal">— Geçen gün ona, “Havanda ezerim seni herif!” diyordu… diye söze karıştı Marya Kondratyevna.</p>

  <p class="normal">— Böyle laflar ettiğine göre hepsi zevzeklik, dedi Alyoşa. Şimdi rastlasam, bunu da açardım ona…</p>

  <p class="normal">Smerdyakov, aklına birden gelmiş gibi,</p>

  <p class="normal">— Size sadece şu kadarını söyleyebilirim, dedi. Buraya komşularımı ziyarete geliyorum; gelmemem için bir neden yok ya!.. Öte yandan İvan Fyodoroviç, bu sabah güneş doğmadan beni evlerine, şu Ozernaya Sokağı’na gönderdiler. Mektup falan vermediler, Dmitri Fyodoroviç’e ağızdan, bugün öğleyin meydandaki aşçı dükkânına mutlaka gelmelerini söyleyecektim; öğle yemeğini birlikte yiyeceklerdi. Gittim, ama Dmitri Fyodoroviç’i evinde bulamadım, saat sekizdi. Ev sahipleri, “Demin buradaydı, şimdi gitti,” diye bir ağızdan konuştular. Karşılıklı anlaşma yapmışa benziyorlardı. Şu anda belki kardeşi İvan Fyodoroviç’le aşçı dükkânındadırlar, çünkü yemeğe eve gelmediler. Fyodor Pavloviç de bir saat önce yalnız başına yemek yemiş, uykuya yatmışlardı. Size çok rica ederim, benden ve size söylediklerimden kendilerine söz etmeyin, yoksa bir hiç yüzünden vururlar beni!</p>

  <p class="normal">Alyoşa, atılarak,</p>

  <p class="normal">— Kardeşim İvan, Dmitri ağabeyimi aşçıya yemeğe mi çağırdı?</p>

  <p class="normal">— Evet efendim.</p>

  <p class="normal">— Meydandaki Başkent Lokantası’na mı?</p>

  <p class="normal">— Evet, oraya.</p>

  <p class="normal">— Mümkün bu! diye heyecanla bağırdı Alyoşa. Sağol Smerdyakov, haberin değdi. Hemen oraya gideceğim.</p>

  <p class="normal">Smerdyakov arkasından bir daha,</p>

  <p class="normal">— Aman ele vermeyin beni! diye seslendi.</p>

  <p class="normal">— Yo, hiç merak etmeyin, lokantaya geçerken uğramış gibi yaparım.</p>

  <p class="normal">— Nereye efendim, durun size kapıyı açayım! diye bağırdı Marya Kondratyevna.</p>

  <p class="normal">— İstemez, bu yol daha iyi, gene duvardan atlarım.</p>

  <p class="normal">Aldığı haber Alyoşa’yı pek şaşırtmıştı. Aşçı dükkânına doğru koşmaya başladı. Rahip kılığında oraya girmesi doğru olmazdı, ama kardeşlerini merdivene çağırtabilirdi. Aşçı dükkânına yaklaşır yaklaşmaz pencerelerden biri açıldı, İvan uzanarak,</p>

  <p class="normal">— Buraya girebilir misin, giremez misin, Alyoşa? diye seslendi. Gelirsen çok memnun olurum.</p>

  <p class="normal">— Girebilirim, ama bu elbiseyle olur mu acaba?</p>

  <p class="normal">— Ayrı odadayım, yukarı çık, seni karşılarım.</p>

  <p class="normal">Bir dakika sonra Alyoşa, kardeşinin yanındaydı, İvan yalnızdı, yemeğini yiyordu.</p>
</body>
</html>
