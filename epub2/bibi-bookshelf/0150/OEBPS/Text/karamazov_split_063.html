<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karamazov</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h2 class="h2baslik1" id="calibre_toc_65">VI<br class="chapter" />
  Ben Geliyorum!</h2>

  <p class="normal">O aralık Dmitri Fyodoroviç uçarcasına yol alıyordu. Mokroye’ye kadar yirmi verstten fazla yol vardı, ama Andrey bunu bir saat bir çeyrekte alabilecekti. Hız Mitya’yı ayıltır gibi oldu. Hava temiz, serindi; temiz gökte iri yıldızlar ışıl ışıldı. Bu, Alyoşa’nın yere kapanıp kendinden geçerek bu toprağı ölünceye kadar sevmeye yemin ettiği gece, hatta belki de aynı saatti. Mitya’nın içi dolu, pek doluydu; ruhu alabildiğine hırpalandığı halde, o anda bütün varlığını saran tek bir istek vardı: Son olarak yüzünü görebilmek için bir an önce ecesine ulaşabilmek… Şunu söyleyeyim ki, kalbinde bir an olsun en ufak bir bocalama yoktu. Bu kıskanç adam, o yeni gelene, yerden bitiveren yeni rakibi “subay”a karşı zerre kadar kıskançlık duymuyordu. Başka biri olsa hemen kıskanır, belki korkunç ellerini bir kere daha kana bulardı. Ama troykasında uçarken ecesinin “ilk gözağrısı”na değil kıskançlıktan doğma bir nefret, en ufak kırgınlık bile duymuyordu. Hoş henüz adamı da görmemişti ya! “Durum apaçık, ikisinin de hakkı var: Gruşenka’nın beş yılda unutamadığı ilk aşkı bu. Demek beş yıl hep onu sevdi; ne diye yoluna çıktım sanki? Neyim ben, ne işim vardı onun yolunda? Çekil Mitya başkalarının yolundan! Zaten şu halimle, o subay olmasa da her şey sona erecekti; hiç gelmemiş de olsa her şey bitecekti nasıl olsa…”</p>

  <p class="normal">O sırada düşünebilse, duyduklarını aşağı yukarı böyle ifade edebilirdi. Ama düşünemiyordu artık, içindeki kesinlik bir anda, hazırlıksız, doğuvermişti. Daha demin, Fenya’dayken ilk sözlerini duyar duymaz her şeyi, bütün sonuçlarıyla olduğu gibi kabullenmişti. Gene de verdiği kesin karara rağmen ruhu huzursuzluk içindeydi. Istırap verecek derecede huzursuzluk duyuyordu. Karara varmak rahata kavuşturmamıştı onu… Hâlâ geride bıraktığı şeylerin baskısı altındaydı. Bazen garibine gidiyordu bu: “Kendi kendimi suçlayıp cezalandırıyorum ya!” diyordu. Evet, kararı kendi eliyle bir kâğıda yazmıştı, kâğıt cebinde hazırdı. Tabanca doluydu; yarın altı saçlı Phoebus’un ilk sıcak ışıklarını nasıl karşılayacağını biliyordu artık. Gene de eskilerin hesabını bir türlü kapatamıyordu. Mitya bunu acıyla hissediyordu, bu düşüncenin verdiği umutsuzluk bütün ruhunu kaplamıştı. Yolda bir an, Andrey’i durdurarak, troykadan atlayıp tabancasını çıkararak, şafağı beklemeden her şeyi bitirmek istedi. Ama bu düşünce kıvılcım gibi parlayıp söndü. Troyka “yolu yutarcasına” ilerliyordu, hedefe yaklaştıkça o’na, yalnız o’na ait düşünceler benliğini kaplıyor, öbür korkunç hayalleri kalbinden uzaklaştırıyordu Ah, o’nu uzaktan da olsa birazcık görmeyi nasıl istiyordu! “Şimdi ötekiyledir; eski sevgilisiyle nasıl olduğunu bir göreyim, yeter…” İçinde kaderinin uğursuz kadınına karşı hiçbir zaman bu kadar güçlü olmamış bir sevgi, yepyeni, şimdiye kadar tanımadığı, tapınma derecesinde önünde yok olmak isteği uyandıran bir duygu kabarıyordu. Birdenbire, nerdeyse kendinden geçerek, “Evet, yok olacağım!” dedi.</p>

  <p class="normal">Hemen hemen bir saattir yoldaydılar. Mitya susuyordu, konuşkan bir adam olan Andrey de adeta ürkerek ağzını açmamıştı. “Geberiklerini” sıskalıklarına rağmen hayli çevik üç atını kamçılayıp duruyordu. Mitya bir aralık son derece kuşkulu bir tavırla,</p>

  <p class="normal">— Andrey! Ya uyudularsa? diye seslendi.</p>

  <p class="normal">Nedense bu o ana kadar aklına hiç gelmemişti.</p>

  <p class="normal">— Herhalde yatmışlardır, Dmitri Fyodoroviç.</p>

  <p class="normal">Mitya’nın yüzü acıyla buruştu. Ya gerçekten, o… İçi böyle duygularla dolu oraya giderken onlar uykudaysa… Gruşenka da uyuyordu belki, orada uyuyordu… İçinde kötü bir his kabarmaya başladı. Kendinden geçerek,</p>

  <p class="normal">— Sür Andrey, çabuk sür Andrey! diye haykırdı.</p>

  <p class="normal">Andrey bir süre sustuktan sonra,</p>

  <p class="normal">— Belki de yatmamışlardır, dedi. Demin Timofey, epey kalabalık olduklarını söylüyordu.</p>

  <p class="normal">— Konakta mı?</p>

  <p class="normal">— Konakta değil, Plastunov’larda; hanlarında konaklamışlardı ya…</p>

  <p class="normal">— Anladım. Kalabalık mıymış? Kimlermiş acaba?</p>

  <p class="normal">Bu umulmadık kalabalık haberi Mitya’nın canını sıktı.</p>

  <p class="normal">— Timofey’in dediklerine bakılırsa ikisi buralı, öbür ikisi de dışarlıklıymış galiba… Belki daha başkaları da var, pek üstelemedim ben. Kâğıt oynuyorlar diyordu.</p>

  <p class="normal">— Kâğıt mı?</p>

  <p class="normal">— Evet. Oyuna oturduklarına göre uyumazlar belki. Saat onbire gelmiş olmalı…</p>

  <p class="normal">Mitya sinirli bir tavırla,</p>

  <p class="normal">— Sür Andrey, sür! diye bağırdı.</p>

  <p class="normal">Andrey kısa bir duraklamadan sonra yeniden konuşmaya başladı:</p>

  <p class="normal">— Size bir şey sormak istiyorum, ama darılmayın beyim.</p>

  <p class="normal">— Neymiş o?</p>

  <p class="normal">— Demin Fenya ayaklarınıza kapandı, hanımına bir de başka birisine kıymamanız için yalvardı… hani sizi oraya götürüyorum da… Bağışlayın beni beyim, tutamadım kendimi, saçmalıyorum belki…</p>

  <p class="normal">Mitya birdenbire onu geriden omuzlarından kavradı. Taşkın bir heyecanla,</p>

  <p class="normal">— Sen arabacısın, arabacı değil misin sen? diye başladı.</p>

  <p class="normal">— Arabacıyım ya…</p>

  <p class="normal">— Öyleyse yol vermek nedir bilirsin. Arabacıyım diye, yollar benim, önüme geleni ezip çiğnerim mi dersin! Yağma mı var, çiğnemeden geçeceksin, insanları çiğnemeye, başkasının hayatını söndürmeye hakkın yok; bunu yaptınsa cezalandır kendini… Birisinin hayatını zehirledinse, mahvettinse, cezalandır kendini!</p>

  <p class="normal">Mitya sinir krizine yakalanmıştı sanki. Andrey, efendisinin haline şaşkınlık duyduğu halde konuşmaya devam etti:</p>

  <p class="normal">— Doğru Dmitri Fyodoroviç, haklısınız; insanları ezmemeli, eziyet etmemeli, hem yalnız insana değil, hiçbir canlıya yapmamalı bunu, nihayet hepsi Tanrı yaratıkları değil mi? Atı alalım mesela: bizim arabacı milletinin elinden çekmediği kalmaz… Durduramazsın artık, gider de gider…</p>

  <p class="normal">— Cehenneme kadar ha? diye sözünü kesip ummadığı bir halde kesik kesik güldü Mitya. Sonra gene arabacının omuzlarına yapıştı:</p>

  <p class="normal">— Söyle bakalım saf ruhlu Andrey, sence Dmitri Karamazov cehenneme gider mi, gitmez mi, ne dersin?</p>

  <p class="normal">— Bilmem ki beyciğim, bu sizin elinizde çünkü şeysiniz… Bak beyim, Tanrıoğlu çarmıhta can verdikten sonra çarmıhtan inerek doğruca cehenneme gitmiş, orada azap çeken bütün günahkârları serbest bırakmış. Cehennem, boş kalacağını düşünerek sızlanmaya başlamış. O zaman Tanrıoğlu, “Ağlama cehennem, öteki dünyadaki unvan sahipleri, devlet büyükleri, yüksek yargıçlar, zenginler hep sana gelecekler!” demiş. “İkinci gelişime kadar hep öyle, dopdolu olacaksın!”</p>

  <p class="normal">— Enfes bir halk efsanesi doğrusu! Soldakini kırbaçla biraz Andrey!</p>

  <p class="normal">Andrey soldaki atı kırbaçladı.</p>

  <p class="normal">— Cehennem böylelerine göre beyim, oysa siz çocuk gibisiniz… öyle biliyoruz sizi. Öfkecisiniz beyim, orası öyle, ama içiniz temiz olduğu için Tanrı bağışlar sizi.</p>

  <p class="normal">— Sen de bağışlar mısın beni, Andrey?</p>

  <p class="normal">— Neyinizi? Bir şey yapmadınız ki bana.</p>

  <p class="normal">— Hayır, hepsi için, toplu olarak hepsi için; şimdi, şu anda, burada yolun ortasında, hepsi için bağışlar mısın beni, söyle saf ruhlu adam!</p>

  <p class="normal">— Aman beyim, sizi götürmeye korkuyorum bayağı, söyledikleriniz bir tuhaf…</p>

  <p class="normal">Mitya sözlerini duymadı. Kendinden geçmiş gibi, fısıldayarak dua ediyordu:</p>

  <p class="normal">— Tanrım, beni bütün günahlarımla kabul et, cezalandırma. Yargılamadan kabul et… Ben kendi kendime hüküm giydirdim zaten, yargılama, çünkü seviyorum Seni Tanrım! Alçağım, ama seviyorum Seni. Cehenneme yollayacaksın beni; orada da seveceğim, sonsuzluğa kadar Seni seveceğimi haykıracağım! Yalnız şu sevgimi tüketmeme izin ver… Burada şimdi, sadece ilk doğacak sıcak ışığa kadar, topu topu beş saatçik izin ver… Ruhumun ecesini sevmeden edemiyorum. İçimi dışımı biliyorsun. Oraya varıp ayaklarına kapanacağım, “Yanımdan geçmekte haklıydın… Elveda, kurbanını unut, hiçbir zaman üzülme!” diyeceğim.</p>

  <p class="normal">Andrey, kırbacını öne uzatarak,</p>

  <p class="normal">— Mokroye! diye bağırdı.</p>

  <p class="normal">Gecenin hafif karanlığı içinde, koyu karaltılar halinde geniş bir alana yayılmış yapı kalabalığı seçildi. Mokroye köyü iki bin kişilikti. O saatte herkes yattığı için karanlıkta sadece şurada burada tek tük ışıklar titreşiyordu.</p>

  <p class="normal">Mitya heyecanla,</p>

  <p class="normal">— Sür Andrey, sür, ben geliyorum! diye bağırdı.</p>

  <p class="normal">Andrey kırbacıyla Plastunov’ların hanını göstererek yeniden,</p>

  <p class="normal">— Uyumamışlar, dedi.</p>

  <p class="normal">Plastunov’ların oteli köyün hemen ağzındaydı; sokağa bakan altı pencerenin hepsinde ışık vardı.</p>

  <p class="normal">— Uyumamışlar! diye sevinçle atıldı Mitya. Hadi şıngırdat Andrey, kuş gibi uç, öttür çıngıraklarını, cakalı cakalı yanaş. Bilsinler kimin geldiğini… Ben geliyorum, ben!</p>

  <p class="normal">Andrey, bitkin atları dörtnala kaldırdı, hanın kapısına gürültüyle yaklaştı, kan ter içinde, soluksuz kalmış hayvanları dizginlere asılarak merdivenin dibinde durdurdu. Mitya arabadan yere atladı. Tam o sırada yatmaya giden han sahibi, kimin geldiğini merak ederek kapının önüne çıktı.</p>

  <p class="normal">Mitya seslendi:</p>

  <p class="normal">— Sen misin Trifon Borisiç?</p>

  <p class="normal">Han sahibi eğilerek baktı, sonra koşarak indi; taşkın, yaltaklanan bir sevinçle konuğa doğru atıldı:</p>

  <p class="normal">— Anam babam, Dmitri Fyodoroviç! Demek gene kavuştuk size.</p>

  <p class="normal">Trifon Borisiç tıknaz, gürbüz, orta boylu bir mujikti, yüzü kaba yapılı, görünüşü sertti. Mokroye köyü mujikleriyle arası hiç iyi değildi. Ama adamın bir özelliği vardı: bir yerden bir çıkar sezdi mi yüzü o anda tatlılaşır, yılışıverirdi. Rus usulü, yandan ilikli mintan, kolsuz hırka giyerdi. Hayli parası vardı, ama daha büyük mevkilere ulaşmayı kuruyordu. Köylülerin yarısından çoğu avucunun içindeydi, hepsi gırtlağa kadar borçluydu ona. Trifon toprak sahiplerinden arazi kiralıyor, biçimine gelirse satın da alıyordu. Bütün bu toprağı borçtan bir türlü kurtulamayan mujikler işliyorlardı. Trifon duldu, dört yetişkin kızı vardı. Biri evlenip dul bile kalmıştı, iki küçük kızıyla babasının yanında barınıyor, gündelikçi hizmetçi gibi hizmetini görüyordu. İkinci kızı, yazıcılıktan yetişme bir memurla evliydi. Hanın odalarından birinde, aile fotoğrafları arasında bu memur bozmasının resmi elbisesi ve memur apoletleriyle ufacık bir resmi de vardı. Hancının iki küçük kızı dini bayram günlerinde kiliseye ya da misafirliğe giderken modaya göre dikilmiş, arkaları daracık, kuyruğu bir arşın uzunluğunda yeşilli mavili elbiseler giyerlerdi. Ertesi sabah, her zamanki gibi şafakla kalkarak süpürge ellerinde hanın odalarını süpürür, bulaşık suyunu, çöpleri dökerlerdi. Trifon, dünyalığını yaptığına bakmadan, âlem yapmaya gelen müşterilerini yolmaya bayılırdı. Daha bir ay kadar önce Dmitri Fyodoroviç’in Gruşenka ile eğlentisinden kopardığı iki yüzden çok, belki de üç yüz rublenin tadı damağında kalmıştı. Bu yüzden onu taşkın bir sevinçle karşıladı. Mitya’nın hanın kapısına fiyakalı yanaşma şeklinden yeni bir av kokusu sezmişti.</p>

  <p class="normal">— İki gözüm Dmitri Fyodoroviç, gene mi kavuştuk size?</p>

  <p class="normal">— Dur Trifon Borisiç, dedi Mitya, her şeyden önemlisi, o nerede?</p>

  <p class="normal">Han sahibi hemen anladı.</p>

  <p class="normal">— Agrafena Aleksandrovna mı?</p>

  <p class="normal">Mitya’nın yüzüne dikkatle bakarak,</p>

  <p class="normal">— Evet, o da burada, diye ekledi.</p>

  <p class="normal">— Kiminle, kimler vardı yanında?</p>

  <p class="normal">— Dışarlıklı konuklar… Biri memur, konuşmasına bakılırsa Polonyalı olmalı; Agrafena Aleksandrovna’yı o aldırdı, araba gönderdi buradan… Öteki arkadaşı mı, yoldaşı mı anlaşılmıyor; sivil giyinmişler…</p>

  <p class="normal">— Âlemdeler mi? Zengin adamlar mı?</p>

  <p class="normal">— Ne âlemi! Sözünü etmeye değmez Dmitri Fyodoroviç.</p>

  <p class="normal">— Öyle mi? Ötekiler?</p>

  <p class="normal">— Onlar şehirli, iki bey. Çernoy’dan dönerken uğrayıp kaldılar. Biri genç bir adam. Bay Miusov’un akrabasıymış, adını unuttum… Öbürünü siz de tanıyacaksınız: toprak sahibi Maksimov. Sizdeki manastıra giderken Bay Miusov’un o genç akrabasına takılmış, birlikte geliyor…</p>

  <p class="normal">— Hepsi bu kadar mı?</p>

  <p class="normal">— Bu kadar.</p>

  <p class="normal">— Dur biraz Trifon Borisiç; asıl şunu söyle bana: o ne yapıyor, o nasıl?</p>

  <p class="normal">— Demin geldi, öbürleriyle oturuyor.</p>

  <p class="normal">— Neşeli mi? Gülüyor mu?</p>

  <p class="normal">— Yo, pek güldüğü yok galiba… Hatta canı sıkkına benziyor, delikanlının saçlarını tarayıp duruyordu.</p>

  <p class="normal">— Polonyalı genç subayın mı?</p>

  <p class="normal">— Genç değil o beyim, hem subay da değil. Gencin —Miusov’un yeğeni var ya— adı neydi onun?..</p>

  <p class="normal">— Kalganov mu?</p>

  <p class="normal">— Ta kendisi, Kalganov…</p>

  <p class="normal">— Peki, düşüneyim biraz… Kâğıt oynuyorlar mı?</p>

  <p class="normal">— Oynadılar, ama bıraktılar; çay içtiler. Memur likör istedi.</p>

  <p class="normal">— Dur, Trifon Borisiç, dur canım, düşüneyim azıcık. Şunu da söyle bana: çingeneler yok mu sizde?</p>

  <p class="normal">— Çingeneler görünmüyor artık Dmitri Fyodoroviç, hükümet yaşatmıyor buralarda. Ama Rojdestvenskaya’da dümbelek, keman çalan Yahudiler var, haber salsak hemen gelirler.</p>

  <p class="normal">— Çağıralım, hemen çağıralım! Geçenki gibi kızları da kaldıralım, hele Marya’yı, Stepanida’yı, Arina’yı falan da… Koroya iki yüz ruble!</p>

  <p class="normal">— O parayla, zıbardıklarına bakmaz bütün köyü ayağa kaldırırım. Ama buranın yabanları böyle iltifata değer mi Dmitri Fyodoroviç? Bu aşağılığa para harcamak günah… Bizim mujikler kim, sigara kim! O gün de sigara dağıtmıştın. Haydut herifler leş kokar, kızların bitli olmayanı yok! Ben sana bu kızları bedavaya da getiririm, istedikleri kadar yatmış olsunlar, sırtlarına tekmeyi yerleştirdim mi yerlerinden zıplarlar, istediğin şarkıları da söyletirim onlara. O gün mujiklere şampanya bile içirdiniz, ah!..</p>

  <p class="normal">Trifon Borisiç, Mitya’ya yalandan acıyordu. O gece altı şişe kadar şampanya saklamış, masanın altında bulduğu bir yüz rublelik banknotu avucunda gizlemişti.</p>

  <p class="normal">— Yaa, bir iki bin ezmiştik burada, Trifon Borisiç, hatırlar mısın?</p>

  <p class="normal">— Evet, beyciğim, ezmiştiniz. Hatırlamaz olur muyum, belki de üç bini bulmuştur.</p>

  <p class="normal">— Gene bunun için geldim, görüyorsun ya…</p>

  <p class="normal">Mitya para destesini çıkarıp han sahibinin bumuna soktu.</p>

  <p class="normal">— Şimdi iyice dinle beni: bir saate kalmaz içki, meze, börek, çörek, şeker gelir; hepsini hemen yukarıya… Andrey’deki sandığı da şimdi çıkarıp açın ve hemen şampanya açtırın. Ama her şeyden önce kızlar gelsin, hele Marya gelsin!</p>

  <p class="normal">Mitya arabanın yanına döndü, oturduğu sıranın altından tabanca kutusunu çıkardı.</p>

  <p class="normal">— Gel, paranı al Andrey! İşte on beş ruble troykan için, bu elli ruble de bahşiş… hizmetin, iyiliğin için… Karamazov’u unutma.</p>

  <p class="normal">Andrey kaygılandı:</p>

  <p class="normal">— Korkuyorum beyim, dedi. Bahşiş olarak beş ruble bağışlayın, ondan fazlasını alamam ben. Trifon Borisiç de şahit. Saçmaladımsa kusuruma bakmayın.</p>

  <p class="normal">Mitya onu yukardan aşağı süzdü.</p>

  <p class="normal">— Korkacak ne var sanki, canın isterse! diye tersleyerek bağırdı, arabacının önüne beş ruble fırlattı. Hancıya dönerek,</p>

  <p class="normal">— Şimdi beni yavaşça oraya götür, Trifon Borisiç, dedi. Onlar beni görmeden ben onlara bir göz atıvereyim… Neredeler mavi odada mı?</p>

  <p class="normal">Trifon Borisiç ürkek ürkek Mitya’ya baktı, ama gene de sözünden çıkmadı. Gürültü etmemeye çalışarak onu sofaya götürdü. Kendisi konukların bulunduğu odanın bitişiğindeki büyük odaya geçip yanan mumu dışarı çıkardı. Sonra Mitya’yı içeri alarak öbür odada oturanları rahatça seyredebilsin diye karanlıkta kalan köşeye götürdü.</p>

  <p class="normal">Mitya’nın seyri uzun sürmedi, seyredemiyordu: onu görünce kalbi küt küt atmaya başlamış, gözleri kararmıştı… Gruşenka masanın ucundaki koltuğa oturmuştu. Yanındaki kanepede epey yakışıklı, henüz pek genç bir adam olan Kalganov vardı. Gruşenka delikanlının elini eline almış, gülüyordu galiba. Kalganov ona bakmıyor, Gruşenka’nın karşısında oturan Maksimov’a yüksek sesle, nerdeyse öfkeyle bir şeyler söylüyordu. Maksimov hızlı hızlı gülüyordu, öteki de kanepede oturuyordu. Kanepenin yanında, duvara dayalı sandalyede bir yabancı vardı. Kanepede yayılarak oturmuş adam pipo içiyordu. Mitya kısa bir an bu tıknaz, ablak yüzlü adamın boysuz olduğunu ve bir şeye kızdığını düşündü. Adamın yabancı arkadaşı da Mitya’ya çok boylu göründü, başka şeyle ilgilenemedi. Tıkanacak gibi oldu. Orada kalışı bir dakika bile sürmedi, kutuyu konsola bıraktı, her yanı kaskatı kesilmişçesine, mavi odada oturanlara doğru ilerledi.</p>

  <p class="normal">Onu ilkin Gruşenka gördü, korkuyla,</p>

  <p class="normal">— Ayy! diye çığlığı bastı.</p>
</body>
</html>
