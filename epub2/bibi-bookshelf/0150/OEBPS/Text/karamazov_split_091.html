<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karamazov</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h2 class="h2baslik1" id="calibre_toc_90">VII<br class="chapter" />
  Smerdyakov’la İkinci Görüşme</h2>

  <p class="normal">Smerdyakov o ara hastaneden taburcu olmuştu. İvan Fyodoroviç yeni evini biliyordu. Çarpık, kalın tahtalardan yapılmış, iki odalı ufacık bir evdi bu. Odalardan birine annesiyle Marya Kondratyevna yerleşmişti, öbüründe Smerdyakov oturuyordu. Onlara nasıl, niçin gelmişti, bedava mı, kirayla mı oturuyordu, Tanrı bilir! Daha sonraları Marya Kondratyevna’nın nişanlısı olarak parasız oturduğunu tahmin edenler oldu. Ana kız Smerdyakov’u son derece sayıyor, kendilerinden üstün bir insan olarak görüyorlardı.</p>

  <p class="normal">Kapıyı hayli çaldıktan sonra açtırabilen İvan Fyodoroviç içeri girdi. Marya Kondratyevna’nın gösterdiği Smerdyakov’un soldakı “misafir odası’na geçti. Odadaki çini soba iyice kızmıştı. Duvarlar yer yer yırtılmış mavi kâğıtla kaplıydı; aralarında sayısız hamam böceği barınıyordu. O kadar çoktular ki odada ardı kesilmeyen bir hışırtı duyuluyordu. Odanın döşenişi de pek cılızdı: iki duvar boyunca birer tahta sırayla masanın önünde iki iskemle vardı, o kadar. Masa, tahtadan olduğu halde pembe dallı bir örtüyle örtülmüştü. İki ufak pencerede birer sardunya saksısı vardı. Odanın bir köşesinde camlı dolapçığın içinde ikonlar asılıydı. Masada ezik büzük küçük bir semaverle tepsi içinde iki çay fincanı duruyordu. Smerdyakov çayını bitirmiş, semaver sönmüştü… Masanın önünde sıraya oturmuş, deftere bakarak bir şeyler yazıyordu, önünde mürekkep şişesiyle dökme bodur bir şamdan vardı, şamdana ispermeçet mumu takılmıştı.</p>

  <p class="normal">İvan Fyodoroviç, Smerdyakov’un yüzüne bakar bakmaz tamamen iyileştiğini anladı. Yüzü daha diri, dolgundu, alnındaki perçem kabartılmış, şakaklarındaki saçlar dümdüz taranmıştı. İçi pamuklu, rengi hayli kirlenmiş, hırpani bir sabahlık giymişti. Burnunda İvan Fyodoroviç’in o zamana kadar hiç görmediği bir gözlük vardı. Bu önemsiz ayrıntı nedense İvan Fyodoroviç’i bir kat daha kızdırdı. “Bir gözlüğü eksikti mendeburun!”</p>

  <p class="normal">Smerdyakov ağır ağır başını kaldırdı, gözlüğünün altından girene baktı, sonra yavaşça gözlüğünü çıkarıp doğruldu. Ama pek o kadar saygılı değil, hatta tembelce, sırf âdet yerini bulsun gibilerden… İlkel nezaket kuralına uymak için yapmıştı bunu. İvan durumu bir anda kavradı, Smerdyakov’un haince, soğuk, kibirli bakışı, “Ne diye kapımı aşındırıp duruyorsun?” demek ister gibiydi. “O günler her şeyi konuştuk, kararlaştırdık; daha ne, gelmene ne gerek var?”</p>

  <p class="normal">İvan Fyodoroviç güç tuttu kendini. Hep ayakta durarak,</p>

  <p class="normal">— Sıcak burası, dedi, paltosunun düğmelerini çözdü.</p>

  <p class="normal">— Çıkarın paltonuzu.</p>

  <p class="normal">İvan Fyodoroviç paltosunu çıkardı, sıraya fırlattı, sonra titreyen elleriyle iskemleyi hızla çekerek masanın başına geçti. Smerdyakov sıraya ondan önce oturmayı becerdi.</p>

  <p class="normal">— Her şeyden önce yalnız mıyız burada? diye sert bir tavırla sordu İvan Fyodoroviç. Oradakiler konuştuğumuzu duymasın.</p>

  <p class="normal">— Duymaz kimse. Hol var arada, gördünüz ya.</p>

  <p class="normal">— Bana baksana oğlum, o gün hastaneden çıkarken sara taklidi yapmak marifetin olduğunu söylemezsem, sen de kapıda konuştuklarımızın hiçbirini Sorgu Yargıcına açmayacağını geveleyiverdin. Ne demekti o? Neymiş o hiçbiri? Ne demek istedin bununla? Beni tehdit mi ediyordun yoksa? Seninle işbirliği mi yaptık, korkum mu var senden?</p>

  <p class="normal">İvan Fyodoroviç bunu son derece hiddetli söyledi, idare etmeye, gizli konuşmaya gerek görmediğini, her şeyi bütün çıplaklığıyla ortaya sermek niyetinde olduğunu belirtmek istiyordu. Smerdyakov’un gözlerinde hiddet parıltıları ışıldadı, sol gözü kırpışmaya başladı. Her zamanki gibi ağır, temkinli haliyle, “Her şeyi uluorta dökmek istiyorsun demek! Tamam, hadi öyleyse!” dercesine bir tavır takındı.</p>

  <p class="normal">— O zamanki düşüncelerim ve amacım şuydu: siz, babanızın öldürüleceğini önceden bildiğiniz halde onu kurbanlık gibi bırakmıştınız. Elalemin duygularınıza ve belki de başka şeyinize kötü anlam vermemesi için bunu üst makamlara açmamaya söz vermiştim.</p>

  <p class="normal">Smerdyakov acelesiz, kendine hâkim bir tavırla konuşuyordu. Sesinde sert, inatçı, hırçın, küstahlığa varan bir ifade vardı. Bakışını hep o küstahlıkla İvan Fyodoroviç’e dikti, ötekinin ilk anda gözleri karardı adeta.</p>

  <p class="normal">— Nasıl? Ne dedin? Çıldırdın mı sen?</p>

  <p class="normal">— Yo, aklım başımda.</p>

  <p class="normal">— O sırada cinayeti biliyor muydum ben?</p>

  <p class="normal">İvan olanca hiddetiyle masaya bir yumruk indirdi.</p>

  <p class="normal">— “Başka şeyinizi de…” ne demek, söylesene namussuz herif!</p>

  <p class="normal">Smerdyakov ses çıkarmıyor, hep o arsız bakışıyla İvan Fyodoroviç’i süzmeye devam ediyordu.</p>

  <p class="normal">— Söyle kokmuş kerata, neymiş o başka şeyiniz de?</p>

  <p class="normal">— “Başka şeyiniz”, o zamanki düşünceme göre, o günlerde babanızın ölümünü sizin de istemiş olmanızdır.</p>

  <p class="normal">İvan Fyodoroviç yerinden fırlayarak var gücüyle omzuna bir yumruk indirdi, Smerdyakov çarpıldı. Bir anda gözlerinden yaş boşandı, yüzü sırsıklam oldu.</p>

  <p class="normal">— Güçsüz bir adamı dövmek ayıptır beyim! dedi, sonra mavi kareli basmadan sümüklü bir mendili gözlerine götürüp sessizce ağlamaya başladı. Böylece bir dakika kadar geçti.</p>

  <p class="normal">Tekrar yerine oturan İvan Fyodoroviç, emir verircesine,</p>

  <p class="normal">— Yeter! Sus artık, sabrımı tüketme bari! dedi.</p>

  <p class="normal">Smerdyakov sümüklü mendili yüzünden çekti. Kırışmış suratının her çizgisine gördüğü hakaretin etkisi işlemişti.</p>

  <p class="normal">— Demek benim o zaman Dmitri’yle bir olup babamı öldürmek istediğimi sanıyordun, öyle mi, alçak herif?</p>

  <p class="normal">Smerdyakov gücenik bir sesle,</p>

  <p class="normal">— O zaman ne düşündüğünüzü bilmiyordum. Bunun için o gün kapıda durdurdum sizi, şeyi soracaktım…</p>

  <p class="normal">— Neyi soracaktın, neyi?</p>

  <p class="normal">— Babanızın bir an önce öldürülmesini isteyip istemediğinizi…</p>

  <p class="normal">İvan Fyodoroviç’i en çok, Smerdyakov’un bir türlü vazgeçmediği arsız ses tonu kızdırıyordu.</p>

  <p class="normal">— Sen öldürdün onu! diye bağırdı birden.</p>

  <p class="normal">Smerdyakov küçümseyerek gülümsedi:</p>

  <p class="normal">— Onu öldürmediğimi çok iyi biliyorsunuz. Zeki bir adamla bunu konuşmak gereksiz sanırım.</p>

  <p class="normal">— Peki, neden, benden ne diye şüphelendin o zaman?</p>

  <p class="normal">— Bildiğiniz gibi, sadece korkudan. O sıralar korkudan ödüm kopuyor, herkesten kuşkulanıyordum. Sizi de kollamaya karar vermiştim. Dedim ki, siz de ağabeyiniz gibi aynı şeyi istiyorsanız her şey bitmiş olmalıydı; ağa düşmüş sinek gibi mahvolmuştum ben!</p>

  <p class="normal">— Baksana bana, iki hafta önce, hastanede öyle demiyordun ama…</p>

  <p class="normal">— Hastanede sizinle konuşurken de böyle düşünüyordum. Sadece, sizin lafı uzatmadan da durumu kavrayacağınızı, zeki bir insan gibi her şeyin bütün açıklığıyla söylenmesini istemeyeceğinizi tahmin etmiştim.</p>

  <p class="normal">— Öyle mi? Peki, sen bana şunu söyle; öğrenmekte ısrar ediyorum: beni bu derece alçaltan bir şüpheyi senin adi ruhunda nasıl uyandırabildim?</p>

  <p class="normal">— Öldürme işini, kendiniz asla yapamaz ve istemezdiniz, ama başkasının bunu yapmasını pekâlâ istiyordunuz.</p>

  <p class="normal">— Ne kadar da kolay, nasıl sakin sakin konuşuyor! Ne halt etmeye isteyecektim böyle bir şeyi?</p>

  <p class="normal">— Laf mı? Miras ne oluyor? Babanız o sıralar ölse üç kardeşe kırkar bin, belki daha da çok düşecekti. Ama Fyodor Pavloviç şu Bayan Agrafena Aleksandrovna ile evlenseydi, kadın nikâh kıyılır kıyılmaz paranın tümünü kendi üstüne yaptıracaktı. O zaman sizler de zırnık alamazdınız. Ramak kalmış böyle olmasına… O bayan küçük parmağını oynatıp bir işaret ediverse sizinki dili dışarda peşinden kiliseye koşacaktı.</p>

  <p class="normal">İvan Fyodoroviç ıstırap içinde tuttu kendini.</p>

  <p class="normal">— Pekâlâ, dedi sonunda. Görüyorsun, yerimden fırlayıp üzerine saldırmadım, dövmedim, öldürmedim seni. Devam et bakalım. Demek, senin tahminine göre bu işi ağabeyim Dmitri’ye yaptırmayı ben tasarladım, alet olarak onu uygun buldum, öyle mi?</p>

  <p class="normal">— Elbette onu uygun buldunuz. O öldürürse soyluluk şanını, rütbesini, malını mülkünü kaybedecek, sürülecekti… Miras da yarı yarıya kardeşiniz Aleksey Fyodoroviç’le aranızda bölüşülecekti. Bu sefer adam başına kırkar değil, altmışar bin düşecekti. Aklınızda kesinlikle Dmitri Fyodoroviç vardı!</p>

  <p class="normal">— Sen şeytanı çatlatırsın! Beni dinle, köpoğlu: bu işte kafamda birisi olsa herhalde Dmitri’yi değil, seni düşünürdüm. Zaten… o zamanki duygularımı hatırlıyorum, bir kepazelik çıkaracağını sezmiştim.</p>

  <p class="normal">Smerdyakov alaylı bir sırıtmayla,</p>

  <p class="normal">— Tamam. Bu iş için beni de hesaba kattığınızı bir an düşünmüştüm, dedi. Davranışınızdan belliydi. Gerçekten buradan gitmekle, “Babamın icabına bakarsan sana engel olacak değilim,” demek ister gibiydiniz.</p>

  <p class="normal">— Alçak! Böyle yorumladın demek?</p>

  <p class="normal">— Hep bu Çermyaşnaya yüzünden. Rica ederim, Moskova’ya gitmeye hazırlanıyorsunuz, babanızın Çermyaşnaya’ya uğramanız için bütün yalvarmalarını geri çevirdiniz. Sonra benim değersiz sözüm üzerine ansızın kabul ediverdiniz. Neden o zaman Çermyaşnaya’ya gitmeye razı oldunuz? Moskova’dan vazgeçerek hiç neden yokken bir sözüm üzerine Çermyaşnaya’ya gittiğinize göre benden bir beklediğiniz vardı demek?</p>

  <p class="normal">İvan diş gıcırtarak,</p>

  <p class="normal">— Hayır, yemin ederim ki hayır! diye haykırdı.</p>

  <p class="normal">— Ne “hayır”ı! O gün söylediklerim için, bir evlat olarak beni hemen polise vermeli, bir güzel de pataklatmalıydınız… Hiç olmazsa hemen oracıkta suratıma bir iki şamar indirmeliydiniz. Oysa siz müsaadenizle, darılmak şöyle dursun, hayli ahmakça sözlerime uyarak hemen yola çıktınız. Babanızın hayatını korumak gereken bir anda bundan anlamsız bir hareket olamazdı. Bütün bunları nasıl düşünmem ben?</p>

  <p class="normal">İvan asık suratla, yumruklarını sinirli bir tavırla dizlerine bastırmış oturuyordu. Acı acı gülümsedi.</p>

  <p class="normal">— Gerçekten yapıştırmalıydım bir iki tane… dedi. O sırada seni karakola götüremezdim. Kim inanırdı bana, elimde esaslı bir kanıt yoktu, ama suratına bir iki tane… Yazık, akıl edememiştim, yasaya aykırı ama, çeneni bir güzel dağıtmalıydım!</p>

  <p class="normal">Smerdyakov onu adeta zevkle seyrediyordu.</p>

  <p class="normal">Bazen, Fyodor Pavloviç sofradayken Grigori ile din tartışmalarına giriştiği sırada takındığı kendini beğenmiş, ukalaca tavırla,</p>

  <p class="normal">— Evet, günlük hayatta çene dağıtmak gerçekten yasaya aykırıdır, dedi, bunu kimse yapamıyor artık. Fakat olağanüstü hallerde yalnız bizde değil, dünyanın her yerinde, dört başı mamur Fransa Cumhuriyeti’nde bile cennetten çıkma köteğin yeri var, olacak da. Ama siz böyle olağanüstü bir halde bunu yapmaya cesaret edemediniz!</p>

  <p class="normal">İvan masanın üstündeki defteri başıyla işaret etti:</p>

  <p class="normal">— Fransızca mı çalışıyorsun?</p>

  <p class="normal">— Niye olmasın, bilgimi ilerletip belki ben de günün birinde Avrupa’nın o mutlu ülkelerine gidebilirim.</p>

  <p class="normal">İvan alevlenen bakışını Smerdyakov’a dikti. Titriyordu.</p>

  <p class="normal">— Beni dinle, canavar! Suçlamalarınla gözümü korkutamazsın benim, hakkımda istediğini söyle. Sana şu anda temiz bir dayak çekmiyorsam bu sadece cinayette parmağın olduğundan şüphelendiğim ve seni mahkemeye vereceğim için… Marifetlerini bir bir sayıp dökeceğim.</p>

  <p class="normal">— Bana kalırsa ses çıkarmamanız daha iyi. En ufak suçum yokken hakkımda ne diyebilirsiniz? Hem kim inanır size! Ama siz başlarsanız, o zaman ben de sayar dökerim. Kendimi savunmak zorunda olduğumu kabul edersiniz tabii!</p>

  <p class="normal">— Senden korktuğumu mu sanıyorsun?</p>

  <p class="normal">— Söylediklerime mahkeme inanmayabilir, ama toplum inanır, siz de rezil olursunuz.</p>

  <p class="normal">— Bu da, “Zeki insanla konuşmak zevktir” anlamına geliyor, değil mi?</p>

  <p class="normal">— Tastamam öyle. Zekânızı gösterin işte.</p>

  <p class="normal">İvan Fyodoroviç hiddetinden titreyerek kalktı, paltosunu giydi, Smerdyakov’a karşılık vermeden, yüzüne de bakmadan dışarı çıktı.</p>

  <p class="normal">Temiz, serin gece havası yatıştırdı onu. Gökte ay pırıl pırıldı. İvan’ın içinde duygu ve düşünceler karmakarışıktı.</p>

  <p class="normal">— Hemen gidip Smerdyakov’u suçlu göstersem? İyi ama ne diyebilirim, ne olursa olsun adamın suçu yok. Üstelik o beni suçlu çıkarıyor. Gerçekten, ne diye gittim Çermyaşnaya’ya o zaman? Ne vardı sanki? Evet, şüphesiz bir beklediğim vardı, haklı o!</p>

  <p class="normal">Gene belki yüzüncü defadır, son gece babasının evinde merdivende onu nasıl dinlediğini hatırladı, ama bundan öyle azap duydu ki, içine hançer saplanmış gibi ansızın duruverdi. “Evet, bekliyordum bunu, gerçek bu! İstiyordum, öldürülmesini istiyordum onun… İstiyor muydum acaba, istiyor muydum bunu? Asıl şu Smerdyakov’u öldürmeli! Onu öldürmeye cesaret edemezsem artık yaşamaya da değmez!”</p>

  <p class="normal">İvan Fyodoroviç eve uğramadan doğruca Katerina İvanovna’ya gitti. Gelişi kadını bayağı ürküttü, çılgın gibiydi. Smerdyakov’la konuşmasını eksiksiz anlattı. Katya’nın bütün avutmalarına rağmen bir türlü yatışamıyordu. Odada bir aşağı bir yukarı dolaşarak kesik kesik, tuhaf bir sesle konuşuyordu. Sonunda bir sandalyeye oturdu, dirseklerini masaya dayayarak başını elleri arasına aldı ve,</p>

  <p class="normal">— Öldüren Dmitri değil de Smerdyakov olsaydı ondan yana olurdum, diye başladı, çünkü onu kışkırtıyordum. Pek iyi bilmiyorum ya, kışkırtıp kışkırtmadığımı… Ama öldüren oysa, Dmitri değilse, şüphesiz ben de katilim.</p>

  <p class="normal">Katerina İvanovna onu dinledikten sonra sessizce yerinden kalktı, yazı masasına yaklaştı, üstündeki ufak bir kutuyu açtı, bir kâğıt çıkararak İvan’ın önüne koydu. Bu kâğıt, İvan Fyodoroyiç’in sonradan Alyoşa’ya, babalarını Dmitri’nin öldürdüğünü “matematik” kesinlikle doğruladığını söylediği belgeydi.</p>

  <p class="normal">Mitya’nın Katya’ya, Gruşenka’nın Katya’ya evinde hakaret ettikten sonra oradan çıkıp manastıra dönen Alyoşa ile karşılaştığı akşam sarhoşken yazdığı bir mektuptu bu. Mitya Alyoşa’dan ayrılınca bir aralık Gruşenka’ya koşmuştu. Görüşüp görüşmediği belli değildi; yalnız gecenin ileri saatlerinde Başkent Lokantası’na gitmiş, iyice kafayı çekmişti. Sarhoş haliyle kalem, kâğıt istemiş, kendisi için çok önemli bir belge yazmıştı. Bu tam anlamıyla bir “sarhoş” mektubu idi; deli dolu, dağınık bir ifadeyle yazılmıştı. Tıpkı bazen bir sarhoşun eve dönüp karısına ya da ev halkından birine dışarda hakarete uğradığını, hakaret edenin namussuz alçağın biri, onun da tam tersine son derece iyi bir insan olduğunu, o alçağa dünyanın kaç bucak olduğunu göstereceğini uzun uzun, birbirini tutmayan sözlerle, heyecanla, sarhoş gözyaşlarıyla, masa yumruklamalarla anlatması gibi… Lokantadan verilen kâğıt alelade, kirlice bir mektup kâğıdıydı; hatta arkasına bir hesap karalanmıştı. Mitya’nın sarhoş gevezeliği bu kâğıda sığmamış, kenarsız yazdığı halde mektubun son satırlarını çapraz olarak yan tarafa yazmıştı. Mektupta şunlar yazılmıştı:</p>

  <p class="normal">“Uğursuz Katya, yarın parayı bulup üç binini geri vereceğim. Ondan sonra elveda, büyük hiddetin kadını ve aşkıma da elveda! Bitirelim artık! Yarın önüme gelene başvurarak arayacağım o parayı. Dışarda bulamazsam, sana söz veriyorum, babama gidip kafasını kırar, yastığının altındakileri alırım; yalnız şu İvan gitsin… Sürgüne gitmeyi göze alarak, gene de üç binini vereceğim. Sana elveda artık! Önünde yerlere kadar eğiliyorum, zira sana karşı alçaklık ettim. Affet beni. Hayır, affetme daha iyi… Senin için de, benim için de daha kolay olur! Aşkına sürgünü tercih ederim, çünkü başkasını seviyorum ben… Onu bugün iyice tanıdın, affedemezsin tabii. Onu elimden alanı vuracağım! Hepinizi bırakıp Doğuya gideceğim, hiç kimseyi görmemek için… Onu da, çünkü bana eziyet eden sadece sen değilsin, o da öyle. Elveda!</p>

  <p class="normal">Not 1: Lanetler yağdırırken tapıyorum sana Katya! İçimden duyuyorum bunu, bir tel kalmış, vınlıyor… Kalbi ortadan parçalamak daha iyi. Öldüreceğim kendimi, ama ilkin o köpeği! Üç bini ondan söker, sana fırlatırım. Sana karşı alçağım, ama gene de hırsız değilim! Bekle üç binini. Köpeğin döşeğinin altında, pembe kurdele… Ben hırsız değilim, hırsızı vuracağım. Böyle küçümseyerek bakma Katya: Dmitri hırsız değil, katil! Sana karşı başı dimdik durmak, gururuna göğüs görebilmek için babasını da, kendini de yok etmiş. Seni sevmemek için de…</p>

  <p class="normal">Not 2: Ayaklarını öperim, elveda!</p>

  <p class="normal">Not 3: Katya, dışarda para bulmam için dua et. O zaman ellerim kana bulanmayacak; vermezlerse, kanlıyım! Vur beni! Kölen ve düşmanın</p>

  <p class="normal">D. Karamazov”</p>

  <p class="normal">Belgeyi okuduktan sonra İvan’ın inancı kesinleşti. Demek katil Smerdyakov değil, ağabeyiydi. Mektup o anda kesin bir anlam kazandı gözünde. Mitya’nın suçluluğundan en ufak şüphesi kalmamıştı. Mitya’nın Smerdyakov’la birlik olup bu işi yapabileceği İvan’ın aklından geçmiyordu: hem olayların seyrine de uygun değildi bu. İvan yatışmıştı artık. Ertesi sabah Smerdyakov’u, alaylarını biraz da küçümsemeyle hatırladı. Birkaç gün sonra uşağın şüphelerinin ona bu derece dokunabilmesine şaşmıştı adeta. Bundan sonra Smerdyakov’u adam yerine koymamaya, hatırından silmeye karar verdi.</p>

  <p class="normal">Böylece bir ay geçti. Smerdyakov’un adını anmıyordu. Hastalığının arttığı, nerdeyse oynattığı kulağına çalınmıştı. Genç doktor Varvinski bir gün,</p>

  <p class="normal">— Deliliktir bunun sonu, demişti. İvan bunu hatırında tuttu. O ayın son haftasında İvan da kendisini iyi hissetmiyordu. Mahkeme başlamak üzereyken Katerina İvanovna’nın Moskova’dan getirttiği doktora başvurmuştu. Katerina İvanovna’ya karşı duyguları o aralık büsbütün gerginleşmişti. Birbirine âşık iki düşman gibiydiler. Katerina İvanovna’nın Mitya’ya kısa, ama güçlü dönüşleri İvan’ı kudurtuyordu. İşin tuhafı, Alyoşa’nın Mitya’yı ziyaretten sonra Katerina İvanovna’ya uğradığı gün, orada anlattığımız sahne olana kadar İvan, bütün o ay içinde kadında, bilinen “dönüşler”e rağmen, Mitya’nın suçluluğu üzerine en ufak bir tereddüt sezmemişti. Dikkate değer bir nokta daha vardı: Mitya’dan günden güne şiddetle nefret ettiğini hisseden İvan bunun Katya’nın, ağabeyine “dönüşleri”yle ilgili olmadığını, nedenin babasını öldürmesi olduğunu anlıyordu! Bunu bütün varlığıyla hissediyordu. Ayrıca Smerdyakov’un bir sözünü de içinden söküp atamamıştı. Ağabeyinin suçlu olması çıkarına uygunmuş: Mitya mirastan payını kaybedince İvan’la Alyoşa kırk bin yerine altmışar bin alacaklarmış. Bunun üzerine İvan, kendisine ait otuz bini Mitya’nın kaçmasını sağlamak için feda etmeye karar verdi.</p>

  <p class="normal">Hapishaneden dönerken çok üzgün ve şaşkındı. Birdenbire, Mitya’nın kaçması için otuz bini feda edişinin içindeki ukdeyi gidermek isteğinden değil, başka bir nedenden geldiğini hissetti. “Ruhumun derinliğinde ben de onun gibi katil olduğum için mi acaba?” diye sordu kendi kendine. Belirsiz, ama yakıcı bir duygu burguluyordu içini. En çok da bütün o ay gururunun son derece hırpalanmış olması… Ama bundan söz etmenin yeri değil henüz.</p>

  <p class="normal">Alyoşa ile konuşmasından sonra evinin kapısının zilini çalmak üzereyken birdenbire vazgeçip Smerdyakov’a gitmeye karar verdi, içinde ansızın kabaran hiddete boyun eğmişti. Katerina İvanovna’nın Alyoşa’nın yanında, “Sen, yalnız sen katilin o (yani Mitya) olduğuna inandırdın beni!” diye haykırdığını birdenbire hatırladı, hatırlayınca da şaşırdı. Katya’yı Mitya’nın katil olduğuna inandırmaya hiçbir zaman çalışmamıştı, tam tersine, Smerdyakov’dan dönünce kendini suçlayarak konuşmuştu. “Belge”yi önüne sürüp ağabeyinin suçluluğunu kanıtlayan oydu! Şimdi de, “Smerdyakov’a ben de gittim!” diyor. Ne zaman gitmiştir? İvan’ın bundan hiç haberi yoktu. Şu halde, Mitya’nın suçluluğuna pek emin değildi. Smerdyakov ne söyleyebilirdi ona? İvan’ın içini hiddet kapladı. Yarım saat önce bu sözlere aldırmayıp yüzüne karşı haykırmayışına şaşıyordu şimdi. Zili çalmaktan vazgeçerek koşar adımlarla Smerdyakov’un yolunu tuttu. Yolda, “Belki bu kez vururum onu!” diye düşündü.</p>
</body>
</html>
