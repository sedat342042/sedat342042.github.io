<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karamazov</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h2 class="h2baslik1" id="calibre_toc_82">VI<br class="chapter" />
  Erken Gelişme</h2>

  <p class="normal">Kolya,</p>

  <p class="normal">— Sizce, ne diyecek bu doktor? dedi. Hem ne pis suratı var herifin, değil mi? Nefret ederim tıptan!</p>

  <p class="normal">Alyoşa, hüzünlü bir tavırla karşılık verdi:</p>

  <p class="normal">— Ölecek İlyuşa… Hiç umudum yok.</p>

  <p class="normal">— Namussuzlar! Doktorluk da namussuzluk. Sizinle tanıştığıma çok memnunum, Karamazov. Çoktandır tanışmak istiyordum zaten. Yazık ki, böyle acıklı bir durumda karşılaştık…</p>

  <p class="normal">Kolya daha içten, daha heyecanlı bir şeyler söylemeyi, hem istiyor, hem yapamıyor gibiydi. Alyoşa bunu fark etti, gülümseyerek elini sıktı. Kolya devamla,</p>

  <p class="normal">— Sizin varlığınızda ne zamandır eşsiz bir insanı takdir etmeyi öğrendim, dedi. Bir mistik olduğunuzu işittim ama… bu durum durdurmadı beni. Gerçeğe dokunduğunuz zaman bundan sıyrılırsınız. Sizin yaratılışınızdaki kimselerde hep böyle olur.</p>

  <p class="normal">Alyoşa biraz hayretle,</p>

  <p class="normal">— Mistik demekle ne kastettiğinizi anlayamadım, dedi. Neden sıyrılacakmışım?</p>

  <p class="normal">— Şey, Tanrı ve başka şeyler…</p>

  <p class="normal">— Ne gibi, siz Tanrıya inanmıyor musunuz?</p>

  <p class="normal">— Tam tersine, Tanrıya diyeceğim yok. Şüphesiz, Tanrı sadece bir varsayım… Ama varlığının düzen için… dünyanın düzeni ve başka şeyler için gerekli olduğunu kabul ediyorum. Olmasaydı icat etmek gerekirdi onu…</p>

  <p class="normal">Kolya gene hafiften kızarmaya başlamıştı. Birdenbire aklına Alyoşa’nın hakkında, bilgiçlik taslayıp “büyüdüğünü” göstermek istediğini düşündüğü geldi. Öfkeyle “Oysa bilgilerimle övünmeyi aklımdan bile geçirmiyorum!” diye düşündü. Bir kızgınlık duydu. Sert sert,</p>

  <p class="normal">— Doğrusu bu çeşit tartışmalardan hoşlanmam, dedi. Tanrıya inanmadan da insanları sevmek mümkün, ne dersiniz? Voltaire Tanrıya inanmadan insanları severdi… (Gene başladım, gene… diye içinden geçti.)</p>

  <p class="normal">— Voltaire Tanrıyı da severdi, ama az severdi galiba, insanları da öyle.</p>

  <p class="normal">Alyoşa bunu ağır ağır ve çok doğal bir tavırla söyledi: karşısında yaşıtı, hatta kendisinden yaşça büyüğü varmış gibi konuşuyordu. Alyoşa’nın Voltaire hakkındaki düşüncesine pek güvenmeyişi, hatta bunu kendisinden küçük olan Kolya’nın kararına bırakır gibi konuşması çocuğun tuhafına gitti.</p>

  <p class="normal">— Voltaire’i okudunuz mu? diye sordu Alyoşa.</p>

  <p class="normal">— Yo, okudum denemez… Ama Candide’in Rusça çevirisini okudum… Eski, kötü, berbat bir çeviri… (Gene, ah gene!)</p>

  <p class="normal">— Anladınız mı bari?</p>

  <p class="normal">— A evet, hepsini… yani şey… diye lafını şaşırdı Kolya. Anlamadığımı ne diye düşündünüz? Şüphesiz, içinde açık saçık konular da var. Ama eserin felsefi bir roman olduğunu, belirli bir düşünceyi aşılamak amacıyla yazıldığını anlayacak durumdayım elbet… Ben sosyalistim Karamazov, tepeden tırnağa bir sosyalistim.</p>

  <p class="normal">Ansızın sustu.</p>

  <p class="normal">— Sosyalist mi? diye güldü Alyoşa. Ne zaman becerdiniz bunu? Yanılmıyorsam daha on üç yaşındasınız.</p>

  <p class="normal">Kolya içerledi:</p>

  <p class="normal">— Bir kere, on üçümde değil, artık on dördündeyim; iki hafta sonra on dördüme basıyorum. İkincisi, yaşımla bunun ilgisini anlayamadım, iş yaşımda değil, düşündüklerimde, öyle değil mi?</p>

  <p class="normal">Alyoşa alçakgönüllü bir tavırla,.</p>

  <p class="normal">— Yaşınız ilerledikçe çağın düşünceler üzerindeki önemini görürsünüz, dedi. Zaten söylediklerinizin size ait olmadığı kanısı uyandı içimde.</p>

  <p class="normal">Kolya heyecanla atıldı:</p>

  <p class="normal">— Rica ederim, siz itaat ve mistisizmden yanasınız! Hiç olmazsa, Hıristiyanlığın sadece zenginlerle büyüklere yaradığını, aşağı sınıfları kölelikte tutmaya hizmet ettiğini kabul edin. Doğru değil mi?</p>

  <p class="normal">— Bakın, bunu nerede okuduğunuzu biliyorum! diye bağırdı Alyoşa. Kesinlikle başkasının ağzı bu…</p>

  <p class="normal">— Allah Allah, neden ille de bir yerde okumuş olayım… Hiç kimse öğretmiş değil. Kendi düşüncem bu… Yani isterseniz, İsa’ya düşmanlığım yok diyelim. Tam anlamıyla bir insandı. Zamanımızda yaşasaydı devrimcilere katılır, belki ön saflarda, bayrağı taşıyan olurdu. Hatta mutlaka böyle olurdu…</p>

  <p class="normal">— Nereden kaptınız bunları siz, nereden? Hangi ahmağın peşindesiniz?</p>

  <p class="normal">— Gerçeği saklayamayız ki. Gerçi bir mesele yüzünden Bay Rakitin’le sık sık görüştüğüm oldu ama… duyduğuma göre koca Bielinski<sup class="calibre2"><a href="../Text/karamazov_split_114.html#footnote-600-136" id="footnote-600-136-backlink">[136]</a></sup> de bu düşüncedeymiş.</p>

  <p class="normal">— Bielinski mi? Hatırımda değil. Böyle bir düşünceyi hiçbir yerde savunmamıştır.</p>

  <p class="normal">— Yazmamışsa da, anlattıklarına göre söylemiş… Birisinden duydum… her neyse…</p>

  <p class="normal">— Bielinski’yi okudunuz mu?</p>

  <p class="normal">— Şey… Hayır… Pek okumadım ama… Tatyana’nın Onegin’le<sup class="calibre2"><a href="../Text/karamazov_split_114.html#footnote-600-137" id="footnote-600-137-backlink">[137]</a></sup> niçin gitmediğinden söz eden yeri okudum.</p>

  <p class="normal">— Onegin’le gitmemesi mi?.. Bunları anlıyorsunuz demek?</p>

  <p class="normal">Kolya sinirli bir sırıtmayla,</p>

  <p class="normal">— Rica ederim, beni küçük Smurov mu sandınız? dedi. Ama sakın anadan doğma bir devrimci olduğum da aklınıza gelmesin. Bay Rakitin’le birçok bakımdan ayrılırız biz. Tatyana konusunda da öyle… Ben kadın hakları savunucusu değilim. Bence kadın, özgürlüğü düşünülemeyecek, boyun eğmek zorunda olan bir yaratıktır. Les femmes tricottent,<sup class="calibre2"><a href="../Text/karamazov_split_114.html#footnote-600-138" id="footnote-600-138-backlink">[138]</a></sup> böyle demiş Napolyon…</p>

  <p class="normal">Nedense gülümsedi Kolya.</p>

  <p class="normal">— Ben hiç olmazsa bu konuda, sözümona büyük olan bu adamın düşüncesine katılıyorum. Ayrıca; vatandan Amerika’ya kaçmayı bir alçaklık, daha kötüsü, aptallık sayıyorum. İnsanlığa buradan da, hem de geniş ölçüde yararlı olunabilir. Amerika’ya gitmek de ne oluyormuş! Hele şimdi. Bir yığın yapıcı işler var. Böyle karşılık verdim.</p>

  <p class="normal">— Ne karşılığı? Kime? Size Amerika’ya gitmeyi salık veren mi oldu?</p>

  <p class="normal">— Ne saklayayım, kışkırtanlar çıktı, ama razı olmadım. Tabii bu aramızda Karamazov, kimseye söylemeyeceksiniz. Yalnız size açtım bunu. Üçüncü Şubeye düşüp Tzepnoy Köprüsü’nde<sup class="calibre2"><a href="../Text/karamazov_split_114.html#footnote-600-139" id="footnote-600-139-backlink">[139]</a></sup> ders almak niyetinde değilim.</p>

  <p class="normal">Tzepnoy köprüsündeki</p>

  <p class="normal">Binayı hatırlayacaksın!</p>

  <p class="normal">Hatırlar mısınız? Enfes, değil mi? Niye gülüyorsunuz? Yoksa yalan mı söylüyorum sanıyorsunuz?</p>

  <p class="normal">Kolya, “Babamın kitap dolabında Kolokol’un<sup class="calibre2"><a href="../Text/karamazov_split_114.html#footnote-600-140" id="footnote-600-140-backlink">[140]</a></sup> sadece bir sayısı olduğunu, bundan başka bir şey okumadığımı öğrense?” diye düşündü, ürperdi adeta.</p>

  <p class="normal">— Yo, gülmüyorum; yalan söylediğiniz de aklımdan geçmiyor. Mesele burada zaten, çünkü bütün bunlar yazık ki gerçeğin ta kendisi! Peki, söyleyin: Puşkin’i okudunuz mu, Onegin’i mesela… Demin Tatyana’dan söz açmıştınız ya.</p>

  <p class="normal">— Hayır, henüz okumadım, ama okumak isterim. Açık düşünceliyim ben, Karamazov. Her iki tarafı dinlemek isterim. Niye sordunuz?</p>

  <p class="normal">— Öyle işte.</p>

  <p class="normal">Kolya birdenbire Alyoşa’nın önünde esas duruşa geçer gibi dikilerek,</p>

  <p class="normal">— Söyleyin Karamazov, beni çok küçük görüyorsunuz, değil mi? diye kesin bir tavırla sordu. Çekinmeden, açıkça söyleyin.</p>

  <p class="normal">Alyoşa şaşkınlıkla baktı Kolya’ya:</p>

  <p class="normal">— Sizi mi küçük görüyorum? Neden? Yalnız sizin gibi iyi bir çocuğun daha hayatı tanımadan böyle adi saçmalıklarla kirlenmesine üzülüyorum.</p>

  <p class="normal">Kolya, oldukça kendini beğenmiş bir tavırla,</p>

  <p class="normal">— Benim için üzülmeyin, dedi. Yalnız aptalcasına, hımbılcasına kuşkuluyum, işte şimdi gülümsediniz; benim de hemen aklıma…</p>

  <p class="normal">— Gülümsemem bambaşka bir şeyeydi, diye sözünü kesti Alyoşa. Geçenlerde bir süre Rusya’da kalmış bir Almanın, eğitim çağındaki gençlerimiz için Avrupa’da yayımladığı bir yazıyı okudum. “Rus öğrencisine, şu ana kadar hiç bilmediği yıldızlarla dolu bir gök haritası gösterin. Ertesi gün bunu size, üzerinde düzeltmeler yaparak geri verecektir…” Almanın Rus öğrencisi için söylemek istediği şu: bilgiden yana sıfır oldukları halde alabildiğine bir kendini beğenmişlik…</p>

  <p class="normal">Kolya kahkahayı bastı.</p>

  <p class="normal">— Vallahi doğru! Hem doğrunun doğrusu. Aferin Almana! Gene de kaz kafalı iyi tarafımızın farkına varmamış, ne dersiniz? Kendini beğenmişlik pek de zararlı değil, gençlikten geliyor. Bu; düzelir zamanla, eğer düzelmesi gerekliyse… Ama hemen hemen çocukluğumuzdan doğup gelişen ruh özgürlüğü, düşünce, inançlarımızdaki cesaret bu sucukçuların<sup class="calibre2"><a href="../Text/karamazov_split_114.html#footnote-600-141" id="footnote-600-141-backlink">[141]</a></sup> otoritelere karşı kölecesine yaltaklanmasından pek farklıdır. Gene de güzel söylemiş Alman! Aferin doğrusu! Ama ne olursa olsun ezmeli şu Almanları. Varsın bilim yanları güçlü olsun, gene de ezmeli…</p>

  <p class="normal">— Neden? diye gülümsedi Alyoşa.</p>

  <p class="normal">— Eh saçmaladım belki, kabul. Bazen büsbütün çocuklaşırım. Bir şeye sevindim mi kendimi tutamaz, konuştukça konuşurum. Biz burada çene çalarken doktorun işi epey uzadı. Belki “valde”yi, bacaksız Ninoçka’yı da muayene ediyor. Bu Ninoçka hoşuma gitti, biliyor musunuz? Odadan çıkarken bana, “Niçin daha önce gelmediniz?” diye fısıldadı, içten bir sesle, yakınarak! Son derece iyi, zavallı bir kız gibime geliyor…</p>

  <p class="normal">Alyoşa hararetle,</p>

  <p class="normal">— Evet, evet, dedi. Buraya her gelişte onun nasıl insan olduğunu daha iyi anlayacaksınız. Böyle insanlarla tanışarak öğreneceğiniz şeyleri değerlendirebilmek için teması kesmemelisiniz. En büyük yararı bundan göreceksiniz.</p>

  <p class="normal">Kolya duyduğu acıyla,</p>

  <p class="normal">— Ah, dedi, daha önce gelmediğime çok pişmanım, ne kadar kızıyorum kendi kendime…</p>

  <p class="normal">— Evet, çok yazık. Zavallı çocuğun ne kadar sevindiğini gördünüz. Ya sizi beklerken çektiği üzüntü!</p>

  <p class="normal">— Söylemeyin! Büsbütün içim kararıyor. Ama yok, bunu hak ettim: hep gururumdan, bencillik ve gururumdan, alçakça hükmetme hevesimden… Ömrüm boyunca kendimi ne kadar zorlasam kurtulamıyorum bundan. Ancak şimdi fark ediyorum Karamazov, birçok bakımdan alçağım ben!</p>

  <p class="normal">— Hayır, içinizde bir düzensizlik var, ama gene de iyi insansınız. Bu soylu, aşırı duygulu çocuk üzerindeki etkinizi çok iyi anlıyorum.</p>

  <p class="normal">Kolya adeta bağırarak,</p>

  <p class="normal">— Bunu bana siz mi söylüyorsunuz! dedi. Oysa ben, hem kaç kere, deminki gibi beni küçümsediğinizi sanmıştım. Düşüncelerinize ne kadar önem verdiğimi bilseniz!</p>

  <p class="normal">— Bu derece kuşkulusunuz demek. Bu yaşta! Size bir şey söyleyeyim mi, demin odada anlattıklarınızı dinlerken de çok kuşkulu bir yaratılışınız olduğunu düşünmüştüm.</p>

  <p class="normal">— Demek düşündünüz? Gördünüz mü, keskin bir görüşünüz var, doğru değil mi? Eminim, kaz hikâyesiydi bu… Tam o sırada birdenbire kabadayılık tasladığım için beni hor gördüğünüzü düşündüm, sizden nefret ettim nerdeyse, zırvalamaya başladım. Sonra (az önce oldu bu, burada) hani “Tanrı olmasa Onu icat etmek gerekirdi” dediğim zaman; sanki ne kadar bilgili olduğumu göstermekte acele ediyor gibiyim… Bu cümleyi bir kitaptan aktardığımı da ekleyeyim. Fakat yemin ederim size, doğru bu, telaşlı atılışım gururumdan değildi: neden olduğunu da bilmiyorum, belki de sevinçtendi, vallahi sevinçten… Gerçi insanın sevinçten önüne gelenle sarmaş dolaş olmaya kalkışması da ayıp, onu da biliyorum. Yalnız hiç olmazsa beni küçümsemediğinizi, bunun kafamın bir uydurması olduğunu anladım artık. Ah Karamazov, öyle mutsuzum ki! Bazen aklıma neler, neler gelir: herkesin, bütün dünyanın benimle alay ettiği… İşte o zaman ben de dünyayı altüst etme isteğine kapılıyorum…</p>

  <p class="normal">— Ve çevrenize eziyet ediyorsunuz, diye gülümsedi Alyoşa.</p>

  <p class="normal">— Çevremdekilere, hele anneme etmediğimi bırakmıyorum. Şimdi, şu anda çok gülüncüm değil mi, doğrusunu söyleyin Karamazov!</p>

  <p class="normal">— Canım düşünmeyin bunu, hiç aklınıza getirmeyin böyle şeyleri! Hem gülünç olmak da ne demek? Gülünç olan ya da gülünç olduğunu sanan az insan mı var? Zaten zamanımızda yetenekli insanların hemen hepsi gülünç görünmek korkusunun tedirginliği içindedir. Beni şaşırtan, sizin bu duyguya bu kadar erken kapılmanız… Gerçi bu hali epeydir başkalarında da görüyorum ya… Çocuklarda bile görüyoruz. Delilik gibi bir şey bu… Bu aşırı duyarlık içe giren bir şeytan gibi bütün genç kuşağı sardı… Evet, tipik şeytan gibi, diye ekledi Alyoşa.</p>

  <p class="normal">Bakışını ondan ayırmayan Kolya, Alyoşa’nın bunu hiç gülümsemeden söylediğini gördü. Alyoşa sözünü bitirirken,</p>

  <p class="normal">— Siz de herkes gibi, yani çokları gibisiniz, ama herkes gibi olmamaya bakmalı.</p>

  <p class="normal">— Herkes böyle olduğu halde…</p>

  <p class="normal">— Evet, buna rağmen. Yalnız siz böyle olmayın. Zaten herkesten başkasınız: Bakın, şu anda çirkin ve gülünç halinizi açıklamaktan çekinmediniz. Oysa zamanımızda kim yapar bunu? Hiç kimse. Kimse kendinde kusur görmek ihtiyacı duymuyor. Herkes gibi olmayın, tek başına kalmak pahasına bile ayrılın.</p>

  <p class="normal">— Eşsizsiniz Karamazov! Hakkınızda yanılmamışım, insanı avutabiliyorsunuz. Ah, sizi öyle arıyordum ki Karamazov, karşılaşmak için ne zamandır fırsat kolladığımı bilseniz! Demek siz de beni düşünüyordunuz, öyle mi? Demin beni düşündüğünüzü söylemiştiniz.</p>

  <p class="normal">— Evet, sizden söz edildiğini duydum; düşündüm de… Bunu belki biraz da onur meselesi yaparak soruyorsunuz, ama ziyanı yok.</p>

  <p class="normal">Kolya güçsüz, adeta utançlı bir sesle,</p>

  <p class="normal">— Biliyor musunuz Karamazov, şu konuşmamız aşk ilanına benziyor, dedi. Gülünç değil mi?</p>

  <p class="normal">Alyoşa temiz bir gülümsemeyle,</p>

  <p class="normal">— Hiç gülünç değil, diye karşılık verdi. Gülünç olsa bile önemi yok, çünkü iyi bir anlamı var.</p>

  <p class="normal">— Doğru söyleyin Karamazov, şu anda yanımda biraz utanıyorsunuz. Gözlerinizden anlıyorum bunu.</p>

  <p class="normal">Kolya hem kurnaz, hem mutlu bir gülümsemeyle,</p>

  <p class="normal">— Neden utanıyormuşum? diye sordu.</p>

  <p class="normal">—Niye kızardınız?</p>

  <p class="normal">— Siz neden oldunuz… diye güldü Alyoşa ve gerçekten kıpkırmızı oldu. Adeta bozularak,</p>

  <p class="normal">— Doğrusu biraz utanıyorum, ama neden utandığımı Tanrı bilir… diye utangaç bir tavırla mırıldandı.</p>

  <p class="normal">— Ah, şu anda bana karşı utanç duyduğunuz için sizi nasıl sevip takdir ettiğimi bilemezsiniz! dedi Kolya. Sonra taşkın bir heyecanla,</p>

  <p class="normal">— Siz de tıpkı benim gibisiniz! diye bağırdı; yanakları kızarmış, gözleri ışıl ışıldı.</p>

  <p class="normal">— Şunu da söyleyeyim Kolya, siz hayatta mutsuz olacaksınız.</p>

  <p class="normal">— Biliyorum, biliyorum. Her şeyi nasıl da önceden kestiriyorsunuz!</p>

  <p class="normal">— Fakat toplu olarak düşünülürse, gene de hayattan çok memnun olacaksınız.</p>

  <p class="normal">— Tamam. Yaşayın! Peygambersiniz. Evet, sizinle kaynaşacağız, Karamazov. En çok benimle akran gibi olmanızdan hoşlanıyorum, Karamazov. Oysa akran değiliz, siz benden kat kat yükseksiniz! Gene de dost olacağız. Biliyor musunuz, bu son ay hep kendi kendime, “Onunla daha ilk karşılaşmada ya ölene kadar dost ya da düşman olacağız!” demiştim.</p>

  <p class="normal">Alyoşa neşeyle güldü.</p>

  <p class="normal">— Bunu söylerken de beni seviyordunuz tabii.</p>

  <p class="normal">— Seviyordum, hem de çok seviyordum. Sizi düşünüyordum hep. Nasıl da her şeyi önceden biliyorsunuz? Hah, işte doktor… Yarabbi, ne diyecek acaba, suratına bakın!</p>
</body>
</html>
