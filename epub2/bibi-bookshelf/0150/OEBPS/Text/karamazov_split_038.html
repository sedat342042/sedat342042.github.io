<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karamazov</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h2 class="h2baslik1" id="calibre_toc_44">VI<br class="chapter" />
  Kulübedeki Acılar</h2>

  <p class="normal">Gerçekten ciddi, o zamana kadar az duyduğu bir keder içindeydi. Yersiz bir şekilde, hem de aşk işlerine burnunu sokması yüzünden saçmalamıştı.</p>

  <p class="normal">Belki yüzüncü defadır, kızararak, kendi, kendine, “Ne anlarım ben bunlardan, ne diye karışırım böyle işlere!..” diye tekrarlıyordu. “Öf, keşke yalnız ayıp olmakla kalsa, bu hak ettiğim bir ceza olurdu. İşin kötüsü, bundan sonra yeni felaketlere yol açacağım… Oysa Staretz beni barıştırmak, birleştirmek için yollamıştı buraya. Birleştirme böyle mi yapılır…” Birdenbire, ellerini nasıl birleştirmek istediğini hatırladı, yeniden utancından yerin dibine geçti. “Gerçi candan, içten davrandım, ama ileride daha akıllı davranmalıyım!” diye birden karar verdi ve kararını ciddiye aldı.</p>

  <p class="normal">Katerina İvanovna’nın verdiği iş Ozernaya Sokağı’ndaydı, ağabeyi Dmitri de tam yolunun üzerinde, Ozernaya’ya yakın bir sokakta oturuyordu. Alyoşa, ağabeyini evde bulamayacağını sezinlemekle birlikte, yüzbaşıdan önce ona uğramaya karar verdi. Dmitri’nin şimdi ondan kaçacağını düşündüğü halde ne olursa olsun onu bulması gerekiyordu. Vakit geçiriyordu. Manastırdan ayrıldığı andan beri, ölmek üzere olan Staretz aklından çıkmıyordu.</p>

  <p class="normal">Katerina İvanovna’nın siparişinde bir nokta Alyoşa’yı son derece ilgilendirdi; yüzbaşının okullu oğlunun babasının yanında ağlaya ağlaya koştuğundan söz edilirken, demin; ona ne fenalığı dokunduğunu sorunca parmağını ısıran çocuğu hatırlamış, nedense bunun aynı çocuk olduğuna inanmıştı. Böylece, kendini dış konulara kaptırmakla yol açtığı “felaket”i düşünmemeye, pişmanlıkla hırpalanmamaya karar verdi. Verilen işle ilgilenecekti; sonrası Allah kerim! Bu düşünceyle iyice canlandı. Dmitri’nin sokağına sapınca acıktığını hissetti, babasından aldığı ekmeği yolda yedi, toparlandı.</p>

  <p class="normal">Dmitri evde yoktu. Küçük evin sahipleri ihtiyar marangoz, oğlu ve yaşlı karısı Alyoşa’yı kuşkuyla süzdüler.</p>

  <p class="normal">İhtiyar, Alyoşa’nın bütün sıkıştırmalarına,</p>

  <p class="normal">— Üç gecedir evde yatmıyor, belki bir yere gitmiştir, yanıtını verdi.</p>

  <p class="normal">Alyoşa, adamın başkasının ağzıyla konuştuğunu anladı.</p>

  <p class="normal">— Gruşenka’da mı, yoksa Foma’da mı saklanıyor? (Mahsus bu kadar açık konuşuyordu.)</p>

  <p class="normal">Fakat ev sahipleri ona ürkek ürkek bakmakla yetindiler. “Kayırdıklarına göre seviyorlar…” diye düşündü, “iyi bu.”</p>

  <p class="normal">En sonunda Ozernaya Sokağı’nda Bayan Kalmıkova’nın evini buldu. Bu, sokağa bakan, topu topu üç pencereli, bir yana çarpık, köhne bir yapıydı, çamurlu avlusunda tek bir inek vardı. Avludan bir dehlize geçiliyordu; dehlizin solunda ikisi de ihtiyar, galiba ikisi de sağır ev sahibi ana kız oturuyordu. Alyoşa yüzbaşının nerede oturduğu sorusunu birkaç kere tekrarladı, sonunda, kiracılarının sorulduğunu anlayan kadınlardan biri parmağıyla dehlizin karşı tarafındaki temiz kulübeyi gösterdi. Yüzbaşının oturduğu daire gerçekten bir kulübeden ibaretti. Alyoşa kapıyı açmak için demir topuzu eline aldı; ama kapının öte yanındaki doğal olmayan sessizlik tuhafına gitti. Katerina İvanovna’dan, emekli yüzbaşının ailesi olduğunu öğrenmişti. “Ya uyuyorlar ya da geldiğimi duydular, kapıyı açıp girmemi bekliyorlar… İyisi mi, önce kapıyı vurayım,” diye düşündü. Kapıyı vurdu. Yanıt hemen değil, beş on saniye sonra geldi. Birisi yüksek, pek kızgın bir sesle,</p>

  <p class="normal">— Kim o? diye bağırdı.</p>

  <p class="normal">Alyoşa kapıyı açarak eşikten içeri girdi. Oldukça geniş, ama insan ve eşya kalabalığıyla tıklım tıklım bir kulübeydi. Solda büyük bir Rus ocağı vardı. Ocakla pencere arasında oda boyunca, üzerine bir yığın paçavra asılı bir ip gerilmişti. Sağ ve sol duvarlar boyunca örme yorganlarla örtülü birer karyola vardı. Soldakinde birbirinden ufak basma kılıflı dört yastık kümesi yükseliyordu. İkincisinde, sağdakinde, bir tek, çok küçük bir yastık vardı. Daha ileride, ön tarafta bir ipe enine asılmış bir perde ya da yatak çarşafı bu köşeyi ayırıyordu. Perdenin arkasından tahta bir banka iskemle eklenerek yapılmış uydurma bir yatak görünüyordu. Kaba tahtadan, dört köşe köy işi bir masa ön köşeden orta pencereye doğru sürülmüştü. Pencerelerin ufak, küften yemyeşil olmuş camı vardı. Camlar son derece donuk, sımsıkı kapalı olduğu için oda hayli havasız ve loştu. Masada, sahanda pişmiş yumurta artıklarıyla bir ekmek parçası ve ayrıca şişenin dibinde abıhayat vardı. Soldaki yatağın yanında duran sandalyede, kibar hanım tipli, basma entari giymiş bir kadın oturuyordu. Yüzü çok zayıf, sarıydı; yanaklarının çöküklüğü ilk bakışta hasta olduğunu gösteriyordu. Ama Alyoşa’nın en çok, zavallı kadının hem soran, hem de son derece kibirli bakışları tuhafına gitti. Kendisi konuşmaya başlayıncaya kadar, Alyoşa’nın evin efendisiyle konuştuğu sürece hep o soran ve mağrur bakışlı iri kahverengi gözlerini ondan ona gezdirip durdu. Kadının yanında, sol pencerenin önünde, oldukça çirkin, seyrek kızıl saçlı, yoksul olmakla birlikte, çok temiz giyinmiş genç bir kız ayakta duruyordu. Alyoşa’yı küçümser bir bakışla süzdü. Sağda, o da karyolanın yanında, cinsi kadın olan bir yaratık oturuyordu. Acınacak bir insandı; yirmisinde bir gençti, kambur, ayaktan felçli bir kızdı. Alyoşa’ya sonradan söylediklerine göre ayakları kurumuştu. Koltuk değnekleri karyolayla duvar arasında, köşede duruyordu. Zavallı kızın güzel, iyilik saçan gözleri sakin bir yumuşaklıkla Alyoşa’yı süzüyordu. Masanın önünde, kırk beşlik, ufak tefek, kuru, cılız, kızılımtrak bir adam tavadaki yumurtayı bitirmeye uğraşıyordu. Seyrek kızıl sakalı tıpkı didiklenmiş kıtığı andırıyordu. (Bu benzetme ve hele “kıtık” sözü adamı görür görmez Alyoşa’nın kafasında doğuverdi: bunu sonraları da hatırladı.) Herhalde dışarıya, “Kim o?” diye seslenen bu adamdı, çünkü odadaki tek erkek oydu. Alyoşa odaya girer girmez adam masanın önünde oturduğu sıradan fırlarcasına kalktı, yırtık peçeteyle ağzını acele acele silerek Alyoşa’ya doğru atıldı.</p>

  <p class="normal">O arada sol köşede duran genç kız,</p>

  <p class="normal">— Manastıra iane toplayan rahip, dedi. Çalınacak kapıyı nasıl da bilmiş!</p>

  <p class="normal">Alyoşa’ya koşar adımlarla yaklaşan adam ansızın topukları üstünde ona doğru dönerek heyecanlı, kopuveren bir sesle,</p>

  <p class="normal">— Yo, öyle değil, bilemediniz, Varvara Nikolayevna! dedi. Sonra birden tekrar Alyoşa’ya döndü:</p>

  <p class="normal">— Acaba inimizi ziyaretinizin nedenini öğrenebilir miyim?</p>

  <p class="normal">Alyoşa dikkatli bir bakışla incelediği bu adamı ilk olarak görüyordu. Halinde sertlik, telaş, hırçınlık vardı. Herhalde içkiliydi, ama sarhoş değildi. Yüzüne aşırı derecede arsız ve aynı zamanda —garip olmakla birlikte— korkak bir ifade yayılmıştı. Yıllar yılı buyruk kulu olmaktan çok çekmiş, sonra, birdenbire sivrilip kendini göstermek hevesine kapılmış bir adam hali vardı. Daha doğrusu, size vurmak için can atan, bir yandan da sizden dayak yemekten ödü kopan birisine benziyordu. Konuşmasında, epey cırlak sesinde meczuplarınki gibi kâh hırçın, kâh ödlek, bir kaybolup bir beliren mizahi bir hava vardı. “İn”le ilgili sorusunu titreyerek, gözleri yuvalarından uğramış bir durumda ve Alyoşa’ya, delikanlıyı elinde olmadan bir adım geriletecek kadar sokularak sormuştu. Adamın sırtında koyu renk, külüstür, pamukludan, yamalı, lekeli bir palto vardı: Pantolonu çok açık renk, çoktandır kimsenin giymediği kareli incecik bir kumaştandı; paça kısmı buruşup yukarı kalktığı için pantolon sahibi küçülmüş bir çocuğa benziyordu.</p>

  <p class="normal">— Ben… Aleksey Karamazov; diye karşılık verdi Alyoşa.</p>

  <p class="normal">Adam, onun kim olduğunu zaten bildiğini anlatmak için, hemen,</p>

  <p class="normal">— Malum, diye kesti. Bendeniz de yüzbaşı Snigirev. Gene de ziyaretinizin nedenini öğrenmek isterdim.</p>

  <p class="normal">— Hiç, şöyle bir uğrayıverdim. Söylemek istediğim bir iki şey var da… Müsaade ederseniz…</p>

  <p class="normal">— Öyleyse işte iskemle, lütfen buyurmaz mısınız? Eski komedilerde bu “lütfen buyurmaz mısınız?” lafı hep geçer.</p>

  <p class="normal">Yüzbaşı kaba, mujiklerin kullandığı türden tahta bir iskemleyi kaparak odanın ortasına dikti. Sonra kendisi için de bunun gibi ikinci bir sandalye alıp Alyoşa’nın karşısına geçti; dizleri değecek kadar birbirlerine yakın oturuyorlardı.</p>

  <p class="normal">— Nikolay İvanoviç Snigirev, sabık Rus piyade yüzbaşısı; kabahatleri yüzünden kepaze olduğu halde yüzbaşı… Daha doğrusu Snigirev değil de, Slovoyersov… Gerçekten, hayatımın ikinci yarısından sonra hep Slovoyers’lerle<sup class="calibre2"><a href="../Text/karamazov_split_114.html#footnote-600-61" id="footnote-600-61-backlink">[61]</a></sup> konuşmaya başladım. Hayat insanı ezip küçülttükçe böyle oluyor.</p>

  <p class="normal">— Orası öyle; diye gülümsedi Alyoşa. Yalnız buna elde olmadan mı alıştınız, yoksa bile bile mi yapıyorsunuz?</p>

  <p class="normal">— Tanrı tanığım olsun, elde olmadan, ömrüm boyunca bunları kullandığım için şimdi ağzımdan düşmez oldu. Bizim üstümüzde bir güç bu. Görüyorum, yeni konularla ilgilisiniz. Ama bize gösterdiğiniz ilginin nedeni ne acaba? Doğrusu yaşama koşullarım konuk ağırlamaya hiç uygun değil.</p>

  <p class="normal">— O iş için geldim ben…</p>

  <p class="normal">Yüzbaşı sabırsızlıkla sözünü keserek,</p>

  <p class="normal">— Hangi iş için? diye sordu.</p>

  <p class="normal">Alyoşa biraz sıkılarak, kısaca,</p>

  <p class="normal">— Ağabeyim Dmitri Fyodoroviç’le karşılaşmanız için… dedi.</p>

  <p class="normal">— Ne karşılaşması? Yoksa o günkü karşılaşma mı?.. Şu kıtık konusu değil mi?</p>

  <p class="normal">Birdenbire dizleri Alyoşa’ya değecek kadar yaklaştı. Dudakları incecik bir şerit gibi büzüldü.</p>

  <p class="normal">— Ne kıtığı?.. diye mırıldandı Alyoşa.</p>

  <p class="normal">Köşedeki perdenin arkasından Alyoşa’nın tanıdığı, deminki çocuğun sesi duyuldu:</p>

  <p class="normal">— Beni şikâyete gelmiş, baba! Demin parmağını ısırdım.</p>

  <p class="normal">Perde aralandı, Alyoşa deminki düşmanını ikonların altında, tahta sırayla iskemleden uydurulmuş yatakta gördü. Çocuk paltosu ve eski bir yorganla örtünmüştü. Rahatsız olduğu belliydi, alev alev yanan gözlerinden ateşi olduğu anlaşılıyordu. Alyoşa’ya, “Evimde borun ötmez senin” gibilerinden, deminkinden başka türlü, korkusuzca bakıyordu.</p>

  <p class="normal">Yüzbaşı sandalyeden fırladı.</p>

  <p class="normal">— Neyi ısırmış? Sizin parmağınızı mı ısırdı?</p>

  <p class="normal">— Evet. Demin sokakta çocuklarla birbirlerine taş atıyorlardı; oğlunuz altıya karşı birdi. Yanına gittim, bana da taş attı, ardından birini de kafama yerleştirdi. Ona ne yaptığını sorunca birden üzerime atıldı, fena halde parmağımı ısırdı, ama neden yaptı bunu bilmiyorum.</p>

  <p class="normal">— Hemen döverim onu! Basarım sopayı!..</p>

  <p class="normal">— Yo, benim şikâyet ettiğim yok, sadece anlattım.. Çocuğu dövmenizi hiç istemem. Hem galiba hasta o…</p>

  <p class="normal">— Yoksa onu gerçekten döveceğimi mi sandınız? İlyuşeçka’mı hatırınız için alıp pataklayacak mıyım?.. Emrettiniz beyim!</p>

  <p class="normal">Yüzbaşı bunu Alyoşa’ya doğru hızla dönerek, üzerine atılacakmış gibi söyledi</p>

  <p class="normal">— Parmağınıza üzüldüm. Dilerseniz, İlyuşeçka’ma sopa çekmeden önce burada, gözünüzün önünde şu bıçakla dört parmağımı kesivereyim. Herhalde öç almak için dört parmak yeter size, beşincisini istemezsiniz ya?</p>

  <p class="normal">Birdenbire tıkanır gibi durdu. Yüzünün her çizgisi titriyor, olanca küstahlığıyla Alyoşa’ya bakıyordu. Çılgın gibiydi.</p>

  <p class="normal">Alyoşa oturduğu yerden, mahzun bir bakışla, yavaşça,</p>

  <p class="normal">— Galiba her şeyi anladım şimdi, dedi. Oğlunuz iyi yürekli, babasını seven bir çocuk olmalı… Size hakaret edenin kardeşi olduğum için üzerime atıldı. Ama ağabeyim Dmitri Fyodoroviç yaptığına pişmandır, biliyorum. Size gelmek ya da daha iyisi aynı yerde karşılaşıp herkesin karşısında özür dilemek istiyor… İsterseniz eğer…</p>

  <p class="normal">— Yani insanın sakalcığını koparıp sonra da özür dileyecek… Oldu bitti, gönlümüz alındı; değil mi?</p>

  <p class="normal">— Yo, hayır; tam tersine, siz neyi istersiniz, nasıl isterseniz her şeyi yapacak!</p>

  <p class="normal">— Peki, altese, aynı “Başkent” meyhanesinde yahut da şehir meydanında önümde diz çökmesini söylesem de yapar mıydı?</p>

  <p class="normal">— Evet, önünüzde diz de çökerdi.</p>

  <p class="normal">— Aman mahvettiniz beni! Ağlattınız ve mahvettiniz. Ağabeyinizin iyi yürekliliğinden pek duygulandım, izninizle size bizleri tam olarak tanıtayım: ailem, iki kızım ve oğlum; tersimiz, tezeğimiz, yani… Ben öldükten sonra kim sevecek onları? Yaşadıkça da benim gibi miskini onlardan başka kim sever? Benim gibi insanlar için Tanrının en büyük lütfu bu… Çünkü benim gibisini de seven olmalı…</p>

  <p class="normal">— A bu çok doğru! diye bağırdı Alyoşa.</p>

  <p class="normal">Pencerenin önünde duran genç kız birdenbire babasına dönerek tiksinti, küçümseme dolu bir tavırla,</p>

  <p class="normal">— Bırakın artık soytarılığı; her gelen ahmağın önünde bizi rezil etmeden duramazsınız, diye bağırdı.</p>

  <p class="normal">Babası emreden bir sesle, ama iltifat dolu bakışla,</p>

  <p class="normal">— Sabır Varvara Nikolayevna, biraz sabredin! dedi. Bırakın da rotama devam edeyim.</p>

  <p class="normal">Sonra yeniden Alyoşa’ya döndü:</p>

  <p class="normal">— “Ve bütün dünyada,</p>

  <p class="normal">Hiçbir şeyi kutsamak istemedi o!”</p>

  <p class="normal">Kutsamak isteyen o’nun kadın olması lazımdı… Şimdi izninizle sizi eşimle tanıştırayım. İşte Arina Petrovna, ayaksız bir bayan; yaşı kırk üç, yürüyebilir, ama pek az. Avamdandır. Arina Petrovna, çehrenize bir çekidüzen versenize. İşte Aleksey Fyodoroviç Karamazov. Kalkın Aleksey Fyodoroviç!</p>

  <p class="normal">Alyoşa’yı elinden tutarak kendinden umulmaz bir güçle birdenbire ayağa kaldırıverdi:</p>

  <p class="normal">— Bir bayana tanıştırılıyorsunuz, ayağa kalkmak gerekmez mi?.. Anacığım, öbür Karamazov değil bu… hani o şey… vesaire… Bu onun, kendi halinde, erdemlerle pırıl pırıl parlayan kardeşi… Müsaade edin Arina Petrovna, müsaade edin anacığım da her şeyden önce elinizi öpeyim.</p>

  <p class="normal">Karısının elini saygı, hatta sevgiyle öptü. Pencerenin önündeki kız bu sahneye nefretle sırt çevirdi. Yüzbaşının karısının kibirli, soran yüzüne anlatılmaz bir tatlılık yayıldı birdenbire.</p>

  <p class="normal">— Hoş geldiniz, oturun Bay Çernomazov, dedi.</p>

  <p class="normal">— Karamazov anacığım, Karamazov!.. Alyoşa’ya dönerek: Ne de olsa avamdanız!.. diye yeniden fısıldadı.</p>

  <p class="normal">— İyi ya, Karamazov olsun; ben hep Çernomazov… Oturun; sanki ne diye kaldırdı sizi?.. “Ayaksız bayan” diyor. Ayaklarım var, ama kovalar gibi şişti, ben de bir deri bir kemik kaldım. Eskiden ne şişmandım bilseniz, şimdi iğne ipliğe döndüm.</p>

  <p class="normal">Yüzbaşı bir daha,</p>

  <p class="normal">— Avamdanız efendim, avamdan… diye tekrarladı.</p>

  <p class="normal">O ana kadar sandalyesinde sessizce oturan kambur kız,</p>

  <p class="normal">— Baba, ah baba! dedi, birdenbire gözlerini mendiliyle örttü.</p>

  <p class="normal">Penceredeki kız,</p>

  <p class="normal">— Soytarı! diye hırsla söylendi.</p>

  <p class="normal">Kadın kızlarını göstererek ellerini iki yana açtı.</p>

  <p class="normal">— İşte haberlerimiz böyle, bulut geçiyor; bulut geçince gene eski terane başlıyor. Eskiden subaydık, böyle konukların bini bir paraydı. Bunu kıyaslama yapmak için söylemiyorum. Herkesin gönlü kimi çekerse onu sever. Diyakozun karısı o zaman gelip, “Aleksandr Aleksandroviç bulunmaz ruhlu bir adam,” demişti, “ama Nastasya Petrovna cehennemden hortlamış…” Gönül kimi severse güzel odur, dedim; sen şu ufacık boyunla pis kokunun farkında mısın? “Seni hizaya getirmeli!” dedi. Bana sen mi akıl öğreteceksin kara maşa? “Ben,” dedi, “temiz hava getiririm, senin havan pis…” Sen bize gelen subay beylere sor, havamızın pis mi, temiz mi olduğunu… “ diye karşılık verdim. Ama o zamandan beri içime kurt düştü, geçenlerde, şurada otururken baktım, Paskalyada gelen general içeri girdi. Ekselans, dedim, kibar bir bayan içeriye dışardan hava alabilir mi? “Evet,” dedi. “Ama pencereyi ya da kapıyı açmalısınız, çünkü havanız gerçekten temiz değil.” Hepsi öyle. Havamla bozmuşlar… Ölülerden daha da kötü bir koku gelir. Dedim ki ona: Havanızı bozduğum yok, bir kundura ısmarlayayım da gideyim buradan. Anam babam, ne olur, öz annenizi kınamayın! Nikolay İlyiç, canım benim, gözünün içine bakmadım mı, İlyuşeçka’m okul dönüşü sevmese beni, neyim var sanki! Dün bir elma getirdi. Bağışlayın beni anam babam, evlatlarım, bağışlayın anacığınızı, şu garip öksüz ananızı bağışlayın! Neden öyle havamdan tiksinmeye başladınız?</p>

  <p class="normal">Zavallı deli birdenbire hıçkırıklara boğuldu, gözlerinden yaş fışkırdı. Yüzbaşı ona doğru atıldı.</p>

  <p class="normal">— Anacığım, canım anacığım, yapma etme! Yalnız değilsin. Hepsi seni sever, tapınır sana!</p>

  <p class="normal">Kadının elini öpmeye, yüzünü sevecenlikle okşamaya başladı. Masadan peçeteyi kapıp gözlerini de sildi. Alyoşa, yüzbaşının gözlerinde de yaşlar parıldadığını görür gibi oldu. Sonra hiddetle Alyoşa’ya dönerek, sakat kadını eliyle gösterdi:</p>

  <p class="normal">— Duydunuz mu?</p>

  <p class="normal">— Duydum, gördüm… diye mırıldandı Alyoşa.</p>

  <p class="normal">Çocuk, yatağında doğrularak babasına alevli bakışını dikti.</p>

  <p class="normal">— Baba, baba!.. Yoksa sen bu adamla… diye bağırdı, bırak onu baba!</p>

  <p class="normal">Varvara Nikolayevna da iyice kızmış, köşesinden söyleniyordu:</p>

  <p class="normal">— Bırakın artık şu maskaralıklarınızı. Gereksiz, anlamsız numaralar bunlar!</p>

  <p class="normal">Sözünü bitirince hırsla ayağını yere vurdu.</p>

  <p class="normal">— Bu defa öfkeniz çok yerinde, Varvara Nikolayevna; istediğinizi hemen yerine getireceğim. Buyrun, şapkanızı giyin Aleksey Fyodoroviç, ben de kasketimi alayım, çıkalım. Size ciddi olarak bir diyeceğim var, yalnız burada olmaz. Şu oturan genç kız, kızım Nina Nikolayevna; size tanıştırmayı unuttum; insan kılığında… ölümlülerin arasına karışmış bir melek… bunu anlayabilirseniz eğer…</p>

  <p class="normal">— Kramp girmiş gibi kıvranıp duruyor! diye hiddetle babasının sözünü kesti Varvara Nikolayevna.</p>

  <p class="normal">— Şu, ayağını yere vurarak bana bağıran, demin soytarılığımı yüzüme vuran da insan şeklinde bir melektir; haklı olarak kızıyor bana. Gidelim Aleksey Fyodoroviç, işimizi bitirmek gerek…</p>

  <p class="normal">Alyoşa’yı kolundan tutarak odadan sokağa çıkardı.</p>
</body>
</html>
