<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karamazov</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h2 class="h2baslik1" id="calibre_toc_32">V<br class="chapter" />
  Ateşli Kalbin İtirafı</h2>

  <p class="normal">“Baş aşağı” Olarak</p>

  <p class="normal">Alyoşa,</p>

  <p class="normal">— Şimdi meselenin ilk yarısını biliyorum, dedi.</p>

  <p class="normal">— Evet, ilk yarısını biliyorsun; bir dramdı, orada geçti, ikinci yarısı trajedidir ve burada tamamlanacak.</p>

  <p class="normal">— İkinci yarısından hâlâ hiçbir şey anlamıyorum.</p>

  <p class="normal">— Ya ben? Ben sanki anlıyor muyum?</p>

  <p class="normal">— Dur Dmitri, burada önemli bir nokta var: sen nişanlısın onunla; hâlâ nişanlısın, değil mi?</p>

  <p class="normal">— Hemen nişanlanmadım, bunların üstünden üç ay geçtikten sonra. Olayın ertesi günü kendi kendime, mesele kapandı, evlenme işi kaldı, dedim. Olanlardan sonra gidip Katerina’yı istemeyi kendime yediremiyordum. Beri yandan ondan da şehrimizde kaldığı altı hafta boyunca hiç ses çıkmadı. Yalnız bir kere Katerina İvanovna’nın bana gelişinin ertesi günü hizmetçileri usulcacık yanıma sokuldu, sessizce bir mektup uzattı. Filancaya diye üstüne de yazmış. Açtım, içinden beş binin üstü çıktı. Borç dört bin beş yüz olduğu için beş binlik senedi iki yüz küsur ruble zararına satmış, bana da, pek hatırımda kalmadı ama galiba iki yüz altmış ruble kadar bir şey yollamıştı. Yanında tek bir satır yazı yoktu, sadece parayı yollamıştı. Zarfın içinde kurşun kalemle bir işaret falan aradım, ne gezer! Eh, ben de kalan parayı yemeye başladım. Çok geçmeden yeni komutan da bana ihtar vermek zorunda kaldı. Yarbayımız tabur parasını kazasız belasız teslim etmişti. Paranın yerinde olduğuna kimse inanmadığı için bu işe herkes şaşmıştı. Yarbay parayı teslim eder etmez yatağa düştü. Üç hafta kadar yattıktan sonra birdenbire beyin sulanmasından beş gün içinde gidiverdi. Emekliye ayrılmasına vakit kalmadan öldüğü için askeri cenaze töreniyle kaldırıldı. Katerina İvanovna ile ablası ve teyzeleri babalarını toprağa verdikten beş on gün sonra Moskova’ya hareket ettiler. Tam yola çıktıkları gün, (onları ne gördüm, ne de uğurlamaya gittim) minnacık bir mektup aldım. Zarfın içinden kenarları oymalı mavi bir kâğıtçık çıktı. Üzerine sadece, “Size yazacağım. Bekleyin. K.” diye tek bir satır yazılmıştı. Hepsi o kadar.</p>

  <p class="normal">Uzatmayalım, Moskova’da bizimkilerin durumlarında şimşek hızıyla, adeta Arap masallarındaki gibi beklenmedik değişiklikler oldu. Katerina’nın bellibaşlı akrabalarından dul bir general karısı, en yakın iki varisini, yeğenlerini aynı hafta içinde çiçekten kaybediyor. Fena halde sarsılan ihtiyar kadın Katya’ya öz kızıymış gibi dört elle sarılıyor… İlk işi vasiyetnamesini değiştirerek onu varisi yapmak oluyor. Bir yandan da, dilediği gibi harcaması ya da drahoması için seksen bin veriyor, isterik bir kadındı. Sonradan Moskova’da onu epey inceledim. Postadan dört bin beş yüz rubleyi alınca şaşkınlıktan küçük dilimi yutacaktım. Aradan üç gün geçince vaat edilen mektup da geldi. Yanımda; hep üzerimde taşırım, ölünceye kadar ayrılmayacağım ondan. Sana da göstereyim mi? Mutlaka oku; bana evlenme teklif ediyor, kendisi teklif ediyor. “Sizi çılgınca seviyorum,” diyor. “Beni sevmeseniz bile razıyım, yeter ki kocam olmayı kabul edin. Korkmayın, sizi sıkmam, ev eşyanızdan biri, üzerine bastığınız halı olurum… Sizi hep sevmek, sizi kendinizden kurtarmak istiyorum…” Alyoşa, bayağı sözlerimle, bayağı sesimle, bir türlü düzeltemediğim şu bayağı sesimle o satırları sana tekrarlamaya layık değilim. Varlığımın bir parçası oldu bu mektup, ama şimdi içim rahat mı sanıyorsun, bugün rahat mıyım?.. Ona hemen yazdım. (Moskova’ya gitmeme imkân yoktu.) Gözlerim yaşlı olarak yazdım bunu. Yalnız bu arada, her zaman utanç duyacağım bir hata yaptım; paradan söz ettim. Zengin, drahomalı bir kız olduğunu, benim gibi bir serseride beş para bile bulunmayacağını yazdım. Kendimi tutmalıydım, ama kalemime hâkim olamadım. Aynı zamanda Moskova’ya, İvan’a da bir mektup yazdım. Olanı biteni elden geldiği kadar açıkladım. Altı sayfalık bir mektuptu bu; İvan’ı Katya’ya gönderdim. Bana niye öyle bakıyorsun? Evet, İvan ona âşık oldu, hâlâ da âşık, bunu biliyorum. Bizim çevrenin görüşüyle yaptığım aptallıktı, fakat belki hepimizi yalnız bu aptallık kurtaracak. Aahh, İvan’ı nasıl yüksek tuttuğumu, nasıl saydığımı görmüyor musun? İkimizi kıyaslayıp, hele burada olanlardan sonra, benim gibisini sevebilir mi hiç?</p>

  <p class="normal">— Ben, İvan’ı değil de, senin gibisini seveceğine eminim.</p>

  <p class="normal">— Beni değil, kendi erdemlerini seviyor.</p>

  <p class="normal">Dmitri Fyodoroviç bu sözleri elinde olmadan, nerdeyse hırsla bağırdı. Güldü, fakat bir an sonra gözleri parladı, olanca gücüyle yumruğunu masaya indirdi. Kendisine karşı duyduğu taşkın, içten bir hiddetle,</p>

  <p class="normal">— İster inan, ister inanma; ama sana Tanrının kutsallığı, İsa’nın tanrılığı üzerine yemin ederim ki, Katya’nın yüksek duygularına gülümsediğim halde ruh bakımından ondan milyon kere küçük olduğumu, iyi duygularının hepsinde göklerdeki melekler kadar içten olduğunu biliyorum! Zaten bütün trajedi, bunu kesin olarak bilmemde… Gerçi insan biraz şişirerek konuşuyor, ama ne çıkar bundan, ben de aynı şeyi yapmıyor muyum? Oysa ben de içtenim. İvan’a gelince, o keskin zekâsıyla bütün kainata nasıl lanet okuduğunu tahmin ediyorum. Ona kim tercih ediliyor? Nişanlı olduğu halde, herkesin gözü ondayken, nişanlısı yanı başındayken, sefahatten kendini alamayan bir canavar… Evet, benim gibisi tercih edilip o reddediliyor. Neden?.. Çünkü genç kız minnetini göstermek istiyor, bu uğurda geleceğini baltalamaya razı oluyor. Saçmalık değil mi? İvan’a bunu açmadım; şüphesiz o da bana bu konuda en ufak imada bulunmadı. Fakat kadere boyun eğilecek, layık olan hak ettiği yeri alır, değersiz mezbeleliğe dönecek; o sevgili, kendinin olan çirkef dolu mezbeleliğe… Orada çamurlar, pis kokular içinde gönüllü olarak, zevk duya duya mahvolacak. Saçmaladım galiba, kelimelerimde güç kalmadı, sanki gelişigüzel konuşuyorum. Gene de dediğim gibi olacak. Ben mezbeleliğimde boğulacağım, o İvan’la evlenecek.</p>

  <p class="normal">Alyoşa büyük bir merakla sözünü keserek,</p>

  <p class="normal">— Dur ağabey, dedi. Sen bana hâlâ, her şeye rağmen nişanlı olup olmadığını açıklamadın. Nişanlın istemezse nasıl ayrılırsın ondan?</p>

  <p class="normal">— Evet, Katerina’nın resmen, kutsanmış nişanlısıyım. Bu, Moskova’ya gelişimde oldu; törenli, ikonlu, her şey istediğinden âlâydı. General karısı bizi kutsadı, hatta inanır mısın, Katya’yı kutladı bile; “İyi seçtin,” dedi. “İçi dışı bir, bu oğlanın…” Hem biliyor musun, İvan’a hiç yakınlık göstermedi, kutlamadı da. Moskova’da Katya ile çok konuştuk. Kendimi olduğum gibi, tam bir içtenlikle anlattım. Hepsini dinledi…</p>

  <p class="normal">Sevimli bir mahcupluk vardı,</p>

  <p class="normal">Tatlı sözler vardı…</p>

  <p class="normal">Aslına bakarsan, gururlu sözler de vardı. Islah olmam için benden söz aldı. Söz verdim. Ama şimdi…</p>

  <p class="normal">— Ee?</p>

  <p class="normal">— Sana seslenip buraya çağırmamın nedeni —unutma bunu— seni hemen bugün Katerina İvanovna’ya yollamak ve…</p>

  <p class="normal">— Ne?</p>

  <p class="normal">— Selamımla birlikte, bir daha ona asla gitmeyeceğimi bildirmek istiyorum.</p>

  <p class="normal">— Olacak iş mi bu?</p>

  <p class="normal">— Seni bunun için gönderiyorum zaten. Bunu kendim söyleyemem ya.</p>

  <p class="normal">— Sen nereye gideceksin?</p>

  <p class="normal">— Mezbeleye.</p>

  <p class="normal">— Gruşenka’ya, öyle mi?</p>

  <p class="normal">Alyoşa kederle ellerini birbirine vurdu.</p>

  <p class="normal">— Yoksa Rakitin doğru mu söylüyordu? Oysa senin birkaç defadan sonra onunla ilgini kestiğini sanıyordum.</p>

  <p class="normal">— Nişanlı bir erkek böyle yerlere gitmemeli, değil mi? Hele böyle bir nişanlısı varken ve üstelik elalemin gözü önünde! Ben de onurumu bütünüyle yitirmedim. Gruşenka’ya gitmeye başladığım anda nişanlı ve namuslu bir adam olmaktan çıktığımın pekâlâ farkındayım. Ne bakıyorsun? Biliyor musun, ben ilkin onu pataklamaya gitmiştim. Babamın vekili şu kıdemli yüzbaşının, imzamı taşıyan borç senedini bana ödetmek üzere Gruşenka’ya verdiğini işitmiştim; böylece beni dize getirmek istiyorlardı. Sözde korkutacaklardı. Gruşenka’ya iyi bir dayak çekmeye hazırlandım. Onu eskiden şöyle üstünkörü bir görmüştüm. Fevkaladeliği yoktu. İhtiyar tüccar meselesini duymuştum. Zaten herif hasta, yatalak, bir ayağı çukurda… Gruşenka bundan da iyice sebeplenecektir. Para kazanmaktan hoşlandığını, domuz karının kimsenin gözünün yaşına bakmadan amansız bir faizle para verdiğini biliyordum. Onu pataklamaya gittiğim halde yanında kaldım. Bir fırtına esti, vebaya tutuldum, hâlâ hastayım; benim için her şeyin sona erdiğini, bir daha da başlamayacağını biliyorum. Böylece bir dönem kapandı. O aralık, sanki inadına; benim gibi kokozun cebine üç bin kâğıt düşüverdi. Soluğu Mokroye’de aldık; buradan yirmi beş verst tutar. Çiganlar, çigan kızları, şampanya gırla gitti… Herifleri şampanyaya, karıları, kızları paraya boğdum. Üç gün sonra sen sağ ben selamet, metelik kalmadı. Bir şey de elde edebildim mi dersin, ne gezer! Zerre koklatmadı… Ama ne kusursuz vücudu var! Haspanın bacağından, sol ayağının serçe parmağından bile belli oluyor. Gördüm, öptüm ama o kadar, yemin ederim böyle, “Kokozsun ama, istersen varırım sana,” dedi. “Beni dövmezsen, isteğimi yapmama izin verirsen seninle evlenirim belki…” Hem söylüyor, hem gülüyordu. Şimdi de gülüyor.</p>

  <p class="normal">Dmitri Fyodoroviç nerdeyse kudurgan bir hiddetle doğruldu, sarhoş gibiydi. Gözleri kan çanağı gibi oldu.</p>

  <p class="normal">Kardeşi,</p>

  <p class="normal">— Onunla gerçekten evlenmek istiyor musun? diye sordu.</p>

  <p class="normal">— O isterse şu anda hazırım, istemezse yanında kalır, kapıcısı olurum. Alyoşa… sen… sen…</p>

  <p class="normal">Dmitri ansızın Alyoşa’nın karşısına geçti, omuzlarından kavrayarak olanca gücüyle sarsmaya başladı.</p>

  <p class="normal">— Bütün bunların ne korkunç bir sayıklama olduğunu biliyor musun, saf çocuk? Tam bir facia içindeyiz biz. Şunu bil ki Aleksey, kötü, beni uçuruma sürükleyecek tutkularım olabilir; kendim düşük bir adam sayılabilirim. Ama Dmitri Karamazov hiçbir zaman bir yankesici, bir ev soyguncusu değildir. Bir de şunu öğren: Gruşenka’yı dövmeye hazırlandığım sabah Katerina İvanovna beni çağırdı. Son derece gizli olarak (herhalde böylesi işine geliyordu) vilayete gitmemi rica etti. Oradan, Moskova’da Agafya İvanovna’ya postayla üç bin ruble gönderecektim. Burada duyulmasın diye ile gitmem gerekiyordu. Üç binle birlikte soluğu Gruşenka’nın yanında aldım; Mokroye’ye o parayla gittik. Tabii ile gitmiş gibi göründüm, parayı postaya yatırdığımı, makbuzunu sonra vereceğimi söyledim, hâlâ veriyorum… Aklımdan çıktı güya… Bugün ona gidip “Ağabeyimin selamı var,” desen; “Hani para?” diye sorunca da, “Adi ruhlu bir şehvet düşkünüdür o. Kendini tutamayıp hayvan gibi paranızı harcamış. Ama gene de hırsız değildir; üç bininizi selamıyla birlikte geri gönderiyor,” karşılığını versen ne iyi olurdu. Oysa şimdi o, ansızın, “Hani para?” deyiverirse…</p>

  <p class="normal">— Mutsuzsun Mitya, doğru. Ama gene de durum düşündüğün kadar kötü değil, umutsuzluğa düşerek kendini bu derece hırpalama, yazık!</p>

  <p class="normal">— Ona geri vermek için üç bini bulamazsam kendimi öldürür müyüm sanıyorsun? Yapmam bunu, mesele burada zaten. Belki ileride yaparım, ama şimdilik olanaksız. Şimdilik Gruşenka’ya gidiyorum ben. Satmışım anasını!..</p>

  <p class="normal">— Ne yapmaya?..</p>

  <p class="normal">— Tenezzül ederse kocası olurum; âşığı gelince bırakırım ona. Dostlarının lastiklerinin çamurunu temizlerim, semaverin ateşini yelpazeler, ayak hizmetlerini görürüm…</p>

  <p class="normal">Alyoşa birdenbire, büyük bir ciddilikle,</p>

  <p class="normal">— Katerina İvanovna bunları anlayacaktır, dedi. Felaketini bütün soyluluğuyla anlayıp katlanacaktır. Yüksek bir zekâsı olduğu için senden daha mutsuz bir insan bulunmayacağını o da anlar.</p>

  <p class="normal">Mitya sırıttı,</p>

  <p class="normal">— O kadar da değil. Bu türlüsüne hiçbir kadın katlanamaz azizim. En iyisi ne, biliyor musun?</p>

  <p class="normal">— Ne?</p>

  <p class="normal">— Ona üç bini geri vermek.</p>

  <p class="normal">— Nereden bulacaksın? Bana bak; iki binim var, kalanı da İvan verir, tamamlanır; kendin götürürsün.</p>

  <p class="normal">— O dediğin üç bin elime geçene kadar… Zaten sen henüz reşit değilsin. Ayrıca senin bugün selamımla birlikte oraya yüzde yüz gitmen lazım; parayı götürsen de, götürmesen de gitmelisin. Artık dayanamıyorum çünkü, burama kadar geldi… Yarın bile geç olur. Seni babama göndereceğim.</p>

  <p class="normal">— Babama mı?</p>

  <p class="normal">— Evet. Katerina İvanovna’dan önce ona git. Üç bini ondan iste.</p>

  <p class="normal">— Vermez ki, Mitya.</p>

  <p class="normal">— Verir mi, vermez mi bilmem. Ama denize düşen yılana sarılır, Aleksey!</p>

  <p class="normal">— Doğru.</p>

  <p class="normal">— Dinle: yasal olarak bana hiç borcu yok. Hakkımı kuruşu kuruşuna aldım, bunu biliyorum. Fakat manen bana bir şeyler borçlu değil mi? Annemin yirmi sekiz bininin üstüne oturup, yüz binlik adam oldu. Yirmi sekizin üç binini versin yeter. Üç bini vererek hem beni cehenneme gitmekten kurtaracak, hem de kendi günahlarının çoğu bağışlanacak. Yemin ederim ki bu üç bin son olacak. Bundan sonra bir daha adımı bile duymaz. Bu ona babalığını göstermesi için son fırsat. Bu fırsatın ona Tanrı lütfu olduğunu söyle.</p>

  <p class="normal">— Vermez Mitya, dünyada vermez.</p>

  <p class="normal">— Vermeyeceğini biliyorum, çok iyi biliyorum. Hele şimdi. Bu aralık, pek yakında, hatta belki henüz dün; Gruşenka’nın ciddi olduğunu (ciddiliğe dikkat et!) şaka etmeden, gerçekten bir hamle yaparak benimle evlenmek istediğini de biliyorum. O bu dişi kediyi iyi tanır. Kadının delisi olduğu halde işimi kolaylaştırmak için beş gündür yüzlük banknotlar halinde üç bin rublelik bir istif yaptığını da biliyorum. Para büyük bir paket olarak, beş yerinden mühürlenmiş, üstü kırmızı bir sicimle çaprazlama bağlı… Nasıl inceden inceye bildiğimi görüyor musun! Paketin üstünde, “Meleğim Gruşenka’ya —eğer gelmek isterse…” diye yazılı. Bunu kimseye belli etmeden, gizlice karalamış. Paranın evde olduğunu uşağı Smerdyakov’dan başka bilen yok. Smerdyakov’a da kendi namusuna güvenir gibi güveniyor. Üçüncü ya da dördüncü gündür bekliyor Gruşenka’yı… Kadın, “Belki gelirim,” diye haber yollamış. Moruğa gelirse onunla evlenmeme olanak kalmaz tabii. Şimdi benim burada neden saklandığımı, neyi kolladığımı anladın, değil mi?</p>

  <p class="normal">— Onu gözetliyorsun.</p>

  <p class="normal">— Evet. Foma, buranın sahibi sürtük karılardan ufacık bir bölme kiralıyor. Foma aslında buralı olmayan eski bir asker. İşlerini görüyor, gece bekçilik ediyor, gündüzleri de yaban horozu avına çıkıyor, böylece geçimini sağlıyor. Burası onun yeri işte, ama burada pusu kurduğumdan ne onun ne de ev sahiplerinin haberi var.</p>

  <p class="normal">— Yalnız Smerdyakov biliyor, değil mi?</p>

  <p class="normal">— Evet, bir o… Bizimki moruğa gelirse haberi yetiştirecek.</p>

  <p class="normal">— Para paketini de o mu söyledi?</p>

  <p class="normal">— Evet. Büyük bir sır bu. İvan’ın bile paradan filan haberi yok. Moruk, İvan’ı iki üç gün dolaşsın diye Çermyaşnaya’ya gönderiyor; korudaki ağaçlara müşteri çıkmış, sekiz bin rubleye almak istiyormuş. Bizimki İvan’ı, “Bana yardım et; git, göz kulak ol…” diye kandırıyor. Hani iki, üç gün için, Gruşenka o olmadan gelsin diye…</p>

  <p class="normal">— Demek bugün de Gruşenka’yı bekliyor.</p>

  <p class="normal">Mitya, birdenbire,</p>

  <p class="normal">— Hayır, bugün gelmeyecek, diye bağırdı; işaret var. Yüzde yüz gelmeyecek. Smerdyakov da öyle tahmin ediyor. Babam şu anda İvan’la içki masasında keyfediyor. Git Aleksey, üç bin rubleyi iste ondan.</p>

  <p class="normal">— Aman Mitya, ne oldun böyle?</p>

  <p class="normal">Alyoşa yerinden fırlamış, kendinden geçen Dmitri Fyodoroviç’i dikkatli dikkatli süzüyordu. Bir an, ağabeyinin çıldırdığını sanmıştı.</p>

  <p class="normal">Dmitri Fyodoroviç sabit bakışını kardeşine dikerek, ağır ağır,</p>

  <p class="normal">— Korkma aklımı kaçırmadım, dedi. Seni bile bile gönderiyorum, mucizeye inancım var.</p>

  <p class="normal">— Mucizeye mi?</p>

  <p class="normal">— Evet. Alınyazımızı çizen Tanrı mucizesine… Tanrı yüreğimdekileri, içimdeki umutsuzluğu biliyor. Olanın bitenin farkında… Bir yıkımı önlememesine olanak var mı? Mucizeye inanıyorum ben Alyoşa, git.</p>

  <p class="normal">— Peki, dediğin olsun. Beni burada mı bekleyeceksin?</p>

  <p class="normal">— Evet. Tabii çabucak dönemezsin. Oraya gider gitmez, damdan düşer gibi bu lafı açamazsın. Şimdi sarhoştur o. Üç, dört, beş, altı, yedi saat bekleyeceğim; yalnız şunu bil ki bugün, gece yarısı bile olsa parayla yahut parasız Katerina İvanovna’ya gider, “Size veda selamı yolladı,” dersin. Bu cümleyi aynen söylemeni istiyorum: “Size selam yolladı,” dersin.</p>

  <p class="normal">— Mitya, ya Gruşenka gelirse?.. Bugün… bugün olmazsa yarın ya da öbür gün?</p>

  <p class="normal">— Gruşenka mı?.. Kollarım; görür görmez atılır, engel olurum.</p>

  <p class="normal">— Ya şey…</p>

  <p class="normal">— O olursa vururum. Dayanamam.</p>

  <p class="normal">— Kimi vurursun?</p>

  <p class="normal">— Moruğu. Kadını vuracak değilim.</p>

  <p class="normal">— Ne diyorsun ağabey!</p>

  <p class="normal">— Bilmiyorum canım, bilmiyorum… Belki vurmam, belki de vururum. O anda suratına dayanamam diye korkuyorum. Nefret ediyorum onun o sivri gırtlak kemiğinden, burnundan, gözlerinden, hayasızca alaylarından… Tiksinti duyuyorum. Beni korkutan bu. Bakarsın tutamam kendimi…</p>

  <p class="normal">— Gidiyorum, Mitya. Tanrının bizi yıkımdan korumak için gerekenleri yapacağına inanıyorum.</p>

  <p class="normal">— Hadi. Ben de burada mucize bekleyeceğim. Bu mucize gerçekleşmezse…</p>

  <p class="normal">Alyoşa düşünceli düşünceli babasına gitti.</p>
</body>
</html>
