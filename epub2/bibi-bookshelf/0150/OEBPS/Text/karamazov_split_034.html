<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karamazov</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h2 class="h2baslik1" id="calibre_toc_40">II<br class="chapter" />
  Babasında</h2>

  <p class="normal">Alyoşa doğruca babasına gitti. Eve yaklaşırken, gelişini İvan’ın görmemesi için babasının, bir gün önce, nasıl üstüne düştüğünü hatırladı. “Ama neden?” diye düşündü. Sonra, “Yalnız bana söylemek istediği bir gizlisi varsa bunun eve hırsızlama girmemle ne ilgisi olabilir?.. Besbelli başka bir amacı vardı, ama dün heyecandan söylemeye vakit bulamadı…” kararını verdi. Gene de (hastalandığı için kulübeye yatmaya giden) Grigori’nin yerine kapıyı açan Marfa İgnatyevna’ya kardeşini sorup da İvan Fyodoroviç evden çıkalı iki saat olduğunu öğrenince pek memnun kaldı.</p>

  <p class="normal">— Babam?</p>

  <p class="normal">Marfa İgnatyevna, oldukça soğuk bir şekilde,</p>

  <p class="normal">— Kalktı, kahvesini içiyor, karşılığını verdi.</p>

  <p class="normal">Alyoşa içeri girdi, ihtiyar tek başına, ayağında terlik, sırtında eski bir palto ile masanın başına geçmiş, can sıkıntısından, ama hayli baştan savma bir biçimde bazı hesaplara göz gezdiriyordu. Evin içinde bir başınaydı; (Smerdyakov da çarşıya gitmişti.) Ama hesaba veremiyordu kendini. Çok erken kalkmıştı; kendini zorladığı halde yorgun, bitkin görünüyordu. Geceden beri iyice morarmış alnını kırmızı bir çevreyle bağlamıştı. Burnu da hayli şişmişti, yer yer benek şeklindeki çürükler önemli sayılmazdı ama, gene de bütün yüze son derece sevimsiz, haşin bir ifade veriyordu. İhtiyar farkındaydı bunun. Odaya giren Alyoşa’ya hiç de dostça sayılmayacak bir şekilde baktı. Sertçe:</p>

  <p class="normal">— Kahve soğuk, diye bağırdı, ikram etmeyeceğim. Balık çorbasından başka zırnık yok birader; kimseyi davet etmiyorum. Niye geldin?</p>

  <p class="normal">— Sağlığınızı öğrenmek için.</p>

  <p class="normal">— Âlâ. Zaten gelmeni dün kendim söylemiştim. Saçmalık bunlar. Boşuna yorulmuşsun. Hoş hemen geleceğini biliyordum ya…</p>

  <p class="normal">Karamazov bunları düşmanını bağrına basar bir edayla söylüyordu. Sonra ayağa kalkarak, (belki sabahtan beri yüzüncü defa) merakla aynada burnunu inceledi. Alnındaki kırmızı sargıya çekidüzen vermeye çalıştı.</p>

  <p class="normal">Pek önemli bir laf ediyormuş gibi,</p>

  <p class="normal">— Kırmızı daha hoş, beyaz hastaneyi hatırlatıyor, dedi. E, ne var ne yok oralarda? Senin Staretz ne âlemde?</p>

  <p class="normal">— Çok fena, belki bugünü çıkaramaz, dedi Alyoşa, ama babası Alyoşa’nın yanıtını duymadı, hatta sorusunu da o anda unuttu.</p>

  <p class="normal">Ansızın,</p>

  <p class="normal">— İvan gitti, dedi. Aklı fikri Mitka’nın nişanlısını ayartmakta…</p>

  <p class="normal">Ağzını çarpıtarak, nefretle,</p>

  <p class="normal">— Burada kalması da bu yüzden ya, diye ekledi, Alyoşa’ya baktı.</p>

  <p class="normal">— Size böyle olduğunu söylemedi mi hiç?</p>

  <p class="normal">— Çoktandır söyledi. Ne sandın ya! Belki üç hafta oldu söyleyeli… Beni gizlice bıçaklamak için gelmedi ya. Elbette bir amacı vardı.</p>

  <p class="normal">Alyoşa fena halde şaşaladı;</p>

  <p class="normal">— Neler söylüyorsunuz baba!</p>

  <p class="normal">— Gerçi benden para istediği yok, ama gene de zırnık alacak değil. Aziz Aleksey Fyodoroviç, ben mümkün olduğu kadar uzun yaşamaya bakıyorum, hepinizin haberi olsun. Bu yüzden de tek kapiğe bile ihtiyacım var ve yaşadıkça bu ihtiyacım artacak.</p>

  <p class="normal">Karamazov ellerini sarı softan, geniş yazlık paltosunun ceplerine sokarak odada dolaşırken devam etti:</p>

  <p class="normal">— Bugün tam bir erkeğim, yaşım henüz elli beş, daha yirmi yıl erkekliğimden vazgeçecek değilim. Ama bu arada yaşlanacağım; hangi karı güzellikle bir pinponun yanına gider. Bunun için paraya ihtiyacım olacak, işte şimdi biriktiriyorum, alabildiğine param olsun, hem de yalnız kendim için, sevgili oğlum Aleksey Fyodoroviç; kulak ver buna, çünkü sonuna kadar batağımda kalmak istiyorum, böylece bilin bunu. Çirkefin tadı başka… Herkes kötüler, ama gene de içindedirler. Şu farkla ki, onlar gizli, ben apaçık yapıyorum. Zaten saflığım yüzünden saldırdı bu murdarlar bana… Cennet de senin olsun Aleksey Fyodoroviç, gözüm yok. Cennet dedikleri şey varsa bile, kendini bilen bir adam için senin o cennetine gitmek yakışık almaz. Bence, bir uykuya dalar, bir daha da gözlerini açamazsın; ondan ötesi boş… Arkamdan isterseniz dua edin, etmeseniz de vız gelir. Felsefem bu benim. Dün hepimiz sarhoştuk, ama gene de İvan güzel söylüyordu. Farfaracıdır şu İvan, bilginlik filan laf… hatta öğrenimi bile ahım şahım sayılmaz. Ağzını açmadan suratına bakar, sırıtır… Bütün marifeti bu.</p>

  <p class="normal">Aleksey dinliyor, ses çıkarmıyordu.</p>

  <p class="normal">— Niye benimle konuşmuyor? Konuşunca da hep yapmacık; domuzun biri senin İvan! İstesem, Gruşka ile evlenirim, insanın parası oldu mu her şeyi elde eder Aleksey Fyodoroviç. İvan bundan korkuyor, evlenmeyeyim diye bekliyor burada. Beni Gruşka’dan korumak için… (Sanki Gruşka’yı almazsam paramı ona bırakacağım!) Mitka’yı onunla evlenmeye kışkırtıyor, öte yandan Mitka, Gruşka’yı alınca İvan zengin nişanlıya konacak, hesabı bu onun! Ne namussuzdur o İvan!</p>

  <p class="normal">Alyoşa,</p>

  <p class="normal">— Çok öfkelisiniz, dedi. Dünkü olaylar sizi sarstı, gidip yatmalısınız.</p>

  <p class="normal">İhtiyar, ansızın, sanki o anda aklına gelmiş gibi,</p>

  <p class="normal">— Bak, sen bunu söylerken hiç darılmıyorum, dedi. Oysa aynı şeyi İvan söylese bütün şeytanlarım ayaklanırdı. Yalnız seninle iyi anlarım oluyor, yoksa kötü bir insanım ben.</p>

  <p class="normal">Alyoşa gülümsedi.</p>

  <p class="normal">— Kötü değil, yoldan çıkmışsınız.</p>

  <p class="normal">— Dinle Aleksey, şu haydut Mitka’yı bugün bile içeri tıkabilirdim, ama bilmem, hâlâ karar veremiyorum. Tabii zamanımızda, yeni modaya göre ana babayı saymak bir çeşit kör inanç sayılır. Gene de yasaların yaşlı babaları saçlarından çekip kendi evlerinde yere çalarak suratlarına topukla vurmaya, kafa tutmaya, hem de tanıklar yanında öldüresiye dövmeye hâlâ engel olduğunu sanıyorum, istersem ona dünyanın kaç bucak olduğunu gösterir, dün yaptıkları için deliğe tıktırırdım.</p>

  <p class="normal">— Demek şikâyet etmeyeceksiniz, öyle mi?</p>

  <p class="normal">— İvan vazgeçirdi. Hoş İvan’ın lafına metelik vermezdim, ama bildiğim bir şey var da…</p>

  <p class="normal">Alyoşa’ya eğilerek, sır veriyormuş gibi, hafif bir fısıltıyla,</p>

  <p class="normal">— Keratayı kodese attırırsam Gruşka duyar, hemen ona koşar… Oysa bugün, benim gibi bir sıkımlık canı kalmış bir ihtiyarı dövdüğünü işitince belki onu bırakıp beni görmeye gelecektir. Yaratılışımız hep böyledir: İlle tersini yaparız. Onun içini dışını bilirim!.. Bir konyak içmez misin? Biraz soğuk kahve al, içine azcık konyak koyayım, nefis olur.</p>

  <p class="normal">— Yo, istemem, teşekkür ederim. Ama şu ekmeği verirseniz alırım.</p>

  <p class="normal">Alyoşa, üç kapiklik bir francalayı aldı, cüppesinin cebine koydu. Sonra ihtiyarın yüzünü kuşkuyla incelerken,</p>

  <p class="normal">— Siz de konyak içmeseniz daha iyi olur, diye ekledi.</p>

  <p class="normal">— Doğrusun; ferahlayacak yerde büsbütün sinirleniyorum. Yalnız bir kadehçik… Dolapçıktan…</p>

  <p class="normal">“Dolapçığı” anahtarıyla açtı, kadehi doldurarak içti, dolapçığı kitleyip anahtarı tekrar cebine attı.</p>

  <p class="normal">— Bu kadarı yeter, bir kadehten de geberecek değilim ya…</p>

  <p class="normal">Alyoşa gülümsedi.</p>

  <p class="normal">— Bakın, şimdi daha canlı konuşuyorsunuz.</p>

  <p class="normal">— Hımm!.. Seni konyak içmeden de severim, ama domuzlarla ben de domuz kesilirim. Vanka Çermyaşnaya’ya gitmiyor; neden? Casusluk peşinde: Gruşenka gelirse ona ne kadar vereceğim, yok mu! Hepsi namussuz! Hem ben İvan’ı kabul etmiyorum, tanımıyorum onu. Neyin nesiymiş o? Bizden apayrı bir ruh. Sanki ona bir şey bırakırım ben! Vasiyetname bile yapamayacağım, haberiniz olsun. Mitka’yı da bir hamamböceği gibi ezerim. Geceleri terlikle geziyorum, hamamböceklerine bastıkça çıtır çıtır ediyorlar. Senin Mitka da öyle çıtırdayacak. Senin Mitka diyorum, çünkü onu seversin. Onu sevsen de korkmam. Oysa onu İvan sevse kendi hesabıma korkardım. Ama İvan’ın kimseyi sevdiği yok; İvan bizden değil, İvan gibi insanlar bizim hamurumuzdan yoğurulmamıştır, havaya kalkan tozdur onlar… Rüzgâr esince toz savrulur gider… Dün sana buraya gelmeni tembihlerken aklıma bir şey geldi. Mitka hakkında bir şey öğrenmeyi sana havale edeyim diyordum. O kerata dilenci, eline bir iki bin versem, buradan beş, daha iyisi otuz beş yıl için, hatta en iyisi temelli gider, Gruşenka’ya el sürmekten, hatta ondan büsbütün vazgeçmeye razı olur mu dersin?</p>

  <p class="normal">— Şey… sorayım ona… Tam üç bin verseydiniz, belki…</p>

  <p class="normal">İhtiyar ellerini sallayarak,</p>

  <p class="normal">— Yo, yağma yok! İstemez, sorma. Vazgeçtim, istemez… diye bağırdı. Dün aptallığımdan aklıma geliverdi bu saçmalık… Zırnık vermem ona; benim de paraya ihtiyacım var. Onu nasıl olsa hamamböceği gibi ayağımın altında ezerim. Hiç açma da boşuna umutlanmasın. Senin de işin yok burada, güle güle git. Şey, benden şimdiye kadar saklamaya pek uğraştığı nişanlısı Katerina İvanovna varıyor mu ona? Galiba dün ona gitmiştin?</p>

  <p class="normal">— Ağabeyimi dünyada bırakmak istemiyor.</p>

  <p class="normal">— Zaten şu nazlı küçük bayanlar hep böyle sefih, alçak heriflerin ağına düşer! Sana bir şey söyleyeyim mi, pistir şu benzi solgun küçük bayanlar; bak, ötekiler… Aah, ondaki gençlikle o zamanki yüzüm olsa, (yirmi sekiz yaşındayken ondan çok yakışıklıydım) ben de onun gibi kahraman kesilirdim. Köpoğlu köpek! Ama Gruşenka onun olmayacak, avucunu yalasın! Paçavra ederim onu ben!</p>

  <p class="normal">Son sözleri hiddetini büsbütün kızıştırdı. Haşin bir tavırla,</p>

  <p class="normal">— Sen de git, bugün işin yok burada! diye kesti.</p>

  <p class="normal">Alyoşa vedalaşmak için yaklaşarak babasının omzundan öptü.</p>

  <p class="normal">İhtiyar şaşırır gibi oldu.</p>

  <p class="normal">— Hayrola? Daha görüşürüz. Yoksa görüşemeyeceğimizi mi sanıyorsun?</p>

  <p class="normal">— Yok canım, öyle işte… İçimden geldi…</p>

  <p class="normal">Babası yüzüne baktı.</p>

  <p class="normal">— Ben de öyle işte.</p>

  <p class="normal">Sonra, Alyoşa’nın arkasından,</p>

  <p class="normal">— Buraya bak, diye bağırdı. Gene gel, hem çabuk, balık çorbası içmeye gel! Sana öyle bir balık çorbası yaptıracağım ki!.. Bugünkü gibi değil, bambaşka… Mutlaka gel, emi? Yarın, duydun mu; yarın gel!</p>

  <p class="normal">Alyoşa dışarı çıkınca ihtiyar yeniden dolapçığına sokuldu, yarım kadehçik daha yuvarladı. Anahtarı tekrar cebine indirdi, yatak odasına geçip halsizce yatağına uzandı ve o anda sızdı.</p>
</body>
</html>
