<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Kara Kule 4 Büyücü ve Cam Küre</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos434077" class="calibre1"><span class="calibre2">
</span></p><p class="calibre12"><span class="calibre2"><span class="bold">DÖRDÜNCÜ BÖLÜM</span></span></p><p class="calibre3"><span class="calibre2"> </span></p><p class="calibre3"><span class="calibre2"><span class="italic">AY BATTIKTAN ÇOK SONRA</span></span></p><p class="calibre5" style="margin:0pt; border:0pt; height:1em"> </p><p class="calibre9">Delikanlı uçurum denen yerde hemen hemen iki saat huzursuzca gidip geldi. Aceleci'yi tırıstan daha hızla gitmesi için zorlamıyordu. Oysa iğdiş edilmiş iri küheylanı kanı biraz serinleyinceye kadar yıldızların altında koşturmak istiyordu.</p><p class="calibre9">Dikkatini kendine verirsen kanın o zaman gerçekten serinler, diye düşünüyordu. Hatta bu işi kendin yapmak zorunda da kalmazsın "Dünyada hak ettikleri şeyi bulanlar sadece ahmaklardır." Bu eski atasözü yaşamının en büyük öğretmeni olan çarpık bacaklı, yüzü yaralı adamı anımsattı ona. Delikanlı gülümsedi.</p><p class="calibre9">Sonunda atını yamaçtan ince dereye doğru sürdü. Suyu iki kilometre kadar izledi. (Sık sık at sürüleriyle karşılaştı. Hayvanlar Aceleci'ye uykulu uykulu hayretle baktılar.) Delikanlı bir söğüt korusuna girdi. Korunun ortasındaki açıklıkta bir at usulca kişnedi. Aceleci de ona karşılık verdi. Bir toynağını yere vurarak başını aşağı yukarı salladı.</p><p class="calibre9">Delikanlı söğütlerin arasından geçerken başını eğdi. Birdenbire insanla ilgisi olmayan beyaz, dar bir suratla karşılaştı. Yüzün üst kısmı hemen hemen bebekleri olmayan siyah gözlerden oluşuyordu.</p><p class="calibre9">Çocuk tabancalarını almak için ellerini hemen kemerine attı. Bu gece bunu üçüncü defa yapıyordu. Ve üç sefer de silahlarının belinde olmadığını hatırlamıştı. Ama bu önemli değildi. Delikanlı dala sicimle asılmış olan şeyi tanımıştı. Bu, ekinkargası kafasıydı.</p><p class="calibre9">Bir ara Arthur Heath adını almış olan genç kurukafayı eyerinden çıkarmış ve Will'e şaka yapmak için ağacın dalına asmıştı. (Arthur, kurukafadan, "Yaşlı bir büyükbaba kadar çirkin," diye söz ediyordu. "Ama beslemek bedava." Will, "O ve şakaları!" diye homurdanarak eliyle sicime vurdu. İp kopunca kurukafa karanlıkta uçtu.</p><p class="calibre9">Gölgelerin arasından bir ses, "Ayıp, Roland, ayıp!" dedi. Bu seste sitem vardı ama sahibinin neredeyse güleceği belliydi... Her zaman olduğu gibi. Cuthbert, Roland'ın en eski arkadaşıydı, ilk dişlerinin izleri aynı oyuncakların üzerinde kalmıştı. Ama Roland bir bakıma Cuthbert'i hiçbir zaman anlayamamıştı. Yalnızca onun neşesini değil. Gerilerde kalmış bir gün saray aşçısı Hax vatan haini olduğu için Darağacı Tepesi'nde asılacağı zaman Cuthbert dehşet ve pişmanlıkla kıvranmıştı. Roland'a orada kalamayacağını, adamın asılmasını seyredemeyeceğini söylemişti... Ama sonunda her ikisini de yapmıştı. Çünkü budalaca şakaları da, yüzeyde kalan duyguları da Cuthbert Allgood'la ilgili gerçeği açıklamıyordu.</p><p class="calibre9">Roland korunun ortasındaki çukur açıklığa girerken kara bir gölge saklandığı ağacın arkasından çıktı. Açıklığın ortalarına doğru daha belirginleşti. Uzun boylu, dar kalçalı bir delikanlıydı. Ayağında kot pantolonu vardı. Belinden yukarsı ve ayakları çıplaktı. Bir elinde koskocaman antika bir tabancayı tutuyordu. Bu silaha silindirinin büyüklüğü yüzünden "bira fıçısı" adı takılmıştı.</p><p class="calibre9">Cuthbert, "Ayıp," diye tekrarladı. Sanki bu kelime hoşuna,gidiyordu. Aslında "ayıp" sözcüğünün artık kullanılmayan çok eski biçimini tekrarlıyordu. Mejis gibi unutulmuş ücra yerlerde bile bu sözcüğü kullanan yoktu. "Nöbetçiye böyle davranılır mı? O zavallı ince suratlı çocuğu bir vuruşta en yakındaki sıradağlara doğru yolladın!"</p><p class="calibre9">"Tabancam belimde olsaydı onu parça parça eder ve bu bölgenin yarı ahalisini de uyandırırdım."</p><p class="calibre9">Cuthbert uysalca, "Etrafta belinde tabancayla dolaşmayacağını biliyordum," dedi. "Dikkati çekecek kadar çirkinsin, Steven'in oğlu Roland. Ama on beş gibi ihtiyarlara özgü bir yaşa yaklaşırken bile ahmakça davranmıyorsun"</p><p class="calibre9">"Yolculukta kullandığımız adları değiştirmemeye karar vermiştik. Aramızda bile bu adları kullanacaktık."</p><p class="calibre9">Cuthbert ayağını uzatarak çıplak topuğunu çimenlere bastırdı. Kollarını uzatıp bileklerini iyice bükerek başını eğdi. Saraya girmeyi meslek edinen birinin taklidini ustalıkla yapıyordu. Ayrıca bataklıkta duran bir balıkçıya da şaşılacak kadar benziyordu. Roland istememesine rağmen güldü. Sonra ateşi olup olmadığını anlamak için sol bileğinin içini alnına dayadı. Tanrılar da biliyorlardı ya, kafasının içi ateş gibiydi. Ama alnı serindi.</p><p class="calibre9">Ellerini aşağıya sarkıtan ve gözlerini de alçakgönüllü bir tavırla yere diken, Cuthbert, "Senden özür diliyorum, silahşor," dedi.</p><p class="calibre9">Roland'ın yüzündeki tebessüm siliniverdi. "Beni bir daha böyle çağırma, Cuthbert. Lütfen. Ne burada, ne de başka yerde. Eğer bana değer veriyorsan."</p><p class="calibre9">Cuthbert şakacı tavırlarını hemen bir tarafa bırakarak atının sırtında oturan Roland'a hızla yaklaştı. Bu kez gerçekten üzülmüştü.</p><p class="calibre9">"Roland... Will... affedersin."</p><p class="calibre9">Roland onun omzuna vurdu. "Şimdilik bir zararı olmadı. Ama bu andan itibaren bunu hiç unutma. Mejis belki dünyanın bir ucunda... Ama yine de bu dünyada. Alain nerede?"</p><p class="calibre9">"Dick'i mi kastediyorsun? Onun nerede olduğunu sanıyorsun?" Cuthbert açıklığın ilersini işaret etti. Orada kara bir yığın ya horluyordu ya da boğularak ölmek üzereydi.</p><p class="calibre9">Cuthbert, "Bizimki deprem sırasında bile uyur," dedi.</p><p class="calibre9">"Ama sen benim geldiğimi duydun ve uyandın."</p><p class="calibre9">"Evet." Cuthbert gözlerini arkadaşının yüzüne dikmiş, Roland'ı endişelendiren bir dikkat ve ısrarla inceliyordu. "Başına bir şey mi geldi? Bir tuhaf halin var."</p><p class="calibre9">"Öyle mi?"</p><p class="calibre9">"Evet. Heyecanlı gibisin. Hatta keyifli de."</p><p class="calibre9">Roland, Cuthbert'e Susan'dan söz edeceksem şimdi tam zamanı, diye düşündü. Ama konuyu iyice incelemeden hemen arkadaşına açılmamaya karar verdi. (Kararların çoğunu ve kuşkusuz en iyilerini böyle fazla düşünmeden verirdi.) Susan'la Belediye Başkanı'nın konağında karşılaştıkları zaman Cuthbert'le Alain onların birbirlerini ilk kez gördüklerini sanacaklardı. Bunun ne zararı vardı?</p><p class="calibre9">"Yeterince hava aldım." Roland attan inerek eyerin kayışlarını çözmek için eğildi. "Ayrıca bazı ilginç şeyler de gördüm."</p><p class="calibre9">"Ah! Konuş, kalbimin en sevgili kiracısı!"</p><p class="calibre9">"Bence yarına kadar beklemem daha doğru olur. Senin şu ayı kış. uykusundan uyandığı zaman hikâyeyi bir tek defa anlatmak yeterli olur. Ayrıca yorgunum. Ama seninle bir tek şeyi paylaşacağım. Bu bölgede fazla at var. Atlarıyla ün yapmış olan bir baronluk için bile çok fazla."</p><p class="calibre9">Cuthbert bir şey soramadan Roland eyeri Aceleci'nin sırtından alıp sazla örülmüş üç küçük kafesin yanına bıraktı. Bu kafesler bir atın sırtına kolaylıkla yüklenebilmeleri için birbirlerine işlenmemiş deriden şeritlerle bağlanmıştı. İçlerinde boyunları beyaz halkalı üç güvercin uykulu uykulu, "Huu," çekiyorlardı. İçlerinden biri başını kanadının altından çıkararak Roland'a bir göz attı. Sonra başını tekrar kanadının altına soktu.</p><p class="calibre9">Roland, "Bu çocuklar iyi mi?" diye sordu.</p><p class="calibre9">"İyiler. Samanların arasında birbirlerini mutlu mutlu gagalıyorlar. Herhalde kendilerini tatilde sanıyorlar. Sen demin ne demek istedin?"</p><p class="calibre9">Roland, "Yarın," dedi. Cuthbert onun başka bir şey söylemeyeceğini anlamıştı. Sadece başını salladı. Sonra da "nöbetçim" dediği kuş kafasını bulmaya gitti.</p><p class="calibre9">Yirmi dakika sonra Aceleci'nin üzerindekiler alınmış ve hayvan kaşağılanmıştı. Şimdi Güderi ve Zamklı Çocuk'la birlikte otluyordu. (Cuthbert atına normal insanlar gibi uygun bir ad takmıyordu.) Roland yatağına sırtüstü uzandı. Gözlerini gökyüzündeki son yıldızlara dikti. Cuthbert, Aceleci'nin nal seslerini duyduğu zaman hemen uyanmıştı. Şimdi de yine çabucak uykuya dalmıştı. Ama Roland'ın hiç uykusu yoktu.</p><p class="calibre9">Şimdi bir ay öncesini düşünüyordu. Fahişenin odasını. Babası karyolaya ilişmiş, onun giyinmesini seyrediyordu. Steven'in sözleri Roland'ın kafasında bir gong sesi gibi yankılanıyordu. Ben bunu iki yıldan beri biliyordum. Delikanlıya bu yankılanma ömrünün sonuna kadar sürecekmiş gibi geliyordu.</p><p class="calibre9">Ama babasının söyleyecek başka sözleri de vardı. Pek çok sözü. Manen hakkında. Roland'ın annesi konusunda. Belki de kadın o kadar suçlu değildi. Roland'ın babası vatansever olduklarını iddia eden soygunculardan söz etti. John Farson'dan da. Adam gerçekten Cressia'ya gitmişti. Ama sonra oradan ayrılmıştı. Her zamanki gibi ortadan kaybolmuştu. Şiddetle rüzgâra kapılan duman gibi. John Farson oradan ayrılmadan önce o ve adamları Baronluk'un merkezi Indrie'yi yakıp kül etmişlerdi. Yüzlerce insanı öldürmüşlerdi. Bu nedenle Cressia'nın daha sonra Birlik'ten ayrılarak İyi Adam'ın tarafına geçmesine şaşmamak gerekiyordu. Baronluk Valisi, Indrie Belediye Başkanı ve Yüksek Şerifin kesilmiş kafaları yazın başlarında John Farson'un ziyareti sona erdiği zaman kentin sur kapısını süslemişti. Steven Deschain, "Bu ikna edici bir politika," dedi.</p><p class="calibre9">Bu bir tür şato oyununa benziyordu. İki ordu tepelerin arkasından çıkmış ve son çarpışma başlamıştı. Roland'ın babası öyle söylüyordu. Halk tarafından desteklenen bütün ihtilallerde olduğu gibi Orta-Dünya'daki Baronluklar'ın çoğu John Farson'un ciddi bir tehlike olduğunu kavrayamadan oyun sona erecekti... Ve adamın demokrasi düşüncesine ve "sınıf köleliği ve eski peri masalları" diye tanımladığı şeyi sona erdireceğine inananlarsa onun değişimi sağlayacak bir lider olduğunu düşüneceklerdi.</p><p class="calibre9">Roland'ın babası ve silahşorlardan oluşan ka-tet'i bu iki olasılığın üzerinde durmuyor, Farson'a önem vermiyorlardı. Adamı önemsiz biri saymaları delikanlıyı şaşırtıyordu. Aslına bakılırsa gruptakiler Birlik'i de önemsiz görüyorlardı.</p><p class="calibre9">Karyolada oturan Steven tek oğluna, yaşayabilen tek çocuğuna ciddi ciddi bakarak, "Seni buradan göndereceğim," dedi. "Artık Orta-Dünya'da gerçekten güvenli bir yer kalmadı. Bununla birlikte Temiz Deniz'in kıyısındaki Mejis Baronluğu son zamanlarda bulunabilecek en güvenli yer sayılır... Onun için Mejis'e gideceksin. Yanına arkadaşlarından en azından ikisini alacaksın. Herhalde onlardan biri Alain olacak. Ama lütfen yol arkadaşı olarak o durmadan gülen çocuğu seçme! Yanında durmadan havlayan bir köpek ondan daha çok işine yarar."</p><p class="calibre9">Roland başka zaman olsaydı dünyayı biraz olsun görebileceği için çok sevinirdi. Ama şimdi öfkeyle itiraz etti. İyi Adam'la son savaşa girilecekse, o da babasının yanında çarpışmak istiyordu. Sonuçta o artık bir silahşordu. Henüz çırak sayılırdı ama...</p><p class="calibre9">Babası kesin bir tavırla başını ağır ağır salladı. "Olmaz, Roland. Durumu anlamıyorsun. Ama anlayacaksın. Mümkün olduğu kadar."</p><p class="calibre9">Daha sonra baba oğul Orta-Dünya'nın son yaşayan kentinin yukarsındaki surlarda dolaştılar. Gilead sabah güneşinde yemyeşil ve görkemliydi. Bayrakları uçuşuyor, Eski Mahalle'de sokak satıcıları dolaşıyordu. Atlar süvarilere ayrılmış olan yollarda koşuyorlardı. Bu yollar her şeyin kalbi olan Saray'dan etrafa uzanıyordu. Babası Roland'a daha başka şeyler de anlattı. (Ama her şeyi değil.) Delikanlı birçoğunu anladı. (Ama her şeyi değil. Babası da onları anlamıyordu zaten.) Her ikisi de Kara Kule'den söz etmediler. Ama Kule artık Roland'ın kafasının içinde yaşıyordu. Bu olasılık uzaklardaki ufukta beliren bir fırtına bulutu gibiydi.</p><p class="calibre9">Bütün bu olanlar Kule'yle mi ilgiliydi? Yani Orta-Dünya'yı yönetme hayalleri kuran ve kendini önemli sayan bir soyguncunun bütün bunlarla bir ilgisi yok muydu? Ya da annesini büyüleyen o sihirbazla? Stein ve adamlarının Cressia'da bulmayı umdukları cam küreyle?.. Ama Kara Kule?</p><p class="calibre9">Roland bu soruyu babasına sormadı. Sormaya cesaret edemedi.</p><p class="calibre9">Roland şimdi yatağında dönerek gözlerini kapattı. Kapatır kapatmaz da karşısında o kızın yüzü belirdi. Susan'ın dudaklarının dokunuşunu hissetti. Teninin güzel kokusunu duydu. Birdenbire başının tepesinden kuyruk sokumuna kadar ateş gibi kesildi. Kuyruk sokumundan ayak parmaklarına kadar da buz gibi. Delikanlı sonra kız Aceleci'nin sırtından inerken gözüken bacaklarını hatırladı. (Susan'ın sıyrılan eteğinin altından iç çamaşırları da bir an gözükmüştü.) Ve o zaman vücudunun sıcak ve soğuk kısımları yer değiştirdi.</p><p class="calibre9">Memleketindeki o fahişe ona ilk seks dersini vermişti ama Roland'ı öpmeye yanaşmamıştı. Çocuk buna kalkıştığı zaman da başını çevirmişti. Roland'ın istediklerini yapmasına izin vermişti ama öpmeye hayır! Roland o sırada büyük bir düşkırıklığına uğramıştı. Ama şimdi buna seviniyordu.</p><p class="calibre9">Delikanlının yeni yetişen çocuklara özgü o huzursuz ama berrak kafası Susan'ın beline kadar inen saç örgüsünün, güldüğü zaman ağzının iki yanında beliren gamzelerin, tatlı sesinin ve eski dilde konuşmasının üzerinde durdu. Susan'ın onu öpmek için ayaklarının üzerinde yükselirken omuzlarını tutmasını düşündü. Hafif ama güçlü ellerini tekrar omuzlarımda hissetmek için her şeyimi veririm, dedi kendi kendine. Ve kızın dudaklarına değen dudakları. Bu, öpüşmeyi fazla bilmeyen bir ağızdı. Roland'a öyle geliyordu. Yine de Susan'ın bu konudaki bilgisi delikanlınınkinden biraz daha fazla sayılırdı.</p><p class="calibre9">Dikkatli ol, Roland. Bu kıza olan duygularının her şeyi altüst etme. sine izin verme. O zaten özgür değil. Bunu ima etti. Evli olduğunu sanmıyorum ama galiba birine söz vermiş.</p><p class="calibre9">Roland o sırada ilerde olacağı gibi acımasız bir insan değildi. Ama yine de o acımasızlık tohumlarını içinde taşıyordu. Bu küçük, tas gibi şeyler ilerde kökleri derinliklere uzanan birer ağaç halini alacaktı. Ve acı meyveler vereceklerdi. Ve şimdi bu tohumlardan ilki çatladı ve ustura kadar keskin ilk filizini verdi.</p><p class="calibre9">Verilen söz geri alınabilir. Yapılan şey düzeltilebilir. Hiçbir şey kesin değil. Ama... o kızı istiyorum.</p><p class="calibre9">Evet. Bildiği tek şey buydu. Babasının suratını nasıl tanıyorsa, bu gerçeği de o kadar iyi biliyordu. Kızı istiyordu. Fahişe çırılçıplak karyolasına uzandığı ve yarı aralık gözlerle ona baktığı zaman kadını istediği gibi değil. Hayır, bu açken yiyecek ve susamışken su istemesine benziyordu. Bir bakıma o diğer güçlü isteğine de benziyordu. Marten'in toza bulanmış cesedini annesine yaptıkları yüzünden Gilead'ın anayolunda atının arkasında sürükleme isteğine.</p><p class="calibre9">Kızı istiyordu. Susan adlı o kızı istiyordu.</p><p class="calibre9">Roland diğer tarafına dönerek gözlerini yumdu ve uykuya daldı. Uykusu derin değildi; yeniyetmelerin o ham şiirsel rüyalarından biri aydınlatıyordu. Bu rüyalarda cinsel çekimle romantik aşk birbirine karışıyor ve bir daha tekrarlanmayacak bir biçimde şiddetli yankılar yapıyordu. Susuzluk görüntüleriyle dolu bu rüyalarda Susan Delgado ellerini Roland'ın omzuna tekrar tekrar koyuyordu. Delikanlıyı öpüyordu tekrar tekrar. Ve ona, "İlk kez bana gel," diyordu. "İlk defa benimle ol. İlk defa beni gör. Beni çok iyi gör."</p><p class="calibre9">Roland'ın uyuyup rüya gördüğü yerden aşağı yukarı yedi buçuk kilometre ötede Susan yatağına uzanmış, penceresinden dışarı bakıyordu. Eski Yıldız yaklaşan şafak yüzünden sönükleşmekteydi. Susan'ın yattığı zaman olduğu gibi şimdi de hiç uykusu yoktu.</p><p class="calibre9">Eve döndüğünde Cord Hala'sı ocağın önündeki salıncaklı sandalyesinde oturuyordu. (Oysa başka gecelerde bundan bir saat önce gider yatardı.) Ocakta ateş yoktu. Yılın bu mevsiminde küller süprülüp temizlenmişti. Biçimsiz eski siyah elbiseli kadının kucağındaki danteller köpüklere benziyordu. Kadın Susan'a doğaüstü gibi gözüken bir hızla dantellerin kenarlarını bastırıyordu. Kapı açılıp Susan rüzgârla birlikte içeri girdiğinde Cord Hala başını kaldırıp yeğenine bakmadı.</p><p class="calibre9">"Bir saat önce dönmeni bekliyordum." Sonra ekledi. "Endişelendim." Ama sesinden pek böyle bir şey olmadığı anlaşılıyordu.</p><p class="calibre9">Susan sadece, "Ya?" dedi ve başka bir şey söylemedi. Başka bir gece olsaydı kulağıma yalanmış gibi gelen mazeretlerimi beceriksizce sıralardım, diye düşündü. Bütün yaşamı boyunca Cord Hala onu hep böyle etkilemişti. Ama bu sıradan bir gece değildi. Susan'ın bütün yaşamı boyunca hiç böyle bir gece olmamıştı. Kız Will Dearborn'u kafasından atamıyordu.</p><p class="calibre9">Cord Hala başını kaldırdı. Birbirine yakın, boncuk gibi gözlerinde merak ve dikkat vardı. İri burnu ince, bıçak gibiydi. Susan, Cöos'a gitmek için yola çıktığından beri bazı şeyler hiç değişmemişti. Susan halasının bakışlarıyla yüzünü ve vücudunu taradığını yine hissedebiliyordu. Telleri sivri küçük süpürgelere benziyordu bu bakışlar.</p><p class="calibre9">Cord Hala, "Neden bu kadar geciktin?" diye sordu. "Bir sorun mu çıktı?"</p><p class="calibre9">"Hiçbir sorun çıkmadı." Ama kız bir an cadının kapıda yanında durup gevşekçe sıktığı yumruğunun arasından saç örgüsünü nasıl kaydırdığını düşündü. Gitmek istemiş, Rhea'ya işlerinin bitip bitmediğini sormuştu.</p><p class="calibre9">Büyücü, "Belki küçük bir şey daha var," demişti... Ya da Susan'a öyle geliyordu. Ama bu küçük şey neydi? Kız bunu hatırlamıyordu. Acaba önemli miydi? Thorin'in çocuğunu taşımaya başlayıncaya kadar Rhea'yı görmeyecekti... Adamla Hasat gecesine kadar buluşamayacağına göre Cöon'a en erken kışın sonlarında gidecekti. Bir ömür demekti bu. Hemen hamile kalmadığı takdirde bu süre daha da uzayacaktı...</p><p class="calibre9">"Eve dönerken ağır ağır yürüdüm, hâlâ, hepsi o kadar."</p><p class="calibre9">Cord Hala, "O halde neden bu haldesin?" diye sordu. Kadın seyrek kaşlarını çatarken alnında dikey çizgiler belirdi.</p><p class="calibre9">Susan, "Ne var ki?" diye sordu. Önlüğünü çıkarıp bağlarını birbirine düğümledi ve mutfak kapısının hemen içindeki çengele astı.</p><p class="calibre9">"Yanakların kızarmış. Keyiflisin. Yeni sağılmış süte benziyorsun."</p><p class="calibre9">Susan az kalsın gülecekti. Erkekler konusunda pek bilgisi yoktu halasının. Kız yıldızlar ve gezegenler konusunda ne kadar bilgiliyse kadın da erkek konusunda o kadar bilgiliydi işte. Ama Cord Hala yine de işin can alacak noktasına parmağını basmıştı.</p><p class="calibre9">Kız, "Herhalde bunun nedeni gece havası," dedi. "Kayan bir yıldız gördüm, Cord Hala. Ve incecik'in sesini duydum. Bu gece sesi yüksek."</p><p class="calibre9">Halası ilgisizce, "Öyle mi?" diye mırıldandı. Sonra da kendisini ilgilendiren o konuya döndü. "Muayene edilirken sıkıldın mı?"</p><p class="calibre9">"Biraz."</p><p class="calibre9">"Ağladın mı?"</p><p class="calibre9">Susan, "Hayır," der gibi başını salladı.</p><p class="calibre9">"İyi. Ağlamamalısın. Bu her zaman daha iyidir. Duyduğuma göre kızların ağlaması cadının hoşuna gidiyormuş. Şimdi, Sue... ihtiyar sana bir şey verdi mi?"</p><p class="calibre9">"Evet." Susan elini cebine sokarak üzerinde "DÖRÜT" yazan kâğıdı çıkardı. Onu kadına uzattı. Halası yüzünde açgözlü bir ifadeyle kâğıdı kaptı. Kadın son ay Susan'a karşı çok yumuşak davranmıştı. Ama artık istediğini elde etmişti. (Susan da olaya iyice karışmış ve çok fazla şey vaat etmişti. Artık fikrini değiştiremezdi!) Cordelia rahatlamıştı. Ve şimdi eski halini almıştı. Susan'ın yanında yetiştiği o ekşi suratlı, kibirli, çoğu zaman kuşkucu kadın halini. Cordelia ağırkanlı, işleri oluruna bırakan ağabeysiyle hemen her hafta müthiş bir öfkeyle kavga etmişti. Bir bakıma Cord Hala'nın her zamanki halini alması Susan'ı rahatlatmıştı. Kadının her gün İyi Peri Cybilla rolünü oynaması kızın sinirlerini bozmuştu.</p><p class="calibre9">Cord Hala parmağını kâğıdın aşağısına sürdü. "Evet, evet, bu cadının işareti. Bazıları bunun Şeytan'ın toynağı anlamına geldiğini söylüyor. Ama bize vızgelir, öyle değil mi, Sue? Kadın iğrenç ve pis bir yaratık. Ama yine de iki kadının bu dünyada bir süre daha geçinmelerini sağladı. Bundan sonra onu sadece bir defa daha görmen gerekecek. Herhalde Yılın Sonu'nda. Hamileliğin ilerlediği zaman."</p><p class="calibre9">Susan, "Bu daha geç olacak," diye açıkladı. "Şeytan Ayı'nın on dördüne kadar Thorin'le buluşmayacağım. Hasat Panayırı ve ateşten sonrasına kadar."</p><p class="calibre9">Cord Hala'nın hem gözleri irileşti, hem de ağzı bir karış açık kaldı. "Bunu o mu söyledi?"</p><p class="calibre9">Susan kendisinden beklenmeyecek bir aksilikle, beni yalancılıkla mı suçluyorsun, hala, diye düşündü. Aslında huy bakımından babasına çekmişti.</p><p class="calibre9">"Evet."</p><p class="calibre9">"Ama neden? Niçin o kadar uzun bir süre beklenecek?" Cord Hala'nın çok sarsıldığı belliydi. Düşkırıklığına uğradığı da. Kadın bu işten o ana kadar sadece sekiz gümüş ve dört altın kazanmıştı. Paraları bir sincap gibi gizli yeri neredeyse oraya saklamıştı. (Susan, Cordelia'nın her fırsatta fakirlikten yakınmasına rağmen o gizli yerde bir hayli parası olduğundan şüpheleniyordu.) Thorin'in Cordelia'ya verdiği paranın iki katı borcu vardı... Bunu kızla buluştuğu gece ödeyecekti. Aynı miktarı Rhea, Susan'ın hamile ve çocuğun da dürüst olduğunu kanıtladığı zaman verecekti. Bir arada bir hayli paraydı bu. Böyle küçük bir yer ve onlar gibi önemsiz insanlar için önemli bir meblağ sayılırdı. Ama şimdi paranın ödeme tarihi iyice ertelenmişti...</p><p class="calibre9">Sonra Susan yattığı zaman affedilmesi için dua ettiği o günahı işledi. (Ama pek de hevesle değil.) Cord Hala'nın yüzünde beliren o ifade kızın çok hoşuna gitti. İstediğini elde edemeyen, düşkırıklığına uğrayan bir insanın ifadesiydi bu. Tam cimri birine yakışacak bir şey.</p><p class="calibre9">Kadın, "Niçin o kadar uzun bir süre?" diye tekrarladı.</p><p class="calibre9">"Cöos'a gidip bunu cadıya sorabilirsin sanırım."</p><p class="calibre9">Cordelia Delgado zaten ince olan dudaklarını birbirine bastırdı. Dudakları dümdüz bir çizgi oldu. "Bana küstahlık mı ediyorsun, küçük hanım? Küstahça mı davranıyorsun?"</p><p class="calibre9">"Hayır. Kimseye küstahça davranamayacak kadar yorgunum. Yıkanmak, sonra da yatmak istiyorum. Cadının ellerinin hâlâ üzerimde dolaştıklarını hissediyorum."</p><p class="calibre9">"İyi ya. Öyle yap. Belki yarın sabah bu konuyu hanımlara daha Çok yakışan bir biçimde konuşuruz. Tabii gidip Thorin'i de görmemiz gerekecek." Rhea'nın Susan'a verdiği kâğıdı katladı. Hart Thorin'i ziyaret etme fikri hoşuna gitmişti. Kâğıdı elbisesinin cebine koyacak oldu</p><p class="calibre9">Susan, "Hayır," dedi. Sesi ondan umulmayacak kadar sert çıkmıştı. Hem de halasının elinin havada donmuş gibi kalmasına neden olacak kadar. Cordelia kıza baktı. Şaşırmış olduğu belliydi. Susan bu yüzden biraz utandı. Ama gözlerini halasından kaçırmadı. Elini uzattı. Eli hiç titremiyordu.</p><p class="calibre9">"Kâğıdı ben saklayacağım, hala."</p><p class="calibre9">Cord Hala, "Sana böyle konuşmanı kim söyledi?" dedi. Öfkesinden sesi iniltiye dönüşmüştü. Susan bir an Cord Hala'nın sesini incecik'inkine benzetti. Herhalde böyle düşünmek biraz günahtı. "Sana, annesiz kalmış bir kızı büyüten bir kadınla böyle konuşmanı kim söyledi? O kızın ölmüş olan zavallı babasının kızkardeşiyle böyle konuşmanı?"</p><p class="calibre9">"Bunu kimin söylediğini biliyorsun." Susan hâlâ elini uzatmış bekliyordu. "Onu ben saklayacağım. Ve kâğıdı Belediye Başkanı'na ben vereceğim. Rhea ondan sonra kâğıda olacaklara hiç aldırmadığını söyledi. Thorin isterse onunla poposunu silsin!' dedi."</p><p class="calibre9">Bu sözleri duyan Cordelia kıpkırmızı kesildi. Onun bu hali de Susan'a büyük bir zevk verdi. "Ama o zamana kadar kâğıt bende kalacak."</p><p class="calibre9">Cord Hala öfkeyle, "Şimdiye dek böyle bir şeyi hiç duymadım," diye söylendi... Ama kirli kâğıt parçasını Susan'a geri verdi. "Böyle önemli bir belgenin bacak kadar bir kıza teslim edilmesini mi istiyor?"</p><p class="calibre9">Susan, ama Thorin'le anlaşmaya gelince bacak kadar kız sayılmıyorum, öyle değil mi, dedi kendi kendine. Ona gidecek ve kemiklerinin çıtırdısını dinleyecek ve belki de çocuğunu dünyaya getireceğim. Tabii o zaman bir karış boyunda bir çocuk sayılmayacağım, öyle mi?</p><p class="calibre9">Kâğıdı cebine koyarken gözlerini ona dikti. Cord Hala'nın bakışlarındaki öfkeyi görmesini istemiyordu.</p><p class="calibre9">Kadın köpük köpük danteli eliyle iterek dikiş kutusuna attı. "Yukarı çık." Danteller şimdi karmakarışık duruyordu. Oysa hiç böyle olmazdı. "Yıkanırken özellikle ağzının temizlenmesine dikkat et. Ağzını, sana olan sevgisi yüzünden çok şeyden vazgeçen o kimseye karşı saygısı ve küstah davranmaması için iyice yıka."</p><p class="calibre9">Susan dilinin ucuna gelen binlerce cevabı yutarak sessizce odadan çıktı. Merdivenden çıkarken çoğu zaman olduğu gibi utanç ve öfkeyle titriyordu.</p><p class="calibre9">Ve işte şimdi burada, yatağındaydı. Yıldızlar sönükleşir, ilk parlak renkler gökyüzünü boyarken o hâlâ uyuyamamıştı. Gece olanlar kafasından inanılmayacak belirsiz şekiller halinde geçiyordu. İskambilleri karıştırıyor ama karşısına çıkan kartta hep Will Dearborn'un yüzü oluyordu. Kız bu yüzün bir an çok sertken birdenbire beklenmedik bir biçimde yumuşadığını düşündü. Bu yüz yakışıklı mıydı? Evet, Susan öyle düşünüyordu. Bunu biliyordu hatta.</p><p class="calibre9">"Hiçbir kızdan benimle ata binmesini istemedim. Ona kendisini ziyaret etmeme izin verip vermeyeceğini de sormadım. Bunu senden istedim, Patrick'in kızı Susan..."</p><p class="calibre9">Neden şimdi? Niçin onunla hiçbir yararı olmayacak bir anda karşılaştım?</p><p class="calibre9">Eğer bu ka'ysa bir rüzgâr gibi gelecek. Bir siklon gibi. Susan karyolada bir sağa döndü, bir sola. Galiba sabaha kadar uyuyamayacağım, diye düşündü. Belki uçuruma kadar yürüyüp güneşin doğuşunu seyretsem daha iyi olur.</p><p class="calibre9">Hem hasta, hem de iyiymiş gibiydi. Sabah kuşlarının ilk cıvıltılarını dinliyor, Will'in dudaklarının dokunuşunu düşünüyordu. İnce dokuluydu dudakları. Delikanlının ellerini koyduğu kaba dokumalı gömleğinin altından, cildinden yükselen kokuyu da hatırlıyordu.</p><p class="calibre9">Sanki yanıyordu kız. Bir meşale gibi. Kısa bir süre sonra güneş ufukta yükseldiği zaman Susan derin bir uykuya daldı. Hafifçe gülümsüyordu. Örgüsünü açtığı saçları yüzünün bir yanıyla yastığın üzerinde altın yığını gibi parlıyordu.</p><p class="calibre9">Şafaktan önceki saat Yolcuların Dinlenme Yeri'nin salonu diğer zamanlara göre sessiz sayılırdı. Çoğu gece ikiye kadar avizeyi ışıltılı bir mücevhere dönüştüren gaz lambası kısılmıştı. Şimdi titreşen küçük mavi benekler gibiydi. Yüksek tavanlı uzun oda gölgeler içindeydi. Hayaletlere yakışacak bir yerdi burası.</p><p class="calibre9">Bir köşeye ocağı yakmak için kullanılacak tahtalar yığılmıştı. O gece "Beni Seyret" oyunu sırasında çıkan kavgada kırılan iki iskemleden kalmıştı bunlar. (Kavgacılarsa şu anda Yüksek Şerifin sarhoşlar hücresinde ikâmet ediyorlardı.) Diğer köşede bolca kusmuktan oluşan bir gölcük pıhtılaşmaya başlamıştı. Salonun dibindeki sahnemsi yere eski bir piyano konmuş, önündeki banka demirağacından bir sopa dayanmıştı. Barkie'nin sopasıydı bu. Adam hem oranın koruması, hem de azılı biriydi. Barkie bankın altında horluyordu. Yara bere içindeki çıplak karnı çizgili kadife pantolonunun belinden ekmek hamuru gibi yükseliyordu. Adamın elinde bir tek iskambil kâğıdı vardı: kupa ikilisi.</p><p class="calibre9">Odanın batı ucunaysa kumar masaları dizilmişti. İki sarhoş bunlardan birine kafalarını dayamış horluyordu. Salyaları yeşil çuhaya akıyor, uzattığı elleri birbirine dokunuyordu. Arkasındaki duvarda, Eld'in Ulu Kralı Arthur'un bir resmi vardı. Beyaz bir küheylana binmişti kral. Altında Yüksek ve Aşağı Dil'in garip bir karışımıyla yazılmış bir tabela asılıydı. KÂĞIT OYUNUNDA SİZE VERİLEN EL KONUSUNDA TARTIŞMAYA KALKMAYIN. YAŞAM KONUSUNDA DA.</p><p class="calibre9">Oda boyunca uzanan tezgâhın arkasında, yukarda korkunç bir hayvanın doldurulmuş kafası vardı: Çatallı boynuzlarıyla iki kafalı, kötü bakışlı dört gözlü bir geyikti bu. Yolcuların Dinlenme Yeri'nin müdavimleri geyikten "Kolay Av" diye söz ederlerdi. Kimse bunun nedenini bilmiyordu. Şakacının biri hayvanın iki boynuzunun üzerine dişi domuzların memelerinden yapılan prezervatifleri dikkatle takmıştı. Tezgâhın hemen üzerinde ve Kolay Av'ın hoşnutsuzca bakışları altında hanın dansözleri ve kiralık kızlarından Koşucu Pettie yatıyordu... Aslında Pettie'nin gençlik günleri gerilerde kalmıştı. Yakında yukardaki küçücük odaya çıkacak gücü de bulamayacaktı. Kadın tombul bacaklarını iki yandan sarkıtmıştı. Pis etekleri karmakarışıktı. Pettie derin soluklar alarak horluyordu. Arada sırada da ayaklarını ve tombul parmaklarını oynatıyordu. Kadının horultusu dışında sadece dışarda esen yaz rüzgârının uğultusu ve tek tek çevrilen iskambil kâğıtlarının hafif, düzenli hışırtısı duyuluyordu.</p><p class="calibre9">Hambry Anayolu'na bakan, yarasa kanadı gibi iki yana açılan kapının yanında bir tek masa vardı. 'Konuklarla beraber olmak için' yukarıdaki dairesinden inen Coral Thorin'indi masa. Kadın Belediye Başkanı'nın kızkardeşi ve hanın da sahibiydi. Coral Thorin aşağıya ineceği zaman erken bir saati geçiyordu. Eski, çizik çizik tezgâhta viskiden çok biftek verildiğinde aşağıya iniyor, yukarıya da piyanist Sheb o berbat çalgısının başına geçerek tuşlara vurmaya başlayınca çıkıyordu. Belediye Başkanı Yolcuların Dinlenme Yeri'ne hiç gelmezdi. Herkes han ve meyhanenin en aşağı yarı hissesinin onun olduğunu biliyordu. Thorin ailesi hanın getirdiği paranın zevkini çıkarıyor, ama sadece barın gece yarısından sonraki hali hoşlarına gitmiyordu. O saatlerde yere serpilmiş olan talaş dökülen bira ve akan kanları içmeye başlıyordu. Yirmi yıl önce 'disipline girmeyen bir çocuk' diye tanınan Coral'ın sert bir yanı vardı. Kadın politikacı ağabeysinden gençti. Onun kadar sıska da değildi. İri gözlüydü ve kafası bir sansarınkine benzerdi, ama yine de güzel sayılırdı. Meyhanenin açık olduğu saatlerde kimse kadının masasına oturmazdı. Barkie bunu yapmaya kalkışana hemen engel olurdu. Ama artık meyhane kapanmıştı. Sarhoşlardan çoğu çıkıp gitmiş ya da yukardaki odalarda sızmışlardı. Sheb piyanonun gerisindeki köşeye kıvrılıp yatmış ve derin bir uykuya dalmıştı. Meyhaneyi temizleyen gerizekâlı çocuk saat ikide gitmişti. (Ya da her zamanki gibi alaylar, hakaretler ve havada uçan birkaç bira bardağı yüzünden kaçmıştı. Özellikle Roy Depape bu çocuktan hiç hoşlanmıyordu.) Zavallı dokuzda dönecek ve bu eski eğlence sarayını neşeli bir gece için hazırlayacaktı. Bayan Thorin'in masasında oturan adam o saate kadar burada yalnızdı.</p><p class="calibre9">Adam pasyans açıyordu. Kâğıtlar önünde diziliydi. Kırmızının üzerinde siyah, siyahın üzerinde kırmızı. Kartlar Saray Karesi'ni oluşturmaya başlıyordu. Destenin geri kalan kısmı adamın sol elindeydi. Jonas kartları birer birer açarken sağ elindeki dövme oynuyor, tabut soluk alıyormuş gibi gözüküyordu. Sarsıcı bir görüntüydü. Pasyans oyuncusu yaşını başını almış bir adamdı. Belediye Başkanı'nın kızkardeşi kadar zayıf sayılmazdı ama yine de inceydi. Uzun beyaz saçları sırtına dökülüyordu. Güneşten iyice yanmıştı. Beyaz bıyığı o kadar uzundu ki, tarazlanmış beyaz uçları hemen hemen çenesine kadar sarkıyordu. Çok insan "uydurma bir silahşorun bıyığı" diye düşündüğü halde kimse bu uydurma sözcüğünü Eldred Jonas'ın yüzüne karşı söyleyemiyordu. Adam beyaz ipek bir gömlek giymişti. Siyah kabzalı bir tabanca kalçasından sarkıyordu. İlk bakışta etrafı kırmızı iri gözlerinde keder olduğunu sanırdınız. Ama ikinci defa dikkatle baktığımız zaman adamın gözlerinin sulandığını anlardınız. Bu gözler duygu bakımından Kolay Av'ınkiler kadar ölüydü.</p><p class="calibre9">Jonas maça ası açtı. Ama bunu koyabileceği bir yer yoktu. Adam garip, ince bir sesle, "Püf," dedi. "Seni köpek!" Jonas'ın sesi aynı zamanda titriyordu. Ağlamak üzere olan bir adamın sesi gibi. Bu, Jonas'ın etrafı kızarmış ıslak gözlerine de uyuyordu. Adam kâğıtları topladı.</p><p class="calibre9">Onları karıştıramadan yukarda bir kapı usulca açılıp kapandı. Jonas iskambilleri bir tarafa bırakarak elini tabancasının kabzasına attı. Sonra yukarda galeriden geçen Reynolds'un botlarının çıkardığı sesi tanıdı. Tabancayı bırakarak onun yerine kemerinden tütün kesesini aldı. Reynolds'un her zaman kullandığı pelerinin etekleri gözüktü. Merdivenden inmeye başladı. Yüzünü yeni yıkamıştı. Kıvırcık kızıl saçları kulaklarına kadar iniyordu. Sevgili Bay Reynolds yakışıklılığıyla övünürdü. Ama neden olmasın? Çok çapkındı. Yaşı onun iki katı olan Jonas'tan çok daha fazla kadın görmüştü.</p><p class="calibre9">Reynolds merdivenden inerek tezgâha gitti. Bir an durup Pettie'nin şişman budunu sıktı. Sonra tütün ve iskambillerle oturan Jonas'ın yanına gitti.</p><p class="calibre9">"İyi akşamlar, Eldred."</p><p class="calibre9">"Günaydın, Clay." Jonas keseyi açarak bir sigara kâğıdı aldı, içine tütünleri serpti. Sesi titriyordu ama elleri güçlüydü. "Sigara ister misin?"</p><p class="calibre9">"Evet. Bir sigara hoşuma gider."</p><p class="calibre9">Reynolds bir iskemle alıp çevirdi. Sandalyeye ata biner gibi oturarak kavuşturduğu kollarını iskemlenin arkalığına dayadı. Jonas'ın ona verdiği sigarayı parmaklarının üzerinde yuvarladı. Silahşorlara özgü eski bir oyundu bu. Büyük Tabut Avcıları pek çok eski silahşor oyunu biliyorlardı.</p><p class="calibre9">"Roy nerede? Sayın Kontesin yanında mı?" Üç adam Hambry'den geleli bir aydan biraz daha uzun bir süre geçmişti. Ve bu sürede Roy Depape, Deborah adlı on beş yaşındaki bir fahişeye tutulmuştu. Çarpık bacaklı kız topuklarını yere vurarak yürüyor ve gözlerini kısarak uzaklara bakıyordu. Jonas da bu yüzden onun bir kovboy sülalesinden geldiğinden kuşkulanmıştı. Ama Deborah bazen pek azametli davranıyordu. Kızı "Sayın Kontes" diye çağırmaya Clay Reynolds başlamıştı. Bazen de "Majesteleri" diye. Sarhoşken de ondan "Roy'un Taçlı Kahpesi" diye söz ediyordu.</p><p class="calibre9">Reynolds, Jonas'a bakarak başını salladı. "Kız sanki onu sarhoş ediyor."</p><p class="calibre9">"Nasıl olsa kendine gelir. Küçük bir fahişe uğruna bizimle ilişkisini kesecek değil. Kız o kadar cahil ki, 'kedi' yazmasını bile bilmiyor. Bilmiyor ya. Bunu ona sordum."</p><p class="calibre9">Jonas bir sigara daha sardı. Keseden çıkardığı kükürtlü kibriti başparmağının tırnağına sürerek tutuşturdu. Önce Reynolds'un sigarasını yaktı, sonra da kendisininkini.</p><p class="calibre9">Küçük sarı bir sokak köpeği yarasa kanadı biçimi kapının altından içeri girdi. İki adam sigaralarını tüttürerek sessizce ona baktılar. Köpek salonda ilerledi. Önce köşedeki ekşimiş kusmukları kokladı. Sonra da onu yemeye başladı. O arada kuyruğunu sallayıp duruyordu.</p><p class="calibre9">Reynolds verilen kâğıtlar konusunda tartışma çıkarılmaması için müşterileri uyaran tabelayı başıyla işaret etti. "Bu köpek orada yazılanları anlıyor."</p><p class="calibre9">Jonas aynı fikirde olmadığını açıkladı. "Hiç de değil, hiç de değil. O sadece bir köpek. Kusmuk yiyen bir it. Yirmi dakika önce bir atın nal şakırtılarını duydum. Önce bu tarafa doğru geldi. Sonra da döndü. Kiraladığınız bekçilerden biri olabilir mi acaba?"</p><p class="calibre9">"Hiçbir şeyi kaçınmıyorsun değil mi?"</p><p class="calibre9">"Dikkatsizlik zararlı olur. Çok zararlı. O atlı bizim tuttuğumuz adam mıydı?"</p><p class="calibre9">"Evet. Uçurumun doğu ucundaki küçük çiftliklerden birinde çalışıyor. Onların geldiğini görmüş. Üç kişi. Genç. Henüz bebek sayılacak üç yolcu." Reynolds bu bebek sözcüğünü Kuzey Baronluklar'ın yerlilerinin yaptıkları gibi söylemişti. "Beb-bek," diye. "Endişelenecek bir şey yok."</p><p class="calibre9">Jonas, "Haydi, haydi," dedi. "Bunu bilemeyiz." Titrek sesi yüzünden karşısındakiyle uzlaşmaya çalışan bir ihtiyar izlenimi bırakıyordu. "Gençlerin gözleri uzakları iyi görür, derler."</p><p class="calibre9">Reynolds, "Gençlerin gözleri onlara işaret edilen şeyleri görür," diye cevap verdi. Köpek ağzını yalayarak koşa koşa onun yanından geçti. Reynolds onun ilerlemesine bir tekmeyle yardım etti. Hayvan tekmeden kaçacak kadar çabuk davranamadı. Telaşla yarasa kanadı biçimi kapının altından dışarı fırladı. Tiz bir sesle bağırıyordu. Bu yüzden piyanonun önündeki bankın altında yatan Barkie boğuk bir ses çıkararak burnundan soludu. Eli açıldı ve iskambil kâğıdı yere düştü.</p><p class="calibre9">Jonas, "Belki öyle," dedi. "Belki de değil. Her neyse. Onlar Birlik'ten gelen piçler. Rimer ve yanında çalıştığı ahmak yanılmıyorsa bu gençler Yeşil bilmemnedeki büyük toprak sahiplerinin oğulları. Bu yüzden çok çok dikkatli davranmamız gerekiyor. Usul usul yürümeliyiz. Sanki ayaklarımızın altında yumurta kabukları varmış gibi. Burada en aşağı üç ay daha kalmamız gerekiyor! O delikanlılar da bütün bu aylar boyunca burada kalabilirler. Şunu bunu sayarlar ve hepsini kaydederler. Şu ara böyle hesaplar yapan birileri işimize gelmez. Bizim gibi 'yeniden temin' işinde çalışanlar için tehlikeli olur bu."</p><p class="calibre9">"Haydi! Onlarınki uydurma bir görev. Başlarını derde soktukları için böyle cezalandırılıyorlar. Babaları..."</p><p class="calibre9">"Babaları artık Farson'un bütün güneybatı sınırına hakim olduğunu ve yüksek arazide beklediğini biliyorlar. Belki o piçler de bunu duydular. Hepsi de Birlik'in ve onun mide bulandırıcı hükümdar ailesinin oyunlarının sona erdiğinin farkındalar. Bütün bunları bilemeyiz, Clay. Öyle insanların ne tarafa doğru sıçrayacaklarını hiçbir zaman tahmin edemezsin. Babalarının tekrar gözüne girmek için verilen görevi oldukça iyi bir biçimde yerine getirmeye çalışabilirler. Onları gördüğümüz zaman her şeyi daha iyi anlarız. Ama sana şimdiden bir tek şey söyleyeceğim: İstemediğimiz bir şeyi farkederlerse tabancaları kafalarına dayayarak onları bacakları kırılmış atlar gibi vuramayız. Babaları onlar sağken çocuklara çok kızmış olabilirler. Ama öldükleri takdirde kalpleri şefkatle dolar. Babalar böyledir. Onun için çok kurnazca davranmalıyız, Clay. Mümkün olduğu kadar kurnazca."</p><p class="calibre9">"O halde Depape'i bu işe karıştırmayalım."</p><p class="calibre9">Jonas o titrek sesiyle, "Roy uygun biçimde davranır," diyerek izmariti yere attı ve üzerine botunun topuğuyla bastı. Başını kaldırıp bir şeyi hesaplıyormuş gibi Kolay Av'ın cam gözlerine baktı. "Arkadaşın 'bu gece' mi dedi? O. piçler bu gece mi gelmişler?"</p><p class="calibre9">"Evet."</p><p class="calibre9">"Öyleyse yarın Avery'yi görecekler sanırım." Sözünü ettiği Mejis'in Yüksek Şerifi ve Hambry'nin Polis Müdürü Heck Avery'ydi. Gevşek davranan ihyan bir adamdı şerif.</p><p class="calibre9">Clay Reynolds, "Öyle sanıyorum," dedi. "Belgelerini filan gösterecekler herhalde."</p><p class="calibre9">"Evet, tabii ya. 'Nasılsınız, efendim?', 'Nasılsınız, efendim?' Ve 'Nasılsınız, efendim?'"</p><p class="calibre9">Reynolds sesini çıkarmadı. Çoğu zaman Jonas'ı anlayamıyordu. Ama on beş yaşından beri onunla birlikte dolaşıyordu. Ve genellikle soru sormamanın daha akıllıca bir şey olduğunu öğrenmişti. Böyle bir şeye kalkışılırsa ihtiyar akbaba "Özel Kapılar" diye tanımladığı yerlerden geçerek ziyaret ettiği diğer dünyalar konusunda konferans vermeye başlıyordu. Reynolds'a göre bu dünyada onu meşgul edecek yeterince kapı vardı.</p><p class="calibre9">Jonas, "Rimer'le konuşacağım," dedi. "O da şerife bu çocukların nerede kalmaları gerektiğini söylesin. Eski Bar K. çiftliğindeki yatakhane uygun. Nereyi kastettiğini biliyorsun, değil mi?"</p><p class="calibre9">Reynolds biliyordu. Mejis gibi bir baronlukta belirli bazı yerleri çabucak öğrenmek zorundaydın. Bar K. kentin kuzeydoğusunda terkedilmiş bir çiftlikti. O acayip tiz sesler çıkaran uçuruma da yakındı. Her sonbahar kanyonun ağzında çalı çırpı yakıyorlardı. Altı yedi yıl önce rüzgâr dönmüş ve ters tarafa doğru esmeye başlamıştı. Bar K.'nin önemli bir bölümü yanmıştı. Ambarlar, ahırlar, ev. Ancak yatakhane yangından kurtulmuştu. Orası İç Baronluklardan gelen üç toy çocuk için çok uygundu. Petrol alanından uzaktaydı.</p><p class="calibre9">Jonas taşralı Hambry'liler gibi konuşmaya başladı. "Bu hoşuna gitti değil mi? Evet, çok hoşuna gitti hem de. Bunun farkındayım, evlat. Cressia'da ne derler biliyor musun? 'Yemek odasındaki gümüşleri çalacaksan önce köpeği kilere hapset.'"</p><p class="calibre9">Reynolds başını salladı. İyi bir öneriydi bu. "Ya o kamyonlar? şu 'tanker' dediğin şeyler?"</p><p class="calibre9">Jonas, "Onların yeri iyi," dedi. "Zaten şu ara onları istemediğimiz kimselerin dikkatini çekmeden başka yere götüremeyiz. Öyle değil mi? Sen Roy'la oraya gidip taşıtların üzerini çalı çırpıyla ört. Şöyle kalın bir tabaka olmalı. Bunu öbür gün yap."</p><p class="calibre9">"Biz Citgo'da kaslarımızı çalıştırırken sen nerede olacaksın?"</p><p class="calibre9">"Gündüz mü? Belediye Başkanı'nın konağındaki ziyafete hazırlanacağım, ahmak. Thorin'in Büyük Dünya'dan gelen konuklarını buradaki uyduruk sosyeteye tanıtmak için vereceği yemeğe." Jonas bir sigara daha sarmaya başladı. Elindekilere değil de, Kolay Av'a bakıyordu. Ama yine de bir iki kıymık tütünü bile düşürmedi. "Banyo yapıp traş olacağım. İhtiyarlara özgü karışmış buklelerimi biçime sokacağım... Belki bıyığımı da kalıplarım. Buna ne dersin, Clay?"</p><p class="calibre9">"Kendini fazla sıkma, Eldred."</p><p class="calibre9">Jonas güldü. Sesi iyice tiz olduğu için Barkie homurdandı. Pettie ise karyolaya dönüştürdüğü tezgâhın üzerinde endişeyle kımıldandı.</p><p class="calibre9">"Demek Roy'la ben bu önemli yemeğe davetli değiliz?"</p><p class="calibre9">"Ah, sizi de davet edecekler. Evet, sizi büyük bir içtenlikle çağıracaklar!" Jonas yeni sardığı sigarayı Reynolds'a uzattıktan sonra kendisi için bir yenisini sarmaya başladı. "Ama ben ikinizin adına özür dileyeceğim. Sizi utandırmayacak şeyler söyleyeceğim, bana güvenebilirsiniz. Öyle sözler söyleyeceğim ki, güçlü erkekler bile ağlayacaklar belki de."</p><p class="calibre9">"Günümüzü o pis kokulu yerde tozların arasında dev taşıtları örterek geçirdiğimiz için. Çok iyisin, Jonas."</p><p class="calibre9">Jonas dalgın dalgın mırıldandı. "Orada sorular da soracağım... Salonda oradan oraya gideceğim... Pek şık olacak ve mum ağacı kokacağım... arada bir o önemsiz sorularımı soruvereceğim. Bizim işimizde olanlar dedikoduları öğrenmek için şişman ve neşeli adamlarla konuşurlar... Bir meyhaneciyle. Bir barmenle. Belki de bir ahır sahibiyle. Ya da ellerinin başparmaklarını yeleklerinin ceplerine sokarak hapishanenin ya da mahkeme binasının önünde aylak aylak dolaşanlarla. Bana gelince, Clay. Bence bu iş için en uygun olanları kadınlar. Ne kadar darkafalı olurlarsa o kadar iyi. Burnu göğüslerinden daha uzun olan yaratıklar. Dudaklarını boyatmayan ve saçlarını sıkıca geriye çekip topuz yapan bir kadın bulacağım."</p><p class="calibre9">"Galiba düşündüğün biri var."</p><p class="calibre9">"Evet. Adı Cordelia.Delgado."</p><p class="calibre9">"Delgado mu?"</p><p class="calibre9">"Bu adı biliyorsun. Galiba bu kentte herkesin ağzında bu isim var. Susan Delgado pek yakında saygıdeğer Belediye Başkanımızla buluşacak. Ve şimdi sana insan karakteri konusunda keşfettiğim bir şeyi açıklayacağım. İnsanlar o kadın gibi ağzı sıkı olanlara daha fazla açılırlar. İçki ikram eden neşeli tiplerle fazla konuşmazlar. Ve o kadının ağzı çok sıkı. O yemekte Cordelia Delgado'nun yanına oturacağım. Parfümünü beğendiğimi söyleyeceğim. Kadının hiç koku sürmeyeceğinden kesinlikle eminim. Cordelia Delgado'nun şarap kadehinin hiç boş kalmamasına da dikkat edeceğim. E, bu planımı nasıl buldun?"</p><p class="calibre9">"Bu plan neyle ilgili? Benim öğrenmek istediğim bu."</p><p class="calibre9">"Oynamamız gerekecek şato oyunuyla ilgili bir plan." Jonas artık öyle neşeli neşeli konuşmuyordu. "Bizden bu çocukların buraya ciddi bir görev yapmaktan çok, cezalandırılmak için gönderildiklerine inanmamızı istiyorlar. Akla yakın bir hikâye. Ben de az sefih gençle karşılaşmadım. Onun için hikâye inanılacak gibi. Buna her gece saat üçe kadar inanırım. Ondan sonra da biraz kuşkulanırım. Ne var biliyor musun, Clay?"</p><p class="calibre9">Reynolds, "Hayır," der gibi başını salladı.</p><p class="calibre9">"Kuşkulanmakta haklıyım. Rimer'le ihtiyar Thorin'e giderek onları Farson'un cam küresini şu ara cadıya saklatmamızın daha iyi olacağına ikna ettiğim zaman da haklıydım. Daha bir kadınla bile ilişkisi olmamış, meraklı tüysüz bir çocuk değil, gerçek bir silahşor bile küreyi bulamaz. Zamanlar garip, Clay. Fırtına geliyor, rüzgâr başladığı zaman eşyalarını uçmamaları için sıkıca bağlaman gerektiğini sen de biliyorsun."</p><p class="calibre9">Jonas sardığı sigaraya baktı. Reynolds'un daha önce yaptığı gibi onu eklemlerinin üzerinde oynatıp duruyordu. Sonra öne düşen saçlarını geriye itip sigarayı kulağının arkasına sıkıştırdı.</p><p class="calibre9">"Sigara içmek istemiyorum," diyerek ayağa kalktı. Gerindi. Sırtından hafif çatırtılar yükseldi. "Sabahın bu saatinde sigara içtiğim için çıldırmış olmalıyım. Çok fazla sigara benim gibi bir ihtiyarın uykusunu kaçırır."</p><p class="calibre9">Merdivene doğru gitti. Reynolds'un da yaptığı gibi Pettie'nin bacağını sıktı. Merdivenin altında durup geriye baktı.</p><p class="calibre9">"O çocukları öldürmek istemiyorum. Böyle bir şey olmadan da durum gayet nazik zaten. Biraz terslik olduğunun kokusunu alırsam parmağımı bile oynatmayacağım. Elimin bir tek parmağını bile. Ama... onlara büyük plandaki yerlerini öğreteceğim."</p><p class="calibre9">"Biraz canlarını yak."</p><p class="calibre9">Jonas keyiflendi. "Evet, ortak, belki de onların canını yakmak hoşuma gidecek. Daha sonra, her şey önem kazandığında Büyük Tabut Avcıları'nın karşısına çıkmadan önce iyice düşünürler. Bizi yolda gördükleri zaman uzaktan dolaşırlar. Evet, işte bunu düşünmeye değer. Gerçekten."</p><p class="calibre9">Gülerek merdivenden çıkmaya başladı. Aksaması daha belirginleşmişti. Sabaha karşı böyle oluyordu. Roland'ın eski öğretmeni onu görse durumu anlardı. Çünkü Cort, Jonas'ın topallamasına neden olan darbeyi görmüştü. Cort'un babası demirağacından yapılmış sopayla Gilead'daki büyük sarayın arkasındaki avluda Eldred Jonas'ın bacağına vurmuş ve kemiğini kırmıştı. Ondan sonra delikanlının tabancasını alıp onu batıya yollamıştı.</p><p class="calibre9">Daha sonra delikanlı büyümüş ve tabii bir silah da bulmuştu. Bütün sürgünler gibi. Biraz çaba gösteren silah sahibi olabiliyordu. Belki bu insanlar yaşamlarının sonuna kadar bu tabancaların kabzalarının sedir ağacından yapılmış büyük silahlar gibi olmadığını unutmayacaklardı. Ama tabancaya ihtiyacı olanlar bu dünyada bile istediklerini bulabiliyorlardı.</p><p class="calibre9">Reynolds, Jonas gözden kayboluncaya kadar onun arkasından baktı. Sonra da Coral Thorin'in masasına oturarak iskambilleri karıştırdı. Jonas'ın yarım bıraktığı oyunu tamamlamaya çalıştı.</p><p class="calibre9">Dışarda güneş doğuyordu.</p><p class="calibre5" style="margin:0pt; border:0pt; height:1em"> </p><p class="calibre5" style="margin:0pt; border:0pt; height:1em"> </p><div class="mbppagebreak" id="calibre_pb_17"></div>
</body></html>
