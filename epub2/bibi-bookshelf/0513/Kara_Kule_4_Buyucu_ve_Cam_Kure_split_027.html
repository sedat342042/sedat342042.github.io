<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Kara Kule 4 Büyücü ve Cam Küre</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos993467" class="calibre1"><span class="calibre2">
</span></p><p class="calibre12"><span class="calibre2"><span class="bold">ÜÇÜNCÜ BÖLÜM</span></span></p><p class="calibre5" style="margin:0pt; border:0pt; height:1em"> </p><p class="calibre13"><span class="calibre2"><span class="italic">ŞATO OYUNU</span></span></p><p class="calibre5" style="margin:0pt; border:0pt; height:1em"> </p><p class="calibre9">O günü bir hafta süren berbat bir hava izledi. İnsanların öğle yemeğinden sonra adeta sürünürcesine yataklarına girerek uzun uzun uyumalarına, uyandıkları zaman kendilerini aptal gibi hissetmelerine ve durumu kavrayamamalarına neden olan bir hava. Sürekli yağmur elma toplamanın son aşamasını tehlikeli bir hale sokuyordu. (Birkaç kişinin bacağı kırıldı. Yedi Mil elma bahçesinde genç bir kadın merdivenin tepesinden düşerek belkemiğini kırdı.) Patates tarlalarında çalışmak zorlaştı. Yapışkan çamurlara batan arabaları kurtarmak da hemen hemen patateslerin toplanması kadar zaman aldı. Yeşil Kalp'teki Hasat Bayramı için hazırlanan süsler sırsıklam oldu ve yerlerinden indirilmesi gerekti. Gönüllü işçiler tekrar çalışmaya başlayabilmek için endişeyle havanın düzelmesini beklediler.</p><p class="calibre9">Hava, görevleri sayım yapmak olan delikanlılar için de elverişsizdi. Ama hiç olmazsa ahırlara giriyor ve hayvanları sayabiliyorlardı. Bunun fiziksel aşkı keşfeden bir kızla bir delikanlı için uygun bir hava olduğu sanılabilirdi. Ama Susanla Roland bu gri günlerde sadece iki defa buluştular. Yaptıkları şeyin tehlikesi neredeyse elle tutulacak bir hal alıyordu.</p><p class="calibre9">İki genç birinci sefer Deniz Kıyısı yolundaki terkedilmiş bir kayıkhanede buluştular. İkinci defa ise Citgo'nun aşağındaki, doğuya düşen harap bir binada. Bir zamanlar rafinerinin kafeteryası olan yerde Roland'ın eyer battaniyesini yere serdiler. Susan delikanlının adını tekrar tekrar söylerken eski gölgeli odalar ve harap koridorlarda ürken güvercinlerin kanat sesleri yankılandı.</p><p class="calibre9">Yerliler, ahmak ıslatan hiçbir zaman dinmeyecek ve incecik'in durgun havaya yayılan gıcırtı gibi sesi bütün Hambry'lileri çıldırtacak, diye düşünürlerken adeta boraya benzeyen sert bir rüzgâr okyanustan esmeye başladı. Ve bütün bulutları uçurdu. Kent bir sabah uyandığı zaman gökyüzü mavi çelik gibi ışıl ısıldı. Güneş, sabah körfezi altına dönüştürüyordu, öğleden sonraysa beyaz ateşe. O uyuşukluk kaybolmuştu. Patates tarlalarında arabalar yeni bir canlılıkla ilerlemeye başladı. Yeşil Kalp'te kadınlardan oluşan bir ordu Jamie McCann'le Susan Delgado'nun o yılın Hasat Delikanlısı ve Hasat Kızı İlan edilecekleri podyumu tekrar çiçeklerle süslemeye başladılar.</p><p class="calibre9">Roland, Cuthbert ve Alain, uçurumun Belediye Başkanı'nın evine en yakın olan kısmında yeni bir azimle çalışmaya başladılar. Sağrılarına Baronluk işareti dağlanmış olan ve etrafta koşuşan atları sayıyorlardı. Parlak gökyüzü ve sert rüzgâr onları canlandırıyor, neşelendiriyordu. Çocuklar üç, belki de dört gün bağırarak, haykırarak, gülerek atlarını dörtnala sürdüler. O eski dostlukları yenilenmişti.</p><p class="calibre9">Yine böyle güneşli ve serin günlerden birinde Eldred Jonas Şerifin Bürosu'ndan çıkıp Yeşil Kalp'e doğru yürümeye başladı. Hem Depape, hem de Reynolds'dan kurtulmuştu. İki adamı Darağacı Kayası'na gitmişlerdi. Pek yakında gelmeleri gereken Latigo'nun öncüleriyle buluşmaya çalışacaklardı. Jonas'ın planı basitti; pavyonda bir bardak bira içecek ve oradaki hazırlıkları seyredecekti: koyun kızartılacak çukurların kazılmasını, büyük ateş için odunların dizilmesini, kentin tapması için taç giyecek delikanlıya kızın çıkacakları sahneyi çiçeklerle süsleyen kadınları. Ve hava fişeklerinin nasıl yerleştirilecekleriyle ilgili tartışmaları dinleyecekti. Belki bir iki saat dinlenmek için uygun bir çiçek-kızı seçerim, diye düşünüyordu. Meyhanedeki fahişelerin bakımını tümüyle Roy ve Clay'e bırakıyordu. Ama on yedi yaşında taze bir çiçek-kızı başkaydı.</p><p class="calibre9">Nemli hava sona ererken kalçasındaki sancı da dinmişti. Artık son bir hafta yaptığı gibi canı acıyarak, yalpalayarak yürümüyordu. Sadece eskisi gibi aksıyordu. Belki açık havada bir iki bira içmek yeterli olacaktı. Ama genç bir kız fikri aklından çıkmıyordu. Genç, duru ciltli, dik göğüslü. Taze. Solukları tatlı kokan. Taze, tatlı dudaklı...</p><p class="calibre9">"Bay Jonas? Eldred?"</p><p class="calibre9">Silahşor gülümseyerek bu sözleri söyleyen kimseye döndü. Orada duran kadife tenli, iri gözlü, nemli dudakları aralanmış genç bir kız değildi. Orta yaşa yakın sıska bir kadındı. Dümdüz göğüslü, dümdüz kalçalı, uçuk renkli dudaklarını iyice birbirine bastırmış, saçlarını fazla sıkıca geriye doğru çekmiş bir kadın. Sadece kadının irileşmiş gözleri Jonas'ın hayaline uyuyordu. Silahşor alayla, yanılmıyorsam birinin kalbini çaldım, diye düşündü.</p><p class="calibre9">"Ah, Cordelia," diyerek uzandı, kadının elini avuçlarının arasına aldı. "Bu sabah ne kadar güzelsiniz!"</p><p class="calibre9">Yanakları biraz kızaran kadın hafifçe gülümsedi. Ve bir an altmış değil de kırk beşindeymiş gibi gözüktü. Jonas, oysa o altmışında değil, diye düşündü. Ağzının etrafındaki çizgiler ve gözlerinin altındaki morluklar... onlar yeni.</p><p class="calibre9">Cordelia, "Çok naziksiniz," dedi. "Ama ben gerçeği biliyorum. Doğru dürüst uyuyamıyorum. Ve benim çağımda bir kadın uyuyamazsa çabucak yaşlanır."</p><p class="calibre9">Jonas, "Uyuyamadığınıza üzüldüm," diye cevap verdi. "Ama artık hava düzeldiğine göre belki..."</p><p class="calibre9">"Bunun havayla ilgisi yok. Sizinle konuşabilir miyim, Eldred? Çok düşündüm çok. Sonunda ancak sizin fikrinizi sormaya cesaret edebileceğimi anladım."</p><p class="calibre9">Jonas'ın tebessümü yayıldı. Kadının elini kolundan geçirdi ve avucunu onun parmaklarının üzerine koydu. Cordelia artık iyice kızarmıştı, yanakları alev alevdi. Kan beynine çıkan kadın saatlerce konuşabilirdi. Ve Jonas'a Cordelia'nın her sözü ilginç olacakmış gibi geliyordu.</p><p class="calibre9">Belirli bir yaş ve karakterde olan kadınların dillerinin çözülmesi açısından çay şaraptan daha etkiliydi. Jonas bira ve belki de bir çiçek-kızıyla ilgili planından hiç düşünmeden vazgeçti. Sai Delgado'yu Yeşil Kalp pavyonunun güneşli bir köşesine oturttu. (Burası Susan'la Roland'ın o çok iyi bildikleri kızıl kayaya yakındı.) Büyük bir demlik çay söyledi. Pasta da. Çayla pastayı beklerken Hasat Bayramı hazırlıklarını seyrettiler. Güneşin aydınlattığı parkta çekiç ve testere gürültüleri, bağırışmalar ve kahkahalar yankılanıyordu.</p><p class="calibre9">Cordelia, "Bütün bayram günleri hoş oluyor," dedi. "Ama Hasat Bayramı'nda hepimiz çocuklaşıyoruz. Öyle değil mi?"</p><p class="calibre9">O çağda bile kendini bir çocuk gibi hissetmeyen Jonas, "Evet, gerçekten öyle," diye cevap verdi.</p><p class="calibre9">"Yine de en çok hoşuma giden o büyük ateş." Cordelia parkın bir köşesine sahneye çaprazlama gelecek biçimde yığılan odun ve tahtalara bakıyordu. Yığın giderek tahtadan bir çadıra benziyordu. "Kentlilerin doldurulmuş korkuluklarını getirip ateşe atmalarına bayılıyorum. Barbarca belki. Ama yine de her zaman hoş bir biçimde ürpermeme neden oluyor."</p><p class="calibre9">Jonas, "Evet," dedi. Sonra da içinden ekledi. Acaba bu Hasat gecesinde ateşe atılan korkuluklardan üçünün domuz eti gibi kokacağını ve cadılar gibi haykıracaklarını bilseydi ne yapardı? Şansım yardım ederse en fazla o açık mavi gözlü piç çığlıklar atacak!</p><p class="calibre9">Çay ve pastalar geldi. Jonas onlara servis yapmak için eğilen kızın dolgun göğsüne bakmadı bile. Artık gözü ilginç sai Delgado'daydı. Kadın sinirli sinirli kımıldanıyordu. Yüzünde garip, çaresizce bir ifade vardı.</p><p class="calibre9">Garson kız uzaklaştıktan sonra Jonas fincanlara çay doldurdu. Demliği tekrar üç ayaklı tepsisinin üzerine yerleştirdi. Sonra kadının elini avucuyla örttü. En içten sesiyle, "Şimdi, Cordelia," dedi. "Sizi üzen bir şey olduğunu görüyorum. Şunu açıklayın. Dostunuz Eldred'e açılın."</p><p class="calibre9">Kadın dudaklarını o kadar sıkıca birbirine bastırdı ki, kayboldular sanki. Ama bu bile Cordelia'nın titremesine engel olamadı. Gözleri yaşlarla doldu. Sonra yaşlar akmaya başladı. Jonas bir peçeteyi aldı. Masanın üzerinden eğilerek Cordelia'nın gözyaşlarını sildi.</p><p class="calibre9">Silahşor şefkatle, "Anlatın," dedi.</p><p class="calibre9">"Anlatacağım. Olanları birine anlatamazsam çıldıracağım. Ama bana söz vermelisiniz, Eldred."</p><p class="calibre9">"Tabii, hayatım." Bu zararsız sözcük yüzünden bile Cordelia kıpkırmızı kesildi. Silahşor kadının elini sıktı. "İstediğiniz her sözü verir, her şeyi yaparım."</p><p class="calibre9">"Ama bu söylediklerimi Half'a anlatmayın. O örümceğe benzeyen iğrenç Kâtibe de. Ama özellikle Belediye Başkanı'na. Eğer şüphelerimde haklıysam ve Hart da bunu öğrenirse, kızı batıya gönderebilir." Cordelia sanki gerçeği ilk kez kavramış gibi inledi. "İkimizi de gönderebilir."</p><p class="calibre9">Jonas hâlâ anlayışlı bir tavırla gülümsüyordu. "Belediye Başkanı Thorin'e bir tek kelime bile söylemeyeceğim. Kimba Rimer'e de öyle. Söz veriyorum."</p><p class="calibre9">Silahşora bir an kadın kendisine açılmayacakmış gibi geldi... Ya da belki de açılamayacaktı. Sonra Cordelia bir kumaşın yırtılmasını andıran alçak bir sesle soluk soluğa bir tek kelime söyledi. "Dearborn."</p><p class="calibre9">Kadın Jonas'ın aklından çıkmayan bu adı söyler söylemez adamın kalbi hop etti. Hâlâ gülümsüyordu ama dayanamayarak kadının elini şiddetle sıktı. Cordelia yüzünü buruşturdu.</p><p class="calibre9">Jonas, "Affedersiniz," diye mırıldandı. "Sadece beni biraz şaşırttınız. Dearborn... oldukça nazik bir delikanlı... Ama acaba tümüyle güvenilecek birimi?"</p><p class="calibre9">"Korkarım o benim Susan'ımla beraber oldu." Bu sefer de Cordelia adamın elini sıktı. Jonas buna aldırmadı. Hatta kadının bu hareketini pek farketmedi bile. Hâlâ gülümsüyor, ne kadar şaşırdığının belli olmadığını umuyordu. "Korkarım o çocuk yeğenimle beraber oldu. Yani bir erkekle bir kadın gibi? Ah, ne feci bir şey bu!"</p><p class="calibre9">Cordelia sessiz bir acılıkla ağlıyor, onları farkedip etmediklerini anlamak için arada sırada etrafa çabucak bir göz atıyordu. Bir kuş gibi. Jonas çakal ve vahşi köpeklerin iğrenç kokulu yemeklerinden başlarını kaldırarak aynı şekilde etraflarına baktıklarını görmüştü. Kadının mümkün olduğu kadar içini dökmesine izin verdi. Onun sakinleşmesini istiyordu. Anlaşılmayan lafların ona bir yararı olmazdı. Jonas, Cordelia'nın gözyaşlarının azalmaya başladığını farkedince ona çay dolu bir fincanı uzattı. "Şunu için."</p><p class="calibre9">"Evet. Teşekkür ederim." Çay, hâlâ buharları tütecek kadar sıcaktı. Ama Cordelia açgözlü bir çabuklukla içti. Jonas, o ihtiyar boğazı tenekeyle astarlanmış olmalı, diye düşündü. Kadın sonra fincanı masaya bıraktı. Silahşor fincanı tekrar doldururken kadın kırmalı punuelo'suyla gözyaşlarını adeta öfkeyle sildi.</p><p class="calibre9"> "O çocuktan hoşlanmıyorum," dedi. "Ondan hoşlanmıyorum. Ona güvenmiyorum. O üçüne de. İç-Dünya'ya özgü züppece selamlarından, küstahça bakışlarından ve acayip konuşma tarzlarında nefret ediyorum! En nefret ettiğimse o Dearborn! Ama aralarında bir şeyler olduysa... ve korkarım ben bundan eminim... asıl suçlu kız. Öyle değil mi? Ne de olsa hayvanca dürtülere bir kadının karşı koyması gerekir."</p><p class="calibre9">Jonas masanın üzerinden eğilerek kadına dostluk ve anlayışla baktı. "Bana her şeyi anlatın, Cordelia."</p><p class="calibre9">Cordelia da anlattı.</p><p class="calibre5" style="margin:0pt; border:0pt; height:1em"> </p><p class="calibre9">Rhea, cam kürenin her şeyine bayılıyordu. Ama en bayıldığı kürenin her zaman ona insanları en iğrenç hallerinde göstermesiydi. Kürenin pembe derinliklerinde hiçbir zaman bir çocuğun oyun sırasında düşen arkadaşını teselli ettiğini görmüyordu. Ya da yorgun bir kocanın başını eşinin dizine dayadığını. Veya yaşlıların günün sonunda birlikte yemek yediklerini. Böyle şeylerin Rhea gibi küreyi de ilgilendirmediği anlaşılıyordu.</p><p class="calibre9">Büyücü onun yerine yakın akrabalar arasındaki cinsel ilişkileri, çocuklarını döven anneleri, karılarına dayak atan kocaları seyrediyordu. Bir grup çocuğun kentin batısına doğru gittiklerini de gördü. Çocuklar bir kemiğin yardımıyla köpekleri yanlarına çekiyor ve eğlence olsun diye hayvanların kuyruklarını kesiyorlardı. (Rhea sekiz yaşlarındaki bu kabadayı çocukların kendilerine "Büyük Tabut Avcıları" dediklerini duysaydı herhalde çok eğlenirdi.) Yaşlı cadı hırsızlıklara ve en aşağı bir cinayete de tanık oldu. Bir serseri önemsiz bir tartışma yüzünden arkadaşını saman tırmığıyla öldürdü. Olay o ilk yağmurlu gece oldu. Ceset hâlâ Büyük Batı Yolu'nun kenarındaki hendekte çürüyordu. Üzeri bir tabaka saman ve otlarla örtülmüştü. Belki ölü sonbahar fırtınaları bir yılı daha sona erdirmek için esmeye başlamadan önce bulunurdu. Belki de bulunmazdı.</p><p class="calibre9">Rhea, Cordelia Delgado'yla o sert Silahşor Jonas'ın Yeşil Kalp'te dışardaki masalardan birinde oturduklarını gördü. Bir şeylerden söz ediyorlardı... Ama Cordelia gerçeği bilmiyor, öyle değil mi, diye düşündü cadı. Şey, tabii bilmiyor! Ama o kızkurusunun bir dişi köpeğinkine benzeyen gözlerindeki ifadeyi görebiliyorum. Jonas'a âşık. Yüzü pespembe. İnsanları arkadan vuran başarısız bir silahşor yüzünden kanı tutuşmuş. Bu çok komik! Evet, gerçekten. Arada sırada onları gözetlemem iyi olacak. Herhalde beni çok eğlendirecek.</p><p class="calibre9">Cam küre Rhea'ya, Cordelia'yla Jonas'ı gösterdikten sonra yine bulanıklaştı. Cadı küreyi kilidinde göz resmi olan kutusuna kaldırdı. Cordelia'yı kürede görmek ihtiyar cadıya kadının o sürtük yeğeniyle henüz işinin tamamlanmamış olduğunu hatırlattı. Rhea'nın bunu bitirmemiş olmasının garip ama anlaşılır bir yanı vardı. Genç kızın icabına nasıl bakabileceğini anlar anlamaz duyguları sakinleşmiş, kafası berraklaşmıştı. Ve kürede yeniden hayaller belirmişti. Rhea onlara daldığı için Susan Delgado'nun hayatta olduğunu bile unutmuştu. Geçici olarak. Ama büyücü şimdi planını anımsamıştı. Güvercinlerin arasına kediyi salıverecekti. Kedi deyince de...</p><p class="calibre9">"Musty? Heey, Musty, nerdesin?"</p><p class="calibre9">Kedi odun yığınının arasından sürünerek çıktı. Pis ve loş kulübede gözleri ışıldıyordu. (Hava düzelince Rhea kepenkleri kapatmıştı.) Musty çatal kuyruğunu sallıyordu. Sonra cadının kucağına sıçradı.</p><p class="calibre9">Rhea eğilerek onu yalamaya başladı. "Sana bir iş vereceğim." Musty'nin postunun sihirli tadı cadının ağzı ve boğazına yayıldı.</p><p class="calibre9">Musty hırlayarak sırtını kamburlaştırdı. Altı bacaklı değişim geçirmiş bir kedi için yaşam çok güzeldi.</p><p class="calibre5" style="margin:0pt; border:0pt; height:1em"> </p><p class="calibre9">Jonas mümkün olduğu kadar çabuk Cordelia'yı başından savdı. Ama istediği kadar da çabuk değil. Çünkü sıska kızkurusuyla dostluğunun bozulmasını istemiyordu. Cordelia ilerde işine yarayabilirdi. Silahşor sonunda Cordelia'nın ağzının kenarını öptü. Kadın öylesine kıpkırmızı kesildi ki, Jonas onun birdenbire cinnet geçirmesinden korktu. Sonra kadına onu bu kadar endişelendiren olayı inceleyeceğini söyledi.</p><p class="calibre9">Cordelia telaşlandı. "Ama el altından."</p><p class="calibre9">Onu evine doğru götüren silahşor, "Evet," dedi. "Tabii el altından. Ayrıca ben çok sıkı ağızlı bir adamımdır." Cordelia'nın kesinlikle emin olmadıkça rahat etmeyeceğini, edemeyeceğini biliyordu. Ama Jonas aslında kadınınkinin boş bir endişe olduğunu düşünüyordu. Yeniyetme gençler her şeyi dramatize etmekten hoşlanırlardı. Öyle değil mi? Ve o genç kız halasının bir şeyden endişelendiğini farkettiğinde kadının korkularını gidereceği yerde daha da şiddetlendirebilirdi. Bunu Cordelia'ya da söyledi.</p><p class="calibre9">Kadın bahçesini yoldan ayıran beyaz parmaklığın önünde durdu. Yüzünde çok rahatladığını belirten bir ifade vardı. Jonas, sırtı sert bir fırçayla kaşınan bir katıra benziyor, diye düşündü.</p><p class="calibre9">Cordelia, "Ah," dedi. "Bu hiç aklıma gelmedi... Ama böyle olabilir değil mi?"</p><p class="calibre9">Jonas, 'Tabii olabilir," diye cevap verdi. "Ama ben durumu yine de büyük bir dikkatle inceleyeceğim. Korkulu rüya görmektense uyanık kalmak daha iyidir." Yine kadının ağzının kenarına bir öpücük kondurdu. "Ve Deniz Kıyısı'ndakilere hiçbir şey söylemeyeceğiz. Bir imada bile bulunmayacağız."</p><p class="calibre9">"Teşekkür ederim, Eldred. Ah, çok teşekkür ederim!" Cordelia telaşla eve girmeden önce silahşora sarıldı. Adamın gömleğinin önüne dokunan göğüsleri küçücük birer taş parçası gibiydi. "Belki bu gece rahatça uyuyabilirim."</p><p class="calibre9">Jonas kendi kendine, sen uyuyabilirsin, dedi. Ama acaba ben uyuyabilecek miyim?</p><p class="calibre9">Atını bıraktığı Hookey'nin ahırına doğru gitti. Başını önüne eğmiş, ellerini arkasından kavuşturmuştu. Yolun karşı tarafında bir grup çocuk koşuyordu. İçlerinden ikisi uçları kanlı köpek kuyruklarını sallıyorlardı.</p><p class="calibre9">Çocuklardan biri karşıdan Jonas'a küstahça, "Tabut Avcıları!" diye bağırdı. "Biz de sizin gibi Büyük Tabut Avcıları'yız!"</p><p class="calibre9">Jonas tabancasını çekerek onlara nişan aldı. Bunu öylesine hızlı yaptı ki, dehşete kapılan çocuklar bir an onu olduğu gibi gördüler: Dudakları gerilip dişleri ortaya çıkmıştı, gözleri ateş saçıyordu. İnsan elbisesi giymiş, beyaz tüylü bir kurta benziyordu.</p><p class="calibre9">Jonas, "Defolun küçük piçler," diye homurdandı. "Yoksa sizi ayakkabılarınızdan uçururum ve babalarınız da buna sevinir! Haydi!"</p><p class="calibre9">Çocuklar bir an donmuş gibi durdular. Sonra da ulur gibi bağırarak kaçtılar. İçlerinden biri ganimeti geride bıraktı. Köpek kuyruğu kanlı bir yelpaze gibi tahta kaldırımda duruyordu. Jonas onu görünce yüzünü buruşturdu. Tabancasını kılıfına sokarak ellerini yine arkasında kavuşturdu. Tekrar yürümeye başladı. Bu haliyle tanrılarının nasıl varlıklar olduklarını düşünen bir vaize benziyordu. Tanrıların adına! Bana ne oluyor? O küçük yaramazlara neden silah çektim?</p><p class="calibre9">Tabii sıkıntılıyım. Endişeliyim de.</p><p class="calibre9">Evet gerçekten endişeliyim. O dümdüz göğüslü kart kızkurusu kuşkularıyla beni fena halde sarstı. Ama Thorin yüzünden değildi kaygısı. Dearborn Hasat Bayramı'nda öğle zamanı kent alanında kızla sevişsin isterse! Bana vızgelir! Ama bu olay Dearborn'un beni başka konularda aldatmış olabileceğini gösteriyor.</p><p class="calibre9">Bir keresinde bana usulca arkamdan sokuldu. Onun bir daha böyle yapmasına izin vermeyeceğime yemin ettim. Ama eğer kızla ilişki kurduysa, yine aynı şeyi yapmış sayılır. Öyle değil mi?</p><p class="calibre9">Hu... Buralarda dedikleri gibi! Hıı. O çocuk, Belediye Başkanı'nın metres adayıyla bir maceraya atılacak kadar küstah ve izini belli etmeyecek kadar da sinsiyse, o zaman İç-Dünya'dan gelen delikanlılarla ilgili fikrim yanlış demektir. Ben onların iki elleri ve bir kandille bile arka deliklerini bulamayacak piçler olduklarını sanıyordum.</p><p class="calibre9">Clay ne demişti? "Bir keresinde onları önemsemedik. Ve rezil olduk. Bunun tekrar olmasını istemiyorum."</p><p class="calibre9">Tekrar oldu mu? Dearborn ve arkadaşları durumu nereye kadar öğrendiler? Ve bunu kimlere açıkladılar? Dearborn, Belediye Başkanı'nın seçtiği kızla ilişki kurmayı başardığına göre... Eldred Jonas'ı böyle önemli bir konuda aldatabildiğine göre... herkesi kandırabildiğine göre.</p><p class="calibre9">Brian Hookey, "İyi günler, sai Jonas," dedi. Ağzı kulaklarına varıyordu. Nalbantlara özgü o geniş göğsüne düşen sombrero'su ezilmişti. Silahşorun önünde neredeyse yere kapanacaktı. "Taze graf içer misiniz, sai? Yeni ezilmiş..."</p><p class="calibre9">Jonas sert sert, "Benim bütün istediğim atım," dedi. "Çabuk onu getir ve bu vak vaklamayı da kes."</p><p class="calibre9">"Peki. Bu emrini hemen yerine getireceğim. Teşekkür ederim, sai." Hookey silahşorun isteğini yerine getirmek için koşarken bir ara sırıtarak omzunun üzerinden sinirli sinirli geriye baktı. Jonas'ın kendisini oracıkta vuruvermesinden korkuyordu.</p><p class="calibre9">Jonas on dakika sonra Büyük Yol'da batıya doğru gidiyordu. Gülünç ama güçlü bir isteğe kapılmıştı. Atını mahmuzlayarak dörtnala Koşturmak ve bütün bu ahmaklıkları geride bırakmak istiyordu: Saçları ağarmış keçi-çocuk Thorin, tüm yeniyetmeier gibi beceriksizce sevişen Roland ve Susan. Elleri hızlı, kafaları ağır Roy ve Clay. Rimer ve hırsı. Cordelia Delgado'nun ikisiyle ilgili iğrenç hayalleri. Herhalde kadın onları ağaçlıklı kuytu bir yerde baş başa görüyordu. Jonas ona şiir okurken, kadın da adamın başına takması için çiçeklerden bir taç yapıyordu.</p><p class="calibre9">Jonas daha önce de sezgileri ona bir şeyler fısıldadığı zaman atına atlayıp uzaklaşmıştı. Ama bu sefer kaçması imkânsızdı. O piçlerden intikam almaya yemin etmişti. Başkalarına ettiği pek çok yemini bozmuştu. Ama kendisine verdiği sözden asla dönmemişti.</p><p class="calibre9">Ayrıca John Farson'u da düşünmesi gerekiyordu. İyi Adam'la karşılıklı hiç konuşmamıştı. (Hiçbir zaman konuşmayı da istememişti. Farson'un kaprisli, tehlikeli bir deli olduğu söyleniyordu.) Ama George Latigo'yla iş yapmıştı. Herhalde yakında oraya gelecek olan Farson'un adamlarının başında yine Latigo olacaktı. Zaten Büyük Tabut Avcıları'nı da Latigo tutmuştu. Üstelik bolca avans vermişti. (Jonas parayı henüz Depape ve Reynolds'la paylaşmamıştı.) Latigo, Birlik'in en önemli kuvvetleri Shaved Dağları'nda ya da onların yakınında ortadan kalktığı takdirde daha fazla savaş ganimeti vereceğini de söylemişti.</p><p class="calibre9">Latigo gerçekten önemli biriydi. Ama peşinden gelen adam kadar da değil. Ayrıca riske atılmadan hiçbir önemli ödül elde edilemezdi. Atları, öküzleri, taze sebze dolu arabaları, petrolü ve küreyi -özellikle büyücü küresini- teslim edebilirlerse her şey yolunda gidecekti. Ama bunu yapamazlarsa Farson'la yardımcılarının her gece oynadıkları polo oyunlarında top yerine onların kafalarını kullanacaklardı. Bu olabilirdi. Jonas da biliyordu bunu. İlerde bir gün böyle bir şeyin olacağı kesindi. Ama Jonas'ın kafası sonunda gövdesinden ayrıldığı zaman buna Dearborn ve arkadaşları gibi sümüklüler neden olmayacaktı. Kimin soyundan gelmiş olurlarsa olsunlar.</p><p class="calibre9">Ama bu çocuk Thorin'in sonbahar eğlencesiyle bir maceraya atıldıysa ...ve böyle bir sırrı saklamayı başardıysa... kim bilir başka neler saklıyor? Belki de benimle şato oyunu oynuyor?"</p><p class="calibre9">Eğer öyleyse bu oyunu fazla sürdüremeyecek. Genç Bayan Dearborn tepesinin yanından burnunu gösterdiği an, ben orada olacağım. Ve bir kurşunda burnunu götüreceğim.</p><p class="calibre9">Şu anda soru şuydu: Önce nereye gidecekti? Bar K.'ye gidip fazla ihmal ettiği o işi yapmalı ve çocukların kaldıkları yeri mi aramalıydı? Bunu yapabilirdi. Herhalde üç delikanlı uçurumda Baronluk'un atlarını sayıyorlardı şu anda. Üçü de. Ama Jonas atlar yüzünden kafasından olmazdı. Öyle değil mi? Hayır, İyi Adam için atlar küçük ek bir eğlenceydi.</p><p class="calibre9">Jonas onun yerine atını Citgo'ya doğru sürdü.</p><p class="calibre9">Silahşor önce tankerleri kontrol etti. Eskisi gibiydiler. Olmaları gerektiği gibi. Düzgün sıralar halinde dizilmişlerdi. Zamanı gelince yeni tekerlekleriyle ilerlemeye hazırdılar. Yeni kamuflaj sayesinde gözükmüyorlardı da. Onları örten çam dallarından bazılarının uçları sararmaya başlamıştı. Ama son yağmurlar taze kalmalarını sağlamıştı. Görebildiği kadarıyla kimse dalları yerinden oynatmamıştı.</p><p class="calibre9">Jonas sonra tepeye tırmandı. Borunun yanından yürüyor ve dinlenmek için gitgide daha sık duraklıyordu. Yamaçla petrol alanı arasındaki çürümüş kapıya eriştiği sırada sakat bacağı iyice sancımaya başlamıştı. Kapıyı inceledi ve en üst tahtadaki lekeleri görünce kaşları çatıldı. Belki de biri kapıyı açmaya kalkışırsa menteşelerinden çıkıp devrileceğini düşünmüş, kapının üzerinden aşmaya karar vermişti.</p><p class="calibre9">Silahşor ondan sonraki saati kulelerinin etrafında dolaşarak geçirdi. Özellikle hâlâ çalışan kuyuları inceliyor, bir iz bulmaya çalışıyordu. Bir hayli iz buldu ama kimlere alt olduğunu anlamak imkânsızdı. Özellikle bir hafta yağmur yağdıktan sonra. İç-Dünya'dan çocuklar buraya gelmiş olabilirlerdi. Kentten o pis çocuklar da öyle. Belki Arthur Eld ve şövalyeleri de buraya gelmişlerdi. Kesin bir karar verememek silahşoru sinirlendirdi. Şato oyun tahtası dışında bu tür belirsizliklere her zaman kızardı.</p><p class="calibre9">Geldiği yoldan geri döndü. Yamaçtan atının bulunduğu yere inecek ve kente dönecekti. Bacağı fena halde sancıyordu. Acıyı yatıştırmak için sert bir içkiye ihtiyacı vardı. Bar K.'deki yatakhaneye başka gün gidecekti artık.</p><p class="calibre9">Silahşor kapıyla aradaki uzaklığın yarısına geldiği sırada Citgo'yu Büyük Yol'a bağlayan ot bürümüş patikayı gördü. O dar yolda hiçbir şey bulamayacaktı. Ama buraya kadar gelmişti, onun için de bu işi tamamlaması iyi olacaktı.</p><p class="calibre9">İşi tamamlamaya boşver. içkiye ihtiyacım var.</p><p class="calibre9">Ama bazen eğitiminin isteğini yendiğine tanık olan sadece Roland değildi. Jonas içini çekerek bacağını ovuşturdu. Sonra da araba tekerleklerinin çift çukurlar açtığı ot bürümüş yola ulaştı.</p><p class="calibre9">Ve orada bir şey gördü.</p><p class="calibre9">Eski patikanın Büyük Yol'la birleştiği yerde, ot dolu bir hendekteydi. Jonas önce yaban otlarının arasındaki düzgün beyaz şeyi farketti. Onun bir taş olduğunu sandı. Sonra bir gözçukuru olabilecek siyah yuvarlağın farkına vardı. Öyleyse bu taş değil bir kafatasıydı.</p><p class="calibre9">Jonas homurdanarak diz çöktü ve kafatasını çıkardı. Arkasında kuyular gıcırdayıp gümbürdüyordu. Bulduğu şeyin bir ekinkargasına ait olduğunu anladı. Bunu daha önce de görmüştü. Kahretsin kentte kurukafayı görmeyen mi kalmıştı? Bu, o gösteriş meraklısı Arthur Heath'e aitti. Ve bütün gösteriş meraklıları gibi bazı şeylerden yararlanması gerekiyordu.</p><p class="calibre9">Bundan "nöbetçi" diye söz ediyor, bazen kurukafayı eyer kaşına takıyordu. Öyle değil mi? Bazen de bir zincirle boynuna. Evet o gece meyhanede de boynunda bu kurukafa vardı ve...</p><p class="calibre9">Silahşor kuşun kafasını parmaklarının arasında çevirdi. İçinde bir şey fıkırdadı. Jonas kurukafayı eğerek avucuna doğru tutup salladı. Avucuna altın zincirin bir parçası düştü. Evet, çocuk bunu boynuna zincirle takıyordu. Her nasılsa zincir kopmuş ve kurukafa da hendeğe düşmüştü. Heath onu aramak zahmetine girmemişti. Birinin onu bulabileceği aklına bile gelmemişti herhalde. Çocuklar dikkatsiz oluyorlardı. Büyüyüp tam bir erkek olmayı başarmaları, daha önce ölüp gitmemeleri şaşılacak bir şeydi.</p><p class="calibre9">Jonas orada diz çökmüş kuş kafasını incelerken yüzünde sakin bir ifade vardı. Ama dümdüz, çizgisiz alnının gerisinde beyni müthiş bir öfkeyle kaynıyordu. Şimdiye dek hiç bu kadar kızmamıştı belki de. Evet, o çocuklar buraya gelmişler. Bunu bana dün söyleselerdi gülüp geçerdim. Onların tankerleri gördüklerini de kabul etmek zorundayım. Kamuflaj olsun olmasın. Bu kurukafayı bulmasaydım hiç emin olamazdım.</p><p class="calibre9">Onlarla işim bittiği zaman gözçukurları seninkiler kadar boş olacak, ekinkargası hazretleri! Onların gözlerini ben oyacağım!</p><p class="calibre9">Kurukafayı tam fırlatıp atacakken fikrini değiştirdi. Belki işe yarardı. Bir elinde kuş kafası atını bıraktığı yere doğru gitti.</p><p class="calibre9">Coral Thorin anayoldan Yolcuların Dinlenme Yeri'ne doğru iniyordu. Beyni zonkluyor, kalbi titriyordu. Kalkalı sadece bir saat olmuştu. Ama gece içkiyi fazla kaçırdığı için ona uyandığından beri bir gün geçmiş gibi geliyordu. Son zamanlarda çok içiyordu, kendisi de bunun farkındaydı. Artık hemen hemen her gece içmeye başlamıştı. Ama dikkatli davranıyor, başkalarının görebilecekleri yerlerde bir iki kadeh içiyordu. Hem de hafif içkiler. O ana dek kimsenin bu durumdan şüphe ettiğini sanmıyordu. Kimse kuşkulanmadığı sürece içmeye devam edebilirim, diye düşünüyordu. Yoksa o gerizekâlı ağabeyime nasıl dayanabilirim? Budalalarla dolu bu kente? Ve tabii Atçılar Derneği üyelerinin hepsinin ve büyük toprak sahiplerinin yarısının vatan haini olduklarını bilmeye? "Birlik'in canı cehenneme," diye fısıldadı. "Eldeki bir kuş hepsinden iyidir."</p><p class="calibre9">Ama elimde gerçekten bir kuş var mı? Herhangi birimizin? Farson verdiği sözleri tutacak mı? Latigo adlı adamın verdiği ve eşsiz Kimba Rimer'imizin açıkladığı sözleri? Bu konuda kuşkulara kapılıyordu. Despotların verdikleri sözleri unutmak gibi bir âdetleri vardı. Elindeki kuş da parmaklarını gagalar, avucuna pisler, sonra da uçup giderdi. Ama tabii artık bunun da önemi yoktu. O yolunu seçmişti. Zaten insanlar her zaman içmeyi, kumar oynamayı ve sevişmeyi istiyorlardı. Kimin karşısında eğildikleri ya da vergilerin kimin adına toplandığı önemsizdi.</p><p class="calibre9">Ama vicdan denilen o yaşlı iblis fısıldamaya başladığı zaman birkaç kadeh onu susturmana yardımcı oluyordu.</p><p class="calibre9">Coral, Craven'in Cenaze Evi'nin önünde durarak yolun yukarsına doğru baktı. Çocuklar yüksek merdivenlere çıkmış gülüyor, direklerin tepelerine ve saçaklara kâğıt fenerler asıyorlardı. Bu parlak renkli fenerler Hasat Bayramı gecesinde yakılacaktı. Böylece Hambry'nin ana-caddesi yumuşak ışıkların yüzlerce tonuyla dolacaktı.</p><p class="calibre9">Coral bir an kendi çocukluğuna döndü. Hayran hayran renkli kâğıt fenerlere bakıyor, bağrışmaları ve havai fişeklerin gürültüsünü, Yeşil Kalp'ten gelen dans müziğini dinliyordu, Babası elinden tutmuştu... Öbür tarafında duran Hart'ın elini de. Bu anıya göre ağabeysi ilk uzun pantolonuyla gururlanıyordu.</p><p class="calibre9">Geçmişe özlem kadını aldı götürdü; önce tatlıydı, sonra acılaştı. O çocuk büyüyüp soluk suratlı, bir meyhane ve genelevi olan bir kadına dönüşmüştü. (Tabii bu kadının uçurumun yakınında çok geniş toprakları da vardı.) Son zamanlarda âşık olarak kendisine ağabeyinin kâtibini bulabilmişti. Her sabah uyandığı zaman tek amacı mümkün olduğu kadar çabucak bir tek atmaktı. Bütün bunlar nasıl olmuştu? O küçük çocuğun sonunda gözlerini kullandığı bu kadın halini alacağı hiç aklına gelmezdi.</p><p class="calibre9">Coral kendi kendine, nerde hata yaptım, diye sordu. Sonra da güldü. Ah, Tanrım, yoldan çıkan bu günahkâr-çocuk nerde hata yaptı? Şimdi "Haleluya!" diyebilir misin? Bir yıl önce kentten geçen gezginci vaiz kadını öyle güzel taklit etmişti ki, tekrar güldü. (Vaiz kadının adı Sylvia Pittston'du.) Coral hana doğru daha keyifli bir" tavırla yürümeye başladı.</p><p class="calibre9">Sheemie dışarda, geri kalan ipek çiçekleriyle meşguldü. Coral'a el sallayarak, "Günaydın," diye seslendi. Kadın da elini kaldırarak ona karşılık verdi, bir şeyler söyledi. Sheemie iyi bir çocuktu. Coral onun yerine başka birini kolaylıkla bulabilirdi ama Depape delikanlıyı öldürmediği için memnundu... herhalde.</p><p class="calibre9">Meyhane hemen hemen boştu ama içersi çok aydınlıktı. Bütün gaz lambaları yakılmıştı. Salon temizdi de. Herhalde Sheemie tükürük hokkalarını boşaltmıştı. Coral gerisini barın arkasında duran tombul kadının yaptığını tahmin etti. Makyaj kadının yanaklarının solukluğu, gözlerinin çukura kaçmış olduğunu ve boynunun kırışmaya başladığını örtemiyordu. (Coral kadınların boyunlarındaki kertenkeleninkine benzeyen deriyi gördüğü zaman için için ürperirdi.)</p><p class="calibre9">Bara bakan Koşucu Pettie'ydi. Kolay Av'ın sert bakışları altında, Stanley gelip onu kovuncaya kadar bu işi sürdürecekti. Pettie, Coral'a açık açık bir şey söylememiş ama isteklerini yine de belli etmeyi başarmıştı. Kadının fahişelik günleri hemen hemen sona eriyordu. Pettie de barda çalışmayı çok istiyordu. Coral barda çalışan kadınlar olduğunu biliyordu. Bu ilk olmayacaktı. Pass o'the River'daki Orman Ağaçları'nda kadın barmen vardı. Sahilden yukarda Tavares'teki Glencove'da da öyle. Ama oradaki kadın barmen çiçekten ölmüştü. Pettie, Stanley Ruiz'in ondan on beş yaş genç ve çok daha sağlıklı olduğu gerçeğini görmeye yanaşmıyordu. Pettie koşmak yerinde yoksullar mezarlığında çürürken Stanley, Kolay Av'ın altında içki servisi yapmayı sürdürecekti.</p><p class="calibre9">Pettie, "İyi akşamlar, sai Thorin," dedi. Ve daha Coral ağzını açamadan barın üzerine bir küçük kadeh koyarak viski doldurdu. Coral içkiye sıkıntıyla baktı. Acaba hepsi de gerçeği biliyor mu, diye düşündü.</p><p class="calibre9">Sonra da söylendi. "Onu istemiyorum. Eld adına, neden isteyeyim? Güneş daha batmadı bile. Babanın adına, o viskiyi şişeye geri koy! Sonra da defolup git! Zaten saat beşte kimlere servis yaptığını sanıyorsun? Hayaletlere mi?"</p><p class="calibre9">Pettie'nin suratı asıldı, yüzündeki boyalar çatlamış gibi oldu. Barın altından bir huni alarak şişenin ağzına soktu ve viskiyi "tekrar şişeye koydu. İçkinin birazı huniye rağmen tezgâha döküldü. Pettie'nin tombul elleri titriyordu. Yüzükleri yoktu. (Pettie yüzüklerini yiyecek alabilmek için yolun karşısındaki dükkâna rehin vermişti.) "Özür dilerim, sai! Gerçekten. Ben sadece düşündüm ki..."</p><p class="calibre9">Coral, "Ne düşündüğün umurumda değil," diyerek akları kızarmış gözleriyle Sheb'e baktı. Adam piyanonun önündeki taburesinde oturmuş, eski bir nota defterini karıştırırken şimdi duraklamıştı. Ağzı bir karış açık bara bakıyordu. "Ya sen neye bakıyorsun, kurbağa?"</p><p class="calibre9">"Hiçbir şeye, sai Thorin. Ben..."</p><p class="calibre9">"Öyleyse bunu gidip başka bir yerde yap. Bu domuzu da birlikte götür. Neden onunla yatmıyorsun? Bu domuzun cildine iyi gelir. Hatta belki senin cildine de."</p><p class="calibre9">"Ben..."</p><p class="calibre9">"Defol! Sağır mısın? ikiniz de gidin!" Pettie'yle Sheb yukardaki odalara çıkmadılar, doğruca mutfağa gittiler. Ama Coral için ne yaptıkları hiç önemli değildi. İkisi de cehenneme gitselerdi ona yine vızgelecekti. Suratı sızlıyordu. Karşımda olmasınlar da nereye defolurlarsa defolsunlar! Coral barın arkasına geçerek etrafına bakındı. Dipteki köşede iki adam kâğıt oynuyorlardı. Reynolds da onları seyrediyor ve birasını yudumluyordu. Tezgâhın diğer ucunda da bir adam vardı. Ama gözlerini ilerde bir noktaya dikmiş boş boş bakıyordu. Kendi dünyasında kaybolmuştu. Kimsenin özellikle Coral Thorin'le ilgilendiği yoktu, ilgilenseler ne olurdu? Pettie bildiğine göre, hepsi de biliyor demekti.</p><p class="calibre9">Kadın parmağını barın üzerindeki viski gölcüğüne batırdı. Sonra parmağını emdi. Aynı şeyi tekrarladı. Şişeyi kaptı. Ama bardağa içki koyamadan grimsi yeşil gözlü, örümceğe benzeyen iğrenç, acayip bir şey barın üzerine sıçradı. Tıslayıp duruyordu. Coral bir çığlık atarak geriledi. Viski şişesini ayaklarının arasına düşürdü... Neyse ki, şişe kırılmadı. Kadına bir an şişe yerine kendi kafası paramparça olacakmış gibi geldi. Şişen, zonklayan beyni kafatasını çürük bir yumurta gibi parçalayacaktı. Bir gürültü oldu. Kumar oynayan adamlar ayağa fırlarken iskemleleri devrilmişti. Reynolds ise tabancasını çekmişti</p><p class="calibre9">Coral kendi kulağına bile yabancı gelen titrek bir sesle, "Hayır," dedi. Gözyuvarları zonkluyor, kalbi deli gibi çarpıyordu. Kadın şimdi insanların korkudan (ilebileceklerini anlıyordu. "Hayır, baylar, endişelenecek bir şey yok!"</p><p class="calibre9">Coral içki şişesini almak için eğildi. Başı bel hizasından daha aşağıya uzanırken tekrar kafasının parçalanacağına inandı. İçinde hâlâ dörtte bir viski olan şişeyi alıp başına dikti. Kim görürse görsün, ne düşünürlerse düşünsünler aldıracak değildi.</p><p class="calibre9">Musty onun bu düşüncelerini sezmiş gibi tekrar tısladı. Bugün tasması kırmızıydı. Ama kedinin boynunda sevimli değil de uğursuz bir şeymiş gibi duruyordu. Hayvanın tasmasına küçük beyaz bir kâğıt parçası sıkıştırılmıştı.</p><p class="calibre9">Biri heceleri uzata uzata, "Onu vurmamı ister misiniz?" diye sordu, "isterseniz bunu yaparım. Bir kurşun ve geride sadece pençeleri kalır." Konuşan Jonas'tı. Yarasa kanadı biçimi kapının hemen önünde duruyordu. Silahşorun hali Coral'ınkinden daha iyi değildi. Ama Coral onun söylediğini yapabileceğinden emindi.</p><p class="calibre9">"Hayır. Yoksa o yaşlı dişi köpek bizi çekirgelere dönüştürür. Ya da böyle bir şeye. Bu yaratık onun hizmetinde."</p><p class="calibre9">Jonas salonda ilerledi. "Hangi dişi köpek."</p><p class="calibre9">"Rhea Dubativo. Onu Cöos'lu Rhea diye çağırırlar."</p><p class="calibre9">"Ah, o bir köpek değil, yaşlı bir cadı."</p><p class="calibre9">"Her ikisi de."</p><p class="calibre9">Jonas kedinin sırtını okşadı. Musty buna izin verdi. Hatta silahşorun elinin altında sırtını bile kamburlaştırdı. Ama Jonas kediyi bir defa okşamakla yetindi. Hayvanın tüyleri iğrenç bir biçimde nemliydi.</p><p class="calibre9">Jonas başıyla viski şişesini işaret etti. "Bunu benimle paylaşmayı düşünür müsünüz? Daha erken ama bacağım çok sancıyor. Günahtan bıkmış bir iblis gibi,"</p><p class="calibre9">"Erken ya da geç. Sizin bacağınız, benim başım. Bu benim ikramım olsun."</p><p class="calibre9">Jonas beyaz kaşlarını kaldırdı.</p><p class="calibre9">"Halinize şükredin ve içmenize bakın."</p><p class="calibre9">Coral, Musty'ye doğru uzandı. Kedi yine tısladı ama kadının pusulayı tasmasının altından almasına izin verdi. Coral kâğıdı açarak kargacık burgacık yazılmış üç kelimeden oluşan mesajı okudu.</p><p class="calibre9">Kumdum. Çocuğu yolla.</p><p class="calibre9">Jonas; "Onu görebilir miyim?" diye sordu. İlk viskisini içmiş ve içki midesini ısıtmıştı. Şimdi dünya ona daha iyi bir yermiş gibi gözüküyordu.</p><p class="calibre9">"Neden olmasın?" Coral kâğıdı ona uzattı. Jonas pusulaya bir göz attı, sonra da geri verdi. Rhea'yı hemen hemen unutmuştu. Ve bu bir hataydı. Ah, ama her şeyi hatırlamak da zordu. Öyle değil mi? Jonas son zamanlarda kendini bir silahşordan çok, bir ziyafette aynı anda sunulacak dokuz tür yemek hazırlaması gereken bir aşçıya benzetiyordu. Neyse ki, ihtiyar cadı kendini ona hatırlatmıştı. Tanrılar onun susuzluğunu kutsasınlar! Benimkini de! Çünkü bu yüzden bara tam zamanında geldim, diye geçirdi aklından.</p><p class="calibre9">Coral, "Sheemie!" diye bağırdı. O da viskinin etkisini gösterdiğini hissediyor, yavaş yavaş bir insana dönüşmeye başlıyordu. Hatta Eldred Jonas'ın başkanın kızkardeşiyle müstehcen bir gece geçirmeyi isteyip istemeyeceğini bile düşünüyordu... Saatlerin geçişini neyin hızlandıracağını kim bilebilirdi?</p><p class="calibre9">Sheemie yarasa kanadı biçimi kapıdan içeri girdi. Elleri kirlenmişti. Pembe sombrero'su sırtında, cuerda'sının ucunda sallanıyordu. "Evet, Coral Thorin! İşte buradayım."</p><p class="calibre9">Kadın çocuğun başının üzerinden dışarıya, gökyüzüne bakarak saati hesaplamaya çalıştı. Hayır, bu gece olmaz, dedi kendi kendine. Bunu Rhea için bile yapmam. Karanlık bastıktan sonra Sheemie'yi o tepeye yollamam. İşte o kadar!</p><p class="calibre9">"Bir şey yok." Coral'ın sesi her zamankinden daha şefkatliydi. "Sen çiçeklerine dön. Üzerlerini iyice örtmeyi de unutma. Don olacak."</p><p class="calibre9">Coral, Rhea'nın pusulasını çevirerek arkasına bir tek kelime yazdı.</p><p class="calibre5" style="margin:0pt; border:0pt; height:1em"> </p><p class="calibre9"><span class="italic">YARIN</span></p><p class="calibre5" style="margin:0pt; border:0pt; height:1em"> </p><p class="calibre9">Kâğıdı katlayıp Jonas'a verdi. "Bunu benim için bu pis kokan yaratığın tasmasının altına sıkıştırır mısınız? Ona dokunmak istemiyorum."</p><p class="calibre9">Jonas onun bu isteğini yerine getirdi. Kedi o acayip yeşil gözleriyle onlara vahşice son bir defa baktı. Sonra bardan fırladı ve yarasa kanadı biçimi kapının altından geçerek gözden kayboldu.</p><p class="calibre9">Coral, "Zamanımız az," dedi. Ne demek istediğini kendisi de bilmiyordu. Ama Jonas onu çok iyi anlamış gibi başını salladı. Kadın ekledi. "Gizli gizli içki içen bir kadınla yukarı çıkmak ister misin? Aman aman güzel bir kadın değilim. Ama buz gibi biri olduğum da söylenemez."</p><p class="calibre9">Jonas bir an düşündü sonra da, "Evet," der gibi başını salladı. Gözleri parlıyordu. Bu kadın da Cordelia Delgado kadar sıskaydı... Ama arada çok fark vardı! Hem de ne fark! "Tamam!"</p><p class="calibre9">Coral gülümsedi. Başağrısı geçmişti.</p><p class="calibre9">Jonas ekledi. "Bana bir dakika ver. Bir adım bile atma." Reynolds'un oturduğu tarafa doğru gitti.</p><p class="calibre9">"Bir iskemle çek, Eldred."</p><p class="calibre9">"Olmaz! Beni bir hanım bekliyor."</p><p class="calibre9">Reynolds'un gözü bir an bara doğru kaydı. "Şaka yapıyorsun!"</p><p class="calibre9">"Ben hiçbir zaman kadınlar konusunda şaka yapmam, Clay. Şimdi beni iyi dinle."</p><p class="calibre9">Reynolds gözlerini Jonas'a dikerek öne doğru eğildi. Silahşor karşısındakinin Depape olmamasına sevindi. O da istenileni yapardı; genellikle oldukça başarılı bir biçimde. Ama ancak işi ona on defa anlattıktan sonra.</p><p class="calibre9">Jonas, "Lengyll'e git," dedi. "Ona şu petrol alanına on iki kişi koymak istediğimizi söyle. Ondan daha az olamaz. İyice gizlenecek, ortalara çıkmayacak, avlar tam tuzağa düşerken ateşe başlayıp işi bozmayacak kimseler. Pusu kuracaklar. Tabii gerekliyse. Ona adamların başında Brian Hookey'nin olacağını açıkla. Hookey soğukkanlı, aklı başında biri. O zavallıların çoğu için böyle bir şey söylenemez."</p><p class="calibre9">Reynolds'un gözlerinde hırslı ve mutlu bir pırıltı belirdi. "O piçleri mi bekliyorsun?"</p><p class="calibre9">"Oraya bir defa gitmişler. Belki tekrar giderler. Eğer böyle olursa onları çapraz ateşe alıp öldürsünler. Hiçbir uyarıda bulunmadan, birdenbire. Anlıyor musun?"</p><p class="calibre9">"Evet. Peki, sonradan ne hikâye anlatılacak?"</p><p class="calibre9">Jonas ağzını çarpıtarak gülümsedi. "Ah, o petrol ve tanker işi onların başının altından çıkmış. Bilinmeyen suçortakları onların emirleri üzerine tankerleri Farson'a götüreceklermiş. Hasat zamanı kentliler bizi omuzlarında taşıyacaklar. Bizi hainleri ortaya çıkaran kahramanlar olarak selamlayacaklar. Roy nerde?"</p><p class="calibre9">"Darağacı Kayası'na gitti. Onu öğle zamanı gördüm. Onların geleceklerini söyledi, Eldred. Rüzgâr doğudan esmeye başladığı zaman yaklaşan bir atın nal seslerini duyabildiğinden söz etti."</p><p class="calibre9">"Belki de Depape duymak istediğini duyuyor." Ama Jonas, Depape'in haklı olduğunu sanıyordu. Hana geldiği sırada morali bozuk olan silahşor şimdi iyice keyiflenmişti.</p><p class="calibre9">"Tankerleri yakında yollayacağız! O piçler ister alana gitsinler ister gitmesinler. Taşıtları gece ikişer ikişer göndereceğiz. Nuh'un gemisine bindirilen hayvanlar gibi." Jonas güldü. "Ama geride birkaçını bırakacağız. Bir kapandaki peynir parçası gibi."</p><p class="calibre9">"Ya fareler gelmezlerse?</p><p class="calibre9">Jonas omzunu silkti. "Bu olmazsa başka bir yol buluruz. Yarın onları biraz daha sıkıştırmak niyetindeyim. Kızmalarını ve akıllarının karışmasını istiyorum. Haydi şimdi gidip işini yap. Şuradaki hanım beni bekliyor."</p><p class="calibre9">"Senin yerinde olmayı istemezdim, Eldred."</p><p class="calibre9">Jonas başını salladı. Yarım saat sonra bacağındaki sancıyı unutacağını düşünüyordu. "Tabii, o seni çikolata parçası gibi yerdi."</p><p class="calibre9">Coral'ın kollarını kavuşturarak beklediği bara döndü". Kadın kollarını açarak silahşorun elini tuttu ve göğsüne bastırdı.</p><p class="calibre9">Jonas, "Şişeyi de götürelim mi?" diye sordu.</p><p class="calibre9">Coral Thorin, "Neden olmasın?" dedi.</p><p class="calibre9">Coral son birkaç aydan beri yaptığı gibi sarhoş olup sızsaydı karyola yaylarının gıcırtısı onu uyandırmazdı. Patlayan bir bomba bile hatta. Jonas'la kadın içki şişesini yukarı getirmişlerdi ama Coral'ın handa kendisine ayırdığı yatak odasında komidinin üzerinde duruyordu. (Burası fahişelerin kullandığı odaların üç katı büyüklükteydi.) Viskiden içmemişlerdi. Coral'ın vücudu sızlıyordu ama kafası berraktı. Seks hiç olmazsa bu kadar işe yarıyordu.</p><p class="calibre9">Jonas penceredeydi, şafağı haber veren ilk gri ışıklara bakıyordu. Bir yandan da pantolonunu giyiyordu. Çıplak sırtında birbirleriyle kesişen izler vardı. Coral ona kendisini kimin böyle vahşice kırbaçladığını ve bundan nasıl kurtulduğunu sormak istedi. Ama sonra sesini çıkarmamasının daha iyi olacağına karar verdi.</p><p class="calibre9">Onun yerine, "Nereye gidiyorsun?" diye sordu.</p><p class="calibre9">"Galiba işe biraz boya bularak başlayacağım. Herhangi bir renk olabilir. Ve bir de hâlâ kuyruğu olan bir sokak köpeği bulmam gerekiyor. Bundan ötesini bilmek isteyeceğini sanmıyorum, sai."</p><p class="calibre9">"Pekâlâ." Coral uzanarak örtüyü çenesine kadar çekti. Ona bir' hafta uyuyabilirmiş gibi geliyordu.</p><p class="calibre9">Jonas hızla botlarını giydi. Silah kayışını tokalayarak kapıya doğru gitti. Elini tokmağa atıp durdu. Coral ona baktı. Grimsi gözleri yarı uykuluydu. Jonas, "Hiç bu kadar zevklisi olmadı," dedi,</p><p class="calibre9">Coral gülümsedi. "Evet, ahbap. Ben de aynı fikirdeyim."</p><p class="calibre5" style="margin:0pt; border:0pt; height:1em"> </p><p class="calibre5" style="margin:0pt; border:0pt; height:1em"> </p><div class="mbppagebreak" id="calibre_pb_27"></div>
</body></html>
