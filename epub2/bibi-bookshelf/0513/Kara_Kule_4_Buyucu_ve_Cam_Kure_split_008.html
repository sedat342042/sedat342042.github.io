<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Kara Kule 4 Büyücü ve Cam Küre</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos37135" class="calibre1"><span class="calibre2">
</span></p><p class="calibre12"><span class="calibre2"><span class="bold">BİRİNCİ</span></span>
<span class="calibre2"><span class="bold">BÖLÜM</span></span></p><p class="calibre5" style="margin:0pt; border:0pt; height:1em"> </p><p class="calibre3"><span class="calibre2"><span class="italic">ŞEYTAN AYI’NIN ALTINDA</span></span></p><p class="calibre5" style="margin:0pt; border:0pt; height:1em"> </p><p class="calibre9">Candleton radyasyondan zarar görmüş, zehirlenmiş bir kentti, ama ölmüş de değildi. Bütün o yüzyıllardan sonra hâlâ kapkara bir canlılıkla titriyordu. Kaplumbağa büyüklüğünde kınkanatlı böcekler hantalca dolaşıyor, biçimsiz ejderhacıklara benzeyen kuşlar uçuşuyordu. Çelikten yapılmış, yaşayan-ölülere benzeyen sarsak birkaç robot harap binalara girip çıkıyorlardı. Eklemleri gıcırdıyor, nükleer gözleri çakıp sönüyordu.</p><p class="calibre9">Candleton Yolcu Oteli'nin lobisinin bir köşesine sıkışıp kalan ve son iki yüz otuz dört yıl boyunca orada bekleyen bir robot, "İzin belgeni göster, ahbap," diye bağırdı. Baklava biçimi paslı kafasında altı köşeli kabartma bir yıldız vardı. Bütün o yıllar boyunca yolunu kapatan çelik duvarda fazla derin olmayan bir çukur açmayı başarmıştı ama işte o kadar.</p><p class="calibre9">"İzin belgeni göster, ahbap! Kentin güneyinde ve doğusunda yüksek derecede radyasyon olabilir! İzin belgeni göster, ahbap! Kentin güneyinde ve doğusunda yüksek derecede radyasyon olabilir!"</p><p class="calibre9">Bağırsaklarını, çürümüş plasentaya benzeyen bir torbanın içinde peşinden sürükleyen şiş gövdeli, kör bir fare bekçi robotun ayağının üzerinden geçmeye çalıştı. Robot ona aldırmadı bile. Çelik kafasını çelik duvara vurmayı sürdürdü. "İzin belgeni göster, ahbap! Radyasyon derecesi yükselmiş olabilir! Canınız cehenneme!" Robotun gerisindeki otelin barında felaket onları yakalamadan son bir içki içmek isteyen adamlarla kadınların kurukafaları sanki güle güle ölmüşler gibi sırıtıyorlardı. Belki de içlerinden bazıları öyle ölmüştü.</p><p class="calibre9">Mono Blaine bir tabancanın namlusunda hızla ilerleyen kurşun gibi karanlık gecede yukardan geçerken camlar kırıldı, tozlar uçuştu ve kurukafalardan birkaçı eski zamanlardan kalma toprak vazolar gibi paramparça oldu. Dışarda radyoaktif tozlar kısa bir an bir hortum oluşturdular. Sığır ve domuz lokantasının önündeki atların bağlandığı direk duman gibi yükselen hortuma kapıldı. Kent alanında Candleton Havuzu ikiye ayrıldı. Etrafa su değil, tozlar, yılanlar, değişim geçirmiş akrepler ve kör gibi yürüyen kaplumbağa-böcekler yayıldı.</p><p class="calibre9">Sonra Candleton, kentin yukarsından hızla giden bir siluet oradan hiç geçmemiş gibi, son iki buçuk yüzyıl boyunca hayatın yerine geçirdiği o çürütme faaliyetine devam etti... Ardından treni izleyen ses patlaması kenti yakaladı. Yeni yıldan beri ilk defa kentin üzerinde gökgürültüsü gibi gümbürdedi. Havuzun diğer tarafındaki dükkânı yıkacak kadar titreşime neden oldu. Bekçi robot son bir uyanda bulunmaya çalıştı. "Yüksek rad..." Sonra tümüyle sustu. Yaramazlık etmiş bir çocuk gibi yüzü duvara dönük, öylece kaldı.</p><p class="calibre9">Işının Yolu boyunca Candleton'un iki yüz, üç yüz tekerlek dışına çıkıldıkça radyasyon ve topraktaki DEP3 derecesi hızla azalıyordu. Burada Mono Blaine'in izlediği yol toprağın ancak üç metre yukarsından geçiyordu. Hemen hemen normale benzeyen bir ceylan güzel güzel çam korusundan çıkarak çaydan su içmeye gitti. Su kendi kendine dörtte üç oranında temizlenmişti.</p><p class="calibre9">Ceylan aslında normal değildi. Küt bir beşinci bacak, karnının gerisinden bir meme gibi sarkmıştı. Hayvan yürürken kemiksizmiş gibi ileri geri sallanıyordu. Ceylanın burnunun sol yanında bembeyaz üçüncü bir gözü vardı. Ama hayvan yine de kısır değildi. Değişim geçirmiş on ikinci batın bir hayvan için DNA'sı oldukça bozulmamış sayılırdı. Ceylan altı yıllık ömrü boyunca üç canlı yavru doğurmuştu. Bu yavrulardan ikisi sadece canlı değil, normaldiler de. Nehir Geçidi'nden Talitha Teyze onlardan, "Sağlam hayvanlar," diye söz ederdi. Üçüncü yavruysa avaz avaz haykıran, derisi olmayan, korkunç bir şeydi. Ve onu da babası çabucak öldürmüştü.</p><p class="calibre9">Dünya -hiç olmazsa bu bölümü- kendi kendini onarmaya, iyileştirmeye başlamıştı.</p><p class="calibre9">Ceylan ağzını suya sokarak içmeye başladı. Sonra başını kaldırdı. Gözleri irileşmişti, burnundan sular damlıyordu. Uzaklardan gelen mırıltıya benzeyen sesi duyuyordu. Bir dakika sonra buna hafit bir ışık katıldı. Ceylanın sinirleri korkuyla gerildi. Hayvanın refleksleri hızlıydı ve ilk gördüğü an ışık kasvetli topraklarda tekerleklerce ötedeydi. Ama yine de ceylanın kaçma şansı yoktu. Hayvan daha kaslarını kullanamadan uzaklardaki kıvılcım büyüyerek yakıcı bir kurt gözüne dönüştü. Parlak ışık çayı ve açıklığı aydınlattı. Işıkla birlikte Blaine'in tam kapasite çalışan slo-trans makinelerinin çıldırtıcı homurtusu duyuldu. Rayların bulunduğu beton şeridin yukarsında pembe bir leke belirdi. Daha sonra bunu horoz kuyruğuna benzeyen toz bulutları, taşlar, parçalanmış küçük hayvanlar izledi. Ceylan Blaine'in geçişinin neden olduğu sarsıntı yüzünden hemen öldü. Trenin peşinden sürüklenemeyecek kadar büyüktü. Ama burnundan ve toynaklarından sular akan ceylan yine de hemen hemen yetmiş metre kadar sürüklendi. Derisinin büyük bir bölümüyle kemiksiz beşinci bacağı vücudundan sıyrıldı. Ve çıkarılmış bir giysi gibi Blaine'in peşinden uçtu.</p><p class="calibre9">Kısa bir sessizlik oldu. Yeni oluşan bir deri ya da bir gölcüğün üzerinde kışın hemen başlarında beliren ince buz tabakası gibi kırılgan bir sessizlik. Sonra bunu o müthiş gümbürtü izledi. Trenin sesi düğün yemeğine geç kalmış gürültücü bir yaratık gibi etrafta yankılandı. Sessizliği yardı. Havada uçan bir tek kuşu yakaladı. Değişim geçirmiş bu kuş bir karga olabilirdi. Hayvan havada uçarken öldü ve bir taş gibi düşerek çayın sularını şapırdattı.</p><p class="calibre9">Şimdi uzaklarda kırmızı bir göz görülüyordu. Blaine'in stop lambasıydı bu.</p><p class="calibre9">Yukarda dolunay ince bir bulutun arkasından sıyrıldı. Açıklığı ve çayı rehincide görülen mücevherler gibi bayağı renklere boyadı. Ayın yüzeyinde bir çehre vardı. Ama âşıkların bakmayı istemeyecekleri bir surattı bu. Candleton Yolcular Oteli'ndekiler gibi bir kurukafanın sıska yüzüne benziyordu. Aşağıdaki hâlâ yaşayan ve savaşan birkaç canlıya bakarak bir deliye özgü neşeyle olanları seyrediyordu. Gilead'da dünya ilerleyip uzaklaşmadan önce Yılın Sonu'ndaki dolunaya bir ad verilmişti. Şeytan Ayı. Ve buna doğrudan doğruya bakmanın uğursuzluk getireceğine inanılırdı.</p><p class="calibre9">Ancak şimdi böyle şeyler önemli değildi. Çünkü şimdi her yerde iblisler vardı.</p><p class="calibre5" style="margin:0pt; border:0pt; height:1em"> </p><p class="calibre9">Susannah yol haritasına baktı. Bulundukları yeri gösteren yeşil nokta şimdi Candleton'la Rilea arasındaki yolu yarılamıştı. Rilea, Blaine'in bir sonraki istasyonuydu. Genç kadın, ama orada kim duracak ki, diye düşündü.</p><p class="calibre9">Susannah haritadan Eddie'ye döndü. Genç adam hâlâ Baronluk Vagonu'nun tavanına bakıyordu. Kadın onun bakışlarını izledi. Tavanda dörtköşe bir şey vardı. Bu bir kapaktan başka bir şey olamazdı. (Ama tabii konuşan bir tren gibi fütüristik bir saçmalık sözkonusuydu. Onun için herhalde buna daha zarif bir ad veriliyordu.) Kapağın üzerine şablonla kırmızı basit bir şekil çizilmişti. Açıklıktan çıkan bir adamın resmiydi. Susannah ima edilen bu talimatı yerine getirdiğini ve tren saatte sekiz yüz milden daha hızla giderken delikten çıktığını hayal etmeye çalıştı. Gözlerinin önünde hemen çok belirgin bir sahne canlandı. Kafası kopan bir kadın. Sapından koparılan bir çiçek gibi kafa, Baronluk Vagonu boyunca geriye doğru uçuyordu. Belki bir defa sekiyor, gözleri camlaşmış, saçları uçarak karanlıklarda kayboluyordu.</p><p class="calibre9">Susannah bu hayali kafasından mümkün olduğu kadar çabuk kovdu. Herhalde kapak da kilitliydi zaten. Mono Blaine'in onları bırakmaya hiç niyeti yoktu. Evet, sonunda gitme hakkını kazanabilirlerdi. Ama genç kadın bunun da kesin olmadığını biliyordu. Blaine'i yenseler bile...</p><p class="calibre9">Kafasında Detta Walker'inkine pek benzemeyen bir ses çınladı. Bu sözleri söyleyeceğim için üzgünüm. Sen de yine o ukala beyazlar gibi düşünmeye başladın. Şu senin makine-merkebe hiç güvenmiyorum. Bu makineler ödül kazandıkları zaman değil, yenildiklerinde daha tehlikeli olurlar.</p><p class="calibre9">Jake yırtık pırtık bilmece kitabını, onu taşımak sorumluluğundan kurtulmak istiyormuş gibi silahşora uzatıyordu. Susannah çocuğun neler hissettiğini çok iyi anlıyordu. Belki de yaşamları o fazla çevrilmiş kirli sayfaların arasında saklıydı. Kadın kitabı taşıma sorumluluğunu yüklenmek isteyeceğinden pek de emin değildi.</p><p class="calibre9">Jake, "Roland!" diye fısıldadı. "Bunu istiyor musun?"</p><p class="calibre9">Oy tehdit dolu bir tavırla silahşora bakarak, "Al," dedi. "Hemen..." Hayvan dişlerini kitaba geçirerek onu Jake'in elinden aldı. Vücuduna hiç uymayan upuzun boynuyla döndü. Bilmece-Dİ-Dum. Herkes İçin Akıl Karıştıran Bilmeceler-Bulmacalar'ı Roland'a uzattı.</p><p class="calibre9">Silahşor bir an kitaba baktı. Yüzünde dalgın bir ifade vardı. Sonra başını salladı. "Hemen olmaz." Dönerek yol haritasına baktı. Blaine'in suratı yoktu. Bu nedenle harita onlar için belirleme noktası olacaktı. Çakıp sönen yeşil nokta şimdi Rilea'ya daha yakındı. Susannah bir an geçtikleri yerlerin neye benzediğini düşündü. Ama sonra bunu bilmeyi hiç istemediğine karar verdi. Lud kentinden ayrılırken gördüklerinden sonra böyle bir şeyi istemeyecekti elbette.</p><p class="calibre9">Roland, "Blaine!" diye seslendi.</p><p class="calibre9">"EVET?"</p><p class="calibre9">"Odadan ayrılabilir misin? Bizim aramızda konuşmamız gerekiyor."</p><p class="calibre9">Susannah kendi kendine, bunu yapacağını sanıyorsan iyice kaçırmışsın demektir, diye söylendi. Ama Blaine çabucak, heyecanla cevap verdi.</p><p class="calibre9">"TAMAM, SİLAHŞOR. BARONLUK VAGONU'NDAKİ BÜTÜN ALICILARIMI KAPATACAĞIM. KONUŞMANIZ SONA ERDİĞİ VE BİLMECE SORMAYA HAZIR OLDUĞUNUZ ZAMAN GERİ DÖNECEĞİM."</p><p class="calibre9">Eddie, "Evet, sen ve General MacArthur," diye homurdandı.</p><p class="calibre9">"NE DEDİN, NEW YORK'LU EDDIE?"</p><p class="calibre9">"Hiç. Ben sadece kendi kendime konuşuyorum."</p><p class="calibre9">Blaine, "BENİ ÇAĞIRMAK İÇİN SADECE YOL HARİTASINA DOKUNMAN YETERLİ," dedi. "HARİTADA KIRMIZI IŞIK YANDIĞI SÜRECE ALICILARIM ÇALIŞMIYOR DEMEKTİR. HAYDİ HOŞÇAKAL, BEBEK! KART YOLLAMAYI UNUTMA." Bir an durdu. "AMA ELVEDA DEDİĞİMİ DE SANMA."</p><p class="calibre9">Vagonun ön tarafındaki yol haritası birdenbire parlak bir kırmızıya büründü. Susannah ona ancak gözlerini kısarak bakabildi.</p><p class="calibre9">Jake, "O saçma sapan sözler ne anlama geliyordu?" diye sordu.</p><p class="calibre9">Roland, "Önemli değil," dedi. "Fazla zamanımız yok. Blaine bizimle beraber olsun olmasın, tren yine de aynı hızla son noktaya doğru gidiyor."</p><p class="calibre9">Eddie sordu. "Onun alıcılarını kapattığına gerçekten inanmıyorsun değil mi? Onun gibi bir uyanık bunu yapar mı? Haydi, haydi, biraz gerçekçi ol. Burayı sinsice dinlediğinden eminim."</p><p class="calibre9">Roland, "Hiç sanmıyorum," dedi. Susannah da onunla aynı fikirde olduğuna karar verdi. Hiç olmazsa şimdilik. Silahşor ekledi. "Blaine'in bunca yıl sonra bilmece sorulacağı için çok heyecanlandığı belliydi..."</p><p class="calibre9">Susannah, "Ve o kendine çok güveniyor," dedi. "Bizim gibilerle fazla uğraşmasına gerek kalmayacağına inanıyor."</p><p class="calibre9">Jake silahşora baktı. "Uğraşacak mı? Gerçekten bizimle uğraşmak zorunda mı kalacak?"</p><p class="calibre9">Roland, "Bilmiyorum..." dedi. "Üzerimde gizli alıcılar-vericiler yok. Tabii sorduğun buysa. Bu dürüst bir oyun olacak. En azından benim vaktiyle oynadığım bir oyun. Hepimiz daha önce bu oyunu oynadık. Hiç olmazsa biraz. Sonra şu da var." Başıyla Jake'in Oy'dan geri aldığı kitabı işaret etti. "Burada bazı güçlerin etkisindeyiz. Büyük güçlerin. Ama hepsi de bizim Kule'ye gitmemize engel olmaya çalışmıyor."</p><p class="calibre9">Susannah silahşorun sözlerini duyduysa da aklı, vagonla ilişkisini keserek onları yalnız bırakan Blaine'le meşguldü. Ebe olduğu için arkadaşları saklanırken gözlerini yuman bir çocuğa benziyordu. Onlar da zaten Blaine'in oyun arkadaşları değiller miydi? Bu düşünce imdat kapağından kaçmaya çalışırken kafasının kopması hayalinden nedense daha da kötüydü.</p><p class="calibre9">Eddie öğrenmek istedi. "O halde ne yapacağız? Bir planın olmalı. Yoksa ondan alıcılarını kapatmasını istemezdin."</p><p class="calibre9">"Blaine'in o müthiş zekâsı ve çalışamadığı için uzun süre yalnız kalması onun sandığından daha insanlaşmasına yol açmış. En azından ben öyle umuyorum, önce onun bir tur şemasını çıkarmalıyız. Mümkünse zayıf ve güçlü yanlarını öğrenmeliyiz. Oyun sırasında kendine nerelerde güvendiğini, nerelerde güvenemediğini de. Bilmeceler sadece bunu soran kişinin zekâsıyla ilgili değildir. Hiçbir zaman böyle düşünmeyin. Bu aynı zamanda bilmece sorulan kişinin kör noktalarıyla da ilgilidir."</p><p class="calibre9">Eddie, "Blaine'in kör noktaları var mı?" diye sordu.</p><p class="calibre9">Roland sakin bir tavırla açıkladı. "Eğer yoksa biz de bu trende ölürüz."</p><p class="calibre9">Eddie sıkıntıyla hafifçe gülümsedi. 'Kötü şeyleri bize alıştıra alıştıra söylemene bayılıyorum. Bu senin o çok sevimli özelliklerinden biri."</p><p class="calibre9">Silahşor, "Başlangıçta ona dört bilmece soracağız," dedi. "Kolay, fazla kolay değil, oldukça zor ve çok zor. Blaine bu dördünü de cevaplayacak. Bundan eminim. Ama biz onun cevapları nasıl verdiğine dikkat edeceğiz."</p><p class="calibre9">Eddie başını sallıyordu. Susannah adeta istemeye istemeye hafif bir umuda kapıldı. Bu uygun bir yaklaşıma benziyordu.</p><p class="calibre9">Roland ekledi. "Ondan sonra alıcılarını tekrar kapattıracağız ve aramızda konuşacağız. Belki o zaman hangi yönde ilerlememiz gerektiği konusunda bir fikir edinebiliriz. İlk bilmecelerin kaynağı her şey olabilir ama..." Başını ciddi bir tavırla bilmece kitabına doğru salladı, "...Jake'in kitapçı konusunda anlattıklarını unutmayın. Bizim için gerekli olan o cevabın kitapta olması gerekiyor. Benim Güzel-Günler'de sorulan bilmecelerle ilgili anılarımda değil. Cevap orada olmalı."</p><p class="calibre9">Susannah düzeltti. "Soru."</p><p class="calibre9">Roland ona baktı. Açık renkli, tehlikeli bakışlı gözlerini gölgeleyen kaşlarını kaldırmıştı.</p><p class="calibre9">Genç kadın açıkladı. "Bize gereken bir soru. Cevap değil. Bu sefer cevaplar ölümümüze neden olabilir."</p><p class="calibre9">Silahşor başını salladı. Şaşırmış, hatta düşkırıklığına uğramış gibi bir hali vardı. Yüzündeki bu ifade Susannah'nın hiç hoşuna gitmedi. Ama Jake kitabı tekrar uzattığı zaman silahşor bu kez onu aldı ve bir an elinde tuttu. (Kitabın solmuş ama yine de hoş kırmızı kapağı silahşorun güneşten yanmış iri ellerinde çok garip duruyordu... Özellikle iki parmağı eksik olan sağ elinde.) Sonra kitabı Eddie'ye verdi.</p><p class="calibre9">Susannah'ya döndü. "Sen kolayı seçeceksin."</p><p class="calibre9">Kadın hafifçe gülümseyerek, "Belki," diye cevap verdi. "Ama bu yine de bir hanımefendiye söylenecek bir şey değil, Roland."</p><p class="calibre9">Silahşor Jake'e baktı. "Sen ikincisin. Biraz daha zor olanı soracaksın. Ben üçüncüyüm. Sen sonuncusun, Eddie. Kitaptan zora benzeyen bir bilmece seç..."</p><p class="calibre9">Jake, "Zor bilmeceler sonlarda," diye açıkladı.</p><p class="calibre9">"...ama delice şeyler yapmaya kalkışma. Bu bir ölüm kalım meselesi. Zevzeklik etmenin zamanı geçti."</p><p class="calibre9">Eddie, Roland'a, uzun boylu, çirkin ve kendisinden yaşça büyük olan adama baktı. Silahşorun Kule'sine erişmek için ne çok çirkin şey yaptığını sadece Tanrı biliyordu. Kendi kendine, acaba Roland bu sözlerinin beni ne kadar kırdığının farkında mı, diye sordu. Bir çocuk gibi davranmamam, gülüp şakalar yapmamam için beni uyarması. Çünkü hayatımız tehlikede...</p><p class="calibre9">Genç adam bir şey söylemek için ağzını açtı. Yine Eddie Dean'e özgü bir şey. Hem komik, hem de iğneli bir söz. Ağabeysi Henry'yi her zaman çıldırtan türde bir şey. Ama sonra ağzını kapattı. Bu upuzun ve çirkin adam haklı olabilirdi. Belki artık iğneli nüktelerden ve bayat şakalardan vazgeçmenin zamanı gelmişti. Belki de olgunlaşma zamanı gelip çatmıştı sonunda.</p><p class="calibre5" style="margin:0pt; border:0pt; height:1em"> </p><p class="calibre9">Üç dakika daha aralarında fısıldaştılar. Eddie'yle Susannah bilmece kitabını çabucak karıştırdılar. (Jake, Blaine'i hangi bilmeceyle sınayacağına çoktan karar verdiğini söyledi.) Sonunda Roland, Baronluk Vagonu'nun ön tarafına giderek elini kırmızı ışıkla parlayan dikdörtgene dayadı. Yol haritası hemen tekrar belirdi. Vagonun etrafı artık kapalı olduğu için ilerlediklerini hissetmiyorlardı. Ama yeşil nokta Rilea'ya her zamankinden daha da yaklaşmıştı.</p><p class="calibre9">Blaine, "E, STEVE'İN OĞLU ROLAND," dedi. Eddie'ye makine daha da neşeliymiş gibi geldi. Neredeyse katıla katıla gülecekti Blaine. "SENİN KA-TET BAŞLAMAYA HAZIR MI?"</p><p class="calibre9">"Evet. İlk bilmeceyi New York'lu Susannah soracak." Silahşor genç kadına dönerek sesini biraz alçalttı. (Susannah, tabii Blaine konuşmalarımızı dinlemek istiyorsa bunun hiçbir yararı olmayacak, diye düşündü. "Bizim gibi öne çıkman gerekmiyor," dedi Roland. "Bacakların yüzünden. Ama anlaşılır bir biçimde konuşmalı ve her seferinde ona adıyla hitap etmelisin. Bilmecenin yanıtını doğru bildiği takdirde ona şöyle söylemelisin: Teşekkür ederim, Blaine. Doğru cevabı buldun.' Sonra Jake aradaki açıklığa çıkar ve seçtiği bilmeceyi sorar. Tamam mı?"</p><p class="calibre9">"Ya cevap yanlışsa? Ya da makine cevabı bilemezse?"</p><p class="calibre9">Roland haşince güldü. "Henüz bunu düşünüp endişelenmemizin zamanı değil." Sesini tekrar yükseltti. "Blaine?"</p><p class="calibre9">"EVET, SİLAHŞOR?"</p><p class="calibre9">Roland derin bir soluk aldı. "Başlıyoruz."</p><p class="calibre9">"HARİKA!"</p><p class="calibre9">Roland, Susannah'ya bakarak başını salladı. Eddie kadının elini sıktı. Jake de diğer elini okşadı. Oy altın çerçeveli gözleriyle Susannah'ya dikkatle baktı.</p><p class="calibre9">Genç kadın onlara endişeyle gülümsedi. Sonra da yol haritasına baktı. "Merhaba, Blaine."</p><p class="calibre9">"MERHABA, NEW YORK'LU SUSANNAH."</p><p class="calibre9">Genç kadının kalbi hızla çarpıyordu, koltukaltları ıslanmıştı. Tâ ilkokul sıralarında keşfettiği bir şeyle yine karşı karşıyaydı işte. Bir şeye başlamak çok zordu. Herkesten önce sınıftaki bütün öğrencilerin karşısında durarak şarkı söylemek, nükte yapmak, yaz tatilini nasıl geçirdiğini anlatmak... Ya da bilmece sormak. Genç kadın Jake Chambers'ın o çılgınca İngilizce ödevinden bir şeyi seçmişti. Nehir Geçidi'ndeki ihtiyarlardan ayrıldıktan sonra yaptıkları uzun konuşma sırasında Jake'in hemen hemen tamamını ezberden tekrarladığı "Gerçeği Nasıl Anlıyorum" adlı deneme yazısında iki bilmece vardı. Eddie onlardan birini Blaine'e sormuştu bile.</p><p class="calibre9">"SUSANNAH, ORADA MISIN, KÜÇÜK KOVBOY KIZ?"</p><p class="calibre9">Blaine yine ona takılıyordu. Ama bu sefer neşe ve uysallıkla. Keyifle. Blaine istediğini elde ettiği zaman sevimli tavırlar takınabiliyordu. Susannah'nın bildiği bazı şımarık çocuklar gibi.</p><p class="calibre9">"Evet, buradayım, Blaine. Ve bilmecemi soruyorum: Dört tekerlekli ve sinekleri olan şey nedir?"</p><p class="calibre9">Acayip bir şıkırtı duyuldu. Sanki Blaine dilini şaklatan bir adamı taklit ediyordu. Bunu kısa bir sessizlik izledi. Blaine cevap verdiği zaman sesindeki o neşe kaybolmuştu. "KENTİN ÇÖP ARABASI TABİİ. ÇOCUKÇA BİR BİLMECE BU. EĞER GERİ KALAN BİLMECELERİNİZ DE BÖYLEYSE YAŞAMANIZA İZİN VERDİĞİM İÇİN PİŞMAN OLACAĞIM. KISA BİR SÜRE İÇİN OLSA BİLE."</p><p class="calibre9">Yol haritası yine aydınlandı. Ama ışık kırmızı değil, pembeydi. Küçük Blaine'in sesi duyuldu. "Onu öfkelendirmeyin," diye yalvarıyordu. Onun her konuşması sırasında Susannah'nın karşısında ürkek davranan kabak kafalı, ter içinde ufak tefek bir adamın hayali beliriyordu. Büyük Blaine'in sesi her yandan geliyordu. (Susannah, Cecil B. De-Mille'in filmlerinden birindeki tanrı gibi, diye düşündü.) Ama Küçük Blaine'in sesi sadece tepelerindeki hoparlörden yükseliyordu. "Lütfen onu öfkelendirmeyin, çocuklar. Hız monoyu tehlikeli bir duruma soktu zaten. Ray dengeleyicileri bu durumla zorla başa çıkabiliyorlar. Bu yöne son gelişimizden beri ray korkunç bir biçimde harap olmuş."</p><p class="calibre9">Eskiden sarsıla sarsıla ilerleyen troleybüs ve metro trenlerine çok binmiş olan Susannah hiçbir şey hissetmiyordu. İlerlemeleri Lud'dan ilk hareket ettikleri zamanki kadar düzgündü. Ama genç kadın yine de Küçük Blaine'e inandı. Tahminine göre hissedecekleri ilk sarsıntı onların sonu olacaktı.</p><p class="calibre9">Roland, Susannah'yı dürterek şimdiye dönmesini sağladı.</p><p class="calibre9">Genç kadın, "Teşekkür ederim," dedi. Sonra da aklına geldiği için sağ elinin parmaklarını hızla üç defa boynuna vurdu. Talitha Teyze'yle ilk konuştuğu zaman Roland da böyle yapmıştı.</p><p class="calibre9">Blaine, "NEZAKETİN İÇİN TEŞEKKÜR EDERİM," dedi. Yine keyiflenmiş gibiydi. Susannah, bu iyi, diye düşündü, benimle alay ediyor olsa bile. "AMA BEN DİŞİ DEĞİLİM. CİNSİYETİMİ AÇIKLAMAM GEREKİYORSA... BEN ERKEĞİM."</p><p class="calibre9">Susannah şaşkın şaşkın Roland'a baktı.</p><p class="calibre9">Silahşor, "Erkeklerle konuşulurken sol el kullanılır," diye açıkladı. "Parmaklarını göğüs kemiğine vurursun." Hareketi gösterdi.</p><p class="calibre9">"Ya?.."</p><p class="calibre9">Roland, Jake'e döndü. Çocuk ayağa kalkarak Oy'u bir iskemleye bıraktı. (Ama bu bir işe yaramadı. Hayvan hemen yere atladı ve aradaki açıklıktan yol haritasına doğru giden Jake'i izledi.) Çocuk bütün dikkatini Blaine'e verdi.</p><p class="calibre9">"Merhaba, Blaine. Ben Jake'im. Biliyorsun... Elmer'in oğlu."</p><p class="calibre9">"BİLMECENİ SOR."</p><p class="calibre9">"Yatağı olan ama uyumayan, ağzı olan ama konuşmayan, hızla ilerleyen ama yürüyemeyen şey nedir?"</p><p class="calibre9">"HİÇ DE,FENA DEĞİL. SUSANNAH'NIN SENİN BU ÖRNEĞİNDEN DERS ALACAĞINI UMARIM, ELMER'İN OĞLU JAKE. ZEKÂSI OLAN HER ŞEY CEVABI HEMEN BULUR. AMA BU YİNE DE İYİ BİR ÇABA. CEVAP: NEHİR."</p><p class="calibre9">"Teşekkür ederim, Blaine. Doğru cevabı buldun." Jake sol elinin parmaklarını üç defa göğüs kemiğine vurdu, sonra da yerine oturdu. Susannah kolunu onun omzuna atarak çocuğu bir an kendine çekti. Jake kadına minnetle baktı.</p><p class="calibre9">Roland ayağa kalktı. "Heil, Blaine."</p><p class="calibre9">"HEIL, SİLAHŞOR." Blaine'in sesi yine neşeliydi. Herhalde ona böyle hitap edilmesi hoşuna gitmişti. Susannah, Heil... ne, diye düşünürken aklına Hitler geldi. Bu yüzden de Lud'un dışında buldukları uçak enkazını anımsadı. Jake onun bir Focke-Wulf olduğunu iddia etmişti. Susannah böyle şeyleri bilmiyordu. Ama enkazın içinde gerçekten bir ölü olduğunu unutmamıştı. Bu ceset artık kokmayacak kadar eskiydi.</p><p class="calibre9">"BİLMECENİ SOR, ROLAND. GÜZEL BİR ŞEY OLMALI."</p><p class="calibre9">"Güzellik bakış açına bağlıdır, Blaine. Her neyse... İşte bilmecem: Sabahları dört ayaklı, öğle zamanı iki ayaklı ve gece de üç ayaklı olan şey nedir?"</p><p class="calibre9">Blaine, "İŞTE BU GERÇEKTEN GÜZEL BİR BİLMECE," demek lütfunda bulundu. "BASİT AMA YİNE DE GÜZEL. CEVAP ŞU: İNSAN. İNSAN BEBEKLİĞİNDE ELLERİ VE DİZLERİNİN ÜZERİNDE EMEKLER. ERGİNLİK ÇAĞINDA İKİ AYAĞININ ÜZERİNDE YÜRÜR. İHTİYARLIĞINDA DA BİR BASTONA DAYANMAK ZORUNDA KALIR."</p><p class="calibre9">Blaine kendini pek beğeniyormuş gibi konuşmuştu. Susannah birdenbire ilginç bir gerçeği keşfetti. Bu kendini beğenmiş, cani makineden nefret ediyordu. Bu budalaca bilmece yarışması yüzünden hayatımızı ortaya koymak zorunda kalmasaydık bile ondan yine de nefret ederdim, diye düşündü.</p><p class="calibre9">Ama Roland hiç de soğukkanlılığını kaybetmemişti. "Teşekkür ederim, Blaine. Doğru cevabı buldun." Parmaklarını göğsüne vurmadan yerine oturdu ve Eddie'ye baktı. Genç adam ayağa kalkarak aradaki geçide çıktı.</p><p class="calibre9">"E, Blaine, adamım, neler oluyor bakayım?" diye sordu. Roland yüzünü buruşturarak başını salladı. Bir an parmakları eksik elini gözlerine götürdü.</p><p class="calibre9">Blaine sesini çıkarmadı.</p><p class="calibre9">"Blaine? Orada mısın?</p><p class="calibre9">"EVET, BURADAYIM. AMA SAÇMA SAPAN SÖZLERİ DİNLEYECEK DURUMDA DEĞİLİM, NEW YORK'LU EDDIE! BUDALACA TAVIRLARINA RAĞMEN BİLMECENİN ZOR OLACAĞINI BİLİYORUM VE ONU SABIRSIZLIKLA BEKLİYORUM."</p><p class="calibre9">Eddie, Roland'a bir göz attı. Silahşor, "Devam et," der gibi elini salladı. "Babanın adına, devam et!" Eddie dönerek tekrar yol haritasına baktı. Yeşil ışık Rilea'yı belirten noktayı geçiyordu. Susannah, Eddie'nin kendisinin de sezdiği gerçekten kuşkulandığını anladı. Blaine onların bir dizi bilmeceyle yeteneklerini sınadıklarını anlamıştı. Bunu anlamış... ve bu durum hoşuna gitmişti.</p><p class="calibre9">Bu felaketten bir an önce ve kolaylıkla kurtulmaları umudu sönerken genç kadının yüreğine iner gibi oldu.</p><p class="calibre5" style="margin:0pt; border:0pt; height:1em"> </p><p class="calibre9">Eddie, "Eh," dedi. "Bilmecemi nasıl bulacağını bilmiyorum. Ama bana zor gibi geldi." Genç adam bilmecenin cevabını da bilmiyordu zaten. Bilmeceler-Di-Dam'ın o bölümü kopmuştu. Ama bunun önemli olduğunu sanmıyordu. Kararlaştırılan koşullarda onların cevapları bilmeleri şartı yoktu.</p><p class="calibre9">"SENİ DİNLEYECEK VE CEVAP DA VERECEĞİM."</p><p class="calibre9">"Konuşulur konuşulmaz bozulan şey nedir?"</p><p class="calibre9">"SESSİZLİK! BU SENİN PEK BİLMEDİĞİN BİR ŞEY, NEW YORK'LU EDDIE." Blaine hiç duraksamadan cevap vermişti. Eddie'nin morali biraz bozuldu. Diğerlerinin fikrini almasına hiç gerek yoktu. Cevabın doğru olduğu belliydi. Blaine'in yanıtı hemen söylemesi çok kötü olmuştu. Eddie hiçbir zaman açık açık söylemeyecekti ama Blaine'i bir tek bilmeceyle altedeceklerini ummuştu. Hatta gizli gizli buna inanmıştı. Blaine bir tek darbeyle mahvolacaktı. Güüüüm! Mono ondan sonra kendini toparlayamayacaktı. Genç adam, bu gizli inanç, diye düşündü. Uyanık birinin arkadaki yatak odasında başlattığı barbut sırasında zarları her elime alışımda aynı şeyi hissediyordum. On yediyi bulacağımı söylediğim zaman. Her şeyin yolunda olduğuna inanıyordum. Çünkü ben bendim. İnsanların en üstünü. Eşi olmayan biri.</p><p class="calibre9">Eddie, "Evet," dedi içini çekerek. "Sessizlikten pek anlamıyorum. Teşekkür ederim, Blaine. Doğru cevabı buldun."</p><p class="calibre9">Blaine, "SİZE YARARLI OLACAK BAZI ŞEYLERİ ÖĞRENDİĞİNİZİ UMARIM," dedi. Eddie, seni lanet olasıca yalancı makine, diye düşündü. Blaine'in sesinden yine pek memnun olduğu anlaşılıyordu. Makinenin türlü duyguları böyle yansıtabilmesi bir an genç adamın ilgisini çekti. Bunu makineye o Ulu Eskiler mi katmışlardı? Yoksa bir an gelmiş ve Blaine kendisi için duygulardan oluşan bir gökkuşağı mı yaratmıştı? O uzun yılları ve yüzyılları geçirmek için ikiz kutuplu bir oyuncak? "ARANIZDA KONUŞMAK İÇİN ALICILARIMI TEKRAR KAPATMAMI İSTER MİSİNİZ?"</p><p class="calibre9">Roland, "Evet," dedi.</p><p class="calibre9">Yol haritası parlak bir kırmızıya büründü. Eddie silahşora döndü. Roland'ın yüzündeki ifade çabucak değişti. Ama Eddie bundan hemen önce suratındaki o müthiş umutsuzluğu farketti. Daha önce silahşorun yüzünde böyle bir ifade görmemişti. Roland ıstanavarların ısırıkları yüzünden ölümün eşiğine geldiği zaman ya da Eddie silahşorun tabancalarını ona doğru çevirdiği an bile. Hatta o iğrenç Bıçakçı, Jake'i yakalayıp onunla birlikte Lud'da ortadan kaybolduğu zaman bile.</p><p class="calibre9">Jake, "Şimdi ne yapacağız?" diye sordu. "Yine dördümüz bilmeceler mi soracağız?"</p><p class="calibre9">Roland, "Bunun fazla bir yararı olacağını sanmıyorum," dedi. "Blaine herhalde binlerce bilmece biliyor. Hatta belki de milyonlarca. Daha da kötüsü, en kötüsü bilmece tekniğini öğrenmiş olması. Kafanın bilmece yaratmak ve onları çözmek için başvuracağı kaynağın farkında."</p><p class="calibre9">Kollarını yine birbirlerine dolayarak oturan Susannah'yla Eddie'ye dönüp onlara sordu. "Bu konuda yanılmıyorum sanırım. Benimle aynı fikirdesiniz, değil mi?"</p><p class="calibre9">Susannah, "Evet," diye cevap verirken Eddie de istemeye istemeye başıyla onayladı. Bu düşünceyi kabul etmek istemiyordu, ama kabul etmek zorundaydı.</p><p class="calibre9">Jake öğrenmek istedi. "E? O halde şimdi ne yapacağız, Roland?.. Yani bu dertten kurtulmanın bir yolu olmalı. Öyle değil mi?"</p><p class="calibre9">Eddie öfkeyle, "Çocuğa bir yalan uydur, alçak herif," der gibi baktı.</p><p class="calibre9">Belki de Roland bunu sezmişti, elinden geleni yaptı. Sakat elini Jake'in başına koyarak çocuğun saçlarını karıştırdı. "Bence her zaman bir yol vardır, Jake. Ama şimdi en önemli soru şu: uygun bilmeceyi bulacak kadar zamanımız olup olmadığı. Blaine yolculuğunun dokuz saat kadar sürdüğünü söylemişti..."</p><p class="calibre9">Jake açıkladı. "Sekiz saat kırk beş dakika."</p><p class="calibre9">"...ve bu öyle uzun bir süre sayılmaz. Hemen hemen bir saatten beri yoldayız."</p><p class="calibre9">Susannah sinirli sinirli, "Eğer bu harita doğruysa," dedi. "Topeka'ya giden yolu hemen hemen yarıladık sayılır. Belki de makine dostumuz yolun uzunluğu konusunda bize yalan söyledi. Biraz kendine yontmaya çalışıyor belki de."</p><p class="calibre9">Roland başını salladı. "Olabilir."</p><p class="calibre9">Jake, "O halde şimdi ne yapacağız?" diye yineledi.</p><p class="calibre9">Silahşor derin bir soluk aldı. Nefesini bir an tutup sonra verdi. "Şimdilik izin verin de ona sadece ben bilmece sorayım. Gençliğimdeki Güzel Günler'den aklımda kalan en zor bilmeceleri seçerim. Ve Jake, eğer biz... eğer biz aynı hızla Topeka'ya yaklaşırsak ve Blaine'i de daha yenmemiş olursak, o zaman senin kitaptaki son birkaç bilmeceyi sorman gerekir sanırım. En zor olanlarını." Yüzünün yanını dalgın dalgın ovuşturarak buzdan heykele baktı. Kendisine benzeyen o soğuk heykel şimdi biraz eriyerek tanınmayacak bir yığına dönüşmüştü. "Ben hâlâ cevabın o kitapta olduğuna inanıyorum. Yoksa bu dünyaya dönmeden önce o kitap seni öylesine çekmezdi."</p><p class="calibre9">Susannah, "Ya biz?" diye sordu. "Eddie'yle ben ne yapacağız?"</p><p class="calibre9">Roland, "Düşünün!.." dedi. "Babalarınızın hatırı için düşünün!"</p><p class="calibre9">Eddie, '"Ben elimle ateş etmem,'" diye mırıldandı. Birdenbire kendini bir tuhaf hissetmişti. Sanki uzaklardaydı. Sapanı ve sonra da yontarak anahtarı çıkaracağı tahta parçasını ilk kez gördüğü zaman da böyle hissetmişti... Ama aynı zamanda bu duygu o an hissettikleri gibi değildi.</p><p class="calibre9">Roland garip bir tavırla ona bakıyordu. "Evet, söylediğin doğru, Eddie. Bir silahşor kafasıyla ateş eder. Aklına ne geldi?"</p><p class="calibre9">"Hiç..." Eddie başka şeyler de söyleyebilirdi ama birdenbire acayip bir hayal -garip bir anı- onu susturdu. Lud'a gelirlerken mola verdikleri yerlerden birinde Roland, Jake'in yanında çömelmişti. Yakmadıkları kamp ateşinin önünde. Roland yine o sonsuz derslerden birine başlamıştı. Bu sefer sıra Jake'deydi. Çocuk ateş yakmak için çakmak taşı ve çelikle uğraşıp duruyordu. Arka arkaya kıvılcımlar fışkırıyor, sonra karanlıkta sönüyordu. Roland, onun... şey... gülünç davrandığını söylemişti.</p><p class="calibre9">Eddie, hayır, dedi içinden. Hiç de öyle söylemedi. Hiç olmazsa çocuğa... Öyle bir şey demedi.</p><p class="calibre9">"Eddie?" Susannah'nın sesinde endişe vardı. Hatta biraz korku.</p><p class="calibre9">Öyleyse neden ona ne söylediğini sormuyorsun, kardeşim? Henry'nin sesiydi bu. Ulu Bilge ve Büyük Esrarkeşin sesi. Uzun bir zamandan beri ilk kez duyuluyordu. Ona sorsana. Adam hemen hemen yanında oturuyor. Haydi, ona ne söylediğini sor. Altına etmiş bir bebek gibi kıvranıp durma.</p><p class="calibre9">Ama aslında bu hiç de iyi bir fikir değildi. Çünkü Roland'ın dünyasında olaylar böyle gelişmiyordu. Roland'ın dünyasında her şey bir bilmeceydi. Bu dünyada elinle değil, kafanla ateş ediyordun. O lanet olasıca kafanla! Ve çıraları tutuşturamayan birine ne söylerdin? Ah, tabii ya! Çakmak taşını daha yaklaştır! İşte Roland da böyle söylemişti. Çakmak taşını daha yaklaştır ve sıkıca tut ki titremesin.</p><p class="calibre9">Ama aslında bütün bunların o olayla bir ilgisi yoktu. Evet, buna yakın bir şeydi. Ama Henry Dean'in Ulu Bilge ve Büyük Esrarkeş olmadan önce söylediği gibi, "Yakınlık sadece at yarışlarında" önemliydi. Eddie'nin hafızası biraz bulanıklaşmıştı. Çünkü Roland onu utandırmıştı... Sıkmıştı... Onunla alay etmişti.</p><p class="calibre9">Herhalde bunu bilerek yapmamıştı ama... ama bir şey vardı yine de. Eddie'nin bir şeyler hissetmesine neden olmuştu. Henry'nin her zaman yaptığı gibi. Yoksa o kadar uzun bir süre sonra Henry buraya neden gelecekti?</p><p class="calibre9">Hepsi de şimdi Eddie'ye bakıyorlardı. Oy bile.</p><p class="calibre9">Genç adam Roland'a, "Devam et," dedi. Sesi biraz öfkeliydi. "Bizden düşünmemizi istedin. Biz de düşünüyoruz." Kendisi de kafa patlatıyordu.</p><p class="calibre9">(Kafamla ateş ederim.)</p><p class="calibre9">Bu yüzden lanet olasıca beyni nerdeyse tutuşacaktı. Ama bunu şu yaşını başını almış, uzun boylu ve çirkin adama söyleyecek değildi. "Haydi, Blaine'e bilmeceler sor. Üzerine düşeni yap."</p><p class="calibre9">"Sen de bunu yapacaksın, Eddie." Roland yerinden kalkarak vagonun ön tarafına gitti ve elini yine kırmızı dikdörtgen levhaya dayadı. Yol haritası hemen belirdi. Yeşil nokta Rilea'dan oldukça uzaklaşmıştı. Ama Eddie trenin iyice yavaşlamış olduğunu farketti. Ya içine yerleştirilmiş bir programa uyuyordu ya da Blaine çok eğlendiği için acele etmek istemiyordu.</p><p class="calibre9">"KA-TET'İN BİZİM GÜZEL-GÜN BİLMECE YARIŞMASINI SÜRDÜRMEYE HAZIR MI, STEVEN'İN OĞLU ROLAND?"</p><p class="calibre9">Silahşor, "Evet, Blaine," dedi. Eddie'ye sesi çok sıkıntılıymış gibi geldi. "Bir süre sana bilmeceleri sadece ben soracağım. Tabii bir itirazın yoksa."</p><p class="calibre9">"KA-TET'İN REİSİ VE BABASI OLDUĞUN İÇİN BU SENİN HAKKIN. GÜZEL GÜN'LE İLGİLİ BİLMECELER Mİ SORACAKSIN?"</p><p class="calibre9">"Evet."</p><p class="calibre9">"İYİ." Blaine'in sesinde yine o iğrenç memnunluk vardı. "O BİLMECELERİN BİRAZINI DAHA ÖĞRENMEK HOŞUMA GİDECEK."</p><p class="calibre9">"Pekâlâ." Roland derin bir soluk aldıktan sonra bilmecelere başladı. "Beni beslersen yaşarım. Bana su verirsen ölürüm."</p><p class="calibre9">"ATEŞ!" Blaine hiç duraksamamıştı. Sesinde yine o dayanılamayacak kendini beğenmişlik vardı. Ses tonuyla, bu bilmece senin büyükannen sağken benim için eskimişti, diyordu. Ama yeniden dene. Yüzyıllardan beri bu kadar eğlenmedim. Onun için yeniden denemelisin!</p><p class="calibre9">"Ben güneşin önünden geçerim, Blaine. Ama yine de yere gölgem düşmez. Ben neyim?"</p><p class="calibre9">"RÜZGÂR." Hiç duraksama yoktu.</p><p class="calibre9">"Cevabı buldun, Blaine. Bir tane daha. Tüy kadar hafiftir, yine de kimse onu fazla tutamaz."</p><p class="calibre9">"İNSANIN SOLUĞU!" dedi Blaine hiç duraksamadan.</p><p class="calibre9">Ama Eddie birdenbire, ancak... diye düşündü, yine de duraksadı. Jake'le Susannah ıstırap verici bir dikkatle Roland'ı izliyorlardı. Yumruklarını sıkmış, silahşoru Blaine'i şaşırtacak olan doğru bilmeceyi sorması için zorluyorlardı. İçinde hapishaneden çıkma izni olan o bilmeceyi. Eddie onlara bakamıyordu. Özellikle Suze'a. Yoksa dikkati dağılacaktı. Genç adam gözlerini kendi ellerine dikti. O da yumruklarını sıkmıştı. Eddie kendini zorlayarak kucağına bıraktığı ellerine açtı. Ama bu ona şaşılacak kadar zor geldi. Roland geçitte durmuş hâlâ gençliğine özgü o bilmeceleri soruyordu.</p><p class="calibre9">"Bu bilmecenin cevabını bul, Blaine: Beni kırarsan yine de çalışmamı sürdürürüm. Bana dokunursan dururum. Ben neyim?"</p><p class="calibre9">Susannah bir an soluğunu tuttu. Eddie başını eğmiş olmasına rağmen onun da kendisiyle aynı şeyi düşündüğünü anladı. Güzel bir bilmece bu. Olağanüstü. Belki de...</p><p class="calibre9">Blaine, "İNSAN KALBİ," dedi. Yine hiç duraksamadan, "BU BİLMECENİN TEMELİNDE DAHA ÇOK İNSANLARIN ŞAİRANE DÜŞÜNCELERİ VAR. ÖRNEĞİN, JOHN AVERY, SIRONIA HUNTZ, ONDOLA, WILLIAM BLAKE, JAMES TATE, VERONICA MAYS'İN ESERLERİNE BAKABİLİRSİN. DİĞERLERİNE DE. İNSANLARIN AKILLARININ FİKİRLERİNİN AŞKTA OLMASI ŞAŞILACAK BİR ŞEY. VE BU YOZLAŞMIŞ GÜNLERDE BİLE BU DURUM DEĞİŞMİYOR. DEVAM ET, GILEAD'LI ROLAND."</p><p class="calibre9">Susannah tekrar soluk aldı. Eddie yumruklarını sıkmak istediyse de kendine engel oldu. Çakmak taşını daha yaklaştır. Roland'ın sesi kafasının içinde yankılanıyordu. Babanın hatırı için çakmak taşını yaklaştır.</p><p class="calibre9">Ve Mono Blaine, Şeytan Ayı'nın ışıkları altında güneydoğuya doğru ilerledi.</p><p class="calibre5" style="margin:0pt; border:0pt; height:1em"> </p><p class="calibre5" style="margin:0pt; border:0pt; height:1em"> </p><div class="mbppagebreak" id="calibre_pb_8"></div>
</body></html>
