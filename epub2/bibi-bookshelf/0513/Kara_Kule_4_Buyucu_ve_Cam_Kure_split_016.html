<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Kara Kule 4 Büyücü ve Cam Küre</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos372535" class="calibre1"><span class="calibre2">
</span></p><p class="calibre12"><span class="calibre2"><span class="bold">ÜÇÜNCÜ BÖLÜM</span></span></p><p class="calibre3"><span class="calibre2"> </span></p><p class="calibre3"><span class="calibre2"><span class="italic">YOLDA KARŞILAŞMA</span></span></p><p class="calibre5" style="margin:0pt; border:0pt; height:1em"> </p><p class="calibre9">Susan yaşamı boyunca hiç böyle garip bir gece geçirmemişti. Arkasından bir atlının yaklaştığını onunla neredeyse yan yana gelinceye kadar duymamasına da şaşmamak gerekirdi belki.</p><p class="calibre9">Kız kente doğru giderken onu en çok endişelendiren yaptığı anlaşmayı yeni yeni kavramaya başlatmasıydı. Kendisine bir süre tanınmıştı, bu iyi bir şeydi. Anlaşmaya uyması için daha aylar vardı. Ancak böyle olması temel gerçeği değiştirmiyordu: Şeytan Ayı tam bir daire olduğunda Belediye Başkanı Thorin'e gitmesi gerekecekti. Thorin sıpsıska, sinirli bir adamdı. Yumuşak beyaz saçları kabak kafasının etrafını bir bulut gibi sarıyordu. Karısı ona yorgun bir kederle bakardı. İnsanın kalbini sızlatan bir bakıştı bu. Hart Thorin oyuncular sahnede kafalarını birbirlerine vurdukları, yalandan yumruklaştıkları ya da çürük meyveler attıkları zaman gürültülü gürültülü gülerdi. Ama hikâye dokunaklı ya da acıklı olduğunda şaşkın şaşkın bakınırdı. Sık sık ellerinin eklemlerini çatırdatır, konuşurken yanındakilerin sırtlarına vurur ve yemek sofrasında da geğirirdi. Her iki kelimede bir Rimer'i kızdırmadığından emin olmak istiyormuş gibi kâtibine bakardı.</p><p class="calibre9">Susan bütün bunları sık sık görmüştü. Babası yıllarca Baronluk'un atlarına bakmış ve iş için devamlı kıyıya gitmişti. Çoğu zaman sevgili kızını da yanına almıştı. Ah, evet, Susan yıllar boyunca Hart Thorin'i sık sık görmüştü. Ve adam da onu. Belki de çok fazla görmüştü. Şu anda Thorin'le ilgili en önemli şey belki de ona bir erkek çocuk verebilecek kızdan hemen hemen elli yaş büyük olmasıydı.</p><p class="calibre9">Susan anlaşmayı fazla önemsememişti...</p><p class="calibre9">Hayır, bu doğru değildi. Kendine haksızlık etmemeliydi... Ama bu yüzden uykuları da kaçmamıştı. Bu kadarı doğruydu. Cord Hala'sının söylediklerini dinleye dinleye bazı şeyler düşünür olmuştu:</p><p class="calibre9">Bu aslında pek de önemli bir şey sayılmaz. Topraklarınızdan ipotek kaldırılacak. Sonunda uçurumun bir bölümü yalnız törelere göre değil, gerçekten de bizim olacak... Bunun bizim olduğunu gösteren senetleri evimizde saklayacağız. Bir kopyası da Rimer'in dosyalarına konacak. Yeniden atlarımız olacak. Evet, sadece üç at. Ama şimdi hiç atımız yok. Peki buna karşılık ne yapmam gerekiyor? Adamla bir iki defa yatmam ve ona bir çocuk vermem. Benden önce milyonlarca kadın bunu yapmış ve bir zarar görmemişler. Sonuçta beni seçen adam değişim geçirmiş ya da cüzzamlı biri değil. Sadece eklemlerini çatırdatan bir ihtiyar. Cord Hala'nın da dediği gibi, bu ilişki sonsuza kadar sürecek değil. Zaman ve ka uygun olduğu takdirde yine de evlenebilirim. Kocasının yatağına bir anne olarak gelen ilk kadın ben olmayacağım ki. Böyle yaparsam bir fahişe mi sayılırım? Yasalar öyle olmadığını söylüyor. Ama yasalara boşver. Kalbim babamın olan toprakları geri alabileceksem ve orada üç atı koşturabileceksem o zaman bir fahişe gibi davranmamda bir sakınca olmadığını söylüyor.</p><p class="calibre9">Bir şey daha vardı. Cord Hala bir çocuğun saflığından acımasızca yararlanmıştı. Susan şimdi bunu daha iyi anlıyordu. Cord Hala hep bebeğin üzerinde durmuştu. Pek sevimli bir bebeğin olacak. Cord Hala çocukluğunda oynadığı bebekleri bir tarafa bırakan Susan'ın kendi bebeği olması fikrinden hoşlanacağını biliyordu. Giydireceği, besleyeceği ve öğleden sonraki sıcak saatlerde birlikte uyuyacağı küçük canlı bir bebeği olması fikrinden.</p><p class="calibre9">Cordelia bir şeyi gözardı etmişti. Susan, belki de halam bunu dikkate almayacak kadar saf, diye düşündü. Ama buna pek inanmıyordu!</p><p class="calibre9">Cadı karısı bu akşam gerçeği ona zalimce açıklamıştı. Thorin bir bebekten daha fazla şeyler istiyordu.</p><p class="calibre9">"O yanında genç bir kız olmasını istiyor."</p><p class="calibre9">Bu sözleri düşünmek bile ay battıktan sonra etrafa basan karanlıkta kente doğru giden kızın yüzünün zonklamasına neden oldu. (Bu kez neşeyle koşmuyor, şarkı da söylemiyordu.) Koyunların, ineklerin nasıl çiftleştikleri konusunda belli belirsiz bir fikri olan kız teklifi kabul etmişti. Bu iş dişi hamile kalıncaya kadar sürdürülüyor, sonra da hayvanlar birbirlerinden ayrılıyordu. Ama Susan artık şunu anlamıştı: Thorin kendisini sık sık isteyebilirdi. Herhalde isteyecekti. İki yüz kuşak gerisine dayanan örf ve âdet yasası demir gibi güçlüydü. Buna göre adam onunla yatmayı sürdürecekti. Dürüst kadın bu dürüstlüğünü bir çocukla da kanıtlamalıydı. Çocuk da dürüst olmalıydı... Yani değişim geçirmiş bir yaratık olmamalıydı. Susan el altından bazı şeyler sorup öğrenmişti. İkinci kanıtlama hamileliğin dördüncü ayında yapılıyordu... Giysiliyken bile kadının hamile olduğu anlaşılan günlerde. Kararı Rhea verecekti. Ve cadı Susan'dan hoşlanmıyordu.</p><p class="calibre9">Susan çok pişmandı ama artık çok geçti. Kâtibin resmen yaptığı anlaşma teklifini kabul etmişti. O acayip cadı karısı onun dürüst olduğunu kanıtlamıştı. Kız şu anda daha çok Thorin'in çıplakken nasıl gözükeceğini düşünüyordu. Herhalde bacakları beyaz ve sıskaydı. Bir leyleğin bacakları gibi. Susan onun uzun kemiklerinin çatırdadığını duyacaktı.</p><p class="calibre9">Eklemlerinin de. Adamın eklemlerini unutma.</p><p class="calibre9">Evet, yaşlı bir adamın üzerleri kıllarla kaplı iri eklemleri. Susan bunu düşünürken güldü. Komikti bu. Ama aynı anda sıcak bir damla yaş farkına varmadan gözünün kuyruğundan yanağına doğru aktı. Susan yine farkında olmadan yaşı sildi. Yolun yumuşak tozlarının üzerinde yaklaşan atın nal seslerinin de farkında olmadığı gibi. Kafası hâlâ uzaklardaydı. Yaşlı kadının penceresinden gördüğü acayip şeyi düşünüyordu. Pembe küreden yayılan yumuşak ama kötü ışığı. Cadının ipnotize olmuş gibi ona bakmasını.</p><p class="calibre9">Susan atın yaklaştığını duyduğu zaman önce korktu. Önünden geçtiği koruya girerek ağaçların arasına saklanmayı düşündü. Böyle geç saatte dürüst bir insan etrafta dolaşmazdı. Özellikle Orta-Dünya'da artık zamanların kötüleştiği bir sırada. Ama saklanmak için geç kalmıştı.</p><p class="calibre9">Susan hendeği hatırladı. Kendini oraya atarak yatabilirdi. Ay batmıştı artık. Hiç olmazsa yolcunun onu farketmeden geçip gitmesi olasılığı vardı...</p><p class="calibre9">Ama kız daha o tarafa dönmeden arkasından usulca yaklaşmış olan yolcu ona seslendi. "İyi akşamlar, hanımefendi. Dünyadaki günlerinizin uzun olmasını dilerim."</p><p class="calibre9">Susan döndü. Ya bu Belediye Başkanı'nın evinin önünde ya da Yolcuların Dinlenme Yeri'nde aylak aylak bekleyen yeni adamlarından biriyse? En yaşlı olanı değil. Bu yolcunun sesinin onunki gibi titrek olmadığı kesin. Ama belki diğerlerinden biri... Gelen Depape diye çağırdıkları adam olabilir.</p><p class="calibre9">Susan yüksek atın üzerindeki erkek siluetine, "İyi akşamlar," diye cevap verdiğini farketti. "Sizin günleriniz de uzun olsun."</p><p class="calibre9">Sesi titremiyordu. Aslında sesinin de farkında değildi. Karşısındakinin Depape olmadığını sanıyordu. Reynolds adlı adamın da. Yolcu konusunda kesinlikle söyleyebileceği bir tek şey vardı: başında yassı kenarlı bir şapka olduğu. İç Baronluklar'daki erkeklerin giydiklerine benziyordu. Eskiden doğuyla batı arasında şimdikinden daha fazla gelinip gidildiği günlerde, Jack Farson gelmeden (İyi Adam) ve kan dökülmeye başlanmadan önce.</p><p class="calibre9">Yabancı kızın hizasına geldiği zaman Susan onun yaklaştığını duymadığı için kendini biraz olsun hoşgördü. Koşum takımlarında şıngırdayacak çıngırak ya da toka gibi şeyler yoktu. Her şey açılmaması için sıkıca bağlanmıştı. Aslında bütün bunlar kanundışı adamlarınkine benziyordu. Ya da soyguncularınkine. (Susan titrek sesli Jonas'la iki arkadaşının başka zamanlarda, başka yerlerde soygunlar yaptıklarını düşünüyordu.) Yolcu bir silahşor bile olabilirdi. Ama bu adamın tabancaları yoktu. Tabii onları saklamışsa o başka. Eyer kaşında bir yay vardı, bir de kılıflı mızrağa benzeyen bir şey. Hepsi o kadar. Susan, hiçbir zaman onun kadar genç bir silahşor olmadı, diye düşündü.</p><p class="calibre9">Yabancı, Susan'ın babasının yaptığı gibi ağzını çarpıtarak ata dilini şaklattı. Hayvan hemen durdu. Sonra yolcu tek bacağını zarif bir hareketle kaldırarak eyerin öbür tarafına attı. Susan, "Hayır, hayır," dedi. "Zahmet etme, yabancı. Yoluna devam et."</p><p class="calibre9">Yolcu belki kızın sesindeki endişeyi duydu ama buna aldırmadı. Bağlı üzengiye basmadan atın sırtından kaydı ve ustalıkla kızın önüne atladı. Küt burunlu botları.yoldan tozları kaldırdı. Susan yıldızların ışığında onun gerçekten çok genç olduğunu gördü. Aşağı yukarı yaşı (kendisininkine yakındı. Giysileri çalışan bir kovboyunkiler gibiydi ama yeniydi.</p><p class="calibre9">Delikanlı, "Will Dearborn hizmetinizde," diyerek şapkasını çıkardı. Bir ayağını uzatıp İç Baronluklar'da yaptıkları gibi eğildi.</p><p class="calibre9">Kentin sınırındaki petrol alanının kokusunun genzine dolduğu bu ıssız yerde bu nezaket Susan'ı şaşırttı. Ona korkusunu unutturarak gülmesine neden oldu. Yabancının bundan alınacağını sanmıştı ama delikanlı gülümsedi. Tebessümü güzeldi. Dürüst ve içten. Dişleri de çok düzgündü.</p><p class="calibre9">Susan eteğinin bir yanını tutarak reverans yaptı. "Susan Delgado da sizin hizmetinizde."</p><p class="calibre9">Yabancı sağ eliyle boynuna üç defa vurdu. "Teşekkür ederim sai, Susan. Dostça karşılaştığımızı umarım. Seni şaşırtmayı istemedim..."</p><p class="calibre9">"Biraz şaşırdım."</p><p class="calibre9">"Evet, bunu farkettim. Özür dilerim."</p><p class="calibre9">Evet. Yabancı, "Hı," değil de, "Evet," diyordu. Konuşmasından onun İç Baronluklardan olduğu anlaşılıyordu. Susan ona yeni bir ilgiyle baktı.</p><p class="calibre9">"Hayır, hayır. Özür dilemene hiç gerek yok. Çünkü düşüncelere dalmıştım. Bir... dostumu görmeye gitmiştim... Ve ayın battığını farkedinceye kadar ne kadar uzun bir süre geçtiğini anlayamadım. Endişelendiğin için durduysan, sana teşekkür ederim, yabancı. Ama yoluna devam et. Ben de öyle yapacağım. Ben köyün sınırına kadar gideceğim zaten. Hambry'ye. Artık orası çok yakın."</p><p class="calibre9">Delikanlı gülerek, "Güzel sözler, hoş duygular," diye cevap verdi. "Ama artık geç oldu ve sen de yalnızsın. Bence birlikte gitmemiz daha iyi olur. Ata biniyor musun, sai?'</p><p class="calibre9">"Evet ama..."</p><p class="calibre9">"O halde yaklaş ve dostum Aceleci'yle tanış. Son üç kilometren seni taşıyacak. O iğdiş edildi, sai ve çok uysal."</p><p class="calibre9">Susan, Will Dearborn'a hem neşe, hem de öfkeyle baktı. Eğer bana sanki ben yaşlı bir öğretmen ya da bunamış büyük teyzeymişim gibi tekrar sai derse bu budalaca önlüğü çıkarıp kafasına vuracağım, diye düşündü. Sonra, "Eyer taşıyacak kadar uysal olan bir atın huysuzluklarına aldırmam. Babam ölünceye kadar Belediye Başkanı'nın atlarına baktı... Bu yörede Belediye Başkanı aynı zamanda Baronluğun Muhafızı'dır. Ben bütün ömrüm boyunca ata bindim."</p><p class="calibre9">Kız yabancı gencin özür dileyeceğini, hatta kekelemeye başlayacağını sanıyordu. Ama o Susan'ın hoşuna giden sakin ve düşünceli bir tavırla başını salladı. "O halde ayağını üzengiye at, hanımefendi. Ben atın yanında yürürüm. İstemiyorsan konuşup seni rahatsız da etmem. Geç oldu. Ve bazıları, ay battıktan sonra konuşmalar tatsız olur, derler."</p><p class="calibre9">Susan, olmaz der gibi başını salladı. Ama red cevabını yumuşatmak için gülümsedi. "Hayır. Nezaketin için teşekkür ederim. Ama gece saat on birde yabancı bir gencin atının sırtında beni görmeleri hiç iyi olmaz. Limon suyu bir kızın şerefine sürülen lekeyi bir giysininki gibi kolaylıkla çıkaramaz."</p><p class="calibre9">Delikanlı insanı kızdıracak kadar makul bir tavırla, "Ama burada seni görecek kimse yok ki," dedi. "Ve yorgun olduğunun da farkındayım. Haydi, sai..."</p><p class="calibre9">"Lütfen beni böyle çağırma. Kendimi o zaman... şey kadar..."</p><p class="calibre9">(cadı)</p><p class="calibre9">Susan bir an durakladı, sonra aklına ilk gelen sözcüğü değiştirdi "...yaşlı bir kadın kadar ihtiyar hissediyorum."</p><p class="calibre9">"O halde seni, Genç Bayan Delgado diye çağırırım. Ata binmeyeceğinden emin misin?"</p><p class="calibre9">"Hem de çok eminim. Zaten elbiseyle ata yan binemem, Bay Delarborn. Kendi erkek kardeşim olsan bile. Bu hiç hoş kaçmaz."</p><p class="calibre9">Yabancı ayağını üzengiye atarak eyerinin diğer tarafına uzandı.  Sonra elinde bohça haline getirilmiş ve üzerine işlenmemiş deriden bir kayış bağlanmış bir giysiyle yere atladı. (Aceleci o sırada uysal uysal bekledi. Sadece kulaklarını oynattı. Susan da Aceleci olsaydı onun gibi kulaklarını oynatacaktı.) Pek güzeldi bu kulaklar. Susan giysinin bir panço olduğunu düşündü.</p><p class="calibre9">Delikanlı, "Bunu kucağına ve bacaklarının üstüne serebilirsin," dedi, "Kılığının edebe uymasını sağlayacak kadar büyük. Aslında bu giysi babamındı. Ve o benden daha uzun boylu." Bir an batıdaki dağlara doğru baktı. Susan onun yakışıklı ama sert biri olduğunu düşündü. Bu sertlik onun gençliğine hiç uymuyordu. Susan'ın içinde bir şey titredi.</p><p class="calibre9">Sonra kız usulca, "Hayır," dedi. "Tekrar teşekkür ederim. Nazik davrandığını biliyorum. Ama teklifini reddetmek zorundayım."</p><p class="calibre9">Yabancı neşeyle, "Öyleyse ben de senin yanında yürürüm," dedi.</p><p class="calibre9">"Aceleci de bize göz kulak olur. Hiç olmazsa kentin sınırına kadar giderken bizi kimse görmez. Ve çok saygıdeğer bir küçük hanımla oldukça saygıdeğer bir delikanlı hakkında kötü şeyler düşünmezler. Oraya vardığımızda şapkamı çıkarıp seni selamlar ve, 'İyi geceler,' derim." .</p><p class="calibre9">"Bunu yapmanı istemiyorum. Gerçekten." Susan elini alnına sürdü. "Kimsenin bizi görmeyeceğini söylemek senin için kolay. Ama bazen olmaması gereken yerlerde bile gözler var. Ve şu ara... benim durumum da... biraz nazik."</p><p class="calibre9">"Ama ben seninle birlikte yürüyeceğim." Yabancının suratında şimdi sıkıntılı bir ifade vardı. "Kötü zamanlar bunlar, Genç Bayan Delgado. Burada, Mejis'te belaların en kötüsünden uzaktasınız. Ama bazen bela etrafa yayılır."</p><p class="calibre9">Kız yine itiraz etmek için ağzını açtı. Belki de yabancıya Pat Delgado'nun kızının başının çaresine bakabileceğini söyleyecekti. Ama sonra Belediye Başkanı'nın yeni adamlarını düşündü. Thorin dikkatini başka bir konuya verdiği sırada soğuk bakışlarını Susan'ın vücudunda dolaştırıyorlardı. O üçünü bu gece cadının kulübesinden gelirlerken görmüştü. Onların yaklaştıklarını duyunca yoldan çıkarak bir pinon ağacının arkasında dinlenecek zaman bulmuştu. (Bunu tam anlamıyla saklanmak olarak düşünmüyordu.) Adamlar kente doğru gitmişlerdi. Herhalde şu anda Yolcuların Dinlenme Yeri'nde içki içiyorlardı. Stanley Ruiz meyhaneyi kapatıncaya kadar içmeyi sürdüreceklerdi. Ama tabii Susan'ın bunu kesinlikle bilmesi imkânsızdı. Adamlar geri dönebilirlerdi.</p><p class="calibre9">Susan, "Madem seni vazgeçiremiyorum," diyerek öfkeyle içini çekti. "Tamam, gel." Aslında sinirlenmemişti. "Ama ilk posta kutusuna kadar birlikte gideceğiz. Bayan Beech'inkine kadar. Orası kentin sınırını belirliyor." '</p><p class="calibre9">Delikanlı elini tekrar boğazına vurdu ve o gülünç ama etkileyici tavırlarıyla eğildi. Ayağını birine çelme takacakmış gibi uzatmış, topuğunu yere sıkıca bastırmıştı. "Teşekkür ederim, Genç Bayan Delgado."</p><p class="calibre9">Susan, hiç olmazsa bana sai demedi, diye düşündü. Bu da bir başlangıç.</p><p class="calibre9">Susan delikanlının sessizce yürüyeceğine söz vermesine rağmen yine de bir saksağan gibi gevezelik edeceğini sanmıştı. Çünkü etrafındaki çocuklar hep öyle yapıyorlardı. Susan güzelliğiyle övünmüyordu ama görünüşünün hoş olduğunu düşünüyordu. Belki de bunun nedeni çocukların onun yanındayken susmaktan ya da ayaklarını yere sürmekten vazgeçememeleriydi. Ve bu yabancının aklından kentli çocukların sormayacağı sorular geçiyordu herhalde. Susan kaç yaşındaydı? Her zaman Hambry'de mi oturmuştu? Annesiyle babası sağ mıydı? Ve aynı derecede sıkıcı elli soru daha. Ama diğerleri gibi o da sonunda dönüp dolaşacak ve aynı şeyi öğrenmeyi isteyecekti. Bir sevgilisi var mıydı?</p><p class="calibre9">Ama İç Baronluklardan gelen Will Dearborn eğitimi, ailesi ya da arkadaşları konusunda hiçbir şey sormadı (Susan romantik rakipler konusunu açmak için bu yola başvurulduğunu öğrenmişti.) Will Dearborn sadece kızın yanında yürüyordu. Aceleci'nin dizginlerini eline sarmıştı. Doğuya, Temiz Deniz'e doğru bakıyordu. Şimdi ona çok yakındılar. Onun için de rüzgârın güneyden esmesine rağmen petrolün katranlı kokusuna karışan tuz kokusunu alıyorlardı.</p><p class="calibre9">Şimdi Citgo'nun önünden geçiyorlardı. Susan, Will Dearborn'un yanında olmasına sevindi. Delikanlının sessizliğine biraz sinirlense bile. İskelet gibi kulelerden oluşan petrol alanını her zaman biraz korkutucu buluyordu. O çelik kulelerden çoğu uzun zamandan beri çalışmıyordu. Onları tamir için ne yedek parça vardı, ne de bu,işten anlayacak birileri. İki yüz kuleden on dokuzu hâlâ çalışıyordu ve onları durdurmak imkânsızdı. Durmadan petrol çıkarıyorlardı. Altlarındaki petrol tabakası hiç tükenmeyecek gibiydi. Hâlâ biraz petrol kullanılıyordu. Ama pek az. Çıkarılan petrolün çoğu durmuş olan pompalama istasyonlarının altındaki kuyulara geri akıyordu. Dünya ilerleyip gitmişti. Ve şimdi burası Susan'a bazı cesetlerin tamamiyle ölmediği acayip bir makine mezarlığıymış gibi geliyordu...</p><p class="calibre9">Soğuk ve yumuşak bir şey Susan'ın sırtına dokundu. Kız istememesine rağmen yine de hafif bir çığlık attı. Will Dearborn çabucak ona doğru döndü. Ellerini kemerine atmıştı. Sonra gevşeyerek güldü.</p><p class="calibre9">"Aceleci böylece ihmal edildiğini söylemeye çalışıyor, Genç Bayan Delgado. Çok üzgünüm."</p><p class="calibre9">Susan ata baktı. Aceleci de uysalca ona bakıyordu. Sonra at onu şaşırttığı için üzgün olduğunu belirtmek ister gibi kafasını eğdi.</p><p class="calibre9">Kızın kulaklarında babasının saçmalıklardan hoşlanmayan neşeli sesi çınladı. Bu aptallık, kızım. O sadece neden böyle soğuk davrandığını anlamak istiyor. Ve ben de öyle. Bu senden beklenmeyecek bir şey. Gerçekten.</p><p class="calibre9">Susan, "Bay Dearborn," dedi. "Fikrimi değiştirdim. Ata binmek istiyorum."</p><p class="calibre9">Susan pançoyu eyerin arka kaşına yaydı. (Bu çalışan bir kovboyun kullanabileceği sade siyah bir eyerdi. Üzerinde bir baronluğun, hatta bir çiftliğin dağlanmış bir işareti bile yoktu.) Kız ayağını üzengiye geçirdi. Delikanlı o sırada arkasını dönmüştü. Ellerini ceplerine sokmuş Citgo'ya doğru bakıyordu. Susan eteğini kaldırırken çabucak dönüp ona bir göz attı. Yabancının onu gözucuyla seyrettiğinden emindi. Ama delikanlının sırtı hâlâ dönüktü. Paslanmış petrol kuleleri ilgisini Çok çekiyormuş gibiydi.</p><p class="calibre9">Susan biraz da öfkeyle, onların ilginç ne yanı var, çocuk, diye düşündü. Galiba bu tavırlarının nedeni geç olması ve karmakarışık duygularının son kalıntılarıydı. O pis, eski şeyler altı yüzyıldan beri orada, dedi içinden. Belki de daha eskiden beri. Ve ben bütün yaşamım boyunca onların pis kokusunu duydum.</p><p class="calibre9">Ayağını üzengiye iyice geçirdikten sonra ata, "Rahat ol, oğlum" dedi. Bir eliyle eyer kaşının yukarsını tutuyordu, diğeriyle de dizginleri Aceleci, istediğin buysa bütün gece rahat dururum, der gibi kulaklarını oynattı.</p><p class="calibre9">Susan ata binerken uzun çıplak bacağı yıldızların ışığında pırıldadı. Ata binmenin ona her zaman verdiği heyecanı duyuyordu... Ama bu gece bu duygu sanki daha güçlü, daha hoş, daha şiddetliydi. Belki de bunun nedeni Aceleci'nin gerçekten güzel bir hayvan olmasıydı. Belki de atın yabancı olması.</p><p class="calibre9">Belki de atın sahibinin yabancı olması, diye düşündü. Ve yakışıklı olması da.</p><p class="calibre9">Tabii bu saçmaydı... Tehlikeli olabilecek bir saçmalık. Ama doğruydu. Yabancı gerçekten yakışıklıydı.</p><p class="calibre9">Susan pançoyu açarak bacaklarına örterken Dearborn ıslık çalmaya başladı. Susan hem çok şaşırdı, hem de batıl inanca bağlı bir korku duydu. Çünkü delikanlının "Kayıtsız Aşk" şarkısını çaldığını farketmişti. Rhea'nın kulübesine giderken kendisinin söylediği şarkıyı.</p><p class="calibre9">Susan'ın babası, belki de bu ka, kızım, diye fısıldadı.</p><p class="calibre9">Kız hemen sessizce cevap verdi. Hiç de değil. Ben yaz akşamları Yeşil Kalp'te toplanan o yaşlı hanımlar gibi her geçen gölge ve rüzgârda ka'yı görecek değilim. Bu eski bir şarkı. Bunu herkes de biliyor.</p><p class="calibre9">Pat Delgado'nun sesi yine duyuldu. Belki de haklısın. Ve böylesi' daha iyi olur. Çünkü bu ka'ysa tıpkı rüzgâr gibi eser. Ve planları ona karşı koyamaz. Babamın ambarının siklona karşı koyamadığı gibi."</p><p class="calibre9">Hayır, bu ka olamazdı. Susan karanlığın, gölgelerin ve petrol kulelerinin kasvetli siluetlerinin kendisini baştan çıkarmalarına izin vermeyecekti. Bu ka değildi. Sadece kente giden ıssız yolda nazik bir gençle karşılaşmıştı, işte o kadar.</p><p class="calibre9">. Kız kendininkine pek de benzemeyen ifadesiz bir sesle, "Her şey tamam," dedi. "İstersen dönebilirsin, Bay Dearborn."</p><p class="calibre9">Yabancı dönerek ona baktı. Bir an hiçbir şey söylemedi. Ama Susan onun gözlerindeki ifadeyi açıkça görebiliyordu. Bundan delikanlının onu güzel bulduğu anlaşılıyordu. Bu bakış Susan'ı çok etkiledi. Belki ıslıkla çaldığı şarkının da buna katkısı olmuştu. Ne olursa olsun bu duygu kızın hoşuna gitti. Sonra delikanlı, "Atın üzerinde hoş gözüküyorsun," dedi. "Oturuşun ustaca."</p><p class="calibre9">Susan, "Çok geçmeden benim de atlarım olacak," diye açıkladı. Sonra da içinden ekledi. Şimdi sorular sormaya başlayacak.</p><p class="calibre9">Ama delikanlı sanki bu konuyu çok iyi biliyormuş gibi başını salladı. Ve tekrar kente doğru yürümeye başladı. Kız biraz düşkırıklığına uğramıştı. Bunun nedenini de bilmiyordu. Ağzını çarpıtarak Aceleci'ye dilini şaklattı. Dizlerini oynattı. At yürümeye başlayarak efendisine yetişti. Yabancı Aceleci'nin burnunu dostça bir tavırla okşadı.</p><p class="calibre9">Sonra petrol kulelerini işaret ederek, "Oranın adı nedir?" diye sordu.</p><p class="calibre9">"Petrol alanının mı? Citgo."</p><p class="calibre9">"Bazı tulumbalar hâlâ çalışıyor mu?"</p><p class="calibre9">"Evet. Onları durdurmak olanaksız. Artık bu işi bilen yok."</p><p class="calibre9">Delikanlı, "Ah," dedi. Hepsi bu kadar. Sadece, "Ah..." Ama Citgo'ya giden ot bürümüş yolun başına geldiklerinde bir an Aceleci'nin yanındaki yerinden ayrıldı. Artık kullanılmayan bekçi kulübesine bakmak için ilerledi. Susan'ın çocukluğunda orada üzerinde, SADECE İZİNLİ PERSONEL GİREBİLİR yazılı bir tabela vardı. Ama tabela bir fırtına sırasında uçmuştu. Will Dearborn oraya baktıktan sonra ağır ağır atının yanına döndü. Yeni giysilerinin içinde rahattı, botları yoldan yaza özgü tozları kaldırıyordu.</p><p class="calibre9">Kente doğru gittiler. Düz tepeli bir şapka giymiş, atın yanında yürüyen genç bir adam ve atın sırtındaki kucağıyla bacaklarını pançoyla örtmüş genç bir kız. Yıldızların ışıkları üzerlerine yağıyordu. Zamanın ilk saatinden beri genç adamların ve kadınların üzerine yağdığı gibi. Susan bir keresinde başını kaldırınca bir yıldızın kaydığını gördü. Gök-kubbede bir an parlak turuncu bir iz bıraktı yıldız. Susan bir dilekte bulunmak istedi. Ama sonra adeta paniğe kapılarak ne isteyeceğini bilmediğinin farkına vardı. Hiçbir dileği yoktu. Hiç.</p><p class="calibre9">Susan da kente bir buçuk kilometre kalıncaya kadar hiç konuşmadı. Sonra aklına takılan soruyu sordu. Aslında bu sorusunu genç adamın soracaklarından sonraya bırakmayı planlamıştı. Bu yüzden sessizliği kendisi bozduğu için sinirlendi. Ama sonunda merakı dayanılmaz bir hal almıştı.</p><p class="calibre9">"Sen nerelisin, Bay Dearborn? Bizim Orta-Dünya'nın bu küçücük köşesine gelmenin sebebi nedir?.. Sormamın sakıncası yok değil mi?"</p><p class="calibre9">"Yok tabii." Yabancı başını kaldırarak kıza gülümsedi. "Konuşmak hoşuma gidecek. Ben sadece nasıl başlayacağımı düşünüyordum Konuşkanlık meziyetlerimden biri değildir." Susan, o halde meziyetlerin neler, Bay Dearborn, diye düşündü. Evet, çok şeyi merak ediyordu. Çünkü elini arkadaki katlanmış battaniyeye koymuş... ve parmakları içine saklanmış bir şeye dokunmuştu. Bir tabancaya benziyorsa da, silah olması gerekmezdi kuşkusuz. Ama kız hayretle bağırdığı zaman yabancının farkına varmadan elini kemerine attığını hatırlıyordu.</p><p class="calibre9">"Ben İç-Dünya'dan geliyorum. Bunu ben bir şey söylemeden de tahmin ettiğini sanıyorum. Bizim kendimize özgü bir konuşma tarzımız var."</p><p class="calibre9">"Evet. Hangi Baronluk'tan olduğunu sorabilir miyim?"</p><p class="calibre9">"New Canaan.",</p><p class="calibre9">Susan bu sözler karşısında gerçek bir heyecan duydu. New Canaan! Birlik'in merkezi! Tabii bu, New Canaan'ın hâlâ eskisi gibi olduğu anlamına gelmiyordu ama yine de...</p><p class="calibre9">Kız, "Gilead'dan olmasın?" diye sordu ve sesindeki o genç kızlara özgü hafif heyecana sinirlendi. Hoş, belki de öyle hafif değildi.</p><p class="calibre9">Yabancı güldü. "Hayır. Öyle Gilead gibi önemli bir yerden değilim. Hemphill'denim. Buranın batısında kırk tekerlek uzaklığında bir köy orası. Hambry'den daha küçük olduğundan da eminim."</p><p class="calibre9">Susan, tekerlek, diye düşündü. Yabancının bu çok eski terimi kullanmasına şaşmıştı.</p><p class="calibre9">"Hambry'ye neden geldin? Bunu bana açıklayabilir misin?"</p><p class="calibre9">"Neden olmasın? Buraya iki arkadaşımla geldim. New Canaan'da Pennilton'dan Bay Richard Stockworth ve gerçekten de Gilead'lı olan çok neşeli genç Bay Arthur Heath. Buraya gelmemizi Birlik emretti. Sayıcılar olarak çalışacağız."</p><p class="calibre9">"Neyi sayacaksınız?"</p><p class="calibre9">Delikanlı, "Önümüzdeki yıllarda Birlik'e yararlı olacak her şeyi," dedi. Şimdi sesi neşeli değildi. "İyi Adam'la ilgili işler çok ciddileşti."</p><p class="calibre9">"Öyle mi? Biz güneydoğudayız. Merkezden bu kadar uzakta pek gerçek haber alamıyoruz."</p><p class="calibre9">Yabancı başını salladı. "Buraya gelmemizin baş nedeni Baronluk'un merkeze olan uzaklığı. Mejis her zaman Birlik'e sadıktı. Dış çevrenin bu bölümünden malzeme gönderilmesi gerekirse bu da yapılacak. Şimdi cevaplanması gereken soru şu: Birlik ne kadar güvenebilecek?" .</p><p class="calibre9">"Neye ne kadar güvenecek?"</p><p class="calibre9">Genç adam kız soru sormamış da bir açıklamada bulunmuş gibi başını salladı. "Evet. Neye ne kadar."</p><p class="calibre9">"İyi Adam gerçek bir tehlikeymiş gibi konuşuyorsun. O aslında sadece bir haydut. Öyle değil mi? Hırsızlıklarını ve cinayetlerini 'demokrasi' ve 'eşitlik'le ilgili konuşmalarla gizlemeye çalışıyor."</p><p class="calibre9">Dearborn omzunu silkti. Susan bir an onun bu konuda başka bir şey söylemeyeceğini sandı. Ama sonra delikanlı istemeye istemeye, "Belki bir zamanlar öyleydi," dedi. "Ama zaman değişti. Haydut günün birinde bir generale dönüştü. Ve general şimdi halk adına yönetici olmak istiyor." Bir an durdu, sonra da ciddi bir tavırla ekledi. "Kuzey ve Batı Baronluklar alevler içinde, küçük hanım."</p><p class="calibre9">"Ama o Baronluklar binlerce kilometre uzakta, öyle değil mi?" Bu konuşma Susan'ı hem etkiliyor, hem de garip bir biçimde heyecanlandırıyordu. En önemlisi, bunlar sıkıntılı günlerin birbirinin aynı olduğu Hambry dünyasına göre çok değişik olmasıydı. Köyde birinin kuyusunun kurumasından tam üç gün heyecanlı heyecanlı söz edilirdi.</p><p class="calibre9">Dearborn, "Evet," dedi. "He," değil de "Evet," diyordu. Bu sözcük kızın kulağına hem yabancı, hem de hoş geliyordu. Yabancı ekledi. "Ama rüzgâr bu tarafa doğru esiyor." Kıza dönerek gülümsedi. Böylece o biçimli yüzündeki ciddi ifade yine yumuşadı. Şimdi yatma zamanının çoktan geçmiş olmasına rağmen hâlâ ortada dolaşan küçük bir Çocuğa benziyordu. "Ama bu gece John Farson'u göreceğimizi sanmıyorum. Öyle değil mi?"</p><p class="calibre9">Susan da gülümsedi. "Onunla karşılaşırsak beni korur musun, Bay Dearborn?" dedi.</p><p class="calibre9">"Kuşkusuz." Yabancı hâlâ gülümsüyordu. "Ama seni babanın verdiği adla çağırırsam daha büyük bir heyecanla savaşırım."</p><p class="calibre9">"O halde güvende olmak için buna izin vereceğim. Ve aynı nedenle benim de seni 'Will' diye çağırmam gerekiyor sanırım."</p><p class="calibre9">"Bu sözler hem güzel, hem de akıllıca. Dearborn'un tebessümü daha belirginleşti. Gülüşü çok sevimliydi. "Ben..." Yabancı başını kıza doğru döndürmüş yürürken Susan'ın bu yeni arkadaşının ayağı yola doğru uzanan bir kayaya takıldı. Az kalsın yuvarlanıyordu. Aceleci kişneyerek hafifçe şaha kalktı. Susan neşeyle güldü. panço kaydı ve kızın çıplak bacağı ortaya çıktı. Susan bir an bekledikten sonra bacağını tekrar örttü. Delikanlıdan hoşlanıyordu. Gerçekten. Ve bunun ne zararı vardı? Sonuçta o sadece bir çocuktu. Kız, delikanlı gülümsediği zaman saman yığınlarında hopladığı yılların sadece bir iki yıl geride kaldığını anlıyordu. (Kendisinin de bundan yeni yeni vazgeçtiğini nedense unutmuştu.)</p><p class="calibre9">Dearborn, "Her zaman bu kadar beceriksiz değilimdir," dedi. "Seni korkutmadığımı umarım."</p><p class="calibre9">Susan, hiç korkutmadın, Will, diye düşündü. Göğüslerim geliştiğinden beri delikanlılar yanımdayken ayaklarını şuna buna çarpıp duruyorlar. "Hayır, hiç korkutmadın," diyerek konuya döndü. Bu onu çok ilgilendiriyordu. "Demek sen ve arkadaşların Birlik'in emriyle bizim mallarımızı saymaya geldiniz, öyle mi?"</p><p class="calibre9">"Evet, öyle. Şuradaki petrol alanıyla da bu yüzden ilgilendim. Birimizin buraya dönüp çalışan kuyuları sayması gerekecek."</p><p class="calibre9">"Ben seni bu zahmetten kurtarabilirim, Will. Öyle on dokuz kuyu var."</p><p class="calibre9">Yabancı başını salladı. "Sana borçlandım. Ama ayrıca o on dokuz pompanın ne kadar petrol çıkardığını da hesaplamamız gerekiyor. Tabii mümkünse."</p><p class="calibre9">"Yani New Canaan'da petrolle çalışan pek çok makine mi var? Bu yüzden mi bu sayım o kadar önemli? Ve petrolü makinelerinizin kullanabileceği yakıt haline sokmak için simya ilminiz yeterli mi?"</p><p class="calibre9">"Bu konuda bundan simya değil, rafineri diye söz ediliyor. Daha doğrusu ben öyle sanıyorum. Ve galiba hâlâ çalışan bir rafineri var. Pek fazla makinemiz olduğunu söyleyemem. Ama Gilead'daki Büyük Salon'un ince telli lambalarını aydınlatan birkaç makine hâlâ çalışıyor."</p><p class="calibre9">Bu sözler kızın pek hoşuna gitti. "Sahi mi?" İnce telli lambaların ve elektrikli fenerlerin resimlerini görmüştü. Ama asıllarını hayır. Hambry'deki "kıvılcım-fenerleri" diye tanımlanan son lambalar da iki kuşak önce sönmüştü.</p><p class="calibre9">Will Dearborn, "Babanın ölünceye kadar Belediye Başkanı'nın atlarıyla ilgilendiğini söyledin," diye hatırlattı. "Adı Patrick Delgado muydu? Öyleydi, değil mi?"</p><p class="calibre9">Susan başını eğerek delikanlıya baktı. Fena halde şaşmış ve bir anda gerçek dünyaya dönmüştü. "Bunu nereden biliyorsun?"</p><p class="calibre9">"Hayvan bakımıyla ilgili derslerde onun da adı geçti. Bize sığırları, koyunları, domuzları, öküzleri ve atları saymamız söylendi. Sürüleriniz arasında en önemli olanı atlar. Bu nedenle Patrick Delgado'yla konuşmamız emredildi. Onun yolun sonundaki açıklığa erişmiş olmasına üzüldüm, Susan. Başsağlığı dileklerimi kabul eder misin?"</p><p class="calibre9">"Evet. Ve teşekkür ederim."</p><p class="calibre9">"Kaza mı geçirdi?"</p><p class="calibre9">"Evet." Susan ses tonundan Dearborn'un, "Bu konuyu kapat, başka bir şey sorma," demek istediğini anlayacağını umuyordu.</p><p class="calibre9">Yabancı, "Sana dürüst davranacağım," dedi. Ama nedense Susan'a ilk kez yabancının sesinde bir sahtekârlık varmış gibi geldi. Belki de yanılıyordu. Ne de olsa dünya konusunda pek az deneyimi vardı. (Cort Hala bunu ona hemen her gün hatırlatıyordu. Oysa Susan, "Seninle dürüst konuşacağım," diyenlerin insanın gözünün içine baka baka yalan uydurduklarını düşünüyordu. Onlar insana yağmurun yukarıya doğru yağdığını, paranın ağaçlarda yetiştiğini ve bebekleri de Büyük Federex kuşunun getirdiğini söylüyorlardı.</p><p class="calibre9">"İyi olur." Susan'ın sesinde hafif bir alay vardı. "En iyi yöntem dürüstlüktür, derler."</p><p class="calibre9">Dearborn başını kaldırarak kıza biraz tereddütle baktı. Sonra gülümserken dişleri ışıldadı. Susan bu tebessümün tehlikeli bir şey olduğunu düşündü. İnsanı çabucak mahvedecek bir şey. Kumlu bataklık gibi. İnsan buna kolaylıkla dalar ama zorlukla kurtulurdu.</p><p class="calibre9">"Son zamanlarda Birlik'te pek de beraberlik yok. Farson'un o kadar başarılı olmasının bir nedeni de bu. Hırsı bu yüzden gitgide daha arttı. O işe Garlan ve Desoy'da posta arabalarını soyarak başladı. Ama artık haydutluk ettiği o günleri çok gerilerde bıraktı. Birlik yeniden canlanmadığı takdirde daha da ileri gidecek. Belki Mejis'e kadar uzanacak."</p><p class="calibre9">Susan, İyi Adam'ın Baronluk'taki Temiz Deniz'e en yakın olan sakin küçük kentimde isteyebileceği ne var, diye düşündü. Ama sesini çıkarmadı.</p><p class="calibre9">Yabancı ekledi. "Aslında bizi buraya Birlik göndermedi. Tâ buraya kadar inekleri, petrol kuyularını saymak ve ekili toprakların dönümlerini hesaplamak için yollamadı."</p><p class="calibre9">Delikanlı bir an susarak yola baktı. Sanki ayağını çarpabileceği başka kayalar olup olmadığını anlamaya çalışıyordu. Uzanıp Aceleci'nin burnunu dalgın dalgın şefkatle okşadı. Susan onun sıkıldığını, hatta belki de 'utandığını' düşündü. "Bizi babalarımız yolladı."</p><p class="calibre9">"Babalarınız..." Susan birdenbire durumu kavradı. Kötü gençlerdi onlar. Ve babaları onları çalışabilecekleri bir iş için yollamıştı. Bu tam bir sürgün sayılmazdı. Susan onların Hambry'deki asıl işlerinin şereflerine sürülen lekeyi temizlemek olduğunu tahmin etti. Eh, dedi kendi kendine. Bu onun tehlikeli gülümseyişini de açıklıyor. Öyle değil mi? Ondan kork, Susan. Bu delikanlı köprüleri yakan ve posta arabalarını deviren, sonra da arkasına hiç bakmadan neşeyle yoluna devam eden o gençlerden. Kötü ve hain değil. Sadece kayıtsız... umursamaz."</p><p class="calibre9">Bu, Susan'ın aklına tekrar o eski şarkıyı getirdi. Kendisinin söylediği, yabancının da ıslıkla çaldığı şarkıyı.</p><p class="calibre9">"Evet, babalarımız."</p><p class="calibre9">Susan Delgado da zamanında bir iki yaramazlık yapmıştı. (Ya da belki yirmi dört defa.) Hem ihtiyatlı davranmak istiyor, hem de Will Dearborn'a karşı sempati duyuyordu. Bu delikanlı onu ilgilendiriyordu da. Kötü çocuklar eğlenceli olabiliyorlardı... Yani bir noktaya kadar. Ama şimdi soru şuydu: Will ve arkadaşları ne kadar kötü davranmışlardı?</p><p class="calibre9">Susan, "Olay çıkarmak mı?" diye sordu.</p><p class="calibre9">Delikanlı başını salladı. "Olay çıkarmak." Sesi sıkıntılıydı. Ama gözleriyle ağzının etrafında neşeli ve muzip bir ifade belirmeye başlıyordu.</p><p class="calibre9">"Bizi uyardılar. Evet, ciddi bir biçimde uyardılar. Ve... biraz içki de içmiştik."</p><p class="calibre9">Susan içinden, bira kupasını kavramadığı zaman kızları sıkıştıran eller, diye ekledi. Öyle değil mi? Ama hiçbir aile kızı bunu açık açık soramazdı. Oysa aklına pekâlâ da gelebilirdi.</p><p class="calibre9">Dearborn'un dudaklarının etrafında uçuşan hafif tebessüm silindi. "Çok ileri gittik ve işin eğlenceli yanı da kalmadı. Budalalar hep böyle yaparlar. Bir gece yarıştık. Ay yoktu. Gece yarısından sonra oldu bu. Hepimiz de sarhoştuk. Atlardan birinin ayağı bir köstebek yuvasına girdi ve hayvanın bacağının alt kısmı kırıldı. Atı vurmak zorunda kaldık."</p><p class="calibre9">Susan yüzünü buruşturdu. Bu akla gelebilecek en kötü şey değildi ama yine de kötü bir olaydı. Yabancı tekrar konuşmaya başladığı zaman olay daha da kötüleşti.</p><p class="calibre9">"Safkandı at. Arkadaşım Richard'ın babasının üç atından biri. Ve adamın hali vakti de yerinde değildi. Evlerimizde tartışma çıktı. Olanlardan değil söz etmek, hatırlamak bile istemiyorum. Neyse... Hikâyeyi kısa keseceğim. Pek çok konuşma ve cezayla ilgili önerilerden sonra bizi söylediğim görevle buraya yolladılar. Bu, Arthur'un babasının fikriydi. Bence arkadaşım Arthur babasını her zaman dehşete düşürmüş, onu düşkırıklığına uğratmıştı. Çocuğun babası George Heath'in tarafına çektiğini hiç sanmıyorum."</p><p class="calibre9">Susan, Cordelia Hala'sının sözlerini hatırlayarak usulca kendi kendine güldü. "Kızın bizim tarafa çekmediği kesin." Kadın bu sözlerden sonra mahsus bir an durmuştu. "Annesinin büyük teyzesi çıldırdıydı... Bunu bilmiyor muydunuz? Evet! Kendini tutuşturdu, sonra uçurumdan aşağıya atladı. Şu kuyruklu yıldızın gözüktüğü yıl."</p><p class="calibre9">Will konuşmasını sürdürdü. "Bay Heath bizi babasının sözlerini tekrarlayarak uğurladı. 'İnsan arafta düşüncelere dalmalıdır.' Ve işte şimdi buradayız."</p><p class="calibre9">"Hambry hiç de arafa benzemez."</p><p class="calibre9">Delikanlı yine o komik tavırlarıyla selam verdi, "öyle olsaydı herkes buraya gelip güzel kentlilerle tanışmak isterdi."</p><p class="calibre9">Susan alayla, "Bunun üzerinde biraz çalış," dedi. "Korkarım bu henüz kabaca. Belki..."</p><p class="calibre9">Birdenbire sustu. Bu çocuğun onunla küçük bir komploya girmesini ummak zorundaydı. Bunu üzüntüyle anlamıştı. Yoksa utanılacak duruma düşecekti.</p><p class="calibre9">"Susan?"</p><p class="calibre9">"Düşüyordum. Sen şimdi burada mısın, Will? Yani resmi olarak."</p><p class="calibre9">Yabancı onun ne demek istediğini hemen anladı. "Hayır." Herhalde sözün nereye varacağını da tahmin ediyordu. Bir bakıma yeterince zekiydi. "Baronluk'a bugün öğleden sonra geldik ve içimizden birinin ilk konuştuğu kentli de sensin... Tabii Richard'la Arthur da birileriyle karşılaştılarsa o başka. Ben uyuyamadım. O yüzden olayları biraz düşünmek için atla dolaşmaya çıktım. Şu tarafa kamp kurduk." Sağı işaret etti. "Denize doğru inen o uzun bayıra."</p><p class="calibre9">"Ah, evet, oraya uçurum deriz." Susan, belki de Will'le arkadaşları yakında kanunen benim olacak topraklarda kamp kurdular, dedi kendi kendine. Bu fikir komik, heyecan verici ve biraz da şaşırtıcıydı.</p><p class="calibre9">"Yarın atlarımızla kente gidecek ve Lordumuz Belediye Başkanı Hart Thorin'e saygılarımızı sunacağız. New Canaan'dan ayrılmadan önce bize onun biraz aptal olduğunu söylediler."</p><p class="calibre9">Susan tek kaşını kaldırdı. "Size gerçekten öyle mi söylediler?"</p><p class="calibre9">Will, "Evet," dedi. "Çenesi düşük, sert içkiye meraklı biriymiş. Hele genç kızlara daha da düşkünmüş. Sence bu doğru mu?"</p><p class="calibre9">Kız gülmemek için kendini zor tutuyordu. "Bence buna kendin karar vermelisin."</p><p class="calibre9">"Her neyse... Thorin'in kâtibi Saygıdeğer Kimba Rimer'le de görüşeceğiz. Anladığım kadarıyla o aklıbaşında biriymiş. Çıkarlarını kollamasını iyi biliyormuş."</p><p class="calibre9">Susan, "Thorin sizi Belediye Konağı'na akşam yemeğine davet eder," dedi. "Belki yarın gece değil. Ama öbür gece mutlaka."</p><p class="calibre9">"Hambry'de resmi bir ziyafet." Will gülümsüyor ve hâlâ Aceleci'nin burnunu okşuyordu. "Ah bu bekleyişin vereceği ıstıraba nasıl dayanacağım?"</p><p class="calibre9">"Dilin fazla sivri. Alayı bırak. Arkadaşım olmak istiyorsan beni dinle. Bu önemli."</p><p class="calibre9">Delikanlı gülümsemekten vazgeçti. Ve Susan bir iki dakika önce de olduğu gibi onun birkaç yıl sonra nasıl bir erkeğe dönüşeceğini görür gibi oldu. O sert hatlı yüz, dikkatli bakışlar, zalim ifadeli ağız. Bu bir bakıma korkutucu bir yüzdü. Korkutucu bir gelecek. Ama kız yine de gözlerini yabancıdan ayıramıyordu. Şu biçimsiz şapkanın altında saçları nasıl acaba, diye merak etti.</p><p class="calibre9">"Sen ve arkadaşların Thorin'in ziyafetine geldiğinizde beni görebilirsiniz. Ama, Will, o zaman benimle ilk defa karşılaşıyormuş gibi davranmalısınız. Ben Bay Dearborn'u göreceğim, sen de Bayan Delgado'yu. Ne demek istediğimi anlıyor musun?"</p><p class="calibre9">"A'dan Z'ye kadar." Will düşünceli bir tavırla kızı süzüyordu. "Sen ziyafette hizmet mi edeceksin? Ama baban Baronluk'un baş seyisi olduğuna göre..."</p><p class="calibre9">"Benim ne yaptığımı, ne yapmadığımı bırak şimdi. Şen sadece bana söz ver. 'Deniz Kıyısı'nda karşılaşırsak birbirimizi ilk kez görüyormuş gibi davranacağız."</p><p class="calibre9">"Söz veriyorum. Ama..."</p><p class="calibre9">"Başka soru sorma. Ayrılmamız gereken yere yaklaştık. Ve seni uyarmak İstiyorum. Belki güzel atına binmeme izin vermenin bir karşılığı olabilir bu. Thorin ve Rimer'le yemek yerseniz sofradaki kente yeni gelenler yalnızca siz olmayacaksınız. Herhalde üç kişi daha olacak. Thorin'in evini özel olarak korumaları için tuttuğu adamlar."</p><p class="calibre9">"Onlar şerif yardımcıları değiller mi?"</p><p class="calibre9">"Hayır. Thorin'den başka kimseden emir almıyorlar... Belki Rimer'i de dinliyorlardır. Adları Jonas, Depape ve Reynolds. Bana fazla sert çocuklarmış gibi geliyorlar. Hoş, Jonas'ın çocukluk günleri çok geride kalmış. Herhalde çocukluk çağı geçirdiğini bile hatırlamıyor."</p><p class="calibre9">"Elebaşları Jonas mı?"</p><p class="calibre9">"Evet. Topal o. Omzuna kadar düşen saçları genç kızlarınki kadar güzel. Ama sesi günlerini ocağın başında uyuklayarak geçiren bir ihtiyarınki gibi... Bana sorarsan, gruptakilerin en tehlikelisi. O üç adam siz çocukların başaramayacağı kadar haytalık etmişler sanırım."</p><p class="calibre9">Susan kendi kendine, bunu ona neden söyledim, diye sordu. Bu sorunun cevabını tam olarak bilmiyordu. Belki de delikanlıya minnet duyduğu için. Will gecenin bu geç saatinde karşılaşmalarını gizleyeceğine söz vermişti. Babasını kızdırmış olsun olmasın verdiği sözü tutacak bir gence benziyordu.</p><p class="calibre9">"O adamlara dikkat ederim. Ve uyarın için de sağol." Şimdi uzun az meyilli bir yokuşu tırmanıyorlardı. Yukarda Yaşlı Anne amansızca parlıyordu. Delikanlı dalgın dalgın, "Korumalar..." diye mırıldandı. "Küçük, sakin Hambry'de korumalar. Zaman bir garip, Susan. Gerçekten çok garip."</p><p class="calibre9">"Evet." Susan da Jonas, Depape ve Reynolds'un kente neden geldiklerini merak etmiş ama akla yakın bir neden bulamamıştı. Bu Rimer'in işi miydi? Onun mu başının altından çıkmıştı? Olabilirdi. Koruma tutmak Thorin'in aklına gelmezdi pek. Yüksek Şerifin şimdiye kadar yaptıklarından hoşnuttu. Ama yine de... neden?</p><p class="calibre9">Tepeye ulaştılar. Aşağıda birbirine yakın binalar olduğu görülüyordu. Hambry köyü. Evlerden sadece birkaçında ışık vardı. En fazla ışık Yolcuların Dinlenme Yeri'ndeydi. Sıcak rüzgâr kızın kulağına piyanoda çalınan "Hey Jude" şarkısını getiriyordu. Piyanoya şarkıyı neşeyle mahveden yirmi kadar sarhoşun sesi karışıyordu.. Ama Susan'ın Will'i uyardığı üç adam herhalde şarkıya katılmıyorlardı. Onlar şimdi tezgâhın önünde duruyor ve yassı gözleriyle salonu inceliyorlardı. O üçü şarkı söyleyecek tipler değillerdi. Üçünün de sağ ellerinde dövmeyle yapılmış birer tabut vardı. Baş ve işaret parmaklarının arasındaki yumuşak ete yapılmıştı dövmeler. Susan bunu Will'e söyleyecekti. Ama sonra delikanlının o dövmeleri nasıl olsa yakında göreceğini düşündü. Onun yerine yokuşun aşağısını, bir zincirin ucundan yola doğru sarkan kara bir şekli işaret etti. "Onu görüyor musun?"</p><p class="calibre9">"Evet." Delikanlı derin derin, biraz da komik bir tavırla içini çekti. "O her şeyden çok korktuğum nesne mi? Bayan Beech'in posta kutusu?"</p><p class="calibre9">"Evet. Ve orada birbirimizden ayrılmamız gerekiyor."</p><p class="calibre9">"Madem öyle olması gerektiğini söylüyorsun, pekâlâ. Ama keşke..." Aynı anda yazın bazen olduğu gibi rüzgârın yönü değişti. Batıdan şiddetle esiyordu şimdi. Denizin tuzlu kokusu hemen kayboldu. Şarkı söyleyen sarhoşların sesleri de duyulmaz oldu. Bunun yerini çok daha tehlikeli bir ses aldı. Her zaman Susan'ın sırtının ürpermesine neden olan ahenksiz bir ses. Fazla yaşamayacak bir erkeğin döndürdüğü bir sirenin sesi gibi bir şey.</p><p class="calibre9">Gözleri irileşen Will bir adım geriledi. Susan onun yine ellerini kemerine götürdüğünü gördü. Orada olmayan bir şeyleri almaya çalışıyordu sanki.</p><p class="calibre9">"Tanrı adına! Nedir bu?"</p><p class="calibre9">Susan usulca, "O bir 'incecik'," dedi. "Eyebolt Kanyonu'nda. Bu sesi hiç duymadın mı?"</p><p class="calibre9">"İncecik'ten söz edildiğini duydum. Ama sesini şimdiye kadar hiç işitmedim. Tanrılar! Buna nasıl dayanıyorsunuz? Sanki canlıymış gibi mırıldanıyor!"</p><p class="calibre9">Susan konuya bu açıdan hiç bakmamıştı. Ama şimdi sesi Will'in kulaklarıyla dinlerken delikanlıya hak verdi. Sanki gecenin hasta bir yanı sese kavuşmuştu ve şarkı söylemeye çalışıyordu.</p><p class="calibre9">Kız ürperdi. Aceleci onun dizlerinin baskısını artırdığını hissederek yavaşça burnundan soludu. Sonra da kıza bakmak için başını döndürdü.</p><p class="calibre9">Susan, "Yılın bu mevsiminde incecik'in sesi bu kadar iyi duyulmaz," dedi. "Sonbaharda erkekler onu susturmak için yakarlar."</p><p class="calibre9">"Anlayamadım..."</p><p class="calibre9">Kim anlıyordu ki? Artık kim neyi kavrıyordu? Tanrılar! Citgo'da hâlâ çalışan tulumbaları bile durduramıyorlardı. Oysa onların yarısı mezbahaya sokulan domuzların çığlıklarına benzeyen sesler çıkarıyordu. Son zamanlarda bazı şeyler hâlâ çalışabildiği için minnet duyuyordun sadece.</p><p class="calibre9">Susan, "Yazın sürücüler ve kovboylar fırsat buldukları zaman Eyebolt'un ağzına çalı çırpı yığıyorlar," diye açıkladı. "Kuru dallar uygun. Ama yaşlar daha da iyi. Çünkü gerekli olan duman. Ne kadar yoğun olursa o kadar iyi. Eyebolt dört tarafı kapalı bir uçurum. Çok kısa. Yamaçları da çok dik. Bu daha çok, yan yatmış bir bacaya benziyor. Anlıyor musun?"</p><p class="calibre9">"Evet."</p><p class="calibre9">"Törelere göre en uygun zaman Hasat sabahı. Panayır, ziyafet ve ateşten sonraki gün."</p><p class="calibre9">"Kışın ilk günü."</p><p class="calibre9">"Evet. Ama bu yörede kış o kadar çabuk gelmez. Her neyse, törelere göre böyle. Bazen rüzgâr şiddetli estiği ve ses de fazla yüksek olduğu için dallar daha erken tutuşturulur. Aslında bu ses sürüleri rahatsız ediyor. İncecik'in sesi iyice duyulduğu zaman ineklerin sütü azalıyor. Ve insanlar da kolay kolay uyuyamıyorlar."</p><p class="calibre9">"Buna inanırım." Will hâlâ kuzeye doğru bakıyordu. Rüzgâr birdenbire şiddetlenerek şapkasını uçurdu. Delikanlının sırtına düşen şapkasının işlenmemiş deriden kayışı boynuna takıldı. Ortaya çıkan saçları biraz uzun ve bir karganın kanatları gibi simsiyahtı. Susan parmaklarını bu saçların arasına sokmak için ani, açgözlü bir istek duydu. Parmakları onların dokusunu ona açıklamalıydı. Will'in saçları sert telli miydi? Yumuşak mıydı? İpek gibi miydi? Ve nasıl kokuyordu bu saçlar? Bu düşünce yüzünden kızın göğsüne bir sıcaklık yayıldı. Will kafasından geçenleri okumuş gibi ona doğru döndü. Susan kızardı. Sonra yabancının bunu göremeyeceğini düşünerek sevindi.</p><p class="calibre9">"O incecik ne zamandan beri orada?"</p><p class="calibre9">Susan, "Ben doğmadan önce başlamış," dedi. "Ama babam doğmadan önce değil. İncecik belirmeden önce yerin, deprem olmuş gibi sarsıldığını söyledi babam. Bazıları buna depremin neden olduğunu öne sürüyorlar. Bazılarıysa batıl inançlara bağlı saçma sapan bir iddia olduğunu. Kendimi bildim bileli incecik oradaydı... Duman bir süre sesini kesiyor. Bal ya da eşek arısı kovanları da dumandan etkilenir ya... Ama sonra ses tekrar duyuluyor. Uçurumun ağzına yığılan çalı çırpı sürülerin o tarafa gitmelerini de engelliyor. Bazen incecik'in sesi hayvanları çekiyor. Nedenini tanrılar bilir. Bir inek ya da koyun çalı çırpı yakıldıktan ama gelecek yıl için hazırlıklar tamamlanmadan önce o tarafa giderse... bir daha geri gelmiyor. O incecik neyse, bir hayli aç."</p><p class="calibre9">Susan pançoyu yana itti. Sağ ayağını kaşa dokunmadan eyerinin üzerinden aşırdı ve Aceleci'den kayarak atladı. Bütün bunları bir tek zarif hareketle başardı. Elbiseden çok, pantolonla yapılacak bir hareketti. Susan delikanlının gözlerinin irileşmesinden onun bazı yerlerini gördüğünü anladı. Ama önemli miydi? Attan çabucak inerek gösteriş yapmak istediği zaman başvurduğu gözde numarasıydı.</p><p class="calibre9">Will, "Çok güzel!" diye bağırdı.</p><p class="calibre9">Susan bu iltifatın daha masumca yanına cevap verdi. "Bunu babamdan öğrendim." Ama dizginleri delikanlıya uzatırken gülümsemesi iltifatı her anlamda kabul edeceğini açıklıyordu.</p><p class="calibre9">"Susan? Sen incecik'i hiç gördün mü?"</p><p class="calibre9">"Evet. Bir... iki kere. Yukardan."</p><p class="calibre9">"Neye benziyor?"</p><p class="calibre9">Susan hemen, "Çok çirkin," diye. cevap verdi. Ona sorsalardı o geceye kadar rastladığı en çirkin şeyin Rhea'nın yakından gördüğü gülümsemesi ve cadının durmadan hareket eden soğuk parmaklarına katlanmak zorunda kalması olduğunu söylerdi. "İncecik ağır ağır yanan turba ateşine benziyor. Biraz da yeşil yosunla dolu bir bataklığa. İncecik'ten sisler yükseliyor. Bazen sıska, uzun kollara benziyorlar. Uçlarında eller olan kollara."</p><p class="calibre9">"İncecik genişliyor mu?"</p><p class="calibre9">"Evet. Öyle söylüyorlar. Her incecik'in genişlediğinden söz ediyorlar. Ama senin ve benim ömrümüzün sonuna kadar Eyebolt Kanyonu'ndan kaçamayacak." .</p><p class="calibre9">Susan başını kaldırarak gökyüzüne baktı. Onlar konuşurken takımyıldızların gökyüzünde kaymış olduklarını gördü. Ona bu delikanlıyla bütün gece konuşabilirmiş gibi geliyordu. İncecik'ten, Citgo'dan, sinir bozucu halasından ya da akla gelecek her şeyden söz edebilirlerdi. Bu düşünce kızı şaşırttı. Tanrı aşkına,.bu neden şimdi başıma geldi? Üç yıl Hambry'li çocukları yanımdan uzaklaştırdım. Ve neden şimdi beni garip bir biçimde ilgilendiren bu delikanlıyla karşılaştım? Neden yaşam bu kadar adaletsiz?</p><p class="calibre9">Babasının sesiyle duyduğu daha önceki düşüncesini hatırladı. Bu ka'ysa rüzgâr gibi gelecek. Ve planlarını ona karşı koyamayacak. Bir ambarın siklona dayanamaması gibi.</p><p class="calibre9">Ama hayır. Ve hayır. Ve hayır. Susan o müthiş iradesiyle bu fikre karşı koydu. Bu bir ambar değil, onun hayatıydı.</p><p class="calibre9">Uzanıp Bayan Beech'in paslı tenekeden posta kutusuna dokundu. Sanki bu dünyada dengesini bulmaya çalışıyordu. Belki küçük umutlarının ve hayallerinin fazla bir değeri yoktu. Ama babası ona kendini yapabileceğini söylediği şeylere göre ölçmesini söylemişti. Ve babasının öğrettiklerini, duygularının karmakarışık olduğu bir anda karşılaştığı yakışıklı bir genç yüzünden bir kenara itmeyecekti.</p><p class="calibre9">Kız, "Ben senden burada ayrılacağım," dedi. "Ya arkadaşlarına katıl ya da atla dolaş." Sesindeki ciddilik onu biraz üzdü. Çünkü bu olgun bir insanın hüznüydü. "Ama bana verdiğin sözü unutma, Will. Beni Deniz Kıyısı'nda... yani Belediye Başkanı'nın konağında gördüğün zaman sanki ilk defa karşılaşıyormuşuz gibi davran. Arkadaşım olmak istiyorsan bunu yap."</p><p class="calibre9">Will, "Evet," der gibi başını salladı. Susan kendi ciddiyetinin delikanlının yüzüne yansımış olduğunu gördü. Belki kederi de yansımıştı. "Ben hiçbir kıza benimle birlikte atla gezmeye çıkmasını teklif etmedim. Onu ziyaret etmeme razı olup olmayacağını da sormadım. Patrick'in kızı Susan, bunları senden isterdim. Şansımı artırmak için sana çiçek de getirirdim. Ama galiba bunun bir yararı yok."</p><p class="calibre9">Susan başını salladı. "Öyle, yararı yok."</p><p class="calibre9">"Birine evlenme sözü mü verdin? Biliyorum bunu sormam küstahlık ama kötü bir niyetim yok."</p><p class="calibre9">"Olmadığından eminim. Ama bu sorunu cevaplamamayı tercih edeceğim. Sana da söylediğim gibi şu ara durumum çok nazik. Ayrıca çok geç oldu. Burada ayrılıyoruz, Will. Ama bir dakika dur..."</p><p class="calibre9">Kız giysisinin cebini karıştırdı ve yaprağa sarılı yarım bir pastayı çıkardı. Diğer yarısını Cöos'a tırmanırken yemişti... Sanki yaşamının diğer yarısı geride kalmıştı. Akşam yemeğinden geride kalan bu küçük parçayı Aceleci'ye uzattı. At pastayı kokladı. Sonra onu yedi ve burnunu kızın avucuna sürdü. Susan hayvanın kadife gibi burnu avucunu gıdıkladığı için gülümsedi. "Evet, sen iyi atsın. Gerçekten."</p><p class="calibre9">Başını kaldırarak yolun ortasında duran Will Dearborn'a baktı. Delikanlı tozlu botlarını yere sürüyor ve kızı umutsuzca süzüyordu. Şimdi yüzündeki o haşin ifade kaybolmuştu. Artık suratındaki ifade yaşına uygundu. Hatta daha küçük duruyordu. "Dostça karşılaştık değil mi?" diye sordu.</p><p class="calibre9">Susan bir adım attı ve daha ne yaptığını düşünemeden ellerini delikanlının omuzlarına koydu. Parmaklarının ucunda yükselip yabancıyı dudaklarından öptü. Kısa bir öpücüktü ama kardeşçe bir yanı yoktu.</p><p class="calibre9">"Evet. Öyle, Will. Dostça bir karşılaşma oldu." Ancak Will aynı hareketi tekrarlamaları için ona yaklaşmaya kalktığı zaman kız delikanlıyı usulca ama kesin bir tavırla göğsünden itti. (Will bu hareketi düşünmeden yapmıştı. Bir çiçeğin güneşe dönmesi kadar doğaldı.)</p><p class="calibre9">"Hayır. Ben sadece sana teşekkür etmek istedim. Ve tek bir teşekkür de bir beyefendi için yeterli olmalıdır. Yoluna huzur içinde devam et, Will."</p><p class="calibre9">Delikanlı rüyadaymış gibi atın dizginlerini aldı. Bir an ne olduklarını bilmiyormuş gibi baktı dizginlere. Sonra yine kıza döndü. Susan onun öpücüğünün uyandırdığı duygulardan kurtulmaya, kafasını toplamaya çalıştığını anladı. Bu yüzden Will'den daha da hoşlandı. Ve delikanlıyı öptüğü için daha memnun oldu.</p><p class="calibre9">Will eyere atladı. "Sen de öyle. İlk defa karşılaşacağımız anı sabırsızlıkla bekleyeceğim."</p><p class="calibre9">Susan'a gülümsedi. Kız bu tebessümdeki özlemi ve arzuyu farketti. Delikanlı sonra atın dizginini çekerek onu döndürdü. Geldikleri yoldan geri döneceği anlaşılıyordu. Belki de tekrar petrol alanına bakacaktı. Susan olduğu yerde, Bayan Beech'in posta kutusunun yanında bekledi. Will'in dönmesini ve ona el sallamasını istiyordu. Böylece genç adamın yüzünü tekrar görebilecekti. Will'in bunu yapacağından emindi... Ama öyle olmadı. Ancak daha sonra, tam Susan dönüp yamaçtan kente ineceği sırada Will gerçekten döndü. Elini kaldırarak parmaklarını oynattı. Karanlıkta bir pervaneye benziyordu eli.</p><p class="calibre9">Susan da elini sallayarak ona karşılık verdi. Sonra yoluna devam etti. Hem mutluydu, hem de mutsuz. Ama -ve bu çok önemliydi- artık cadının elleri yüzünden kendini kirlenmiş gibi hissetmiyordu. Will'in dudaklarına dokunduğu an Rhea'nın elinin izleri sanki cildinden silinmişti. Belki bu basit bir sihirdi ama kızın hoşuna gitti.</p><p class="calibre9">Susan hafifçe gülümseyerek yürümesini sürdürdü. Yıldızlara bakıyordu. Karanlıkta sokağa çıktığı zaman gökyüzüne bu kadar sık bakmazdı.</p><p class="calibre5" style="margin:0pt; border:0pt; height:1em"> </p><p class="calibre5" style="margin:0pt; border:0pt; height:1em"> </p><div class="mbppagebreak" id="calibre_pb_16"></div>
</body></html>
