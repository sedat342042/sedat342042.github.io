<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Kara Kule 4 Büyücü ve Cam Küre</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos1339315" class="calibre1"><span class="calibre2">
</span></p><p class="calibre12"><span class="calibre2"><span class="bold">SEKİZİNCİ</span></span>
<span class="calibre2"><span class="bold">BÖLÜM</span></span></p><p class="calibre3"><span class="calibre2"> </span></p><p class="calibre3"><span class="calibre2"><span class="italic">KÜLLER</span></span></p><p class="calibre5" style="margin:0pt; border:0pt; height:1em"> </p><p class="calibre9">Panik bulaşıcı hastalık gibidir. Özellikle hiçbir şey bilinmediği, olaylar birbirine karıştığı zaman. Susan'ın da paniğe kapılmaya başlamasına yaşlı mozo Miguel'in hali neden oldu. Adam Deniz Kıyısı'nın avlusunun ortasında duruyordu. Çalı süpürgesini göğsüne bastırmış, gelip giden atlılara hem şaşkınlık, hem de mutsuzlukla bakıyordu. Sombrero'su çarpılmıştı. Susan her zaman üstübaşı tertemiz ve derli toplu olan Miguel'in serape'sinin içini dışına giymiş olduğunu dehşetle farketti. Yaşlı adamın yanakları gözyaşlarıyla ıslanmıştı. Gelip geçen atlılara bakmak için başını sağa sola çeviriyor, tanıdıklarına selam vermeye çalışıyordu. Susan'ın aklına yaklaşan bir arabanın önüne çıkan küçük bir çocuk geldi. Küçüğü babası tam zamanında geri çekmişti. Miguel'i kim çekecekti?</p><p class="calibre9">Kız tam yaşlı adama doğru giderken gözleri dönmüş benekli bir doru ata binmiş olan bir vaquere dörtnala o kadar yakınından geçti ki, bir üzengisi kalçasına süründü. Hayvanın kuyruğu koluna çarptı. Susan küçük bir çığlık attı. Miguel için endişelenirken atın ayaklarının altında kalacaktı neredeyse. Çok garipti bu!</p><p class="calibre9">Susan bu sefer iki tarafa da bakarak ilerledi. Sonra tekrar geriledi. Yük dolu bir araba hızla köşeyi döndü. Kız arabadaki yükün ne olduğunu anlayamadı. Çünkü üzerine muşamba örtülmüştü. Ama Miguel'in elinde sıkıca tuttuğu süpürgeyle arabaya doğru gittiğini gördü. Susan'ın aklına yine posta arabasının önüne çıkan o çocuk geldi ve korkuyla anlaşılmaz bir şeyler haykırdı. Miguel son anda büzülerek geriledi. Araba önünden uçarcasına geçti. Avluda zıplayıp yalpalayarak ilerledi ve kemerin altından geçip gözden kayboldu.</p><p class="calibre9">Miguel süpürgeyi attı. İki elini birden yüzüne götürerek dizüstü çöktü ve yüksek, yakınma dolu bir sesle duaya başladı. Susan bir an onu seyretti. Sonra ahırlara doğru atıldı. Artık binanın duvarlarının dibinden ilerlemeyi düşünmüyordu bile. O da öğleye kadar Hambry'yi etkisine atacak o hastalığa tutulmuştu. Pylon'u oldukça ustalıkla eyerledi. (Başka gün olsaydı üç seyis güzel sai'ye hizmet etmek için birbirleriyle yarışırlardı.) Ama şaşkın atı ahırın dışında mahmuzladığı sırada artık kafası çalışmıyordu.</p><p class="calibre9">Miguel'in önünden geçerken o da diğer atlılar gibi yaşlı adama aldırmadı. Mozo ellerini parlak gökyüzüne doğru kaldırmış hâlâ dua ediyordu.</p><p class="calibre9">Susan hızla anayoldan aşağıya indi. Mahmuzsuz botlarıyla Pylon'un iki yanını öyle dürttü ki, sonunda dev at sanki uçmaya başladı. Düşünceler, sorular, yapılacak planlar... atla giderken bunlar aklına gelmedi bile. Sadece sokağın çok kalabalık olduğunu hayal meyal farketti. İnsanlar Pylon'un aralarından geçmesine izin veriyorlardı. Susan'ın bildiği tek şey sevgilisinin adıydı. Roland, Roland, Roland! Bu isim kafasının içinde bir çığlık gibi yankılanıyordu. Her şey altüst olmuştu. O gece mezarda oluşturdukları o cesurca ka-tet parçalanmıştı. Bunun üç üyesi hapisteydi ve onları fazla yaşatmayacaklardı. (Tabii şu anda sağ idiyseler.) Ka-tet'in son üyesinin ise aklı karışmıştı, kendini kaybolmuş gibi hissediyordu. Ambarda sağa sola uçuşan bir kuş gibi dehşet yüzünden çıldırmıştı.</p><p class="calibre9">Eğer panik devam etseydi her şey çok farklı olacaktı belki de. Ama Susan kentin merkezinden ilerler ve şehrin sınırına yaklaşırken babası ve halasıyla paylaştığı eve doğru gitti. Hala şimdi yaklaşan atlı. yi bekliyordu.</p><p class="calibre9">Susan yaklaşırken kapı hızla açıldı ve Cordelia bahçe yolundan sokağa fırladı. Tepeden tırnağa siyahlar içindeydi. Ya dehşetle haykırıyor ya da mutlulukla kahkahalar atıyordu. Belki de ikisi birden. Kadının hali Susan'ın kafasındaki paniğin neden olduğu sisi yardı... Ama halasını tanıdığı için de değil.</p><p class="calibre9">Susan, "Rhea!" diye bağırarak dizginleri çekti. At kaydı, şahlandı. Az kalsın arkaüstü devriliyordu. Tabii Susan da hayvanın altında kalarak ezilecekti. Ama Pylon yine art ayaklarının üzerinde kalmayı başardı. Ön ayaklarını havada sallıyor ve yüksek sesle kişniyordu. Susan, kollarını atın boynuna doladı ve düşmemek için ona sıkıca sarıldı.</p><p class="calibre9">Cordelia en güzel siyah elbisesini giymiş, başına da dantel mana'sını örtmüştü. Sanki oturma odasındaymış gibi atın önünde duruyordu. Burnundan elli atmış santim ötede havayı yaran toynaklarla ilgilendirmiyordu bile. Eldivenli elinde tahta bir kutu vardı.</p><p class="calibre9">Susan neden sonra karşısındakinin Rhea olmadığını farketti. Ama aslında bu hatası garip sayılmazdı. Cord Hala cadı kadar sıska değildi. (Hiç olmazsa henüz.) Ve Rhea'dan daha doğru dürüst giyinmişti. (Ama eldivenleri kirliydi, o da başka. Susan halasının neden eldiven giydiğini anlayamadı. Neden bu kadar lekeli olduklarını da.) Ama Cordelia'nın gözlerindeki çılgınca ifade dehşet verecek kadar büyücününkinin aynıydı.</p><p class="calibre9">Cord Hala kızın kalbini titreten neşeli ama çatal çatal bir sesle onu selamladı. "İyi günler. Ah Çok Genç ve Çok Güzel Küçük Hanım!" Tek elini uzatarak revarans yaptı. Diğer elinde o tahta kutu vardı. "Bu güzel sonbahar gününde nereye gidiyorsun? Hem de böyle telaşla? Mutlaka âşığının kollarına atılmaya değil! Çünkü biri öldü, öbürü de yakalandı."</p><p class="calibre9">Cordelia tekrar güldü, ince dudakları gerilerek hemen hemen bir atınki kadar iri beyaz dişleri ortaya çıktı. Güneş ışığında gözleri çılgınca parlıyordu.</p><p class="calibre9">Susan, iyice kaçırmış, diye düşündü. Zavallı. Zavallı yaşlı kadın.</p><p class="calibre9">Cord Hala, "Dearborn'u bu işe sen mi teşvik ettin?" diye sordu ve Pylon'un yan tarafına geçti. Başını kaldırarak pırıltılı gözleriyle Susan'a baktı. "Öyle yaptın değil mi? Evet ya! Belki ona kullandığı bıçağı da sen verdin. Herhalde çocuğa şans getirmesi için dudaklarımı bıçağın gerinde dolaştırdın. Bu işi birlikte planladınız! Bunu neden itiraf etmiyorsun? Hiç olmazsa o çocukla yattığını itiraf et. Çünkü bunun doğru olduğunu biliyorum.. Pencerede oturduğun gün çocuğun sana nasıl baktığını gördüm. Senin de ona nasıl baktığını."</p><p class="calibre9">Susan, "Madem gerçeği öğrenmek istiyorsun, bunu sana açıklayacağım," dedi. "Biz birbirimize âşığız. Ve yıl sona ermeden de karı koca olacağız."</p><p class="calibre9">Cordelia, eldivenli elini mavi gökyüzüne doğru kaldırarak tanrıları selamlıyormuş gibi salladı. O sırada zafer ve alayla gürültülü, tiz kahkahalar atıyordu. "Ah, bu kız evleneceklerini sanıyor! Aah! Herhalde nikâh sırasında mihrabın önünde dururken kurbanlarınızın kanlarını içeceksiniz. Öyle değil mi? Ah, ne kötü bir şey bu! İçimden ağlamak geliyor!" Ama ağlayacağı yerde tekrar güldü. Ulumaya benzeyen kahkahaları mavi gökyüzüne doğru yükseldi.</p><p class="calibre9">Susan, "Biz cinayet filan planlamadık," diye açıkladı. Belediye Başkanı'nın evindeki cinayetlerle Farson'un askerlerine kurdukları tuzaklar birbirinden farklıydı. "Ve o kimseyi öldürmedi. Hayır! Bu senin dostun Jonas'ın işi! Bundan eminim. Onun planı, onun pis işi!"</p><p class="calibre9">Cordelia elini tuttuğu kutunun içine soktu. Susan o zaman halasının eldivenlerinin neden o kadar kirli olduğunu anladı. Kadın sobayı karıştırmıştı.</p><p class="calibre9">Cordelia, "Seni küllerle lanetliyorum!" diye haykırdı. Susan'ın bacağına ve Pylon'u tutan eline doğru irice taneli kara bir bulutu savurdu. "Karanlıklara gömülmeniz için sizi lanetliyorum! İkinizi de. Birlikte mutlu olun hainler! Yalancılar! Alçaklar! Ahlaksızlar! Lanetlenmiş kayıp ruhlar!</p><p class="calibre9">Cordelia Delgado her bağırışında Susan'ın üzerine bir avuç kül atıyordu. Ve onun her .çığlığıyla Susan'ın kafası berraklaşıyor, kız soğukkanlılığına kavuşmaya başlıyordu. Atı sıkıca tutuyor ve halasının külleri onun üzerine savurmasına izin veriyordu. Hatta halasının bulunduğu tarafa hafifçe eğilmişti. Şimdi etrafta meraklı seyirciler vardı. Bu eski lanetleme törenini seyrediyorlardı. (Seyircilerin arasına Sheemie de karışmıştı. Çocuğun gözleri irileşmiş, dudakları titriyordu.) Ama Susan onu pek farketmedi. Aklı başına gelmişti. Sadece bunun için bile halasına minnet duyması gerekiyordu.</p><p class="calibre9">Kız, "Seni affediyorum, hala," dedi.</p><p class="calibre9">Soba külleriyle dolu olan kutu hemen hemen boşalmıştı. Bu sözler üzerine kutu Cordelia'nın elinden düştü. Kız onu tokatlamış gibi "Ne?" diye fısıldadı. "Sen ne diyorsun?"</p><p class="calibre9">Susan, "Ağabeyine, yani babama yaptıkların için," dedi. "Katıldığın o çirkin komplo için."</p><p class="calibre9">Susan elini bacağına sürdü. Sonra da uzandı. Halası geri çekilmeden külleri kadının yanağına sürdü. Şimdi bu leke enli ve koyu renk bir yara izine benziyordu. "Ama bu leke her zaman yanağında kalsın. Külleri yıkasan da, bence bu lekeyi bir süre daha kalbinde taşıyacaksın." Bir an durdu. "Zaten daha şimdiden böyle oldu sanırım. Elveda."</p><p class="calibre9">"Sen nereye gittiğini sanıyorsun?" Cord Hala eldivenli eliyle yüzündeki isle karışık izi silmeye çalıyordu. Pylon'un dizginlerini yakalamak için öne doğru atılırken ayağı kutuya takıldı. Az kalsın düşüyordu. Hâlâ o tarafa doğru eğilmiş bekleyen Susan kadını omzundan yakalayarak doğrulmasını sağladı. Cordelia kendisine dokunan bir engerekmiş gibi geriledi. "Ona gidemezsin! Şimdi ona gidemezsin, çılgın budala!"</p><p class="calibre9">Susan atını döndürdü. "Bu senin üzerine vazife değil, hala. Ama seninle aramızda her şey sona erdi. Ama söylediklerimi unutma: Yıl sona ermeden onunla evleneceğiz. İlk çocuğumuza hamileyim bile."</p><p class="calibre9">"Onun yanına gidersen yarın gece gerçekten evlenirsiniz! Dumanlar sizi birleştirir! Ateş nikâh kıyar! Küllerin arasında yatarsınız! Beni duyuyor musun? Küllerin arasında yatarsınız!"</p><p class="calibre9">İyice delirmiş olan kadın Susan'ın üzerine yürüdü. Ama kızın onu dinleyecek zamanı yoktu artık. Saatler hızla geçiyordu. Yapılması gereken şeyler için henüz zamanı vardı, ancak hızla hareket ederse.</p><p class="calibre9">Susan tekrar, "Elveda," diyerek dörtnala uzaklaştı. Halasının son sözleri onu izledi. "Beni duyuyor musun? Küllerin arasında yatarsınız!"</p><p class="calibre9">Susan, kentten çıkmak için Büyük Yol'dan ilerlerken karşıdan gelen atlıları gördü. Hemen yoldan uzaklaştı. Onlarla karşılaşmanın uygun olmayacağını düşünüyordu. Yakında eski bir tahıl silosu vardı. Kız pylon'u onun arkasına doğru sürdü ve atın boynunu okşayarak ona sessizce beklemesi için mırıldandı.</p><p class="calibre9">Atlılar onun bulunduğu yere tahmin ettiğinden daha geç ulaştılar. O noktaya geldikleri zaman Susan neden böyle olduğunu anladı. Sihirli sembollerle kaplı kara bir arabada Rhea vardı. Susan, Öpen Ay gecesi cadıyı gördüğünde onu korkutucu bulmuştu. Ama yine de insana benziyordu. Şimdiyse önünden geçerken arabada sağa sola sarsılan ve kucağındaki torbayı sıkıca tutan büyücünün cinsiyeti bile belli değildi artık. Yüzü yara içinde olan Rhea insandan çok cüce bir cine benziyordu. Cadının yanında Büyük Tabut Avcıları vardı.</p><p class="calibre9">Arabadaki yaratık, "Deniz Kıyısı'na!" diye bağırıyordu. "Haydi! Son sürat gitmeliyiz! Bu gece Thorin'in yatağında uyuyacağım! Kimse de buna engel olamayacak! Yatağında uyuyacak, canım isterse de oraya işeyeceğim! Haydi çabuk olun diyorum!"</p><p class="calibre9">Arabaya Depape'in atı koşulmuştu. Kovboy dönerek cadıya tiksinti ve korkuyla baktı. "Kapa çeneni!"</p><p class="calibre9">Rhea ona karşılık olarak güldü. İki yanına sallanarak kucağındaki torbayı bir eliyle kavradı. Diğer elini kaldırıp uzun tırnaklı, çarpılmış parmağıyla Depape'i işaret etti. Susan büyücüye bakarken duyduğu dehşet yüzünden bütün gücü kesildi. Paniğin yine benliğini sardığını hissetti; fırsat bulursa beynini kolaylıkla boğacak kara bir sıvıya benziyordu.</p><p class="calibre9">Susan elinden geldiği kadar bu duyguyla savaşmaya çalıştı. Kafasını kontrol ediyor, onun daha önceki duruma gelmesine karşı koymaya çalışıyordu. İzin verirse aynı şey yine olacaktı. Bir ambarda kapalı kalan, içeri girdiği pencereyi bulamayıp duvarlara çarpan kafasız bir kuşa benzeyecekti.</p><p class="calibre9">Araba ötedeki tepenin eteğinde gözden kaybolurken geride kafileden sadece havada dalgalanan toz bulutları kaldı. Ama Susan hâlâ Rhea'nın gıdaklamaya benzeyen çılgınca kahkahalarını duyuyordu.</p><p class="calibre9">Susan Kötü Çayırlar'daki kulübeye öğleden sonra birde ulaştı. Bir an Pylon'un sırtından inmeden harabeye baktı.</p><p class="calibre9">Roland'la orada buluştuğundan bu yana aradan ancak yirmi dört saat geçmişti. Seviştikleri ve planlar yaptıkları o saatten beri. inanılacak gibi değildi. Ama kız attan inip kulübeye girdiği zaman kanıt buldu. Soğuk yiyecekler getirdiği sepet bu buluşmayı kanıtlıyordu. Sepet hâlâ eski masanın üzerinde duruyordu.</p><p class="calibre9">Susan sepete bakarken bir akşam önceki yemekten sonra hiçbir şey yememiş olduğunu hatırladı. Hart Thorin'le yediği yemek pek sıkıntılı geçmişti. Tabağındaki yemekleri çatalıyla itip duruyordu. Hart Thorin'in gözlerini üzerinden ayırmadığının farkındaydı. Eh, bu bakışlar üzerinde böcekler gibi son defa sürünmüşlerdi, öyle değil mi? Ve artık Deniz Kıyısı'nda bir koridorda ilerlerken Thorin'in kendisini yakalamak için hangi kapıdan çıkacağını düşünüp endişelenmeyecekti. Adam kapağı açılınca kutudan fırlayan yaylı kukladan farksızdı.</p><p class="calibre9">Kız, küller, diye düşündü. Küller ve küller. Ama bizim için değil, Roland. Sana yemin ediyorum, bizim için değil, sevgilim!</p><p class="calibre9">Susan'ın sinirleri gerilmiş, korkuyordu. Yapması gereken şeyleri bir düzene sokmaya çalışıyordu. Bir atı eyerlerken izlenmesi gereken kurallar gibiydi bunlar. Ama Susan on altısında, sağlıklı bir kızdı. Sepete bakar bakmaz iyice acıktığını hissetti.</p><p class="calibre9">Kapağı açtı. Geride kalan soğuk sığır etli sandviçlere karıncalar üşüşmüştü. Susan karıncaları eliyle süpürerek sandviçleri çabucak atıştırdı. Ekmek biraz sertleşmişti ama farketmedi bile. Sepette biraz pasta ve yarım kavanoz da tatlı elma şarabı vardı.</p><p class="calibre9">Hepsini bitirdikten sonra kulübenin kuzey köşesine giderek birilerinin tabaklamaya başlarken vazgeçip bıraktıkları derileri kaldırdı. Derilerin altında bir çukur vardı. Roland, tabancalarını yumuşak bir deriye sararak o çukura saklamıştı.</p><p class="calibre9">"İşler kötü giderse buraya gelip silahları al. Onları batıya, Gilead'a götür. Babamı bul."</p><p class="calibre9">Susan merakla, Roland karnımda onun doğmamış olan çocuğuyla öylece çıkıp gideceğimi mi sandı, diye düşündü. O ve arkadaşları, elleri kırmızıya boyalı, Hasat Ateşi'nde haykırarak yakılırlarken?</p><p class="calibre9">Susan tabancalardan birini kılıfından çıkardı. Bir iki dakika sonra kılıfın nasıl açabileceğini anladı. Silindir döndü, her yuvası doluydu. Susan silindiri yerine iterek diğer tabancayı da kontrol etti.</p><p class="calibre9">Sonra gidip silahları eyerinin arkasındaki denk yapılmış battaniyenin içine sakladı. Tıpkı Roland'ın yaptığı gibi. Sonra atına binerek tekrar doğuya doğru gitti." Ama kente değil. Buna daha vakit vardı. Bir yere daha uğraması gerekiyordu.</p><p class="calibre9">Saat ikiye doğru Fran Lengyll'in Kent Toplantı Salonu'nda konuşacağı haberi Mejis'e yayılmaya başladı. Kimse bu haberin kaynağını bilmiyordu. (Ama söylenti olamayacak kadar kesindi.) Kimsenin kaynağa aldırdı yoktu, haberi duyanlar bunu diğerlerine tekrarlıyorlardı.</p><p class="calibre9">Saat üçte Toplantı Salonu iyice dolmuştu. İki yüz kişi kadar bir kalabalık da dışarda durmuş ve Lengyll'in kendilerine fısıltılarla iletilen kısa konuşmasını dinliyordu. Lengyll'in daha sonra Yolcuların Dinlenme Yeri'ne geleceğini açıklayan Coral Thorin orada değildi. Lengyll'in neler söyleneceğini biliyordu. Hatta Jonas'ın konuşmanın mümkün olduğu kadar kısa ve açık olması konusundaki sözlerini de desteklemişti. Halkı kışkırtmaya hiç gerek yoktu. Hasat Günü kentliler bir güruha dönüşeceklerdi. Bu tür kalabalıklar her zaman kendi liderlerini seçerlerdi. Ve her seferinde de en uygun olanı bulurlardı.</p><p class="calibre9">Lengyll şapkasını bir eline almıştı. Yeleğinin önünde gümüş Hasat muskası sallanıyordu. Kısaca, sert sert ve inandırıcı bir biçimde konuştu.</p><p class="calibre9">Kalabalıktakilerin çoğu onu doğdukları günden beri tanıyorlardı. Söylediklerinin bir tek kelimesinden bile şüphelenmediler.</p><p class="calibre9">Dearborn, Heath ve Stockworth adlı çocuklar Hart Thorin'le Kimba Rimer'i öldürmüşlerdi. Lengyll bunu kot pantolon giymiş adamlar ve soluk basma giysili kadınlardan oluşan kalabalığa açıkladı. Cinayeti onların işlediği bir tek şey yüzünden anlaşılmıştı. Belediye Başkanı'nın kucağına bırakılmış olan bir kuş kafasından.</p><p class="calibre9">Bu açıklamayı birtakım mırıltılar izledi. Oradakilerin çoğu bu kurukafayı görmüşlerdi. Ya Cuthbert'in eyer kaşında ya da cakalı bir biçimde boynunda. Çocuğun muzipliklerine gülmüşlerdi. Ama şimdi delikanlının onlara nasıl güldüğünü anımsıyorlar ve onun tâ başından beri başka bir şakaya sinsice güldüğünü arılıyorlardı. Hepsinin de kaşları çatıldı.</p><p class="calibre9">Lengyll kâtibin gırtlağını kesmek için kullanılan bıçağın Dearborn'a ait olduğunu söyledi. Bu üç çocuk bu sabah Mejis'ten kaçmaya hazırlanırlarken yakalanmışlardı. Cinayetlerin nedeni pek belli değildi. Ama galiba atların peşindelerdi onlar. Eğer öyleyse o zaman hayvanları John Farson'a götüreceklerdi.</p><p class="calibre9">İyi Adam güzel atlara bol para veriyordu. Hem de peşin. Yani başka bir deyişle, bu çocuklar vatan hainiydiler. Vatanlarına da, Birlik'e de ihanet ediyorlardı.</p><p class="calibre9">Lengyll, Brian Hookey'nin oğlu Rufus'u üçüncü sıraya oturtmuştu. Rufus Hookey şimdi tam zamanında, "O hainler suçlarını itiraf ettiler mi?" diye seslendi.</p><p class="calibre9">Lengyll, "Evet," dedi. "İki cinayeti de işlediklerini itiraf ettiler. Yaptıklarını büyük bir gururla açıkladıklarını da söylemeliyim."</p><p class="calibre9">Bu kez mırıltılar daha yüksek, hemen hemen homurtu düzeyindeydi. Sesler arkaya doğru yayılarak dışarıya taştı. Orada kulaktan kulağa yayıldı. "Büyük bir gururla... Büyük bir gururla... Karanlık gecede cinayet işlediler ve bunu büyük bir gururla açıkladılar."</p><p class="calibre9">Dudaklar gerildi, yumruklar sıkıldı.</p><p class="calibre9">"Dearborn, 'Jonas ve arkadaşları neler olduğunu anladılar ve Rimer'e haber verdiler,' dedi. İşlerini bitirirken Kâtip Rimer'in ağzını kapatmak için onu öldürdüler. Thorin'i de. Çünkü Rimer'in olayı ona açıklamış olmasından korktular."</p><p class="calibre9">Latigo onlarla tartışmış, bütün bunların hiç de mantıklı olmadığını söylemişti. Jonas gülerek başını sallamıştı. "Doğru, bu sözlerde hiç mantık yok. Ama önemli değil."</p><p class="calibre9">Lengyll soruları cevaplamaya hazırdı. Ama kimse bir şey sormadı. Kalabalık sadece mırıldandı. Kötü kötü baktı, insanlar kımıldanırken Hasat muskaları hafifçe şıngırdadı.</p><p class="calibre9">Lengyll çocukların hapishanede olduklarını da açıkladı. Ama bundan sonra onlara ne olacağından hiç söz etmedi. Ve ona yine bu konuda da soru sorulmadı. "Yarınki eğlencelerin bazıları bu felaket dolasıyla ertelendi," diye açıkladı. "Ölülerimize duyduğumuz saygı yüzünden. Oyunlar, binicilik, hindi yarışı, balkabağı oyma yarışması, domuz akalama, bilmece sorma ve dans. Tabii önemli olan şeyler yine yapılacak. Çiftlik hayvanları ve sürülerle ilgili yarışma. At çekişmesi. Koyun kırpma. Safkanların incelenmesi. Açık arttırmalar: at, domuz inek ve koyun. Ay doğarken de Hasat Ateşi yakılacak. Ateş ve korkulukların yakılması. "Charyou ağacı Hasat Bayramı'nın sonudur. Yüzyıllardan beri böyle bu. Ve buna dünyanın sona ermesi dışında hiçbir şey engel olamaz."</p><p class="calibre9">Eldred Jonas, Lengyil'e, "Hasat Ateşi yakılacak ve korkuluklar da alevlerin arasına atılacak," demişti. "Söyleyeceklerin bu kadar. Söylemen gereken sadece bu."</p><p class="calibre9">Lengyll, Jonas'ın haklı olduğunu düşündü. Herkesin suratından ne düşündükleri anlaşılıyordu. Bu yüzlerde sadece doğru olanı yapma kararı değil, pis bir heves de görülüyordu. Eski yöntemler, eski töreler vardı. Kırmızı elli korkulukların yakılması bunlardan kalan tek şeydi. Eski törenler unutulmamalıydı. Charyou ağacı. Bunlar kuşaklar boyunca tekrarlanmamıştı. (Ancak bazen tepelerdeki gizli yerlerde bu törenlerin yapıldığı biliniyordu.) Ne var ki, dünya geçip gittiği zaman bu eski ayinler de yine yerlerine dönüyorlardı.</p><p class="calibre9">Jonas, "Konuşmanı kısa kes," diye tembih etmişti. Yerinde bir öneriydi bu. Gerçekten de. Jonas, Lengyll'in daha huzurlu zamanlarda yanında olmasını istemeyeceği bir adamdı. Ama böyle günlerde işe yarıyordu.</p><p class="calibre9">Lengyll şimdi, "Tanrılar size huzur versin," diyerek geri çekildi. Sözlerinin sona erdiğini belirtmek için kollarını büktü ve ellerini omuzlarına koydu. "Tanrılar hepimize huzur versinler."</p><p class="calibre9">Kalabalık düşünmeden alçak sesle, "Uzun günler ve güzel geceler," dedi. Kentliler sonra dönerek uzaklaştılar. Hasat'tan önceki akşamüzeri gidilen yerlere dağılacaklardı. Lengyll içlerinden çoğunun Yolcuların Dinlenme Yeri'ne gideceklerini biliyordu. Ya da Baywiew Oteli'ne. Elini kaldırarak alnındaki terleri sildi. İnsanların karşısına çıkmaktan nefret ederdi. Ama bundan bugüne dek hiç bu kadar nefret etmemişti. Neyse ki, her şey yolunda gitmişti. Hem de çok yolunda.</p><p class="calibre9">Kalabalık hiç konuşmadan yoldan akmaya başladı. Çoğu Lengyll'in tahmin ettiği gibi barlara gittiler. Yolları hapishanenin önünden geçiyordu. Ama içlerinden pek azı dönüp oraya baktılar. Onlar da belli etmeden, çabucak. Veranda boştu (Sadece Şerif Avery'nin salıncaklı sandalyesine kırmızı elli şişman bir korkuluk yerleştirilmişti.) Hapishanenin kapısı da aralıktı. Sıcak ve güneşli günlerde hep böyle olurdu Çocuklar içerdelerdi. Hiç kuşkusuz böyleydi. Ama katillerin sıkı bir koruma altında olduklarını gösterecek hiçbir şey de yoktu.</p><p class="calibre9">Eğer yokuştan Bayview ve Yolcuların Dinlenme Yeri'ne inen insanlar bir grup halinde toplansalardı Roland'la arkadaşlarını çok kolaylıkla ele geçirebilirlerdi. Onun yerine başları önde, sakin sakin ilerlediler. Hiç konuşmadan içkilerin onları bekledikleri yerlere doğru gittiler. Bugün zamanı değildi. Bu gece de.</p><p class="calibre9">Ama yarın...</p><p class="calibre5" style="margin:0pt; border:0pt; height:1em"> </p><p class="calibre9">Susan, Bar K.'den pek de uzak olmayan bir yerde, uzun yamaçta bir şey gördü. Atının dizginlerini çekerek eyerde oturdu. Ağzı bir karış açılmıştı. Aşağısında en aşağı beş kilometre kadar ötede on iki kadar kovboy uçurumda koşan atları toplamışlardı. Kızın gördüğü en büyük sürüydü bu. Belki dört yüz at vardı. Hayvanlar tembelce koşuyor, vag'ların döndürdükleri yere doğru gidiyorlardı.</p><p class="calibre9">Susan, herhalde atlar kışlık yerlerine götürüldüklerini sanıyorlar, diye düşündü.</p><p class="calibre9">Ama hayvanları uçurumun sırtındaki büyük çiftliklere doğru sürmüyorlardı. Çok kalabalık olan sürü bulutların otların üzerinden kayan gölgelerine benziyordu. Hayvanları batıya, Darağacı Kayası'na doğru götürüyorlardı.</p><p class="calibre9">Susan, Roland'ın kendisine söylediği her söze inanmıştı. Ama şimdi bunun gerçek olduğunu daha iyi anlıyordu. Bu durumda kişisel bir şey de vardı. Doğrudan doğruya ölmüş olan babasına bağladığı bir şey.</p><p class="calibre9">Atlardı bu bağ.</p><p class="calibre9">Susan, "Aşağılık köpekler," diye mırıldandı. "Adi at hırsızları!"</p><p class="calibre9"> Pylon'u döndürerek yanmış olan çiftliğe doğru gitti. Sağında yere düşen gölgesi gitgide uzuyordu. Yukarda, gündüz semasında Şeytan Ay'ı pek hafifçe pırıldıyordu.</p><p class="calibre9">Susan, Jonas'ın Bar K.'ye birilerini bırakmış olabileceğini düşünerek endişelenmişti. Ama adamın böyle yapması için ne sebep olabileceğini de bilmiyordu. Sonunda boş yere korkmuş olduğunu anladı. Çiftlik, orayı mahveden yangınla çocukların İç-Dünya'dan geldikleri gün arasındaki beş ya da altı yıllık sürede olduğu gibi bomboştu. Kız sabahki olayın izlerini görebiliyordu. Üç delikanlının uyudukları yatakhaneye girer girmez zemindeki deliği hemen farketti. Jonas, Cuthbert'le Alain'in tabancalarını aldıktan sonra deliği kapatma zahmetine girmemişti.</p><p class="calibre9">Susan ranzaların arasındaki geçitten ilerleyerek yere diz çöktü ve deliğe baktı. Hiçbir şey yoktu orada. Almaya geldiği şeyin daha önce burada olduğunu da pek sanmıyordu. Çukur yeterince büyük değildi.</p><p class="calibre9">Duraklayarak üç ranzaya baktı. Roland'ınki hangisi acaba? Bana bunu burnum açıklayabilir. Roland'ın saçlarının ve cildinin kokusunu biliyorum. Ama böyle tatlı düşünceleri bir tarafa bırakmam gerekiyor. Şu anda gerekli olan hızlı ve kararlı davranmam. Duraklamadan ve arkama bakmadan ilerlemeliyim.</p><p class="calibre9">Kızın kafasının içinde Cord Hala'nın fısıltısı yankılandı. Küller. Ses hemen hemen duyulamayacak kadar hafifti. Susan başını sabırsızca salladı. Halasının sesini kafasından kovmaya çalışıyordu. Sonra arka kapıdan çıktı.</p><p class="calibre9">Yatakhanenin gerisinde hiçbir şey yoktu. Susan eski mutfağa da gitti. Ve orada aradığı şeyleri buldu. Bir köşeye öylece konmuş, saklamak için bir çaba harcanmamıştı. Susan'ın, Caprichoso'nun sırtında gördüğü iki küçük fıçı.</p><p class="calibre9">Kız katırı düşünürken aklına Sheemie geldi. Bir erkeğe uygun boyu ama çocuksu suratıyla ona bakıyordu. "Senden bir fin de ano öpücüğü almak istiyorum. Gerçekten."</p><p class="calibre9">Arthur Heat'in hayatını kurtardığı Sheemie. Rhea'nın halasına yazığı pusulayı Cuthbert'e vererek cadının öfkesini göze alan Sheemie.</p><p class="calibre9"> Fıçıları buraya kadar getiren Sheemie. Fıçıların üzerine onları biraz gizlemek için is sürülmüştü. Kız kapaklarını açarken ellerine ve bluzunun kollarına bulaştı. Yine kül! Ama havai fişekleri hâlâ fıçıların içindeydi. Yumruk büyüklüğündeki yuvarlak havai fişekleri. Ve hanım par" mağı denilen küçükler.</p><p class="calibre9">Susan iki türden de bol bol alarak ceplerine soktu. Bir kısmını &lt;&amp; atına kadar kucağında taşıdı. Havai fişeklerini eyer çantalarına koydu sonra da gökyüzüne baktı. Üç buçuk! Hambry'ye alacakaranlıktan önce gitmek istemiyordu. En aşağı bir saat daha beklemesi gerekiyordu Yani biraz olsun gevşeyebileceği kısa bir süre vardı.</p><p class="calibre9">Yatakhaneye döndü ve Roland'ın ranzasını kolaylıkla buldu. Gece yatmadan önce dua eden bir çocuk gibi yanına dizüstü çöktü. Yüzünü yastığa gömerek derin derin soluk aldı.</p><p class="calibre9">Boğuk sesle, "Roland," dedi. "Seni nasıl seviyorum, bir bilsen. Bir bilsen, sevgilim."</p><p class="calibre9">Roland'ın ranzasına uzanarak pencereye doğru baktı. Işığın yavaş yavaş sönükleşmesini seyretti. Bir ara ellerini kaldırarak fıçılardan parmaklarına bulaşmış olan islere baktı. Mutfağın önündeki tulumbaya giderek ellerini yıkamayı düşündü ama sonra vazgeçti. İşler kalabilirdi. Onlar ka-tet'ti. Çok şeyden oluşan bir tek. Amaçları bakımından güçlüydüler. Sevgi konusunda da öyle.</p><p class="calibre9">Küller kalsın. En kötüsü neyse onu yapsın.</p><p class="calibre9">Pat Delgado her zaman, "Susie'min bazı kusurları var," derdi. "Ama her yere tam zamanında gelir. Bu kız çok dakik."</p><p class="calibre9">Bu sözler Hasat'tan önceki gece için de geçerliydi.</p><p class="calibre9">Susan evinin uzağından dolaşarak Yolcuların Dinlenme Yeri'ne geldiği sırada güneş tepelerin arkasında kaybolalı on dakika bile olmamıştı. Anayol koyu mor gölgelere bürünmüştü.</p><p class="calibre9">Sokak Hasat Bayramı'ndan önceki gece olmasına rağmen bomboştu. Son hafta boyunca Yeşil Kalp'te çalan orkestra susmuştu. Arada sırada havai fişeklerinin gürültüsü duyuluyordu. Ama çocuklar bağırıp çağırmıyor ve gülmüyorlardı. Renk renk lambalardan sadece birkaçı yakılmıştı.</p><p class="calibre9">Koyu gölgeler içindeki her verandadan bir korkuluk bakıyordu ki Susan onların boş boş bakan haç biçimi beyaz gözlerini görünce ürperdi.</p><p class="calibre9">Yolcuların Dinlenme Yeri'nde de durum bir garipti. Direklere pek çok at bağlanmıştı. (Karşıdaki ticaret merkezinin önünde daha da çok at vardı.) Her pencereden dışarıya ışık süzülüyordu. Pek çok lamba ve sık yüzünden han karanlık bir denizdeki büyük bir gemiye benziyordu Ama meyhanede o her zamanki gürültülü neşe ve eğlence yoktu. Sheb'in piyanosundan yükselen müziğe uyan kahkahalar duyulmuyordu.</p><p class="calibre9">Susan içerdeki müşterilerin hallerini gözlerinin önünde kolaylıkla canlandırabiliyordu. Barda yüz ya da daha fazla adam vardı. Orada sadece duruyor ve içki içiyorlardı. Konuşmuyor, gülmüyor, Şeytanın Geçidi'nde zar atmıyor ve bunun sonucu olarak da inlemiyor ya da sevinçle bağırmıyorlardı. Fahişeler okşanmıyor ya da çimdiklenmiyordu. Hasat öpücükleri çalınmıyor, gevezeler tartışmalara başlamıyor ve çatışmalar sert yumruklarla sona ermiyordu. Susan'ın aşkının ve arkadaşlarının hapsedildikleri yerden üç yüz metre ötedeki bu yerde adamlar sadece içiyorlardı. Buradaki insanlar bu gece sadece içki içecek ve başka bir şey yapmayacaklardı. Ve şansı Susan'a yardım ederse ve cesurca davranabilirse...</p><p class="calibre9">Susan, Pylon'u meyhanenin önüne getirirken gölgelerin arasından biri çıktı. Susan'ın bütün kasları gerildi. Ama sonra yeni doğan ayın turuncumsu ışığında Sheemie'nin yüzünü gördü. Rahat bir soluk aldı, hatta hafifçe güldü de. Ama daha çok kendi kendine. Sheemie de onların ka-tet'inin bir parçasıydı. Bunu biliyordu. Sheemie'nin de bunu bilmesi şaşılacak bir şey miydi?</p><p class="calibre9">Çocuk, sombrero'sunu çıkararak göğsüne bastırdı ve, "Susan," diye fısıldadı. "Ben de seni bekliyordum."</p><p class="calibre9">"Neden?"</p><p class="calibre9">"Çünkü geleceğini biliyordum." Sheemie omzunun üzerinden bara doğru baktı. "Arthur'la diğerlerini kurtaracağız değil mi?"</p><p class="calibre9">Susan, "Öyle umuyorum," dedi.</p><p class="calibre9">"Bunu yapmak zorundayız. İçerdeki insanlar... onlar konuşmuyorlar. Ama konuşmalarına da gerek yok. Ben biliyorum, Pat'ın kızı Susan! Ben biliyorum."</p><p class="calibre9">Susan, herhalde biliyor, diye düşündü. Sonra da, "Coral içerde mi?" dedi.</p><p class="calibre9">Sheemie başını iki yana salladı. "Belediye Başkanı'nın evine gitti. Stanley'e öbür günkü cenaze töreni için ölüleri hazırlayacağını söyledi. Ama onun cenaze töreninde bulunacağını sanmıyorum. Büyük Tabut Avcıları gidecekler. Bence Coral da onlarla birlikte kaçacak." Elini kaldırarak yaşarmış olan gözlerini sildi.</p><p class="calibre9">"Senin şu katır, Sheemie..."</p><p class="calibre9">"O hazır. Capi'yi eyerledim. En uzun dizgini de seçtim."</p><p class="calibre9">Susan ağzı bir karış açık çocuğa bakakaldı. "Bunu nasıl anladın?"</p><p class="calibre9">"Geleceğini bildiğim gibi, Susan sai. Bunu anladım işte." Sheemie omzunu silkerek hafif bir işaret yaptı. "Capi arkada. Onu aşçının su tulumbasına bağladım."</p><p class="calibre9">"Çok iyi." Susan küçük havai fişeklerini koyduğu eyer çantasını karıştırdı. "Dinle. Bunları al. Bir iki kükürtlü kibritin var mı?"</p><p class="calibre9">"Evet." Sheemie hiçbir soru sormadan fişekleri ön cebine koydu. Susan bütün yaşamı boyunca Yolcuların Dinlenme Yeri'nin yarasa kanadı gibi kapılarından içeri hiç girmemişti ve onun için çocuğa sorması gereken bir şey vardı.</p><p class="calibre9">"Müşteriler bara girdikleri zaman ceketlerini, şapkalarını ve serape'lerini ne yapıyorlar, Sheemie? Herhalde onları çıkarıyorlar. İçki yüzünden sıcak basıyor olmalı."</p><p class="calibre9">"Ah, evet. Onları kapının hemen içindeki uzun masaya koyuyorlar. Eve gidecekleri zaman da hangi eşya kimin diye kavga ediyorlar."</p><p class="calibre9">Susan başını salladı. Derin derin düşünüyor, kafası hızla çalışıyordu. Çocuk sombrero'su hâlâ göğsüne dayalı, karşısında duruyordu. Kızın pek de kavrayamadığı şeyleri yapmasına izin veriyordu. Susan sonunda başını kaldırdı.</p><p class="calibre9">"Sheemie, bana yardım edersen, Hambry'de işin bitmiş sayılır -Mejis'te ve Dış Kavis'te de. Kaçabilirsek sen de bizimle geleceksin. Bunu anlamalısın... Anlıyor musun?"</p><p class="calibre9">Susan çocuğun ne dediğini gerçekten anladığını farketti. Sheemie'nin yüzü bu haberle pırıl pırıl olmuştu. "Evet, Susan! Seninle ve Dearborn'la ve Richard Stockworth'le ve en iyi arkadaşım Bay Arthur Peath'le birlikte gideceğim. İç-Dünya'ya! Binaları göreceğiz. Hey! Peri ve peri padişahlarının kızları gibi giyinmiş hanımları..."</p><p class="calibre9">"Bizi yakaladıkları takdirde ölürüz."</p><p class="calibre9">Sheemie'nin yüzündeki gülümseme kayboldu ama bakışlarını kızdan kaçırmadı. "Evet, bizi yakalarlarsa öldürürler sanırım."</p><p class="calibre9">"Bana yine de yardım edecek misin?"</p><p class="calibre9">Çocuk, "Capi'yi eyerledim," diye tekrarladı. Susan bunun yeterli bir cevap olduğunu düşündü. Çocuğun sombrero'sunu göğsüne bastıran elini tuttu. (Şapkanın tepesi iyice ezilmişti. Bu ilk kez olmuyordu.) Kız, atın sırtından eğildi. Bir eliyle Sheemie'nin parmaklarını tutuyordu, diğer eliyle de eyer kaşını. Çocuğun yanağını öptü, Sheemie başını kaldırarak ona gülümsedi.</p><p class="calibre9">Susan ona, "Elimizden geleni yapacağız," dedi. "Öyle değil mi?"</p><p class="calibre9">"Evet, Pat'in kızı Susan. Dostlarımız için elimizden geleni yapacağız. En iyisini."</p><p class="calibre9">"Evet. Şimdi beni dinle, Sheemie. Çok dikkatle dinle."</p><p class="calibre9">Susan konuşmaya başladı. Sheemie onu dinliyordu.</p><p class="calibre9">Yirmi dakika sonra şişkin turuncu ay dik bir yokuşa tırmanan hamile bir kadın gibi binaların tepesinden çıktı. Yalnız bir vaquero bir katırı Hill Sokağı'ndan Şerifin Bürosu'na doğru götürdü. Hill Sokağı'nın ucu gölgeli bir kuyu gibiydi. Yeşil Kalp'te az ışık vardı. (Başka yıllar kalabalık, gürültülü ve çok aydınlık olan) park bile hemen hemen boştu. Satış bölmelerinin hemen hepsi kapalıydı. Açık olan birkaç tanesinin içinde sadece falcı iş yapıyordu. Bu gece bütün fallar kötüydü. Ama yine de insanlar falcıya geliyorlardı... Her zaman öyle olmaz mı?</p><p class="calibre9">Vaq kalın bir serape'ye sarınmıştı. Belki bu kovboyun bir kadınınki gibi göğüsleri vardı ama belli olmuyordu. Vaquero terden lekelenmiş büyük bir sombrero giymişti. Belki bu kovboyun yüzü bir kadınınki gibiydi ama o da gözükmüyordu. Şapkanın geniş kenarının altından hafif sesle mırıldanılan bir şarkı yükseliyordu: "Kayıtsız Aşk."</p><p class="calibre9">Katırın küçük eyeri buna iple bağlanmış olan büyük dengin altında kalmıştı. Belki kumaş ya da giysi dengiydi. Gitgide koyulaşan gölgeler yüzünden kesin bir şey söylemek mümkün değildi. Hepsininin gülüncü, katırın boynuna acayip bir Hasat muskası gibi asılmış olan iki sombrero ve ipe bağlı bir sürücü şapkasıydı.</p><p class="calibre9">Vaq, Şerifin Bürosu'na yaklaşırken şarkı da kesildi. Pencereler birinden süzülen sönük ışık olmasaydı hapishanenin terkedilmiş olduğunu sanırdınız. Verandadaki salıncaklı sandalyeye konmuş olan korkuluğa Herk Avery'nin işlemeli yeleklerinden biri giydirilmiş, göğsüne de teneke bir yıldız takılmıştı. Kapıda nöbetçi yoktu. Mejis'te en çok nefret edilen üç delikanlının içerde hapis olduklarını gösteren bir tek işaret de. Ve şimdi vaguero'nun kulağına hafif bir gitar sesi geliyordu.</p><p class="calibre9">Gitar sesini birdenbire kâğıt fişeklerin takırtısı bastırdı. Vaq omzunun üzerinden baktı ve gölge gibi bir siluetin el salladığını gördü. Vaquero başını eğdi ve o da el sallayarak karşılık verdi. Sonra katırı atlar için kullanılan direğe bağladı. Roland'la arkadaşlarının artık çok gerilerde kalmış olan bir yaz günü kendilerini şerife tanıtmak için geldikleri zaman atlarını bağladıkları direğe.</p><p class="calibre9">Kapı açıldı. Zaten kimse kilitlemek zahmetine girmemişti. Dave Hollis belki de üç yüzüncü defa "Kaptan Mills, Seni Köpek" parçasının girişini çalmaya çalışıyordu. Şerif Avery karşısında yazı masasının iskemlesini arkaya doğru eğmiş, oturuyordu. Ellerini göbeğinin üzerinde kavuşturmuştu. Odada lambanın hafif turuncu ışığı titreşiyordu.</p><p class="calibre9">Cuthbert Allgood, "Buna devam et, Yardımcı Dave," dedi. "O zaman idama gerek kalmaz." Delikanlı hücrelerden birinin kapısında duruyordu. Elleriyle parmaklığı kavramıştı. "Biz nasıl olsa kendimizi öldüreceğiz. Sırf kendimizi bundan korumak için."</p><p class="calibre9">Şerif, "Kes sesini, kurtçuk," diye söylendi. Dört pirzola yediği bir yemekten sonra yarı uyukluyor ve komşu Baronluk'ta oturan erkek kardeşine bu kahramanca günü nasıl anlatacağını düşünüyordu. (Kardeşinin pek güzel karısını da.) Alçakgönüllü bir tavırla konuşacaktı. Ama yine de kardeşiyle yengesine başrolü kendisinin oynadığını ima edecekti. O olmadığı takdirde bu üç genç padrones'in...</p><p class="calibre9">Cuthbert, Dave'e, "Lütfen sen şarkı söyleme," dedi. "Sen şarkı söylemezsen Arthur Eld'i bile öldürdüğümü itiraf ederim."</p><p class="calibre9">Alain, Bert'in solundaki ranzasında bağdaş kurmuş oturuyordu. Roland ise ranzasına uzanmıştı. Ellerini başının altında kavuşturmuş, yana bakıyordu. Aynı anda kapının mandalı şakırdadı ve delikanlı hemen doğrulup oturdu. Sanki deminden beri bunu bekliyormuş gibi.</p><p class="calibre9">Dave, "Bridger geldi sanırım," diyerek gitarı memnun bir tavırla bir kenara bıraktı. Bu görevden nefret ediyor, nöbeti devretmek için sabırsızlanıyordu. En kötüsü de Heath'in şakalarıydı. Yarın başlarına geleceklere rağmen şaka yapabilmesi.</p><p class="calibre9">Şerif, "Bence onlardan biri," diye mırıldandı. Büyük Tabut Avcıları'nı kastediyordu.</p><p class="calibre9">Ama gelen bu ikisinden biri değildi. Kendisine çok büyük gelen bir serape'ye sarınmış bir vaguero'ydu. (Kovboy ayaklarını vurarak içeri girer ve kapıyı arkasından kapatırken serape'nin uçları yerde sürünüyordu.) Yabancı şapkasını da gözlerine kadar indirmişti. Herk Avery, vaquero'yu birinin yaptığı kovboy korkuluğa benzetti.</p><p class="calibre9">Şerif gülümsemeye başlayarak, "Hey, yabancı..." dedi. Birinin onlara şaka yaptığını düşünüyordu. Ve Herk Avery herkes gibi şaka kaldırırdı. Özellikle dört pirzola ve dağ gibi patates püresi yedikten sonra. "Nasılsın? İstediğin ne..."</p><p class="calibre9">Kovboy kapıyı kapatırken kullandığı elini serape'sinin içine sokmuştu. Elini çıkardığı zaman bir tabancayı beceriksizce tuttuğunu gördüler. Ve üç mahkûm silahı hemen tanıdılar. Avery yabancıya bakakaldı. Yüzündeki gülümseme ağır ağır silindi. Şerif birbirine kenetlediği ellerini açtı. Masasına dayadığı ayaklarını yere indirdi.</p><p class="calibre9">"Yavaş ol, ahbap..." dedi. "Şu işi bir konuşalım."</p><p class="calibre9">Vaq mahsus kalınlaştırdığı boğuk bir sesle, "Duvardaki çengelden anahtarları al," diye emretti. "Ve hücrelerin kapılarını aç."</p><p class="calibre9">Avery, "Bunu pek yapamam," diyerek yazı masasının en alt çekmecesini ayağıyla açtı. Çekmede sabahki baskından kalan birkaç silah vardı. "Bilmiyorum elindeki o tabanca dolu mu? Ama senin gibi bir dağ köpeği..."</p><p class="calibre9">Yabancı tabancayla masaya nişan alarak tetiği çekti. Küçük odada ses kulakları sağır edecek gibiydi. Ama Roland, kapı kapalı olduğu için yine bir havai fişeği atıldığını sanacaklarını umuyordu. Bazılar^ dan daha büyük, bazılarından da daha küçük bir fişek.</p><p class="calibre9">Sonra kendi kendine, aferin, kızım, dedi. Aferin. Ama dikkatli ol! Sue, tanrılar adına lütfen dikkatli ol.</p><p class="calibre9">Şimdi üç arkadaş bir sıra halinde hücre kapılarının önünde duruyorlardı. Gözleri irileşmiş, dudakları gerilmişti.</p><p class="calibre9">Kurşun şerifin açılır kapanır yazı masasının köşesine gelerek büyükçe bir tahta parçasını kopardı. Avery bir çığlık attı. İskemlesini tekrar arkaya doğru eğerken yere yuvarlandı. Ayağı çekmenin tokmağına takılı kalmıştı. Çekme fırlayarak ters döndü. Üç eski ateşli silah tahta zeminde kaydı.</p><p class="calibre9">Cuthbert, "Susan dikkat et!" diye bağırdı. Sonra da, "Yapma, Dave!" dedi.</p><p class="calibre9">Avery emekliye ayrıldığı zaman Mejis Şerifi olmayı uman Dave Hollis, Büyük Tabut Avcıları'nın uyandırdığı korku değil, görev duygusuyla hareket etti. (Bazen karısı Judy'e, o şişkonun hayal bile edemeyeceği kadar iyi bir şerif olacağını söylerdi.) Delikanlıların yakalanmaları konusunda ciddi kuşkuları olduğunu unuttu. Onların yaptıkları ya da yapmadıkları şeyler konusundaki şüphelerini de. Bu anda bütün düşündüğü üç delikanlının Baronluk'un mahkûmları olduklarıydı. Ve onların ellerinden alınmalarına da izin vermeyecekti.</p><p class="calibre9">Giysileri fazla büyük olan kovboya doğru atıldı. Tabancayı onun elinden kapmak niyetindeydi. Gerekirse takdirde yabancıyı vuracaktı da.</p><p class="calibre9">Susan şerifin yazı masasının köşesinde ortaya çıkmış olan sapsarı taze tahtaya bakakalmıştı. Şaşkınlıktan her şeyi unutmuştu. Parmağını bir oynatışında bu kadar zarar vermek! Sonra Cuthbert'in çaresizce haykırışı ona ne durumda olduğunu hatırlattı.</p><p class="calibre9">Duvarın önüne büzülerek Dave'in fazla büyük serape'ye doğru yaptığı saldırıdan kurtuldu. Sonra düşünmeden tekrar tetiği çekti. Yine müthiş bir patlama oldu. Ve Susan'dan sadece iki yaş büyük olan genç adam... Dave Hollis geriye doğru fırladı.</p><p class="calibre9">Göğsünde takılı olan yıldızın iki ucu arasında, gömleğinde duman tüten bir delik belirdi. Gözleri olanlara inanamıyormuş gibi irileşmişti. Uzattığı elinde siyah kurdelesi gerilmiş monoklü vardı. Bir ayağını gitara çarparak yere devirdi. Gitardan Dave'in hemen hemen çalmaya çalıştığı parça kadar ahenkli bir ses çıktı.</p><p class="calibre9">Susan, "Dave," diye fısıldadı. "Ah, Dave. Çok üzgünüm... Ben ne yaptım!"</p><p class="calibre9">Dave bir defa kalkmaya çalıştıysa da, sonra yüzükoyun yere kapaklandı. Göğsündeki delik küçüktü ama kurşunun sırtından çıktığı ver kocaman ve korkunçtu. Kapkara, kırmızı ve kumaştaki deliğin yanık kenarları... Sanki Susan, genç adamı vurmamış, kızgın bir şişi göğsüne sokmuştu. Silahla vurmak daha merhametli ve uygarca sayılıyordu. Ama hiç de öyle olmadığı besbelliydi.</p><p class="calibre9">Susan, "Dave," diye fısıldadı. "Dave, ben..."</p><p class="calibre9">Roland, "Susan, dikkat et!" diye haykırdı.</p><p class="calibre9">Bunun nedeni Avery'di. Şerif elleriyle dizlerinin üzerinde sürünerek kızın baldırlarını kavradı ve hızla çekti. Susan yere otururken dişleri takırdadı. Şimdi Avery'le yüz yüzeydi. Kurbağa gözlü, iri suratı gözenekli, nefesi sarımsak kokan, bir deliğe benzeyen ağzıyla şerifin suratı kızın tam karşısındaydı.</p><p class="calibre9">Avery, "Tanrılar! Sen bir kızsın," diye fısıldayarak Susan'a doğru uzandı. Ama kız tekrar Roland'ın tabancasının tetiğini çekti. Serape'sinin önü yanarken tavanda bir delik açıldı. Aşağıya sıva tozları yağdı. Avery kocaman ellerini kızın boynuna dolayarak onun soluk almasını engelledi. Roland kızın adını haykırıp duruyordu. Sesi çok uzaklardan geliyormuş gibiydi.</p><p class="calibre9">Susan'ın bir tek şansı vardı.</p><p class="calibre9">Belki.</p><p class="calibre9">Babası kızın kafasının içinde, bir şans yeterlidir, Sue, dedi. Sana gereken bir tek şans, yavrum.</p><p class="calibre9">Susan başparmağının yanıyla horozu itti. Namluyu Şerif Herk Avery'nin çenesinin altından sarkan et yığınına dayadı. Ve tetiğe çekti.</p><p class="calibre9">Ortalık berbat oldu.</p><p class="calibre9">Avery'nin kafası Susan'ın kucağına duştu. Çiğ rosto kadar ıslak. ve ağırdı. Kız, gitgide artan sıcaklığı hissediyor, gözucuyla sarı alevleri görebiliyordu.</p><p class="calibre9">Roland, "Masanın üstünde!" diye haykırdı. Hücresinin kapısını öyle bir güçle çekiştirdi ki, çerçevesinin içinde zangırdadı. "Susan, sürahi! Babanın adına!"</p><p class="calibre9">Kız, Avery'nin kafasını yuvarlayarak kucağından attı. Ayağa kalkıp sendeleye sendeleye masaya gitti. Serape'sinin önü yanıyor, yanık kokusu burnuna geliyordu. Kafasının derinliklerinde bir yerde alacakaranlığın basmasını beklerken saçlarını bağlayacak zaman bulduğu için şükrediyordu.</p><p class="calibre9">Sürahi hemen hemen doluydu ama içindeki su değildi. Susan'ın burnuna graf'ın ekşi-tatlı kokusu geldi. İçkiyi üzerine döktü. Sıvı alevlere çarparken bir hışırtı duyuldu. Kız serape'yi çıkardı. O pek büyük sombrero'yu da. Onları yere attı, sonra tekrar Dave'e baktı. Birlikte büyüdüğü o delikanlıya. Hatta belki de o eski günlerin birinde onu Hookey'nin kapısının arkasında öpmüştü.</p><p class="calibre9">"Susan!" Roland'ın telaşlı ve sert sesiydi bu. "Anahtarlar! Çabuk ol!"</p><p class="calibre9">Susan duvardaki çengelden anahtar destesini kaptı. Önce Roland'ın hücresine gitti. Desteyi körcesine parmaklığın arasından uzattı. Etrafa boğucu bir barut, yanmış yün ve kan kokusu yayılmıştı. Kızın her soluk alışında midesi büzülüyordu.</p><p class="calibre9">Roland uygun anahtarı buldu. Parmaklıkların arasından uzanıp kilide soktu. Bir dakika sonra hücreden çıkmış, ağlamaya başlayan kızı kucaklıyordu. Ondan bir dakika sonra da Cuthbert'le Alain hücrelerinden çıktılar.</p><p class="calibre9">Alain de Susan'ı kucakladı. "Sen bir meleksin!"</p><p class="calibre9">"Hayır, değilim." Susan daha da şiddetle ağlamaya başladı. Tabancayı pis bir nesneymiş gibi Roland'a uzattı. Silaha bir daha dokunmak istemiyordu. "Küçükken onunla beraber oynardık. İyi çocuklardandı o. Kızların örgülerini çekmez, zorbalığa kalkışmazdı. Büyüdüğü zaman da iyi bir delikanlı oldu. Ve ben şimdi onun hayatını sona erdirdim. Karısına onun öldüğünü kim söyleyecek?"</p><p class="calibre9">Roland ona tekrar sarılarak bir an kızı öyle tuttu. "Sen yapman gerekeni yerine getirdin. O ölmeseydi, biz ölecektik. Bunu bilmiyor musun? "</p><p class="calibre9">Kız delikanlının göğsüne dayadığı başını salladı. "Avery... ona pek aldırmıyorum. Ama Dave..."</p><p class="calibre9">Roland, "Haydi," dedi. "Biri patlamaların silah sesi olduğunu anlayabilir. O havai fişeklerini patlatan Sheemie miydi?"</p><p class="calibre9">Susan başını salladı. "Evet. Size giysi getirdim. Şapkalar ve serape'ler."</p><p class="calibre9">Susan hızla kapıya gitti. Kanadı açarak telaşla iki yana bir göz attı.</p><p class="calibre9">Sonra koyulaşmaya başlayan karanlıklara karıştı.</p><p class="calibre9">Cuthbert yanık serape'yi alarak Dave'in üzerine örttü. "Şansın yokmuş, dostum. Sen iki ateş arasında kaldın, öyle değil mi? Aslında kötü bir insan sayılmazdın sanırım."</p><p class="calibre9">Susan geri döndü. Capi'nin eyerine bağlanmış olan dengi yüklenmişti. Sheemie kendisine bir şey söylenmesine gerek kalmadan diğer görevi yapmaya gitmişti. Susan, handa çalışan bu çocuk yarım akıllıysa, diye düşündü. Dörtte ya da sekizde bir akılla dolaşan insanları biliyorum.</p><p class="calibre9">Alain, "Bunları nerden buldun?" diye sordu.</p><p class="calibre9">"Yolcuların Dinlenme Yeri'nden. Ama bu işi ben değil, Sheemie yaptı." Susan şapkaları uzattı. "Haydi! Çabuk olun!"</p><p class="calibre9">Cuthbert başlıkları alarak dağıttı. Roland'la Alain serape'lere sanılmışlardı bile. Şapkaları giyerek kenarlarını yüzlerine doğru çektiler. Artık Baronluk'taki herhangi bir uçurum vaq'ına benziyorlardı.</p><p class="calibre9">Verandaya çıkarlarken Alain, "Nereye gidiyoruz?" diye sordu. Sokağın bu ucu hâlâ boş ve karanlıktı. Silah sesleri dikkat çekmemişti.</p><p class="calibre9">Susan, "Önce Hookey'ye," dedi. "Atlarınız orada."</p><p class="calibre9">Birbirlerine sokularak dört kişilik bir grup halinde yoldan indiler. Capi orada değildi. Sheemie katırı alıp götürmüştü. Susan'ın kalbi şiddetle çarpıyordu. Alnında ter tanecikleri belirdiğinin farkındaydı. Ama yine de üşüyordu. Yaptığı cinayet sayılırdı, belki de sayılmazdı. Ama J akşam iki yaşama son vermişti. Bir çizgiyi aşmıştı ve tekrar diğer arafa geçmesi artık imkânsızdı. Susan bunu Roland için yapmıştı. Aşkı için. Başka türlü davranmayacağını bilmek bir dereceye kadar onu teselli ediyordu.</p><p class="calibre9">Birlikte mutlu olun! Hainler! Alçaklar! Ahlaksızlar! Katiller! Seni kan ve küllerle lanetliyorum!</p><p class="calibre9">Susan, Roland'ın elini tuttu. Çocuk onun parmaklarını sıkınca o da aynı biçimde karşılık verdi. Başını kaldırarak Şeytan Ayı'na baktı Ayın rengi o pis kızılımsı turuncudan gümüşe dönüşmüştü. Susan, zavallı hevesli Dave Hollis'e nişan alarak tetiği çektiğim zaman, diye düşündü. Aşkımın karşılığını en değerli bir şeyle ödedim. Ruhumla, Roland şimdi beni terkederse halamın laneti yerine gelir. Çünkü geride sadece küller kalır.</p><p class="calibre5" style="margin:0pt; border:0pt; height:1em"> </p><p class="calibre5" style="margin:0pt; border:0pt; height:1em"> </p><div class="mbppagebreak" id="calibre_pb_32"></div>
</body></html>
