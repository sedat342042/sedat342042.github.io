<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Kara Kule 4 Büyücü ve Cam Küre</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos1817077" class="calibre1"><span class="calibre2">
</span></p><p class="calibre12"><span class="calibre2"><span class="bold">BİTİRİŞ</span></span></p><p class="calibre5" style="margin:0pt; border:0pt; height:1em"> </p><p class="calibre9">Roland'ın öğretmeni Cort'u yenip Gilead'ın pek de hoş olmayan bir mahallesinde eğlenmeye gitme sahnesi 1970 baharında yazıldı. Ertesi sabah Roland'ın babasının gelmesiyle ilgili bölüm ise 1996 yazında. Hikâyenin geçtiği dünyada iki olay arasında sadece on altı saat vardı. Oysa hikâyeyi anlatanın yaşamında yirmi altı yıl geçti. Ancak o an sonunda geldi. Bir fahişenin karyolasının iki yanında kendi kendimle karşılaştım. Bir yanda uzun siyah saçlı, sakallı, işsiz güçsüz bir okul çocuğu vardı. Öbür yandaysa başarılı, popüler bir romancı.</p><p class="calibre9">Bundan sadece şunun için söz ediyorum: Çünkü bu benim için Kara Kule deneyiminin asıl büyüsünü özetliyor. Ben hayal gücünün güneş sistemini dolduracak kadar roman ve kısa hikâye yazdım. Ama Roland'ın hikâyesi benim Jüpiter'im. Diğerlerini cüceleştiren bir gezegen, en azından benim görüş açımdan. Yabancı bir atmosferi, çılgın bir görünümü ve vahşi yerçekimi olan bir yer. "Diğerlerini cüceleştiriyor," mu dedim? Aslında bence bundan daha fazlası var. Roland'ın dünyasının (ya da dünyalarının) yarattığım başka yerleri de içerdiğini anlamaya başlıyorum. Orta-Dünya'da Randal Flagg, Ralph Roberts, Ejderhanın Gözleri'ndeki (The Eyes of the Dragon) gezginci çocuklar, hatta Korku Ağı'ndaki ('Salem's Lot) lanetli Peder Callahan için bile yer var. Peder Callahan, New England'dan bir Greyhound otobüsüne binerek ayrıldı ve sonunda Orta-Dünya'daki Gökgürültüsü denilen o korkunç ülkenin sınırında yaşamaya başladı. Galiba hepsi de sonunda oraya gittiler. Ama neden olmasın? Önce Orta-Dünya vardı. Diğerlerinin hepsinden önce. Roland'ın bir bombardıman uçağının nişancısına yakışacak mavi gözlerinin bakışları altında uyuyor ve rüya görüyordu.</p><p class="calibre9">Bu kitabın tamamlanması çok uzun sürdü. Roland'ın maceralarından hoşlanan pek çok okuyucu neredeyse öfkelerinden ulumaya başlayacaklardı. Ve ben bunun için özür diliyorum. Nedenini, en iyi Susannah'nın Blaine'e yarışmanın ilk bilmecesini sormaya hazırlanırken aklından geçenler özetliyor. Başlamak çok zor. Bu sayfalardaki her şeyden çok bunu kabul ediyorum.</p><p class="calibre9">Büyücü ve Cam Küre (Wizard and Glass) kitabında Roland'ın gençlik günlerine geri dönmem gerekeceğini biliyordum. Tabii ilk aşkına da. Ve bu hikâye ödümü patlatıyordu. Gerilim oldukça kolay. En azından benim için. Aşk ise zor. İşte bu nedenle işi ağırdan aldım, savsakladım, oyalandım. Ve kitap da bir türlü yazılamadı.</p><p class="calibre9">Sonunda Medyum'un (The Shining) mini dizi çeşitlemesini tamamladıktan sonra romanı yazmaya başladım. Colorado'dan Maine'e kadar arabayla giderken çeşitli motel odalarında bilgisayarımla hikâye üzerinde çalıştım. Batı Nebraska'nın kilometrelerce uzunluğundaki" bomboş topraklarından yukarı doğru çıkarken kitaba yakında başlamazsam onu hiçbir zaman yazamayacağımı anladım Colorado'dan dönerken yine Nebraska'da "Mısır Tarlası Çocukları" (Children of Corn) adlı hikâyenin anafikrini yakaladım.)</p><p class="calibre9">Kendi kendime, ama artık romantik aşkla ilgili gerçeği bilmiyorum ki, dedim. Evliliği ve olgun aşkı biliyorum. Ama kırk sekiz yaşı on yedi yaşın ateş ve ihtirasını unutuyor.</p><p class="calibre9">O bölümde ben sana yardım ederim, diye bir cevap geldi. O gün Nebraska'da, Thetford dışında bu sesin kime ait olduğunu anlayamadım. Ama şimdi biliyorum. Çünkü hayalimde olanca canlılığıyla yaşayan bir ülkede bir fahişenin yatağının üzerinden o çocuğun gözlerinin içine baktım. Roland'ın Susan Delgado'ya olan aşkını (kızın da ona olan aşkını) bu hikâyeye başlayan çocuk bana anlattı. Eğer bu doğruysa ona teşekkür edin. Değilse, suçu hikâyeyi aktarırken kaybolan şeylere yükleyin.</p><p class="calibre9">Ayrıca kitabın editörü olan ve her adımda beni destekleyen Chuck Verril'e de teşekkür edin. Onun teşvik ve yardımlarına değer biçilemez. Bu kovboy aşk hikâyelerini yayınlanan Eleine Koster'e de yine beni teşvik ettiği için minnet duymalıyız.</p><p class="calibre9">Ama en çok karıma teşekkür ediyorum. O bu çılgınlık sırasında beni elinden geldiği kadar destekledi. Bana bu kitap konusunda kendisinin bile bilmediği bir biçimde yardım etti. Bir keresinde, o kara günlerde bana küçük, komik lastik bir oyuncak verdi. Beni güldürdü bu. Oyuncak mavi pilot şapkası giymiş ve kollarını cesaretle açmış Rocket J. Squirrel'di. Bu sincap figürünü kitabı yazdığım kâğıt destesi gitgide kalınlaşırken üzerine koydum. (Deste kalınlaştıkça kalınlaştı.) Sincapla birlikte verilen sevginin bu çalışmayı besleyeceğini umuyordum. Etkili de oldu sanırım. Hiç olmazsa bir dereceye kadar. Çünkü işte sonunda kitap burada. Bilmiyorum bu iyi mi, yoksa kötü mü? Çünkü dört yüzüncü sayfadan sonra ölçüyü kaçırdım. Ama kitap burada. Yalnız bu bile bir mucizeye benziyor, Ve artık bu hikâye dizisini tamamlayacak kadar yaşayabileceğime de inanmaya başladım. (Tahtaya vurun!)</p><p class="calibre9">Bence anlatılması gereken daha üç hikâye var. İkisi daha çok Orta-Dünya'da geçecek. Biriyse hemen hemen tümüyle kendi dünyamızda. Yani İkinci Cadde'yle Kırk Altıncı Sokak'ın köşesindeki boş arsa ve orada yetişen gülle ilgili olacak. Size şunu da söylemeliyim: O gül müthiş bir tehlikeyle karşı karşıya.</p><p class="calibre9">Sonunda Roland'ın ka-tet'i Gökgürültüsü denilen o karanlık ülkeye gidecek... ve onun ötesindeki topraklara. Belki de hepsi Kule'ye erişecek kadar yaşamayabilir. Ama oraya ulaşanlar dayanacak ve sadık kalacaklar.</p><p class="calibre5" style="margin:0pt; border:0pt; height:1em"> </p><p class="calibre5" style="margin:0pt; border:0pt; height:1em"> </p><p class="calibre5" style="margin:0pt; border:0pt; height:1em"> </p><div class="mbppagebreak" id="calibre_pb_41"></div>
</body></html>
