<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İvan İlyiç’in Ölümü</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter4">
<div class="html5_section">
				<h1>IV</h1>
				<p>Herkesin sağlığı yerindeydi. İvan İlyiç’in bazen ağzında tuhaf bir tat, karnının sol yanında bir rahatsızlık duymasına da hastalık denemezdi ya.</p>
				<p>Ama bir şey oluverdi; bu rahatsızlık büyümeye, henüz tam ağrı olmasa da böğründe daimi bir ağırlık hissi vermesi, neşesini kaçırmaya başladı. Bu günden güne artan neşesizlik Golovin ailesinde henüz kökleşen huzuru, seçkin hayatın tadını kaçırıyordu. Karıkocanın kavgaları sıklaştı. Hayatlarındaki tat, huzur pek çabuk kaçtı; kala kala bir kibarlık kaldı... Geçimsizlik sahneleri yeniden başladı. Gene sadece karıkocanın çatışmadan birleşebildikleri sevişme adacıkları vardı. Artık bu defa Praskovya Fedorovna’nın kocasının geçimsiz bir adam olduğunu söylemesi sebepsiz değildi. Kocasının öteden beri kendine has her şeyi büyütme huyuyla kötü yaradılışlı olduğunu, buna sadece kendisi gibi iyi kalpli birinin yirmi yıl katlanabileceğini söylüyordu. Gerçekten, bu defa kavgalar hep İvan İlyiç yüzünden çıkıyordu. Söylenmeye daima yemekten önce, çoğu kez çorba içerken başlardı. Kâh sofra takımlarından bir şeyin bozulup eksildiğinin kâh yemeğin iyi olmadığının farkına varırdı. Bazen, oğlunun dirseklerini masaya koymasına ya da kızının saç modeline kızardı. Hepsinde Praskovya Fedorovna’yı suçlu buluyordu.</p>
				<p>Praskovya Fedorovna başlangıçta karşılık veriyor, tersliyordu onu. Ama İvan İlyiç bir iki kez yemek sırasında öyle müthiş öfkelendi ki karısı bu hastalıklı kızgınlığın yemekle ilgili olduğunu anladı, sabırlı olmaya çalıştı. Karşılık vermiyor, sadece yemeği bir an önce bitirmeye çabalıyordu.</p>
				<p>Praskovya Fedorovna sabrını büyük bir erdem sayıyordu. Kocasının kötü huylu, baş belası bir adam olduğuna karar verdi; kendisine acımaya, acıdığı ölçüde kocasından nefret etmeye, ölmesini istemeye başladı. Ama bunu da istemeye, çünkü maaşları kesilirdi. Bu durum onu kocasına karşı daha çok öfkelendiriyordu. Ölümün bile onu kurtaramayacağını düşündükçe kendini son derece bahtsız sayıyor, için için sinirleniyordu. Gene de bu halini saklıyor, gizlenen bu öfke İvan İlyiç’in hiddetini artırıyordu.</p>
				<p>İvan İlyiç’in her zamankinden fazla haksız olduğu fırtınalı sahnelerden birinden sonra adamcağız gerçekten huysuz olduğunu kabul etti, bunun hastalığından ileri geldiğini açıkladı. Praskovna Fedorovna da, hastaysa bakılması gerektiği cevabını verdi. Hatta muayene için meşhur bir doktora gitmesini istedi.</p>
				<p>Gitti. Her şey tahmin ettiği gibiydi. Her şey her zaman olduğu gibiydi. Bekleme, doktorun yapmacık çabası İvan İlyiç’in mahkemedeki gibi azametli duruşu... Muayene vuruşları, dinleme, önceden bilinen, gereksizliği besbelli cevaplar... “Hele elimize düşün... Bizce yapılacak iş bellidir ve bundan kuşku duymayız; kim olursa olsun davranışımızda fark yoktur!” Telkinler, manalı tavırlar... Mahkemede olduğu gibi herkese aynı davranış. O, mahkemede sanıklara karşı nasıl davranıyorsa, meşhur doktor da ona karşı aynı tavrı takınmaktaydı.</p>
				<p>Doktor, “Şu veya bu araz sizde şu ya da bu hastalığın bulunduğunu gösteriyor,” dedi. “Ama şunun ve bunun tahlili, bunları doğrulamazsa, hastalığınızın filan falan şey tahmin edildiği zaman ve saire, ve saire...”</p>
				<p>Oysa İvan İlyiç için bir tek şeyin önemi vardı; durumu tehlikeli miydi, değil miydi?.. Fakat doktor bu yersiz soruya önem vermiyordu. Doktorun görüşüne göre boş, incelemeye değmez bir soruydu bu. Hastalığın böbrek iltihabı, müzmin nezle ve körbağırsak hastalığından hangisi olduğunu ayırt etmek gerekiyordu, o kadar. Söz konusu olan İvan İlyiç’in hayatı değil, hastalığın böbrek ile körbağırsak hastalıklarının hangisinden kaynaklandığı tartışmasıydı.</p>
				<p>Doktor bu tartışmayı İvan İlyiç’in gözü önünde çok parlak bir şekilde körbağırsağın lehinde halletti. Yalnız idrar tahlilinin yeni bulgular vermesi ihtimali olduğunu, o durumda meselenin incelenmesine yeniden başlanacağını da ekledi. Her şey tıpkı İvan İlyiç’in sanıklara son derece parlak şekilde uyguladığı gibiydi. Doktor da aynı başarıyla “gerekçeli karar”ını özetledi; “sanığa” gözlüğünün üstünden muzaffer, hatta neşeli bir bakışla baktı.</p>
				<p>Doktorun özetinden çıkardığı sonuca göre İvan İlyiç’in durumu kötüydü. Bu, doktoru da, belki hiç kimseyi de ilgilendirmeyen bir meseleydi. Kötü durumda olan oydu. Doktorun açıklaması İvan İlyiç’in üzerinde acı bir etki bıraktı, içinde kendisine karşı derin bir acıma uyandırdı. Bu önemli meseleye karşı ilgisiz kalan doktora karşı da büyük bir kin duydu. Ama ses çıkarmadı. Kalktı, viziteyi masanın üstüne koydu, içini çekerek, “Biz hastalar size belki çoğu kez yersiz sorular sorarız,” dedi. “Aslında bir tek şeyi bilmek istiyorum: Hastalığım tehlikeli mi, değil mi?”</p>
				<p>Doktor tek gözlüğünün altından sert bir bakışla onu süzdü. Bu bakışla sanki, “soruların dışına çıktığınız takdirde sizi mahkeme salonundan çıkarmak zorunda kalacağım” demek ister gibiydi. Sonra, “Size demin, gerekli ve muhtemel şeyleri söylemiştim,” dedi. “Sonucu tahlil gösterecektir.”</p>
				<p>Doktor, İvan İlyiç’i başıyla selamladı. İvan İlyiç yavaş adımlarla dışarı çıktı. Mahzun mahzun kızağına binip eve gitti. Yolda durmadan doktorun söylediklerini tekrarlıyordu. Bu karışık, anlaşılmaz bilimsel kelimeleri anlaşılır hale getirip içinden, “Halim kötü mü, çok mu kötü durumdayım?.. Yoksa henüz korkacak bir şey yok mu?” sorusuna cevap vermeye çalışıyordu.</p>
				<p>Doktorun söylediklerinden, çok kötü bir durumda olduğu anlamı çıkar gibiydi. Sokaklardaki her şey İvan İlyiç’in yüzüne hüzünlü, neşesiz göründü. Arabacılar üzgün, evler kederli, yoldan gelip geçenler, dükkânların görünüşü yaslıydı. Hep aynı şekilde gizlice, sızı halinde devam eden, bir dakika ara vermeyen ağrı da sanki doktorun çapraşık sözleriyle ilgiliydi ve daha ağır bir anlam alıyordu. İvan İlyiç, acı bir hisle dinliyordu bunu.</p>
				<p>Eve gelince doktorun söylediklerini karısına anlatmaya başladı. Karısı onu dinlerken odaya, başında şapkasıyla kızı girdi. Ana kız sokağa çıkacaklardı. Genç kız bu can sıkıcı şeyleri dinlemek için zorla oturdu, ama çabucak sıkıldı. Annesi de sonuna kadar dinlemeden kalktı.</p>
				<p>“Çok memnun oldum,” dedi. “Artık bundan sonra ilacını düzenli içeceksin. Reçeteni ver de Gerasim’i eczaneye yollayayım.”</p>
				<p>Praskovya Fedorovna giyinmek üzere odadan çıktı.</p>
				<p>İvan İlyiç, kadın odasından çıkana kadar soluk almadan durdu. Arkasından uzun uzun içini çekti, “Ne diyelim... Belki durum gerçekten o kadar kötü değildir...” dedi.</p>
				<p>İlaç içmeye, doktorun salık verdiği şeyleri yapmaya başladı. İdrar tahlilinden sonra ilaçlar, tavsiyeler değişti. Tahlilde ve bundan sonraki tedavide bir karışıklık olmuştu. Doktorla bir türlü görüşülemiyordu. Oysa yapılanlar doktorun söyledikleri değildi. Doktor ya bir şeyleri unutmuştu ya yalan söylüyordu ya da bir şey saklıyordu ondan...</p>
				<p>Ama İvan İlyiç gene de tavsiyeleri yerine getiriyordu. İlk zamanlar bununla avunuyordu.</p>
				<p>Doktoru ziyaretinden sonra başlıca işi, sağlığını koruma ve ilaç alma konusunda doktorun tavsiyelerini harfi harfine yerine getirmek, acılarına ve bütün organlarının nasıl işlediğine kulak vermek oldu.</p>
				<p>Böylece İvan İlyiç’in başlıca merakını hastalık ve sağlık konuları oluşturmaya başladı. Birisi yanında hastalardan, ölenlerden, iyi olanlardan, hele onun hastalığına benzeyen hastalıklardan söz açacak olsa İvan İlyiç heyecanını gizlemeye çalışarak kulak kesiliyor, sorular soruyor, hastalığı kendi hastalığıyla kıyaslıyordu.</p>
				<p>Ağrı azalmıyordu. Ama İvan İlyiç daha iyi olduğunu düşünmek için kendi kendini zorluyordu. Herhangi bir nedenle heyecanlanıncaya kadar aldanabiliyordu. Fakat karısıyla aralarında bir anlaşmazlık, dairede bir aksilik, vintte kâğıdın kötü gelmesi o saat hastalığının şiddetini duymasına neden oluyordu. Eskiden her türlü başarısızlığa göğüs gererdi. Yolunda gitmeyen şeyleri düzelteceğini, başarıya ulaşacağını, oyunda iyi kâğıt geleceğini umardı. Şimdi her başarısızlık onu üzüyor, umutsuzluğa düşürüyordu. Kendi kendine, “İşte tam iyileşmeye, ilaç etki göstermeye başladığı sırada bu uğursuzluk ya da aksilik,” derdi. Aksiliğe ya da canını sıkan, onu hırpalayan insanlara için için kızıyordu. Bu öfkenin onu yavaş yavaş harap ettiğini anlıyor, ama öfkelenmekten alamıyordu kendini.</p>
				<p>İvan İlyiç’in, olaylara ve insanlara kızmasının hastalığını artırdığını anlaması, bunun için de bazı aksi tesadüflerle ilgilenmesi gerekirdi. Ama o, bu konuda tam tersini düşünüyordu. Huzura, sessizliğe ihtiyacı olduğunu söyleyerek bunları bozan her şeyi kolluyor, her seferinde öfkeye kapılıyordu. Durumunu kötüleştiren başka bir durum da, tıbbi kitaplar okuması ve doktorlarla konuşmasıydı. Durumunun kötülüğü değişmediği için İvan İlyiç geçen günleri birbiriyle kıyaslarken kendini aldatabiliyordu; durumu günden güne pek az fark ediyordu. Gene de doktorlarla görüşürken durumun kötüye doğru hem de pek çabuk gittiğini sezer gibi oluyordu. Buna rağmen durmadan doktorlara akıl danışmaktaydı.</p>
				<p>Sonraki ay, başka bir şöhret sahibi doktora gitti. O da, aşağı yukarı ilk gittiği ünlü doktorun söylediklerini tekrarladı. Ancak sorularını başka şekilde yöneltti. İkinci ünlü doktora danışması İvan İlyiç’in korkusunu, kaygısını bir kat daha artırdı.</p>
				<p>Arkadaşının arkadaşı –gayet iyi bir doktor– hastalığına bambaşka bir teşhis koydu. İyileşeceğini vaat ettiği halde, soruları ve tahminleriyle İvan İlyiç’i büsbütün şaşırttı, korkusunu çoğalttı. Homeopat bir doktor da başka bir hastalık buldu; bir ilaç verdi. İvan İlyiç bir hafta kadar bu ilacı herkesten gizli aldı. Bir hafta sonra iyileşme belirtisi görmeyince hem eski tedaviye hem de ikinciye olan güvenini kaybetti. Morali bozuldu. Tanıdık bir bayan, bir hastanın, ikonalardan şifa bulduğunu anlattı.</p>
				<p>İvan İlyiç dikkatle dinledi ve inandı. Ama bu olay onu bayağı korkuttu. Kendi kendine, “Kafaca bu kadar sarsılmış mıyım? Ne saçma şey!.. Bunların tümü anlamsız,” dedi. “Vehme kapılmamalı; bir doktorda karar kılıp onun tedavisine harfi harfine devam etmeli... Bundan sonra böyle yapacağım. Yeter artık. Bir şey düşünmeyeceğim; yaza kadar sıkı bir tedavi altına gireceğim. Ondan sonrasını düşünürüz. Bocalamalara son verdim artık.”</p>
				<p>Evet, bunu söylemek kolay, ama yerine getirmek imkânsızdı. Böğründeki ağrı onu durmadan rahatsız ediyor, adeta şiddetleniyor, kalıcılaşıyordu. Ağzında tuhaf bir tat ortaya çıktı; ağzından kötü bir koku geldiği kuşkusuna kapıldı. Gitgide iştahtan, kuvvetten kesiliyordu. Artık aldanmanın yeri yoktu. İvan İlyiç’in başına yeni, önemli bir şey gelmişti; hayatında bu derece önemli başka bir şey yoktu. Bunu yalnızca o biliyordu. Etrafındakiler anlamıyor ya da anlamak istemiyorlar, dünyada her şeyin eskisi gibi gittiğini sanıyorlardı. İvan İlyiç’i en çok üzen de buydu.</p>
				<p>Ev halkı, hele karısıyla kızı mevsim eğlencelerine dalmışlardı. İvan İlyiç onların hiçbir şey anlamadıklarını, kendisinin neşesiz, zorluk çıkaran davranışlarına kızdıklarını anlıyordu. Sanki kabahat onundu... Saklamak istedikleri halde, onlara engel olduğunu düşündüklerini görüyordu. Karısı hastalığına karşı kendine has bir hal takınmıştı. İvan İlyiç bu konuda ne söylese, ne yapsa kadın tavrını değiştirmiyordu. Tavrı da şöyleydi: Praskovya Fedorovna eş dostla konuşurken, “Biliyorsunuz ya, bizim İvan İlyiç herkes gibi yapmaz,” diyordu. “Verilen tedaviye aldırış etmez. Bugün bakarsın damlaları alır, yemeğini yer, vakitlice yatar. Ertesi gün, ben görmeyecek olursam ilacını almayı unutur, mersinbalığına yüklenir... (Oysa yasaktır bu ona...) Bu yetmiyormuş gibi, gece yarısına kadar vint masasında oturur.”</p>
				<p>İvan İlyiç öfkeyle, “Ne zaman oldu bu,” diye atılırdı. “Piotr İvanoviç’te... Topu topu bir defa.”</p>
				<p>“Ya dün Şebeklerde?”</p>
				<p>“Ağrıdan nasıl olsa uyuyamayacaktım...”</p>
				<p>“Neden olursa olsun. Yalnız bu gidişle asla iyi olmayacaksın, sana söyleyeyim. Üstelik bizi üzüyorsun.”</p>
				<p>Praskovya Fedorovna, kocasının hastalığına karşı bu göstermelik halleriyle hem dışarıya hem kocasına şunları anlatmak istiyordu: Bu hastalıktan bizzat İvan İlyiç sorumludur; hastalığı, karısına yaptığı yeni bir aksilikten başka bir şey değildir. İvan İlyiç, karısının elinde olmadan böyle davrandığını hissediyor, ama bu onu teselli edemiyordu.</p>
				<p>Mahkemede kendisine karşı tuhaf bir tavır alındığının farkına varıyor ya da böyle düşünüyordu. Bir aralık İvan İlyiç, ona yakında yeri boşalacak bir adama bakar gibi baktıkları kuşkusunu duymaya başladı. Arkadaşları onun kuruntularıyla dostça alay etmeye başlamışlardı. İçinde yer eden, onu durmadan kemiren, bir bilinmezliğe sürükleyen dehşetli, korkunç, görülmemiş şey tatlı şakalar için en güzel kaynaktı sanki. Hele İvan İlyiç’e on yıl önce kendi düştüğü durumu hatırlatan Şvartz, küstahlığı ve özentili kibarlığıyla fena halde sinirlendiriyordu onu.</p>
				<p>Arkadaşları eve gelirlerdi. Bir parti vint oynamak üzere masaya otururlardı. Kâğıtları dağıtırlardı.</p>
				<p>O gün yedi karo yan yana düştü...</p>
				<p>Oyun ortağı, “Kozsuz,” diyerek iki karoyu tuttu.</p>
				<p>Daha ne olsundu! Neşeli, dinç olmak gerekiyordu. Oyun iyi gidiyordu. Gelgelelim İvan İlyiç birdenbire kemiren ağrıyı, ağzındaki kötü tadı duymaya başladı, bu haliyle oyundaki başarıya sevinmesi ona garip göründü.</p>
				<p>İvan İlyiç oyun ortağı Mihayil Mihayloviç’in desteyi karmasına, nezaket göstererek kâğıtları önüne toplamaktan vazgeçmesine dikkat etti.</p>
				<p>Mihayil Mihayloviç toplama zevkini İvan İlyiç’e tattırmak için kâğıtları ona doğru uzattı.</p>
				<p>“Elimi uzatamayacak kadar halsiz mi sanıyor beni?” diye düşündü İvan İlyiç. Kozları unutup yanlış bir hareketle oyunu kaybetti ve ortağına da kaybettirdi. İşin en korkunç yanı Mihayil Mihayloviç’in buna son derece canı sıkıldığı halde tamamıyla kayıtsız görünmesiydi. Neden kayıtsız kaldığını düşünmek de korkunçtu...</p>
				<p>Hepsi onun rahatsız olduğunu görüp, “Yoruldunuzsa bırakabiliriz. Dinlenin,” dediler.</p>
				<p>Dinlenmek mi?.. Hayır. Hiç yorulmamıştı o!..</p>
				<p>Partiyi bitirdiler. Arkadaşlarının hepsi sessiz, neşesizdi. İvan İlyiç toplu neşesizliğe neden olduğunu hissediyor, ağır havayı dağıtmak elinden gelmiyordu. Misafirler yemek yiyip dağıldılar. İvan İlyiç de, kendi hayatını nasıl zehirlemişse şimdi de başkalarının hayatını zehirlediğini, üstelik bu zehrin azalmayarak gitgide bütün varlığını sardığını anlayarak tek başına kaldı.</p>
				<p>Bu anlayışın verdiği acı ve korkuyla yatağa girdi. Çoğu zaman gecenin büyük kısmını ağrılar yüzünden uykusuz geçirmek zorunda kalıyordu. Sabah gene kalkmak, giyinmek, mahkemeye gitmek, konuşmak, yazmak gerekiyordu. Gitmezse evde, her biri ayrı azap olan koskoca bir yirmi dört saat geçirmek zorunda kalacaktı. Ölüm uçurumunun kenarında yalnız başına, yanında bir anlayıp acıyanı olmadan böyle yaşamaktı kaderi...</p>
				</div>
  </body>
</html>