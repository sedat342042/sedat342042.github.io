<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İvan İlyiç’in Ölümü</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter9">
<div class="html5_section">
				<h1>IX</h1>
				<p>Karısı gece geç dönmüştü. Parmaklarının ucuna basarak İvan İlyiç’in odasına girdi. İvan İlyiç girdiğini duydu. Gözlerini açıp kapadı. Kadın, Gerasim’i gönderip yanında kalmak istedi. Ama İvan İlyiç gene gözlerini açtı, “İstemez,” dedi.</p>
				<p>“Neden?.. Çok ıstırap çekiyorsun canım...”</p>
				<p>“Olsun.”</p>
				<p>“Hiç olmazsa afyon al.”</p>
				<p>Razı oldu, aldı. Praskovya Fedorovna çıktı. Saat üçe kadar acılı bir dalgınlık içinde kaldı. Sanki bu ağrıyla onu dar, uzun, kara bir torbaya sokmaya uğraşıyorlar; bir ucundan sokuyor, ama bir türlü bitiremiyorlardı. Bu iş büyük acılar içinde sürüp gidiyordu. İvan İlyiç hem korkuyor hem o torbanın içine girmek istemiyor, debelenip çırpınıyor, bir yandan da onu sokanlara yardım ediyordu. Birdenbire, yerinden kopuvermiş gibi oldu, düştü ve kendine geldi. Hep aynı, Gerasim karyolanın ayakucunda sakin, mütevekkil haliyle uyukluyordu. O da, yatağında zayıf, bitkin, çoraplı ayaklarını Gerasim’in omuzlarına dayamış yatıyordu. Hep aynı abajurlu mum, dinmek bilmeyen ağrı...</p>
				<p>Duyulur duyulmaz bir sesle, “Sen git, Gerasim,” dedi.</p>
				<p>“Ziyanı yok Beyim. Otururum.”</p>
				<p>“Hayır, git.”</p>
				<p>Ayaklarını indirdi. Kolunun üstüne, yan yattı. Kendine acıdı. Gerasim’in bitişik odaya gitmesini bekledi ve artık kendini tutamadan çocuk gibi ağlamaya başladı. Âcizane, korkunç yalnızlığına, insanların, Tanrı’nın zalimliğine, Tanrı’nın yokluğuna ağlıyordu... “Niçin bunu böyle yaptın? Niçin beni buraya getirdin?.. Ne yaptım ben, ne yaptım da bu acıyı çektiriyorsun bana?..”</p>
				<p>Cevap beklemiyordu. Cevap almadığına, alamayacağına ağlıyordu. Ağrısı gene depreşti. Ama İvan İlyiç kıpırdamıyor, kimseyi çağırmıyordu. Kendi kendine, “Hah... vur... daha vur!.. Ama niçin? Ne yaptım sana ben?.. Ne?..” diyordu.</p>
				<p>Sonra sustu, yatıştı. Yalnız ağlaması değil, soluk alışı bile durdu; kulak kesildi. Sanki belirli bir sesi değil de ruhundaki titreşmeleri, içinde kabaran düşüncelerin hareketini dinliyordu.</p>
				<p>“Ne istiyorsun?”</p>
				<p>Açık olarak ilk defa işittiği ve kelimelerle ifade edilebilen bir fikirdi bu.</p>
				<p>İvan İlyiç, kendi kendine, “Ne istiyorsun?.. Ne istiyorsun?” diye tekrarladı. Sonra cevap verdi:</p>
				<p>“Ne mi? Acı çekmemek. Yaşamak.”</p>
				<p>Kendini o kadar kaptırmış, öyle gerilmişti ki, ağrıları bile dikkatini çekmiyordu. İçindeki ses gene sordu:</p>
				<p>“Yaşamak mı? Nasıl yaşamak?”</p>
				<p>“Evet, yaşamak. Evvelce yaşadığım gibi: iyi, tatlı...”</p>
				<p>Ses, “Önceki iyi, tatlı dediğin yaşamın nasıldı?” diye sordu.</p>
				<p>İvan İlyiç, hayalinde tatlı hayatının en iyi anlarını sıralamaya başladı. Ama işin tuhafı, tatlı hayatın en iyi anları şimdi o zamankinden bambaşka görünüyordu. Çocukluğuna ait ilk anılarından başka, hepsi... Çocukluğunda, gerçekten tatlı bir şey, geri gelecek olursa yaşamasını mümkün kılacak bir şey vardı. Ama bu tatlılığı duyan adam yoktu artık... Sanki başka birisine ait bir anıydı bu.</p>
				<p>Sonuç olarak bugünkü İvan İlyiç’i meydana getiren şey daha başlarken, o zamanlar sevindirici görünen olaylar şimdi gözünün önünde dağılıyor, değersiz, çirkin bir hal alıveriyordu.</p>
				<p>Çocukluğundan uzaklaşıp bugüne yaklaştıkça, sevinçleri daha değersiz, daha kuşkulu bir hal alıyordu. Pravovedenniye okulundan başlıyordu bu hal. Gene de orada gerçekten iyi şeyler vardı; neşe, arkadaşlık, umut vardı. Ama sınıflar ilerledikçe iyi anlar seyrekleşiyordu. Vali maiyetindeki ilk memurluğu sırasında da gene iyi zamanları olmuştu. Bunlar, kadın sevgisiyle ilgili anılardı. Sonra hepsi birbirine karıştı. İyi şeyler azaldı. Daha sonra büsbütün azaldı ve böylece gitgide azalmaya devam etti.</p>
				<p>Hiç beklenmedik evlenme olayı, kırılan hayaller, karısının ağzındaki koku, şehvet, yapmacıklıklar... bu içten yapılmayan görev, para hırsı; bir, iki, on, yirmi yıl hep aynı şeyler... İlerledikçe daha da cansızlaşıyordu. Sanki tırmandığını sanarak sürekli bayır aşağı iniyor gibiydi. Zaten öyleydi. “Kamuya göre yukarı çıkmaktaydım. Yükseldiğim ölçüde hayattan uzaklaşıyordum... Şimdi de tamamıyla öl bakalım...”</p>
				<p>Bunun anlamı neydi? Niçin?.. Olamazdı! Hayatın bu kadar anlamsız, bu derece çirkin olması imkânsızdı. Gerçekten bu kadar çirkin ve anlamsızsa neden ölmeliydi, hem de ıstırap içinde?.. Başka bir şey var bunda...</p>
				<p>Birdenbire aklına: “Belki gerektiği gibi yaşamıyordum ben?” diye geldi.</p>
				<p>Kendi kendine, “Ama neden öyle olsun? Her şeyde gerektiği gibi hareket ediyordum...” diyordu, sonra bu hayat ve ölüm gizeminin biricik çözümünü, asla, mümkün olmayan bir şey gibi hemen kendinden uzaklaştırıyordu.</p>
				<p>“Peki, şimdi istediğin nedir; yaşamak mı? Nasıl yaşamak?.. Mahkemede mübaşirin ‘Yargıçlar heyeti geliyor!’ dediği anlarda yaşadığın gibi mi yaşamak? Heyet geliyor, heyet geliyor...” diye tekrarladı. Sonra hırsla, “İşte geldi heyet! Ama suçum yok benim. Niçin?” diye bağırdı.</p>
				<p>Ağlamayı kesti, yüzünü duvara doğru çevirerek hep aynı şeyi, “Bütün bu facia neden? Ne gereği var bunun?..” diye düşünmeye başladı.</p>
				<p>Sorular cevapsız kalıyordu. Bunun gerektiği gibi yaşamanın doğal sonucu olduğu aklına geldikçe de bu garip düşünceden kurtulmak istiyordu.</p>
				</div>
  </body>
</html>