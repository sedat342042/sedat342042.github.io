<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İvan İlyiç’in Ölümü</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter10">
<div class="html5_section">
				<h1>X</h1>
				<p>İki hafta daha geçti. İvan İlyiç artık kanepeden kalkmıyordu. Yatağına gitmek istemiyor, kanepede yatıyordu. Çoğunlukla yüzünü duvara çevirerek tek başına, hep aynı dinmeyen ıstırapları çekiyor, tek başına hep aynı çözülmeyen düşünceyi kuruyordu. Neydi bu? Gerçekten ölüm müydü?.. İçindeki ses, “Evet, gerçekten,” diye cevap veriyordu. “Ya bu ıstıraplara ne lüzum var?” Ses gene cevap veriyordu: “Hiç. Öyle işte.” Bundan sonra ve bundan başka bir şey yoktu.</p>
				<p>Hastalığın başlangıcından, doktora ilk gidişinden beri İvan İlyiç’in hayatına birbiriyle nöbetleşen, birbirine zıt iki duygu girdi. Bunlar, kâh umutsuzluk ve anlaşılmaz, korkunç ölümü bekleyiş; kâh umut ve beden çalışmasının merak dolu gözlemiydi. Gözünün önüne kâh geçici bir zaman için görevini yapmaktan uzaklaşan bir böbrek ya da bir bağırsak, kâh kendisinden hiçbir şeyle kurtulma imkânı olmayan, anlaşılmaz, korkunç ölüm geliyordu.</p>
				<p>Bu iki duygu hastalığının başlangıcından beri nöbetleşe geliyordu. Ama hastalığı ilerledikçe böbrekle ilgili düşüncesi o ölçüde kuşkulu, hayalî oluyor, yaklaşan ölüm kavramı da o derece gerçekleşiyordu.</p>
				<p>İvan İlyiç, daha üç ay önce ve şimdi ne olduğunu, bayırdan bir düze inişini her hatırlayışında, bütün umutları yıkılıveriyordu. Kalabalık şehirde, dost, aile kalabalığı arasında olduğu halde; ne deniz dibinde, ne de yeryüzünde benzeri olmayan korkunç yalnızlığı içinde İvan İlyiç son zamanlarda yüzünü kanepenin arkalığına çeviriyor, ancak geçmişin hayaliyle yaşıyordu. Gözünün önüne birbiri ardınca geçmişe ait sahneler geliyordu. Daima en yakından başlayarak en uzağa, çocukluğuna gidiyor, orada duruyordu. O gün yemekte gelen erik hoşafı, çocukluğunda yediği buruşuk, kuru frenkeriklerini hatırlatmıştı. Kendine özgü tadı olan eriği yiyip çekirdeği kalınca ağzının nasıl sulandığını düşündü. Bu onda hemen aynı zamanlara ait başka anılar canlandırdı; dadısı, kardeşleri, oyuncakları...</p>
				<p>İvan İlyiç kendi kendine, “Bunları bırakalım, çok acı,” diyor, yeniden bugünkü hayata dönüyordu. Kanepenin arkalığındaki bir düğmeyle deri üzerindeki kırışıklara bakıyor... “Deri pahalı, hem dayanıksızdır. Onun yüzünden kaç kere kavga ettik. Ama bu başka bir deri, başka türlü bir kavga idi. Babamızın deri çantasını yırttık; ceza yedik. Annemiz de bize ufak börekler getirmişti odamıza...” İvan İlyiç gene çocukluğuna dalıyor, gene kederleniyor, bu düşünceleri kendinden uzaklaştırıp başka şeyler düşünmeye çalışıyordu.</p>
				<p>Anılar zihninde sürüp giderken bir yandan da hastalığının nasıl artıp geliştiğine ait düşünceler birbirini kovalıyordu. Geriye gittikçe anılarındaki canlılık artıyordu. Hayatın iyi yönleri az değildi; daha doğrusu dört başı mamur bir hayat yaşamıştı. Bunlar birbirine karışıyordu. “Acılar nasıl gitgide ağırlaşıyorsa bütün hayat da böylece hep kötüleyerek gidiyor...” diye düşünüyordu. Ta gerilerde, hayatının başlangıcında, aydınlık bir nokta vardı. Sonraları bu nokta karardıkça kararıyordu; hem de gittikçe artan bir hızla... İvan İlyiç, “Ölüme olan mesafenin karesiyle ters oranlı bir hız,” diye düşündü, içine artan bir hızla aşağı düşen taşın şekli saplandı. Hayat, çoğalan bir yığın ıstırap, daima artan bir hızla sona, en korkunç ıstıraba doğru tepetaklak inmektir: “Ben de iniyorum.”</p>
				<p>İvan İlyiç ürperiyor, kıpırdanıyor, karşı koymak istiyordu. Fakat elinden bir şey gelmediğini biliyordu artık. Gene bakmaktan kendini alamayan, ama bir yandan da yorgun düşmüş gözleriyle bakıyor; bekliyordu. “Karşı konulmaz,” diyordu. Hiç olmazsa bunun sebebini anlamalı. Bu da olmaz. Gerektiği gibi yaşamış olmasaydı belki açıklayabilirdi. Ama bunu söylemek de doğru değildi asla. İvan İlyiç hayatının ne derece meşru, düzenli, nezih olduğunu hatırlıyor, söylenmeye devam ediyordu. “Gereken şekilde yaşamamış olmam kabul edilmez bir şey,” diyor, gülümsüyordu. Sanki birisi bu gülümsemeyi görüp de aldanabilirdi. “Açıklanamaz! Acı, ölüm... Niçin?”</p>
				</div>
  </body>
</html>