<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İvan İlyiç’in Ölümü</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter2">
<div class="html5_section">
				<h1>II</h1>
				<p>İvan İlyiç’in hayat hikâyesi basit ve herkesin yaşadığı gibi en fecilerinden biriydi.</p>
				<p>İvan İlyiç, kırk beş yaşında, mahkeme üyesi olarak ölmüştü. Babası Petersburg’da çeşitli bakanlık ve dairelerde çalışarak kendine bir gelecek sağlamıştı. Böyle bir gelecek kazanıp mevki sahibi olanlar, zamanla, esaslı bir hizmette kullanılmayacak hale gelirler. Bununla beraber uzun hizmetleri ve rütbeleri adına kapı dışarı edilemezler. Bu nedenle onlar için icat edilmiş ismi var cismi yok görevlere geçerek ismi de cismi de olan altı binden on bin rubleye kadar olan maaşlarını alırlar. Bunlarla ömürlerinin son günlerine dek geçinip giderler...</p>
				<p>Üçüncü derece memur ve türlü türlü gereksiz müesseselerin gereksiz üyesi olan İlya Yefimoviç Golovin de böyleydi.</p>
				<p>Üç oğlu vardı. İvan İlyiç, ikinci oğluydu. Büyük oğlu babası gibiydi, ama başka bir bakanlıkta ilerliyordu. Maaş zamlarının artık duracağı memurluk çağına yaklaşıyordu. Üçüncüsü, talihsizin biriydi. Çalıştığı yerlerin hiçbirinde tutunamadı. O tarihte demiryollarındaydı. Gerek babası, gerek kardeşleri, özellikle yengeleri onunla karşılaşmayı sevmedikleri gibi büyük bir zorunluluk olmadıkça varlığını da yokluğunu da hatırlamazlardı. Kız kardeşleri Baron Gref’le evliydi. Baron, kayınbabası gibi Petersburg’da memurdu.</p>
				<p>İvan İlyiç, herkesin dediği gibi “ailenin anka kuşu” idi. Ne ağabeyi gibi soğuk, titiz ne de küçük kardeşi gibi delidoluydu. İkisinin ortasındaydı. Zeki, canlı, sevimli, kibar bir adamdı. Tahsilini, küçük kardeşiyle birlikte Pravovedenniye’de yapmıştı. Küçüğü, beşinci sınıfı bitirmeden okuldan kovulmuştu. İvan İlyiç ise okulu iyi dereceyle bitirdi. Daha okuldayken, sonraları hayatı boyunca olduğu gibi yetenekli, neşeli, iyi kalpli ve insanlara yakın bir adamdı. Üzerine aldığı her görevi büyük bir titizlikle başarırdı. Görev anlayışı büyüklerinin görüşüne tamamıyla uygundu. Ne küçükken ne de büyüdükten sonra yaltaklanma nedir bilmişti. Ama ilkgençliğinde, pervanelerin ışığa yönelişi gibi toplumun en yüksek mevkilerinde bulunanlara sokuluyor, tavırlarını, hayat görüşlerini benimsiyor, dostça bağlantılar kuruyordu. Çocukluk ve gençlik aşkları, üzerinde derin izler bırakmadan geçmişti. Kendini şehvete, şöhrete, yüksek sınıflardayken serbest fikirlere bile kaptırmıştı. Ama bütün bunları hislerinin doğru bulduğu sınırlar içinde yapmıştı.</p>
				<p>Pravovedenniye okulundaki bazı hareketlerini, o zamanlar büyük bir alçaklık olarak görüyordu. Hatta bunları yaparken kendinden nefret ediyordu. Fakat sonraları, bu hareketleri çok yüksek mevkide bulunan kimselerin de yaptıklarını ve kötülük saymadıklarını görünce o da, hoş görmemekle beraber, bunları tamamıyla unuttu; hatırladıkça aldırmaz oldu.</p>
				<p>Pravovedenniye’den onuncu derecede bir memur olarak çıkan İvan İlyiç, babasından, kıyafet edinmek için bir miktar para aldı. Şarmer’e<a class="si-noteref epub-type_noteref" href="#f4" id="ref_f4">4</a> elbise ısmarladı. Saat kordonuna asılı madalyonlar arasında <em>Respice finem</em><a class="si-noteref epub-type_noteref" href="#f5" id="ref_f5">5</a> yazılı küçük bir madalyon vardı. İvan İlyiç prensle<a class="si-noteref epub-type_noteref" href="#f6" id="ref_f6">6</a> ve öğretmenlerle vedalaştı. Arkadaşlarıyla Donon’da<a class="si-noteref epub-type_noteref" href="#f7" id="ref_f7">7</a> yemek yedi. Sonra en iyi mağazalara ısmarlanmış yepyeni, son moda bavuluna çamaşırlarını, elbiselerini, tıraş ve tuvalet takımıyla battaniyesini doldurarak taşraya, babasının sağladığı maiyet memurluğu görevine gitti.</p>
				<p>İvan İlyiç’in durumu, Pravovedenniye’de olduğu gibi taşrada da iyiydi. Çalışıyor, ilerliyordu. İşleri arasında hoş, uygun bir tarzda eğleniyordu. Arada sırada üstlerinin verdiği görevlerle ilçelere gidiyordu. Gerek büyüklere, gerekse küçüklere karşı ağırdan alırdı. Ona verilen çoğu <em>raskolnik</em>’lerle<a class="si-noteref epub-type_noteref" href="#f8" id="ref_f8">8</a> ilgili işleri en ince noktasına kadar ve satılmamış bir namusla, biraz da göğsü kabararak başarırdı.</p>
				<p>Memurlukta, gençliğine ve hafif eğlencelere eğilimine rağmen son derece ciddi, resmî hatta titizdi. Ama toplum içinde çoğunlukla şen şatırdı; nükteyi severdi. Her zaman iyi kalpli, terbiyeli ve amiri ile karısının dedikleri gibi “iyi bir çocuk”tu. Amirinin evinde aileden sayılırdı.</p>
				<p>Taşradayken, kendini –bu zarif hukukçunun– kucağına atmış bir bayanla ilişkisi vardı. Bir modacıyla görüştü bir aralık. Vilayete görevli gelen yaverlerle içki toplantıları yaptıktan ve yemek yedikten sonra şehrin kuytu sokaklarını ziyaret ederdi. Amirinin karısına yaltaklanırdı. Ama bu hareketlerin hepsinde öyle kibar bir hava vardı ki hiçbirine kötü gözle bakılamazdı. Bunlar, Fransızların “Gençleri hoş görmeli!” sözlerine uygun hareketlerdi. Her şey temiz ellerle, temiz gömlekler içinde, Fransızca kelimeler kullanılarak ve özellikle en yüksek çevrede, o yüzden de en yüksek mevkilerdeki kimselerce de beğenilerek yapılıyordu.</p>
				<p>İvan İlyiç beş yıl çalıştıktan sonra memuriyetinde bir değişiklik oldu. Yeni adlî müesseseler türedi. Buralara yeni adamlar gerekliydi. İvan İlyiç de bu yeni adamlardan oldu. Ona sorgu yargıçlığı teklif edildi. Bu memuriyeti, başka bir ilde olmasına ve ilişkilerinden vazgeçip yenilerini kurması gerekmesine rağmen kabul etti. Arkadaşları onu geçirdiler, birlikte fotoğraf çektirdiler, gümüş bir tabaka armağan ettiler ve İvan İlyiç, yeni memuriyetine doğru yola çıktı.</p>
				<p>İvan İlyiç sorgu yargıcıyken de, maiyet memurluğundaki gibi aynı derecede kibar ve nazikti. İş hayatını özel hayatından ayırt etmesini bilirdi. Sorgu yargıçlığı görevi İvan İlyiç için eski memuriyetinden daha ilginç, daha çekiciydi.</p>
				<p>Eski memuriyetinin çekici yönlerinden biri, Şarmer’in diktiği resmî elbisesi sırtında, bekleme salonunda titreşip kabul edilmelerini bekleyen iş sahipleriyle kendisini kıskanan başka memurların önünden serbest bir yürüyüşle doğruca amirinin odasına geçip karşı karşıya oturarak sigara ve çay içmekti... Yalnız onun keyfine doğrudan doğruya bağlı kimseler pek azdı. Bunlar ancak memuriyetle gittiği yerlerdeki bölge polis müdürleri, “raskolnik”lerdi... İvan İlyiç, ona bağlı olan kimselere karşı çok kibar, hatta arkadaşça davranmayı, onları ezmek elinde olduğu halde sade ve dostça görüştüğünü hissettirmeyi pek severdi. Ama o zaman karşısında böyle kimseler pek azdı.</p>
				<p>Sorgu yargıcı olduğunda herkesi, en gururlu ve kendini beğenmiş insanları bile avucunda tuttuğunu hissediyordu. Antetli bir kâğıda yazacağı belli birkaç kelime o gururlu, kendini beğenmiş insanları sanık veya tanık olarak ayağına getirtmesi için yetiyordu. </p>
				<p>Oturtmak istemezse sorgularına ayakta cevap vermek zorundaydılar.</p>
				<p>İvan İlyiç gücünü asla kötüye kullanmazdı. Tersine, icraatında elinden geldiği kadar yumuşak davranmak isterdi. Ama gücünü ve onu kötüye kullanmanın elinde olduğunu bilmek, İvan İlyiç’in yeni memuriyetinin en ilginç ve çekici yönüydü. Asıl görevinde, yani sorgularda bu görevle doğrudan doğruya ilgisi olmayan durumları kendisinden uzaklaştırma tarzını çabuk kavramıştı. En güç çözülür bir davanın yalnız ana hatlarının kâğıtta görünebilmesi için bir şekil bulmuştu. Bu şekle göre onun şahsi fikri tamamıyla dışarıda kalıyor, önem verilmesi gereken resmiyet muhafaza ediliyordu. Bu yepyeni bir işti. İvan İlyiç de 1864 senesi yasal kodunu ilk uygulayan memurlardandı.</p>
				<p>Yeni bir şehre taşınan ve sorgu yargıçlığı mevkiine geçen İvan İlyiç yeni dostlar buldu, yeni ilişkiler kurdu. Durumu, tavırları farklılaştı, ilin ileri gelenleriyle arasında uygun bir mesafe bıraktı. Şehirde oturan adliyecilerle zengin, asil ailelerden kurulu seçkin bir çevresi vardı. Bu sefer hükümete karşı hafif bir hoşnutsuzluk, ılımlı bir serbest fikirlilikle aydın vatanseverlik gösteren bir tavır takındı. </p>
				<p>Yeni göreve geçince giyinişinin zarafetine dokunmadan çenesini orta yerinden tıraş ederek yanlardan sakal bırakma usulünden vazgeçti; sakalının olduğu gibi büyümesine engel olmadı.</p>
				<p>İvan İlyiç’in yeni yerleştiği şehirdeki hayatı sevimli bir şekil almıştı. Valinin aleyhinde birbiriyle iyice anlaşmış muhiti sevimli insanlardan oluşuyordu. Maaşı, önceki maaşından yüksekti. Vist oynamaya başlaması da İvan İlyiç’in hayatına yeni bir zevk katmıştı. Kâğıt oyunlarını neşeli, çabuk ve ince hesaplarla oynama yeteneği nedeniyle çoğunlukla kazanırdı.</p>
				<p>Yeni ilde iki yıl memurluk yaptıktan sonra gelecekteki karısı Praskovya Fedorovna Mihela’yla karşılaştı. Praskovya Fedorovna Mihela, İvan İlyiç’in bulunduğu çevrenin en çekici, zeki ve parlak kızıydı. Yargıçlık işiyle yorulan İvan İlyiç, çeşitli eğlencelere katılır, Praskovya Fedorovna’yla dansa kalkarak dinlenirdi. Dans sırasında en çok gönlüne giren genç kız da İvan İlyiç’e âşık oldu.</p>
				<p>İvan İlyiç’in evlenmek için açık, belli bir niyeti yoktu. Fakat genç kız ona âşık olunca kendi kendine sordu: “Gerçekten, neden evlenmeyeyim?”</p>
				<p>Praskovya Fedorovna iyi, asil bir ailedendi. Çirkin değildi. Ufak bir serveti vardı. Gerçi İvan İlyiç bundan daha parlak bir evlenme bekleyebilirdi, ama bu da fena sayılmayan bir kısmetti. Kendisinin iyi bir aylığı vardı. Kızın gelirinin de bu kadar tutacağını umuyordu. İyi bir aile, sevimli, güzel ve son derece namuslu bir kadın...</p>
				<p>İvan İlyiç’in evlenme sebebinin, nişanlısının onu sevmesi ve hayat görüşünü paylaşması olduğunu söylemek haksızlık olurdu. Çevresindeki kimseler bu evlenmeyi onayladıkları için evlendiğini söylemek de bir o kadar haksızlıktı. İvan İlyiç, her iki sebepten dolayı evlenmişti. Gönlüne göre bir evliliğin yanı sıra ondan çok yüksek mevkide bulunan kimselerin doğru saydıkları bir hareketi de yapmış oluyordu. İvan İlyiç’in evlenmesi böyle gerçekleşti işte.</p>
				<p>Evliliği ilk zamanlarında karıkoca sevişmeleri, yeni ev eşyaları, mutfak takımları ve yeni çamaşırlar arasında, karısının gebeliğine kadar gayet güzel geçti. O kadar güzeldi ki, İvan İlyiç evliliğin üzüntüsüz, tatlı, neşeli, daima karşılıklı kibarlık, nezaket içinde geçerek yaşam düzenini bozmayacağını (ki bu yaşayışını çevresinin yanı sıra kendisi de hayatına tamamıyla uygun buluyordu), hatta aksine, kuvvetlendireceğini düşünmeye başlamıştı. Oysa karısının gebeliğinin ilk aylarında hayatlarına yeni, beklenmedik, tatsız, ağır ve pek manasız bir şey giriverdi. Umulmadık bu durumdan kurtulmak da mümkün değildi.</p>
				<p>Karısı, İvan İlyiç’in tahminine göre hiç nedensiz ve kendi ifadesiyle, “gönlünü eğlendirmek için” hayatın tadını ve huzurunu kaçırmaya başladı. Ortada fol yok yumurta yokken kocasını kıskanıyor, kendisiyle daha çok ilgilenmesini istiyordu. Her şeyden aksileniyor, acı, kaba sahneler icat ediyordu.</p>
				<p>İvan İlyiç bu tatsız durumdan sıyrılmak için vurdumduymaz davranmaya başladı. Bu hali hayatı boyunca onun her zaman imdadına yetişti. Karısının keyfinin yerinde olup olmadığının farkında değilmiş gibi görünmeye çalıştı. Böylece eskisi gibi üzülmeden, zevkle yaşamaya devam etti. Arkadaşlarını davet ederek oyun partileri düzenliyordu. Bir yandan da kulübe, arkadaşlarının evlerine kaçamak yapmayı denedi. Ama karısı bunu hoş görmedi, günün birinde kaba denecek şekilde haşladı onu.</p>
				<p>Daha sonra da kocası isteklerini yerine getirmediği zamanlarda onu azarlamaya devam etti. Besbelli bunu, kocası iyice baskı altına girip ezile büzüle dizinin dibinde oturmaya razı oluncaya kadar yapmayı aklına koymuştu...</p>
				<p>İvan İlyiç ürktü. Evlilik hayatının, hiç olmazsa onunkinin, hayatın zevk ve gereklerine uymadığını, aksine, çok defa onları bozduğunu; bunun için böyle hırpalamalardan kendini koruması gerektiğini anladı. Bu derde çare aramaya koyuldu.</p>
				<p>Praskovya Fedorovna’nın saygı gösterdiği biricik şey, kocasının göreviydi. İvan İlyiç de bağımsızlığını kurtarmak için görevini ve ona bağlı işleri silah olarak kullanarak karısıyla mücadele ediyordu.</p>
				<p>Karısı, çocuğun dünyaya gelmesinde, onu emzirmesinde karşılaştığı bazı aksilikleri, çocukla annesinin gerçek ve düşsel hastalıklarını İvan İlyiç’in de paylaşmasını istiyor; o ise bunların hiçbirinden bir şey anlamıyordu. Böylece kendisine aile dışında ayrı bir dünya yaratmak ihtiyacını daha şiddetle hissediyordu.</p>
				<p>Kadın sinirli oldukça İvan İlyiç hayatının ağırlık merkezini o ölçüde memuriyet hayatına doğru kaydırıyordu. Görevini eskisinden çok sevmeye, yükselme hırsı beslemeye başladı.</p>
				<p>Bir yıl gibi kısa bir evlilikten sonra, bazı iyi yönleri olmakla beraber, evliliğin gerçekte çok zor, ağır bir iş olduğunu anladı. İnsan, evlilik ödevini hakkıyla yapmak, yani nezih, toplumun uygun bulduğu bir hayat sürmek isterse, memurlukta olduğu gibi bir taktik bulmalıydı.</p>
				<p>İvan İlyiç de evlilik hayatında uygulamak için bir taktik buldu. Onun aile hayatından istedikleri, verilebilecek şeylerdi: ev yemeği, ev kadını, yatak ve özellikle toplumca kabul edilmiş bazı kibarlık gösterileri. Geri kalan şeylerde neşe, zevk arar, bulunca da şükrederdi. Terslikle, azarla karşılaşınca o saat kendisi için ayırdığı iç dünyasına çekilir, zevki orada bulurdu.</p>
				<p>İyi bir memur olarak beğenilen İvan İlyiç, üç yıl sonra savcı yardımcısı oldu. Yeni görevi, bu görevin önemi, herkesi mahkemeye götürüp hapse sokabilme yetkisi, nutuk atmaktı. Bu işte kazandığı başarı, bütün bunlar İvan İlyiç’i memurluğa gitgide daha çok bağlıyordu.</p>
				<p>Başka çocuklar doğmaya başladı. Karısı gittikçe daha hırçın, daha dırdırcı oluyordu. Ama İvan İlyiç’in ev hayatında uyguladığı taktik sayesinde bu dırdırlar hemen hemen hiç dokunmuyordu ona.</p>
				<p>Aynı şehirde yedi yıllık memuriyetten sonra İvan İlyiç’i başka bir ilin savcılığına tayin ettiler. Ailece oraya göçtüler. Paraları kıttı. Karısı bu yeni yeri beğenmemişti. Aylığı eskisine göre çok olduğu halde, oradaki hayat daha pahalıydı. Ayrıca, çocuklarından ikisini orada kaybettiler. Böylece aile hayatı, İvan İlyiç için daha da tatsızlaştı.</p>
				<p>Praskovya Fedorovna, karşılaştığı her sıkıntı yüzünden kocasına sitemler yağdırıyordu. Karıkoca arasındaki konuşma konularının çoğunu çocuk terbiyesi oluşturuyordu. Bu konular, önceki kavgaların anılarını canlandırdığı için ikisi de her an kavgaya hazır durumdaydılar. Sevgi dönemleri ise pek seyrekti, pek kısa sürüyordu... Bu sevgi zaman zaman küçük adacıklara yanaşmalara benziyordu; uğradıktan sonra ikisi de gene gizli düşmanlık denizine açılıyorlardı. Bunu birbirlerinden uzak durarak belirtiyorlardı.</p>
				<p>İvan İlyiç bu durumu doğal saymasaydı, bu uzaklaşmalara üzülebilirdi. Ama durumu yalnız normal saymakla kalmıyor; aile çevresi faaliyetinin amacı kabul ediyordu. Bu amaç, kendini mümkün olduğu kadar bütün tatsızlıklardan korumak, bunlara zararsız, kibar bir şekil vermekti. Bunu da gitgide, ailesiyle daha az vakit geçirerek elde ediyordu. Tersine hareket etmek zorunda kalınca durumu kurtarmak için evde yabancılar bulunmasını sağlıyordu.</p>
				<p>Asıl önemi olan, İvan İlyiç’in memur olmasıydı. Hayatının bütün ilgisini iş dünyasında toplamıştı. Kendini tamamıyla buna vermişti. Gücünü, dilediğini mahvetme imkânının elinde olduğunu anlayışı, mahkemeye girerken, maiyetindekilerle karşılaşırken dıştan da olsa taşıdığı azamet, büyükler ile küçükler üzerindeki etkisi, iş konusunda duyduğu merhamet zevk veriyordu ona. Bütün bunlar, arkadaşlarıyla sohbetler, yemekler, vist partileri hayatını dolduruyordu. Böylece İvan İlyiç, hayatının –genelde– gereken şekilde hoş, nezih geçtiğini düşünüyordu.</p>
				<p>Yedi yıl daha bu şekilde geçti. Büyük kızı artık on altısındaydı. Bir çocukları daha öldü. Kavgalarının baş konusu olan liseli oğulları kaldı ellerinde. İvan İlyiç onu Pravovedenniye okuluna göndermek istemişti. Praskovya Fedorovna, inat olsun diye çocuğu liseye verdi. Kızları evde okuyor, iyi yetişiyordu. Oğlanın da dersleri fena değildi.</p>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f4"><a class="si-backref" href="#ref_f4">4</a><span class="si-footnote-text">. St. Petersburg’da dönemin ünlü bir modaevi. (Y.N.)</span></div>
				
					<div class="si-footnote html5_aside epub-type_footnote" id="f5"><a class="si-backref" href="#ref_f5">5</a><span class="si-footnote-text">. “Her işin sonuna bak.” (Ç.N.)</span></div>
				
					<div class="si-footnote html5_aside epub-type_footnote" id="f6"><a class="si-backref" href="#ref_f6">6</a><span class="si-footnote-text">. Pravovedenniye okulunun direktörü. (Ç.N.)</span></div>
				
					<div class="si-footnote html5_aside epub-type_footnote" id="f7"><a class="si-backref" href="#ref_f7">7</a><span class="si-footnote-text">. St. Petersburg’da dönemin popüler bir restoranı. (Y.N.)</span></div>
				
					<div class="si-footnote html5_aside epub-type_footnote" id="f8"><a class="si-backref" href="#ref_f8">8</a><span class="si-footnote-text">. Rusya’da Ortodoks Kilisesi’nden ayrılmış, eski dini sürdüren bir mezhepten olanlar. (Ç.N.)	</span></div>
				</div>
  </body>
</html>