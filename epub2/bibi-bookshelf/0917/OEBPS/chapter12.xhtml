<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İvan İlyiç’in Ölümü</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter12">
<div class="html5_section">
				<h1>XII</h1>
				<p>O andan itibaren, üç gün ardı kesilmeyen bir feryat başladı. Bu korkunç feryat çift kapı arkasından duyuluyor, dehşet veriyordu.</p>
				<p>Karısına “evet” dediği anda mahvolduğunu, geri dönüşe imkânı kalmadığını; sonun, artık kesin bir sonun geldiğini, gene de kuşkusunun çözülmediğini ve böylece kuşku olarak kalacağını anladı.</p>
				<p>Çeşitli seslerle, “U... Uu... U...” diye bağırıyordu.</p>
				<p>“<em>Ne hoçu!”</em><a class="si-noteref epub-type_noteref" href="#f16" id="ref_f16">16</a> diye tutturan İvan İlyiç, sondaki u’yu uzata uzata haykırıyordu.</p>
				<p>Zaman kavramını silen o üç günde malum siyah torba içinde debeleniyordu... Görünmez, yenilmez bir güç onu bu torbanın içine sokmaya uğraşıyordu.</p>
				<p>Ölüm hükmü giyen bir adamın cellatın elinden kurtulamayacağını bildiği halde çırpınıyor, debeleniyordu. Mücadele için harcadığı bütün çabaya rağmen ona dehşet veren sona her an yaklaşmakta olduğunu hissediyordu. Istırabının, hem o kara deliğin içine sokulmaktan, hem de daha çok, onun içine girememekten olduğunu duyuyordu. Girmesine engel olan, hayatının iyi geçmiş olması inancıydı. Doğru bir hayat yaşadığı görüşü takılıyor, bırakmıyor, bu kadar acı veriyordu ona.</p>
				<p>Birdenbire, bilinmeyen bir güç onu göğsünden, böğründen itti, soluğunu daha çok sıktı. İvan İlyiç deliğe düşüverdi... Orada, deliğin dibinde bir parıltı belirdi... Yolculukta, bazen, tren geri geri giderken ileri gittiği sanılır, sonra birdenbire gerçek yönün farkına varılır. Böyle olmuştu.</p>
				<p>“Evet, hiçbiri gereken şey değildi. Ama zararı yok. Gereken şey de yapılabilir. Bu “gereken şey” de ne acaba?” diye sordu kendi kendine, sonra birdenbire sustu.</p>
				<p>Bu hal, üçüncü günün sonunda ölümüne iki saat kala olmuştu. Tam bu sırada küçük liseli, babasının odasına yavaşça girdi, yatağına sokuldu.</p>
				<p>Can çekişen İvan İlyiç durmadan avazı çıktığı kadar haykırıyor, kollarını savuruyordu. Eli küçük liselinin başına çarptı. Çocuk onu yakaladı, dudaklarına götürdü, ağlamaya başladı.</p>
				<p>Ama bunu düzeltmenin hâlâ mümkün olduğu sonucuna vardı. Kendi kendine, “Gereken şey de ne?” diye sordu, bir şey dinliyor gibi yatıştı, sessizleşti. O zaman birisinin elini öptüğünü duydu. Gözlerini açtı, oğluna baktı. Acıdı ona. Karısı yaklaştı. İvan İlyiç ona da baktı. Kadının ağzı açıktı, burnunun, yanaklarının üstündeki gözyaşlarını silmemişti. Keder dolu bakışlarla süzüyordu onu. İvan İlyiç kadına acıdı. “Evet, üzüyorum onları...” diye düşündü. “Acıyorlar bana. Ben ölünce daha iyi olacak...” Bunu söylemek istedi. Ama söyleyecek hali kalmamıştı. “Zaten iş söylemekte değil, yapmak gerek,” diye düşündü. Karısına oğlunu gösterdi, “Çıkar... yazık... Sana da...” dedi. “<em>Prosti</em>,”<a class="si-noteref epub-type_noteref" href="#f17" id="ref_f17">17</a> diye eklemek istedi. Dili dolaştı, “<em>Propusti</em>,”<a class="si-noteref epub-type_noteref" href="#f18" id="ref_f18">18</a> dedi.</p>
				<p>Bunu düzeltmek için kendinde güç bulamayınca anlamaları gerekenlerin anlayacaklarını bildiği için sadece elini sallayıverdi.</p>
				<p>Birdenbire, onu sıkan, üzen şeylerin hepsinin birden iki yandan, önden, her yandan belirmeye başladığını hissetti. Ailesine acıyordu. Onların üzülmemeleri için bir şeyler yapmalıydı. Bu acıdan onları da kendini de kurtarmak gerekti. “Ne kadar iyi, hem de ne kolay!” diye düşündü. “Ya ağrılar... Onları ne yapmalı?”</p>
				<p>“Ağrı neredesin bakayım?”</p>
				<p>Dinliyor: “Hah, işte. Varsın olsun. Ne yapalım! Ya ölüm? O nerede?”</p>
				<p>İçinde, ölüme karşı her zamanki korkuyu arıyor, bulamıyordu. Hani ölüm? Ne ölümü? Hiç korku yoktu! Çünkü ölüm de yoktu. Ölüm yerine ışık vardı.</p>
				<p>İvan İlyiç, birdenbire, yüksek sesle, “Demek böyleymiş,” dedi. “Ne mutluluk!”</p>
				<p>Bütün bunlar onun için bir anda oluverdi ve bu anın anlamı artık değişmedi.</p>
				<p>Orada bulunanlara göre onun can çekişmesi daha kaç saat sürdü. Göğsünde bir şeyler hırıldıyordu. Bitkin vücudu titremeler içinde sarsılıyordu. Sonra hırıltılar, horultular gitgide seyrekleşti.</p>
				<p>Birisi üzerine eğilerek, “Bitti,” dedi.</p>
				<p>İvan İlyiç bunu duydu, içinden tekrarladı. Kendi kendine, “Ölüm bitti,” dedi. “<em>O</em> yok artık.”</p>
				<p>Derin bir soluk aldı. Bu soluk alış yarıda kaldı. İvan İlyiç boylu boyunca uzandı ve öldü.</p>
				
				<p class="date">25 Mart 1886</p>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f16"><a class="si-backref" href="#ref_f16">16</a><span class="si-footnote-text">. (Rus.) “İstemem.” (Ç.N.)</span></div>
				
					<div class="si-footnote html5_aside epub-type_footnote" id="f17"><a class="si-backref" href="#ref_f17">17</a><span class="si-footnote-text">. (Rus.) “Affet.” (Ç.N.)</span></div>
				
					<div class="si-footnote html5_aside epub-type_footnote" id="f18"><a class="si-backref" href="#ref_f18">18</a><span class="si-footnote-text">. (Rus.) “Bırak geçeyim.” (Ç.N.)</span></div>
				</div>
  </body>
</html>