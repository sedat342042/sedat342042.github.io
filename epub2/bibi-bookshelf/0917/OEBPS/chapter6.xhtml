<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İvan İlyiç’in Ölümü</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter6">
<div class="html5_section">
				<h1>VI</h1>
				<p>İvan İlyiç ölmekte olduğunu duyuyor, üzüntüden kurtulamıyordu. Bütün varlığını, ölmekte olduğu inancı kaplamıştı. Fakat alışmak şöyle dursun manasını kavrayamıyordu.</p>
				<p>Kiesewetter’in<a class="si-noteref epub-type_noteref" href="#f12" id="ref_f12">12</a> <em>Mantık </em>kitabında, “Gaius bir insandır. İnsanlar ölümlü olduklarına göre Gaius da ölümlüdür,” deniyordu.</p>
				<p>İvan İlyiç bu örneği bütün ömrünce yalnız Gaius’a uygulamayı doğru buluyordu. Kendisine uygulamayı ise asla doğru bulmuyordu... Gaius, sıradan bir insan olduğu için bu hüküm doğruydu. Ama İvan İlyiç, Gaius olmadığı gibi sıradan bir insan da değildi. O, öteden beri bambaşka, herkesten apayrı bir varlıktı. O, vaktiyle annesi ve babasıyla, Mitya ve Volodya kardeşleriyle, oyuncaklarıyla, arabacıyla, dadısıyla, sonra da Katenka ile geçen çocukluğunu, delikanlılığını, gençliğini, sevinçleriyle, kederleriyle, heyecanlarıyla anan Vanya idi.</p>
				<p>Gaius, Vanya’nın o kadar sevdiği çizgili lastik topun kokusunu bilir miydi? Gaius onun gibi annesinin elini öper miydi? Annesinin ipek elbisesi Gaius için böyle tatlı hışırdar mıydı? Pravovedenniye okulunda börek yüzünden başkaldıran Gaius muydu? Aşk duygularını hisseden Gaius muydu? Gaius onun gibi duruşma idare edebilir miydi?</p>
				<p>Gaius gerçekten ölümlüdür, onun ölmesi kabul edilebilir. Ama ben, Vanya, İvan İlyiç, ben başkayım... Bütün duygularımla, düşüncelerimle başkayım! Ölüme zorla götürmeme imkân yok. Çok feci bir şey olurdu bu!</p>
				<p>İvan İlyiç böyle düşünüyordu: “Benim de Gaius gibi ölmem gerekseydi, bunu önceden bilirdim. İçim söylerdi bunu... Ama hiç de öyle olmadı. Ben de, bütün arkadaşlarım da, hepimiz, bunun, Gaius’taki gibi olmayacağını anlıyorduk. Oysa şimdi böyle bir şey... yo, mümkün değil! Mümkün değil ama oldu işte. Neden bu? Nasıl anlamalı bunu?..”</p>
				<p>İvan İlyiç bir türlü kavrayamıyor; bu düşünceyi yalan yanlış hastalıklı bir düşünce gibi kendinden uzaklaştırmaya, yerini başka, doğru, salim düşüncelere yöneltmeye çalışıyordu. Fakat bu düşünce, hatta düşünce gibi değil, gerçek gibi gelip önüne dikiliyordu. O zaman bu düşüncenin yerine, sırayla başka düşünceler çağırıyor, bunlarda bir dayanak noktası bulmayı umuyordu. Ölüm fikrini örten eski düşünce şekline dönmek istiyordu. İşin tuhafı, önceleri ölümü ondan gizleyen şeyler şimdi aynı etkiyi yapmıyordu.</p>
				<p>İvan İlyiç o aralar zamanını, ona ölümü unutturan eski duygularını canlandırmaya uğraşmakla geçiriyordu. Bazen kendi kendine, “İşimle meşgul olayım. Eskiden işim hayatımı dolduruyordu,” diyor, bütün kuşkularını kafasından atarak duruşmaya giriyor, arkadaşlarıyla konuşmaya başlıyordu. Öteden beri alıştığı gibi dalgın, düşünceli bir bakışla mahkeme kalabalığını süzerek zayıflamış elleriyle meşe ağacından koltuğun kenarına dayanarak oturuyordu. Her zamanki gibi, arkadaşına eğilerek dava dosyasını yanına çekip fısıldaşarak, sonra birdenbire gözlerini kaldırıp koltuğunda doğrularak belirli kelimeleri söylüyor, duruşmaya başlıyordu.</p>
				<p>Fakat tam duruşmanın ortasında, böğründeki ağrı davanın gidişine önem vermeden sinsi, kemirici işine başlıyordu. İvan İlyiç hem kulak veriyor, hem de buna ait düşünceden sıyrılmaya çalışıyordu. Ama ağrı yıkıcı işine devam ediyordu. “Öteki”<a class="si-noteref epub-type_noteref" href="#f13" id="ref_f13">13</a> geliyor ve önünde dikiliyordu. İvan İlyiç’e bakıyordu; o da bu bakışın altında taş kesiliyor, gözleri donuklaşıyordu. Yeniden kendi kendine sormaya başlıyordu: “Acaba, gerçek yalnız o mu?..” O zaman arkadaşlarıyla etraftakiler, onun gibi parlak, ince bir yargıcın şaşırıp hata yaptığını hayretle, üzüntüyle görüyorlardı. İvan İlyiç silkinerek kendini toparlamaya çabalıyor, duruşmayı böylece sona erdiriyordu. Sonra, mahkeme işlerinin onu kendinden gizlemek istediği şeye karşı eskisi gibi koruyamayacağını, mahkeme işleriyle “ondan” kurtulamayacağını kederle anlıyor, üzgün üzgün eve dönüyordu. En kötüsü, “o”<em>, </em>İvan İlyiç’i, İvan İlyiç bir şey yapsın diye değil, yalnız “ona”, tam gözlerinin içine baksın ve hiçbir şey yapmadan sonsuz acılar çeksin diye kendine çekiyordu.</p>
				<p>Bundan sıyrılmaya çalışan İvan İlyiç başka bir teselli, başka bir kaçamak arıyordu. Buluyor, bunlar onu kısa bir zaman için kurtarır gibi oluyordu. Ama kısa zamanda bu avuntular da siliniveriyor, daha doğrusu güçlerini yitiriyorlardı. Sanki “Öteki” her şeye hâkimdi, hiçbir şey ona karşı gelmeye kadir değildi.</p>
				<p>Kendi eliyle döşediği oturma salonuna son zamanlarda her girişinde cilalı masanın üzerinde bir çizik gözüne ilişti. Döşemesine hayatını feda ettiği bu salona her girişte zehirli bir gülüşle gülerdi. Hastalığının o malum düşmeden sonra başladığını biliyordu.</p>
				<p>İvan İlyiç, masadaki çiziğin nereden geldiğini araştırdığında, bunu, albümün üstündeki kenarı kalkmış bronzdan bir süsün yaptığı sonucuna vardı.</p>
				<p>Kendi eliyle özenerek düzenlediği bu pahalı albümü aldı, evirip çevirerek kızıyla arkadaşlarının savrukluğuna kızdı. Albümün kapaklarının biri hırpalanmış, fotoğraflar ters konmuştu. İvan İlyiç özenle her şeyi yeniden düzene soktu, kenardaki kabartmayı düzeltti.</p>
				<p>Aklına, bütün bu albüm takımlarını öbür köşeye, çiçeklerin yanına yerleştirmek geldi. Uşağı çağırdı, kızıyla karısı yardıma geldi. Ama fikrini beğenmeyerek razı olmayıp karşı koydular. İvan İlyiç tartışmaya girişip kızdı. Bunun da kendine göre iyi tarafı vardı: “Öteki”ni unutuyor, görmüyordu.</p>
				<p>Bir eşyanın yerini değiştirirken karısı, “Bırak canım, uşaklar yaparlar; dokunur sana,” deyince, “o” birdenbire karşısına dikildi.</p>
				<p>Paravanın arkasından gözüktü, İvan İlyiç gördü “onu”, iyice seçti. Kaybolacağını umut etti ve istemeyerek böğründeki sızıyı dinledi. İşte orada aynı yere yerleşmiş, her zamanki gibi sızlıyor... İvan İlyiç artık unutmuyor. “Öteki” de çiçekler arasından açıktan açığa ona bakarak sırıtıyor, “Bütün bunlara ne gerek var!” gibilerden...</p>
				<p>“Benim bir perde yüzünden, savaş yapmış gibi hayatımı kaybettiğim gerçek mi? Mümkün mü bu?.. Ne kadar feci, anlamsız bu! Mümkün değil, ama oldu işte...”</p>
				<p>Çalışma odasına gidip yattı, gene “onunla” baş başa kaldı. Göz göze. Yapılacak bir şey yok. Yalnız “ona” bakmak ve buz kesilmek...</p>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f12"><a class="si-backref" href="#ref_f12">12</a><span class="si-footnote-text">. Johann Gottfried Karl Christian Kiesewetter (1766-1819): Kant felsefesini herkesin anlayabileceği bir forma sokan ve Rus okullarında okutulan mantık kitabının yazarı olan Alman felsefeci.</span></div>
				
					<div class="si-footnote html5_aside epub-type_footnote" id="f13"><a class="si-backref" href="#ref_f13">13</a><span class="si-footnote-text">. Azrail.</span></div>
				</div>
  </body>
</html>