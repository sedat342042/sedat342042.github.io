<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İvan İlyiç’in Ölümü</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter7">
<div class="html5_section">
				<h1>VII</h1>
				<p>Nasıl olduysa oldu; ama nasıl olduğu hakkında bir şey söylenemezdi, çünkü her şey adım adım ve belirsizce oluyordu. Hastalığının üçüncü ayında başta kendisi olmak üzere İvan İlyiç’in karısı, kızı, oğlu, hizmetçiler, dostlar ve doktorlar, onun başkalarını ancak bir yönden ilgilendirdiğini biliyorlardı artık. Bu, onun ortadan ne zaman kalkacağını, etraftaki canlıları varlığıyla tedirgin etmeye ne zaman son vereceğini, kendisinin de çektiklerinden ne zaman kurtulacağını bilmekten ibaretti.</p>
				<p>Geceleri giderek daha az uyuyordu. Afyon veriyorlardı; sonra da morfin iğnelerine başladılar. Bunlar acılarını azaltmıyordu; başlangıçta yarı uyku halinde duyduğu ağır bir sıkıntı, bir yenilik gibi onu yatıştırıyordu. Fakat bu sıkıntı, zamanla, açık ağrılardan daha üzücü gelmeye başladı.</p>
				<p>Yemekleri özel olarak doktorların emirleri uyarınca yapılıyordu. Bunlar da günden güne tatsızlaşıyor, tiksindirici geliyordu ona.</p>
				<p>Tuvaleti de düzenlenmişti ayrıca. Bundan her defasında ayrı bir azap duyuyordu: Pislik, utanç, koku ve bunlara başka birisinin tanık olması İvan İlyiç’i dehşetli üzüyordu. Bu, en can sıkıcı işte de bir teselli sebebi bulmasını bildi. Temizliğine uşak Gerasim bakıyordu.</p>
				<p>Gerasim akça pakça, şehir yemekleriyle semirmiş genç bir köylüydü. Yüzü daima neşeli, pırıl pırıldı. İvan İlyiç başta, yerel giysileri her zaman tertemiz olan bu adamın böyle pis bir işle uğraşmasından üzüntü duyardı.</p>
				<p>Bir keresinde, lazımlıktan kalkıp da pantolonunu çekecek gücü kendinde bulamayınca oradaki yumuşak koltuğa yığılıverdi. Adaleleri belirgin şekilde görünen halsiz bacaklarına korku dolu bakışlarını dikti. Odaya hafif, ama kuvvetli adımlarla Gerasim girdi. Ayağında kalın ayakkabılar vardı. Ayakkabıları katran kokusuyla birlikte temiz bir kış havası da getirdi. Üzerinde, kendir bezinden önlükle temiz bir basma mintan vardı. Mintanın sıvalı kollarından genç, sağlam, çıplak kolları görünüyordu.</p>
				<p>Gerasim, İvan İlyiç’e bakmadan ve besbelli hastayı incitmemek için yüzünden akan hayat sevincini gizlemeye çalışarak lazımlığa yaklaştı. İvan İlyiç ona halsiz bir sesle, “Gerasim,” diye seslendi.</p>
				<p>Gerasim birdenbire toparlanıverdi. Bir yanlışlık yaptım diye korkmuştu galiba. Sakalları yeni yeni çıkan körpe, saf, genç yüzünü hızla hastaya doğru çevirdi.</p>
				<p>“Bir şey mi buyurdunuz Beyim?”</p>
				<p>“Belki tiksiniyorsun, oğlum... Artık kusuruma bakma. Yapamıyorum.”</p>
				<p>Gerasim parlayan bakışlarını ona çevirdi, taptaze, beyaz dişleriyle gülümseyerek, “Öyle şey mi olur Beyim! Hastasınız...” dedi.</p>
				<p>Becerikli, kuvvetli elleriyle alıştığı işi yapıp bitirdikten sonra sessiz adımlarla dışarı çıktı. Beş dakika sonra aynı hafif yürüyüşüyle döndü. İvan İlyiç hep koltukta oturuyordu. Uşak yıkayıp temizlediği lazımlığı yerine koydu. İvan İlyiç, “Bana yardım et, ne olursun Gerasim,” dedi. “Yanıma gel... (Gerasim yaklaştı.) Kaldır beni. Yalnız yapamıyorum... Dimitri’yi de dışarı gönderdim...”</p>
				<p>Gerasim yanına geldi. Güçlü kollarıyla onu tıpkı çevik yürüyüşü gibi becerikli ve yumuşak bir hareketle kaldırıp öylece tuttu. Öbür eliyle pantolonunu yukarı çekti, hastayı tekrar oturtmak istedi. Fakat İvan İlyiç kanepeye kadar götürmesini söyledi. Gerasim zahmetsizce, sanki hiç dokunmadan, kucağında götürür gibi kanepeye bıraktı onu.</p>
				<p>“Sağ ol. İyi beceriyorsun... böyle işleri.”</p>
				<p>Gerasim gene gülümsedi, odadan çıkacak gibi oldu. Ama İvan İlyiç ondan o kadar hoşlanmıştı ki bırakmak istemedi.</p>
				<p>“Bak oğlum, şu sandalyeyi çekiver lütfen. Hayır, bunu değil, ötekini; ayaklarımın altına sür. Ayaklarım yüksekte olunca daha iyi hissediyorum kendimi.”</p>
				<p>Gerasim sandalyeyi getirip hiç çarpmadan birden yere bıraktı, hastanın ayaklarını üstüne koydu. İvan İlyiç, Gerasim ayaklarını yükseğe kaldırınca daha iyi hissetti kendisini.</p>
				<p>“Hah, böyle daha iyiyim. Şu yastığı da ayaklarımın altına koy bari.”</p>
				<p>Gerasim bunu da yaptı. Gene İvan İlyiç’in ayaklarını kaldırıp indirdi. Kaldırırken İvan İlyiç daha iyi hissetti kendisini, indirince yeniden fenalaşır gibi oldu.</p>
				<p>“İşin var mı Gerasim?” diye sordu.</p>
				<p>Beylerle nasıl konuşmak gerektiğini şehirlilerden öğrenen Gerasim, “Hayır efendim,” dedi.</p>
				<p>“Yapılacak ne işin kaldı?”</p>
				<p>“Ne işim var ki!.. Hepsini yaptım bitirdim zaten. Yarına kırılacak odun kaldı bir...”</p>
				<p>“Öyleyse ayaklarımı şöyle yüksekte tut, olmaz mı?”</p>
				<p>“Neden olmasın? Olur.”</p>
				<p>Hastanın ayaklarını kaldırdı. İvan İlyiç’e, artık ağrılarını hiç duymuyormuş gibi geldi.</p>
				<p>“Odun ne olacak?”</p>
				<p>“Hiç meraklanmayın. Ona da yetişiriz.”</p>
				<p>İvan İlyiç Gerasim’e, oturarak ayaklarını tutmasını söyledi ve onunla konuşmaya başladı. İşin tuhafı, Gerasim ayaklarını tutarken iyileşmiş gibiydi.</p>
				

				<p class="margin-double">O günden sonra İvan İlyiç arada bir Gerasim’i çağırıyor, ayaklarını onun omuzlarına koyarak konuşmaktan zevk alıyordu. Gerasim bunu zahmet çekmeden, istekle, sade, içten bir tavırla ve İvan İlyiç’i duygulandıran bir iyi kalplilikle yapıyordu. Başka insanların varlığı, gücü ve dirliği İvan İlyiç’e dokunduğu halde Gerasim onu üzmüyor, tersine yatıştırıyordu.</p>
				<p>İvan İlyiç’in başlıca üzüntüsü, kendisine söylenen yalandı. Nedense bu yalan herkes tarafından kabul edilmişti. Güya o, yalnızca çok hastaydı... Sakinleşerek tedavi edilirse çok iyi sonuca varılacaktı. Oysa İvan İlyiç, ne yapılırsa yapılsın sonucun daha korkunç, acıdan ve ölümden başka şey olmadığını biliyordu. Bu yalan üzüyordu onu. Herkesin ve kendisinin bildiği şeyi açıkça söylemek istemeyişlerine, feci halini yalanla örtüp onu da bu yalana katmalarına üzülmemek elinden gelmiyordu.</p>
				<p>Yalan, ölümün arifesinde çevresini kaplayan bu yalan; onların korkunç, muhteşem ölüm olayını ziyaretleriyle örtmeye çalışarak, yenmeye hazırlanan mersinbalıkları seviyesine indirdikleri bu yalan, İvan İlyiç için son derece acı vericiydi. İşin tuhafı, çevresindekiler ona bu hokkabazlıkları yaparken kaç kez, “Bırakın şu yalanları! Ölmekte olduğumu siz de biliyorsunuz, ben de biliyorum. Yalan söylemekten vazgeçin bari!” diye bağıracak gibi oluyordu. Ne var ki hiçbir zaman kendinde bunu yapacak gücü bulamıyordu.</p>
				<p>Korkunç, feci ölüm olayını çevresindekilerin, rastlantısal, tatsız bir olay, hatta bir münasebetsizlik olarak gördüklerini hissediyordu (ona, üstünden kötü kokular saçarak salona giren bir adam gibi davranıyorlardı). İvan İlyiç’i, hayatı boyunca yolundan ayrılmadığı terbiye ve kibarlık, bu seviyeye indirmişti. Kimse halini anlamak istemediği için acımıyordu da ona. Yalnızca Gerasim onun durumunu anlıyor, ona acıyordu. Bu yüzden İvan İlyiç kendini yalnız Gerasim’le birlikte olduğu zamanlar iyi hissediyordu. Gerasim, bütün gece sabaha kadar onun ayaklarını tuttuğu ve yatmak istemediği zamanlar kendini daha iyi hissediyordu.</p>
				<p>“Hiç meraklanmayın İvan İlyiç; sonra uyurum,” derdi Gerasim.</p>
				<p>Arada bir, senli benli konuşan Gerasim, “Keşke sen hasta olmasaydın,” diye hastanın gönlünü almaya çalışıyordu.</p>
				<p>Yalan söylemeyen yalnız Gerasim’di. İşin aslını yalnız onun anladığı, bunu gizlemeye gerek görmediği ve erimiş efendisine açıkça acıdığı belliydi. Hatta bir sefer onu yatmaya gönderen İvan İlyiç’e olanca saflığıyla, olduğu gibi, “Hepimiz öleceğiz. Elimizden gelirken neden çalışmayalım,” diye hastayı avuttu.</p>
				<p>Gerasim bu sözlerle, özellikle, ölümlü birisine hizmet ederken bu işe karşı bezginlik filan duymadığını anlatmak istiyordu. Kendi sırası gelince başka birisinin de onun için aynı hizmette bulunacağını umuyordu.</p>
				<p>Bu yalandan başka İvan İlyiç’e son derece acı gelen bir şey daha vardı; hiç kimse ona, kendi istediği gibi acımıyordu... Bu da, belki, bu yalana bağlı bir şeydi. Bazı dakikalar, geçirdiği acı buhranlarından sonra –kendi kendine bile açıklamaktan çekindiği halde– hasta bir çocuğa acıdıkları gibi, ona da acımalarını istiyordu... Çocuklar gibi sevilip avutulmayı, birisinin başında ağlamasını istiyordu. Önemli bir kişi olduğunu, sakalı artık kırçıllaştığı için buna imkân olmadığını bildiği halde gene de istiyordu...</p>
				<p>Onu Gerasim’e bağlayan şey, bu isteğin az da olsa yerine gelmesiydi. Gerasim’in yakınlığı İvan İlyiç’in tek tesellisiydi.</p>
				<p>Evet, İvan İlyiç ağlamak, okşanmak, başında ağlayanları görmek istiyordu. Arkadaşı, mahkeme üyesi Şebek gelip yokluyordu onu. İvan İlyiç ona açılıp içini dökeceği yerde somurtur, sert, haşin bir tavır takınarak, elinde olmadan, temyiz edilen bir karardan söz açar, bundaki fikrini hararetle savunmaya başlardı.</p>
				<p>İvan İlyiç’in hayatının son günlerini en çok çevresindeki ve kendi içindeki bu yalan zehirliyordu.</p>
				</div>
  </body>
</html>