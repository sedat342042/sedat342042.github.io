<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İvan İlyiç’in Ölümü</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter8">
<div class="html5_section">
				<h1>VIII</h1>
				<p>Sabah vaktiydi. Sabah... çünkü Gerasim gitmiş, yerine uşak Piotr gelmişti.</p>
				<p>Piotr mumları söndürdü, perdelerden birini açtı, yavaşça, gürültü etmemeye çalışarak odayı toplamaya başladı. Sabah mıydı, akşam mıydı; cuma mıydı, pazar mıydı?.. Hepsi birdi bunların. Her günü bir an olsun dinmeyen, ıstırap veren ağrılarla, umutsuzca süren gene de henüz sönmemiş yaşama duygusuyla; yaklaşan biricik gerçekle, hep o uğursuz, korkunç ölüm ve hep aynı yalanla doluydu. Bu durumda hangi saatin, günün, haftanın sözü olurdu...</p>
				<p>“Çayınızı getireyim mi Beyefendi?”</p>
				<p>İvan İlyiç, “Uşak intizam istiyor; beyler sabahleyin çay içmeli,” diye düşündü, kısaca, “İstemez,” dedi.</p>
				<p>“Kanepeye geçmek ister misiniz?”</p>
				<p>“Odayı toplayacak. Ona engel oluyorum. Pislik kaynağı, düzeni bozan bir unsurum ben...”</p>
				<p>“Hayır; rahat bırak beni,” diye ters bir cevap verdi.</p>
				<p>Uşak ortalığı topladı. İvan İlyiç elini uzattı. Piotr hizmete hazır bir halde yanına koştu.</p>
				<p>“Bir emriniz mi var Beyefendi?”</p>
				<p>“Saat...”</p>
				<p>Piotr, hastanın eli altında duran saati aldı, ona uzattı.</p>
				<p>“Sekiz buçuk. Daha kalkmadılar mı?”</p>
				<p>“Hayır efendim. Vladimir İvanoviç (oğlu) liseye gittiler. Praskovya Fedorovna, arayacağınız zaman uyandırmamızı emrettiler. Uyandıralım mı?”</p>
				<p>“Yo, istemez.”</p>
				<p>“Çay içsem, nasıl olur acaba,” dedi kendi kendine. “Şey... getir bir çay bakalım!”</p>
				<p>Piotr kapıya gitti. İvan İlyiç yalnız başına kalmaktan korktu.</p>
				<p>“Ne yapsam da onu burada oyalasam?.. Hah, ilaç var...”</p>
				<p>“Piotr, ilacımı ver.”</p>
				<p>“Alayım bari, belki fayda eder...”</p>
				<p>Kaşığı aldı. Ağzında bildiği baygın, tatlımsı ve hayattan umut kestiren tadı duyunca, “Yok, fayda etmez! Bütün bunlar saçma, boş şeyler...” diye karar verdi. “Hayır, inanmam artık. Fakat bu ağrı nereden geliyor? Bir dakikacık dinse bari!”</p>
				<p>İnledi. Piotr geri döndü.</p>
				<p>“Yok yok, git. Çayımı getir.”</p>
				<p>Piotr çıktı. İvan İlyiç yalnız kalınca gene inledi. Bu kez ağrı büsbütün şiddetlendiği halde ondan değil de daha çok iç sıkıntısından inlemişti. “Hep aynı şey... Bitmek bilmeyen gün ve geceler... Çabuk olsa bari! Ama şu çabuk olan ne acaba? Ölüm, karanlık. Hayır, ölüm olmasın da ne olursa olsun.”</p>
				<p>Piotr tepsi içinde getirdiği çayla odaya girince İvan İlyiç, karşısında kim ve ne olduğunu anlamadan uzun uzun, şaşkın bir bakışla ona baktı. Piotr’un bu bakıştan bozulduğunu anlayınca kendine gelebildi ancak.</p>
				<p>“Ha,” dedi. “Çay mı? Peki. Koy şuraya. Ama önce yıkanmama yardım et. Bir de temiz gömlek...”</p>
				<p>İvan İlyiç yıkanmaya başladı. Dinlene dinlene ellerini, yüzünü yıkadı. Dişlerini fırçaladı. Saçını tararken aynaya baktı. Bakınca korktu. En çok saçlarının sarı alnına dümdüz yapışmasından ürkmüştü.</p>
				<p>Gömleğini değiştirirken, vücuduna bakıp daha çok korkacağını bildiği için gözlerini kaçırdı. Tuvaletini bitirdikten sonra ropdöşambrını giydi, battaniye ile örtündü, çay içmek üzere koltuğa oturdu. Bir dakika kadar adeta canlanmış hissetti kendini. Ama çay içmeye başlar başlamaz gene aynı tadı, aynı ağrıyı duydu. Çayını zorla bitirdi, ayaklarını uzatarak yattı, Piotr’u da gönderdi.</p>
				<p>Hep aynı şey... Kâh bir umut kıvılcımı parlıyor, kâh bir keder deryası kabarıyordu; hep ağrı, hep ağrı, hep keder ve hep aynı şey... Yalnız kalmaktan içi sıkılıyordu. Birisini çağırmak istedi. Ama başkalarının yanında daha kötü olduğunu önceki deneyimlerinden biliyordu. “Bari gene morfin verseler de kendimden geçsem. Doktora söyleyeyim, bulsun bir şey. Dayanılmaz buna... dayanılmaz!”</p>
				<p>Bir iki saat böyle geçti. Birdenbire zil sesi duyuldu dışarıdan. “İnşallah doktordur,” diye düşündü. Gerçekten doktordu bu. Canlı, zinde, besili ve neşeliydi. Yüzünde, “Siz bir şeyden korktunuz, ama biz hemen işi düzene koyarız!” diyen bir ifade vardı. Gerçi doktor bu tavrın burada yersiz olduğunu biliyordu, ne var ki bir kez bu hale gelmişti artık. Ziyaretlere gitmek üzere frakını daha sabahtan giyenler gibi onu üstünden atamazdı bir daha.</p>
				<p>Doktor canlı, teselli etmek isteyen bir halle ellerini ovuşturup, “Üstüm soğuk. Dışarısı iyice soğuk. İzin verin ısınayım önce,” dedi.</p>
				<p>Bunu, sanki iş onun ısınmasındaymış, ısınınca her işi yoluna koyacakmış gibi söylemişti.</p>
				<p>“E, nasılsınız bakalım?”</p>
				<p>İvan İlyiç, “Yalan söylemekten hiç mi sıkılmıyorsun sen?” diyen bir ifadeyle doktora baktı. Doktor bu soruyu anlamak istemedi.</p>
				<p>“Hep aynı, diyor İvan İlyiç. “Çok kötü. Ağrı bir türlü geçmiyor, alt edilmiyor... Bir şey bulsak!”</p>
				<p>“Ah bu hastalar, hep böyledir işte!.. Eh, artık ısınmış gibiyim. Titiz Praskovya Fedorovna bile hararet dereceme itiraz etmez herhalde. Merhaba!”</p>
				<p>Doktor, İvan İlyiç’in elini sıktı. Deminki hoppaca halini bırakarak ciddi bir tavırla hastanın muayenesine girişti. Nabzına baktı, derecesini aldı, vurmalara, dinlemelere başladı.</p>
				<p>İvan İlyiç, bütün bunların saçma, kof yalanlar olduğunu kesin olarak biliyordu. Bununla birlikte, doktor diz çökerek üstüne eğilip kulağını kâh yukarı kâh aşağı koydukça, yüzüne manalı bir ifade vererek onun üstünde birtakım hareketler yaptıkça İvan İlyiç kendini kaptırdı. Tıpkı vaktiyle, hepsinin yalan söylediklerini bildiği halde avukatların nutuklarına kapıldığı gibi...</p>
				<p>Doktor, kanepenin üstünde diz çökmüş, hâlâ bir yanını muayene etmekle meşgulken kapıda Praskovya Fedorovna’nın ipekli elbisesi hışırdadı. Doktorun gelmesi kendisine haber verilmediği için Piotr’u nasıl azarladığı duyuldu.</p>
				<p>İçeriye girdi. Kocasını öptü ve hemen, kalkalı çok olduğunu, doktorun gelişinde yanlarında bulunmayışının sadece bir tesadüf olduğunu açıklamaya girişti.</p>
				<p>İvan İlyiç ona baktı. Her şeyini ayrı ayrı inceledi. Karısının, beyazlığını, tombulluğunu, ellerinin, boynunun parlaklığını, saçlarının parıltısını, hayat dolu gözlerinin ışıltısını suç olarak görüyordu. Bütün ruhuyla nefret ediyordu ondan. Dokunuşu, içinde bir nefret dalgası kabarttığı için ıstırap veriyordu ona.</p>
				<p>Praskovya Fedorovna’nın ona ve hastalığına karşı aldığı tavırda hiç değişiklik yoktu. Hastalarla temasta belli tavırlar takınan doktor bu hallerinden nasıl vazgeçemezse, o da kocasına karşı kendine göre bir tavır aldı. Güya İvan İlyiç gereken şeyleri yapmıyordu ve kabahat hep kendisindeydi... O da bu yüzden, kocasını sevdiği için sitem etti... Praskovya Fedorovna aynı tavırla, “Söz dinlemiyor ki efendim. İlacını vaktinde almıyor. Yatış biçimi de onun için zararlı olabilir: Hep ayaklarını yukarı kaldırıp yatıyor,” dedi.</p>
				<p>Praskovya Fedorovna doktora, kocasının ayaklarını Gerasim’e havaya kaldırttığını anlattı. Doktor, “Ne yapalım, bu hastalar bazen böyle saçma şeyler yaparlar. Mazur görmeli,” gibilerden yarı alaylı, yarı acıyan bir gülümseyişle gülümsedi.</p>
				<p>Muayene bittikten sonra doktor saatine baktı. Praskovya Fedorovna, İvan İlyiç’e, ister darılsın ister darılmasın, bugün için meşhur doktoru çağırdığını haber verdi. Mihayil Daniloviç’le (her zamanki doktorun adı) ikisi bakıp bir karara varacaklardı.</p>
				<p>“Rica ederim, itiraz etme. Kendim için yapıyorum bunu.”</p>
				<p>Kadın bunu biraz alayla söylemiş, her şeyi onun için yaptığını ve ancak bunun için reddedilmeyi haklı bulmadığını hissettirmişti.</p>
				<p>İvan İlyiç ses çıkarmıyor, yüzünü buruşturuyordu. Çevresini saran yalan ağı o kadar dolaşmış, karışmıştı ki içinden çıkmak hayli güçtü. Karısı ona yaptığı her şeyi sırf kendisi için yapıyordu... Kendisi için yaptığını da açıkça söylüyordu. Hesapça, yapılanlar o kadar olağanüstü şeylerdi ki, onun bundan ters bir sonuca varması gerekiyordu.</p>
				<p>Gerçekten de saat on bir buçukta o meşhur doktor geldi. Yeniden dinlemeler, İvan İlyiç’in yanında ve dışarıda böbreğe, bağırsağa dair imalı konuşmalar, sorular ve cevaplar başladı. Sorular ve cevaplar az sonra öyle bir havaya büründü ki, hayat ile ölüm gibi gerçek ve İvan İlyiç için biricik önemli mesele, tekrar bir böbrek-bağırsak meselesi haline geldi. Böbrekler ve bağırsaklar bir türlü görevlerini yapamıyorlardı ve ünlü doktor ile Mihayil Daniloviç neredeyse üstlerine saldırarak onları zorla düzene sokacaklardı.</p>
				<p>Meşhur doktor veda ederken görünüşte ciddi ama umutsuz değildi. İvan İlyiç’in korku, umut ışıkları parlayan gözlerini ona kaldırarak iyileşmesine imkân olup olmadığını cesaretsizce soruşuna, kesin olarak garanti etmemekle beraber ihtimal mevcut olduğu cevabını verdi.</p>
				<p>İvan İlyiç’in doktoru uğurlayan umut dolu bakışı öyle acıklıydı ki Praskovya Fedorovna vizite parasını vermek için odadan çıkarken ağladı.</p>
				<p>Doktorun umut verici sözlerinin etkisi uzun sürmedi. Gene aynı oda, aynı tablolar, perdeler, duvar kâğıdı, ilaç şişeleri ve hep o ağrılı beden... İvan İlyiç inlemeye başladı. İğne yaptılar. Daldı. Ayıldığı zaman ortalık kararıyordu. Yemeğini getirdiler. Çorbadan zorla birkaç kaşık içti. Gene aynı şey, gene yaklaşan gece...</p>
				<p>Akşam yemeğinden sonra saat yedide odasına Praskovya Fedorovna girdi. Akşam toplantısına gidiyor gibi giyinmişti. İri göğüslerini korseyle bastırmıştı. Yüzünde pudra izleri vardı. Tiyatroya gideceklerini ona sabahtan hatırlatmıştı. Sarah Bernhardt şehirdeydi. Locaları vardı. Bilet alınması için İvan İlyiç ısrar etmişti. Ama şimdi bunu unutmuştu; karısının süsü gücüne gidiyordu. Çocukları terbiye etmek, estetik bir zevk kazandırmak amacıyla tiyatroya gitmelerinde ısrar ettiğini hatırlayınca kırgınlığını açığa vurmadı.</p>
				<p>Praskovya Fedorovna odaya kendinden memnun, aynı zamanda sanki suçlu bir halle girmişti. Kocasının yanına oturdu, sağlık durumunu sordu.</p>
				<p>İvan İlyiç, kadının, öğrenecek bir şey olmadığını bildiğini, bu soruyu cevap almak için değil, laf olsun diye sorduğunu biliyordu.</p>
				<p>Praskovya Fedorovna konuşmaya başladı. Gitmek zorunda olmasa yerinden kıpırdamayacağını söyledi. Loca alınmıştı. Liza ile Petrişçev (sorgu yargıcı, kızlarının nişanlısı) gittikleri için, onları yalnız bırakmak mümkün değildi tabii. Oysa yanında otursa daha zevk alırdı. Bari o evde yokken doktorların söylediklerini yapsaydı...</p>
				<p>“Şey... Fedor Dimitriyeviç (nişanlı) sana uğramak istiyordu. Gelsin mi? Liza da... Gelsin.”</p>
				<p>Kızı süslenmiş, nesi varsa ortada olan genç vücuduyla odaya girdi. İvan İlyiç’in bedeni ona sonsuz ıstırap çektirirken o kendininkini sergiliyordu.</p>
				<p>Sağlam yapılı, güçlü kuvvetli, her halinden âşık olduğu anlaşılan Liza, mutluluğuna gölge düşüren hastalığa, ıstıraba ve ölüme için için kızıyordu.</p>
				<p>Fraklı, saçları Kapulvari kıvrılmış; beyaz yakanın sımsıkı sardığı uzun, damarlı boyunlu Fedor Dimitriyeviç de elinde silindir şapkasıyla içeri girdi. Kocaman, beyaz kolalı göğüslük, kuvvetli baldırlarını saran siyah pantolon giymiş, beyaz eldiven takmıştı.</p>
				<p>İvan İlyiç’in liseli oğlu da, Fedor Dimitriyeviç’in arkasından sine sine, görünmek istemezmiş gibi süzülüverdi. Zavallı, yeni resmî elbisesini giymiş, beyaz eldiven takmıştı. Gözlerinin altında, İvan İlyiç’in anlamını çok iyi bildiği müthiş morartılar vardı.</p>
				<p>Oğluna karşı her zaman şefkat duyardı. Çocuğun ürkek, acıyan bakışları korkunçtu. İvan İlyiç, bu evde, Gerasim’den başka bir de Volodya’nın onu anladığını, ona acıdığını düşünüyordu.</p>
				<p>Hepsi oturdular, gene sağlığını sordular. Araya sessizlik girdi. Liza annesinden dürbünü istedi. Ana kız arasında dürbünü nereye koydukları hakkında hafif bir tartışma çıktı. Tatsız bir durum oldu.</p>
				<p>Fedor Dimitriyeviç İvan İlyiç’e, Sarah Bernhardt’ı görüp görmediğini sordu. İvan İlyiç ilkin sorulanı anlamamıştı. Sonra, “Hayır,” dedi. “Siz gördünüz mü?”</p>
				<p>“Evet. <em>Adrienne Lecouvreur</em>’de.<a class="si-noteref epub-type_noteref" href="#f14" id="ref_f14">14</a>”</p>
				<p>Praskovya Fedorovna, artistin özellikle filanca piyeste güzel olduğunu söyledi. Kızı itiraz etti. Oyunun inceliği, gerçekliği üzerine her zamanki konuşmalardan biri başladı. Konuşmanın ortasında Fedor Dimitriyeviç İvan İlyiç’e baktı ve birdenbire sustu. Ötekiler de bakıp sustular. İvan İlyiç ateş gibi parlayan gözlerini önüne dikmişti, onlara kızıyordu besbelli. Durumu düzeltmek gerekiyordu, ama buna imkân yoktu. Ne yapıp edip ortalığı saran sessizliği bozmak gerekiyordu, ama buna kimse cesaret edemiyordu. Herkes, ortada dönen kibar yalan ağının bozularak gerçeğin birden ortalığa yayılacağı kuşkusu içindeydi. İlk davranan Liza oldu, sessizliği bozdu. Herkesin duyup açıkça söyleyemediğini ağzından kaçırıverdi, “Eh, gideceksek gidelim, vakit geldi,” dedi. Babasının hediyesi olan saatine baktı.</p>
				<p>Yalnız ikisinin bildikleri bir şey için genç adama hafifçe, anlamlı anlamlı gülümsedi. Sonra elbisesini hışırdatarak ayağa kalktı.</p>
				<p>Liza’nın arkasından hepsi kalktılar, vedalaşıp gittiler.</p>
				<p>Çıktıkları zaman İvan İlyiç, adeta iyileşmiş gibi hissetti kendini. Yalan gitmiş, onlarla beraber çıkmıştı, ama ağrılar kaldı... Aynı ağrı, aynı koku yüzünden ne ağırlaşıyor ne de iyileşiyordu. Hatta gittikçe kötüleşiyordu.</p>
				<p>Gene dakikalar dakikaları, saatler saatleri kovalamaya başladı. Hep aynı şey ve her şeye rağmen önüne geçilmez korkunç son...</p>
				<p>Piotr’un sorusuna, “Evet, Gerasim’i gönderin bana,” diye cevap verdi.</p>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f14"><a class="si-backref" href="#ref_f14">14</a><span class="si-footnote-text">. Yaşamı ölümünden yüzyıl sonra trajik bir oyuna esin kaynağı olan Fransız tiyatro oyuncusu. Eugène Scribe ve Ernest Legouvé’nin birlikte yazdıkları <em>Adrienne Lecouvreur</em> (1849) adlı oyun onun yaşamının daha çok sansasyon yaratmış yönlerini ele alıyordu. (Y.N.)</span></div>
				</div>
  </body>
</html>