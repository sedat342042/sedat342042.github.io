<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İvan İlyiç’in Ölümü</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter5">
<div class="html5_section">
				<h1>V</h1>
				<p>İki ay böyle geçti. Yılbaşından önce İvan İlyiç’in kaynı gelmiş, onlarda kalmıştı.</p>
				<p>İvan İlyiç mahkemedeydi; Praskovya Fedorovna çarşıya çıkmıştı.</p>
				<p>İvan İlyiç çalışma odasına girdiği zaman sağlıklı, kanlı canlı bir adam olan kaynını bavulunu açarken buldu. Adam, İvan İlyiç’in sesini duyarak başını kaldırdı, bir saniye kadar sessizce ona baktı. Bu bakış İvan İlyiç’e her şeyi anlattı. Kaynı hayret çığlığını güç tuttu. Bu hareketi durumu açıklıyordu.</p>
				<p>“Nasıl, değişmiş miyim?..”</p>
				<p>“Evet... bir değişiklik var...”</p>
				<p>Bundan sonra İvan İlyiç, konuşmalarını hep sağlık konusuna getirmek istedi, ama kaynı buna bir türlü yanaşmadı.</p>
				<p>Praskovya Fedorovna geldi. Misafir onun odasına geçti. İvan İlyiç odasını anahtarla kilitledi, aynanın karşısına geçti. Önce önden, sonra yandan inceledi kendini... Karısıyla birlikte çektirdiği fotoğrafı aldı, aynadaki görüntüyle karşılaştırdı; değişim korkunçtu. Daha sonra kolunu dirseğine kadar sıvadı, baktı, gömleğin kolunu indirdi. Kanepeye oturdu, yüzü asıldı. Sonra, “Hayır, hayır... olamaz,” dedi.</p>
				<p>Oturduğu yerden fırladı, masaya yaklaştı, bir dava dosyasını açıp okumaya çalıştı ama okuyamadı. Kapıyı açarak büyük salona geçti. Küçük salonun kapısı kapalıydı. İvan İlyiç parmaklarının ucuna basarak kapıya yaklaştı, dinlemeye başladı.</p>
				<p>Praskovya Fedorovna, “Hadi canım, büyütüyorsun sen,” diyordu.</p>
				<p>“Ne büyütmesi! Sen farkında değilsin. Adam bitmiş. Gözlerine baksana... Can yok... Hastalığı neymiş?”</p>
				<p>“Kimse bilmiyor. Nikolayev (başka bir doktor) bir şey söyledi ama aklımda kalmadı. Leşçetitzki (asıl meşhur doktor) tam aksini söyledi.”</p>
				<p>İvan İlyiç kapıdan çekildi. Odasına gidip yattı ve düşünmeye başladı: “Böbreğim kaymış... evet, böbreğim kaymış...” Doktorların ona böbreğinin nasıl kaydığı hakkında anlattıklarını anımsadı. Düşüncelerini zorlayarak bu böbreği tutup durdurmaya, yerine yerleştirmeye çalışıyordu. Hani bu öyle uzun boylu bir iş de değildi. “Hele Piotr İvanoviç’e gideyim bir” (doktorun arkadaşı olan dostuydu bu).</p>
				<p>İvan İlyiç zile bastı. Arabayı hazırlamalarını emretti, gitmeye hazırlandı. Karısı, yüzünde acının izleri ve başka zaman görülmeyen iyilikçi bir ifadeyle, “Nereye Jean?”<a class="si-noteref epub-type_noteref" href="#f11" id="ref_f11">11</a> diye sordu.</p>
				<p>Bu alışılmamış yumuşaklık İvan İlyiç’i kızdırdı. Karısına ters ters baktı.</p>
				<p>“Piotr İvanoviç’e gideceğim. İşim var.”</p>
				<p>Doktorun arkadaşı olan dostuna gitti. Birlikte doktora gittiler. Doktor evdeydi. İvan İlyiç uzun uzun konuştu onunla.</p>
				<p>Doktor, bedeninde olup bitenleri tıp diliyle açıkladı. Körbağırsağında bir şey; ufacık bir şey vardı... Ancak iyileşmesi mümkündü. Bir organ güçlendirilip öbürünün çalışması ağırlaştırılıyor, böylelikle hastalık giderilebiliyordu.</p>
				<p>İvan İlyiç yemeğe biraz gecikti. Yemekten sonra neşeli neşeli konuştu; bir türlü çalışmak istemiyordu canı o akşam. Sonunda çalışma odasına geçti, hemen masaya oturdu. Dava dosyalarını okuyor, çalışıyordu. Gene de, geri bırakılmış önemli, hayati bir iş olduğu; o işle, bunları bitirdikten sonra uğraşacağı düşüncesi bir türlü bırakmıyordu onu. İşini bitirdikten sonra körbağırsak konusuna dönecekti. Ama öyle yapmadı, salona, çay içmeye gitti. Konukları vardı. Konuşuyorlar, piyano çalıyorlar, şarkı söylüyorlardı. Kızları için arzuladıkları talip, sorgu yargıcı da oradaydı.</p>
				<p>İvan İlyiç, karısının söylediğine göre yemektekinden daha neşeliydi. Ama geri bıraktığı körbağırsağına ait önemli düşünceler bir an bile aklından çıkmıyordu. Saat on birde konuklarından izin alarak odasına geçti. Hastalandığından beri çalışma odasının bitişiğindeki küçük odada yatıyordu.</p>
				<p>Odasına gidip soyundu, Zola’nın bir romanını aldı. Okumuyor, düşünüyordu. Körbağırsağını isteğine uygun olarak hayalinde düzeltti. Emilim başlıyor, dışarı atıyor, organların düzenli çalışması yeniden başlıyordu. Kendi kendine, “Orası öyle ama doğaya yardım etmek gerek,” dedi. İlacını hatırladı; kalkıp içti. Sırtüstü uzanarak ilacın faydalı etkisini, ağrıyı nasıl kestiğini dinlemeye başladı.</p>
				<p>“İlacımı düzenli alarak her türlü zararlı etkilerden kaçınmalıyım... Daha şimdiden bir parça iyileştiğimi, epey iyileştiğimi hissediyorum!”</p>
				<p>İvan İlyiç eliyle böğrünü yokladı. Dokununca acımıyordu. “Hiçbir şey duymuyorum. Gerçekten oldukça iyileştim!”</p>
				<p>Mumu söndürdü, yan yattı... Körbağırsağı düzeliyor, emilim başladı... Birdenbire o malum, derinden gelen sızıyı, hafif, ama kuşkulandırıcı, inatçı ağrıyı hissetti. Ağzında da o eski, çirkin tadı... Yüreği bulandı, zihni karıştı. “Allahım! Yarabbi!..” dedi. “Gene, gene başladı... Bitmeyecek bu; hiç bitmeyecek!”</p>
				<p>O anda olayı bambaşka yönden gördü: “İş ne körbağırsakta, ne de böbrekte; hayat ve ölümde... Öyle ya. Bir hayat vardı; şimdi de gidiyor... Gidiyor ve onu tutmak elimde değil... Evet. Ne diye kendimi aldatayım? Ölmekte olduğumu, benden başka herkes bilmiyor mu? Hafta, gün meselesi... Hatta belki de şimdi... Az önce ortalık aydınlıktı, şu anda karanlık... Buradayım. Birazdan oraya gideceğim! Nereye?” Birdenbire buz kesildi, soluğu durdu. Yalnız kalbinin vuruşlarını duyuyordu.</p>
				<p>“Ben yok olacağım. O zaman ne olacak acaba?.. Hiçbir şey olmayacak. Yok olunca, nerede olacağım? Yoksa ölüm... Hayır istemem!” Yataktan fırladı. Mumu yakmak istedi. Titreyen eliyle etrafını yokladı; mumu, şamdanla birlikte yere düşürdü, yastığın üstüne yıkıldı. Gözleri açık, yattığı yerden karanlığa bakıyor, “Hiçbir şeyin önemi kalmadı... Ölüm! Evet, ölüm...” diye düşünüyordu. “Oradakilerin hiçbiri bilmiyor, bilmek istemiyor, acımıyorlar. Eğleniyorlar (uzaktan, kapalı kapının üstünden seslerin uğultusunu, çalgı seslerini duyuyordu). Vız geliyor onlara, ama kendileri de ölecekler. Aptallar!.. Ben biraz önce, onlar biraz sonra... Ama onların da başına gelecek. Oysa orada coşup duruyorlar. Hayvanlar!..” Öfkeden boğuluyordu. Dayanılmaz bir acı içindeydi. “Herkesin, her zaman bu müthiş korkuya katlanabilmesi mümkün mü?”</p>
				<p>İvan İlyiç kalktı. “Bu yaptığım doğru değil. Sakinleşmeliyim. Her şeyi aklımdan bir kere daha geçirmem gerek...” Düşünmeye başladı: “Evet... Hastalığın başlangıcı; böğrümü vurdum. Ama halim hep aynıydı; bugün de, yarın da... Biraz sızladı, sonra arttı. Sonra doktorlar ortaya çıktı. Sonra neşesizlik, hüzün, gene doktorlar... Böylelikle adım adım uçuruma yaklaşıyorum, gücüm azalıyor. Daha sonra... daha sonra zayıfladım, gözlerimin feri kaçtı. İşte ölüm geldi çattı; ben de bağırsağımı düşünüyorum!.. Bağırsağımı nasıl tamir etsek diye çare arıyorum. Oysa işte ölümün ta kendisi!.. Ölüm mü acaba?..” Gene korku sardı. Tıkanır gibi oldu. Eğilerek kibrit aramaya başladı. Dirseğini komodine dayadı. Komodin eğilmesine engel oluyor, kolunu acıtıyordu. İvan İlyiç kızdı. Hırsla, daha çok abandı ve komodini devirdi. Tıkanarak, perişan halde ölümü bekleyerek sırtüstü yatağa yıkıldı.</p>
				<p>O sırada konuklar dağılıyordu. Praskovya Fedorovna onları uğurlarken gürültüyü duydu, odaya girdi.</p>
				<p>“Ne oldu?”</p>
				<p>“Hiç. Kazara komodini devirdim de...”</p>
				<p>Karısı gidip mum getirdi. İvan İlyiç yattığı yerde, bir fersah yol koşmuş biri gibi sık sık, derinden soluk alarak sabitleşmiş gözleriyle kadına bakıyordu.</p>
				<p>“Ne var Jan?”</p>
				<p>“Hi...iç... Dü...şür...düm...”</p>
				<p>“Ne diyeyim?.. Ne desem, anlamayacak ki!” diye düşündü.</p>
				<p>Gerçekten de karısı anlamadı. Mumu yerden kaldırıp yaktı ve aceleyle çıktı. Bir bayan misafiri geçirecekti. Döndüğünde İvan İlyiç hep öyle, sırtüstü, tavana bakarak yatıyordu.</p>
				<p>“Nasılsın Jan? Yoksa fenalaştın mı?”</p>
				<p>Kadın başını salladı, yanına oturdu.</p>
				<p>“Beni dinle Jan, bana kalırsa Leşçetitzki’yi çağıralım. Ne dersin?”</p>
				<p>Bunun anlamı, şöhretli doktoru çağırıp parayı esirgememekti. İvan İlyiç dudaklarında zehirli bir gülümsemeyle, “Hayır, istemez,” dedi.</p>
				<p>Karısı biraz daha oturdu. Sonra yaklaşarak alnından öptü.</p>
				<p>İvan İlyiç, kadın onu öperken bütün varlığıyla ondan nefret ediyor, itmemek için kendini zor tutuyordu.</p>
				<p>“İyi geceler. İyi uykular.”</p>
				<p>“Evet.”</p>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f11"><a class="si-backref" href="#ref_f11">11</a><span class="si-footnote-text">. Aile içinde Rusça isimlerin Fransızca karşılıklarını kullanmak yaygın bir uygulamaydı. (Ç.N.)</span></div>
				</div>
  </body>
</html>