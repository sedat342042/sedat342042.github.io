<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İvan İlyiç’in Ölümü</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter11">
<div class="html5_section">
				<h1>XI</h1>
				<p>Böylece üç hafta geçti. Bu üç hafta içinde İvan İlyiç’le karısının arzuladıkları olay gerçekleşti: Petrişçev kızlarını resmen istedi. Bir akşamüstü oldu bu. Ertesi sabah Praskovya Fedorovna, Petrişçev’in evlenme teklifini kocasına nasıl söyleyeceğini düşünerek odasına girdi. O gece İvan İlyiç’te yeniden kötüleşmeye giden bir değişiklik oldu.</p>
				<p>Praskovya Fedorovna onu her zamanki kanepede, ama yeni bir durumda buldu. İvan İlyiç sırtüstü yatıyor, inliyordu, sabit bakışlarını önüne dikmişti. Karısı ilaçlardan söz açmaya başlarken İvan İlyiç gözlerini ona dikti bu kez. Kadının lafı ağzında kaldı. Kocasının bakışı öyle içten bir kinle doluydu ki...</p>
				<p>“Allah rızası için bırakın beni de rahat öleyim,” dedi.</p>
				<p>Praskovya Fedorovna odadan çıkmaya davrandı ama tam o sırada kızları girdi, babasını selamlamak için yanına geldi. Kızına da, karısına baktığı gibi baktı, soğuk bir tavırla yakında ondan kurtulacaklarını söyledi. İki kadın ses çıkarmadı. Biraz oturduktan sonra sessizce çıktılar.</p>
				<p>Liza, “Bizim ne suçumuz var,” dedi annesine. “Biz mi yapmışız bunu? Babama acıyorum ama onun da bize acı çektirmesi doğru mu?”</p>
				<p>Doktor her zamanki saatte geldi. İvan İlyiç öfke dolu bakışını dikmiş, sadece “evet” ve “hayır”la cevap veriyordu onun sorularına. Sonunda, “Hiçbir şeyin fayda etmeyeceğini biliyorsunuz,” dedi. “Bırakın beni artık.”</p>
				<p>“Acılarınızı hafifletebiliriz,” dedi doktor.</p>
				<p>“Onu da yapamazsınız. Bırakın.”</p>
				<p>Doktor dışarı çıktı, Praskovya Fedorovna’ya kocasının durumunun çok kötü olduğunu söyledi. Acılar son derece şiddetlenmiş olmalıydı; hafifletmenin tek çaresi, afyondu.</p>
				<p>Doktor, maddi acıların müthiş olduğunu söylüyordu ki bu bir gerçekti. Ama manevi acıları maddi acılarından daha da korkunçtu. Çektiği ıstırabın asıl sebebi de buydu.</p>
				<p>İvan İlyiç’in manevi acısı şundan doğuyordu: O gece, uyuyan Gerasim’in çıkık elmacıkkemikli, uysal yüzüne bakarken aklına birdenbire şu düşünce geldi: “Ya bütün hayatım, yaşadığım bilinçli hayat gerçekten gerektiği gibi değil idiyse?”</p>
				<p>İvan İlyiç, şimdiye kadar gereken şekilde yaşamamış olması düşüncesini isabetsiz gördüğü halde, gerçeğin düşüncesine aykırı olduğu inancına gitgide kaptırıyordu kendini. Üstün mevkilerde bulunanların iyi saydıkları şeylere karşı kendisinin belli belirsiz, çabucak da uzaklaştığı karşı koyma çabalarının asıl gerçek olması ihtimali aklına geldi. Geri kalan ne varsa doğru olmayabilirdi. Görevi, hayatının kuruluşu, ailesi, toplumla ve memuriyetle ilgileri temelden yanlış olabilirdi.</p>
				<p>İvan İlyiç bunları özvarlığına karşı savunmak istedi. Ama savunmasının ne kadar güçsüz olduğunu o anda anladı. Artık savunacağı hiçbir şey yoktu. Kendi kendine, “Mademki öyle, hayattan elimde ne varsa hepsini mahvettiğimi bilerek ayrılıyorum,” dedi. “Düzeltmeme de imkân yok artık... Şu halde?..”</p>
				<p>Sırtüstü uzandı, hayatını başka bir gözle düşünmeye başladı. Ertesi sabah, uşağının, sonra karısının, sonra kızının, sonra da doktorun her hareketi, her sözü o gece önünde açılmış korkunç gerçeği doğrulamaktaydı. Onlara bakınca, kendini ve neyi yaşadığını gördü. Bütün bunların hayatı da, ölümü de kaplayan büyük, korkunç bir yalan olduğunu açıkça anladı. Bunu anlaması maddi acılarını artırdı, on misline çıkardı. İnliyor, çırpınıyor, üstünü başını paralıyordu. Elbisesi onu cendere gibi sıkıyor, boğuyordu sanki; İvan İlyiç öfkeden kendinden geçiyordu.</p>
				<p>Çokça afyon verilince yatıştı, daldı. Ama öğle yemeğinde hepsi yeniden tekrarlanmaya başladı. İvan İlyiç herkesi yanından kovuyor, kendini yerden yere atıyordu. Karısı yanına geldi.</p>
				<p>“Jan, canım,” dedi. “Benim için yap bunu... Benim için... Ne olursun! Zarar gelmez bundan. Bazen faydası bile dokunur. Yapıver şunu canım... Sağlıklı bazı kimseler bile...”</p>
				<p>İvan İlyiç gözlerini kocaman kocaman açtı:</p>
				<p>“Ne o?.. <em>Priçastiye </em>mi?<a class="si-noteref epub-type_noteref" href="#f15" id="ref_f15">15</a> Ne gerek var? İstemez. Ama şey...”</p>
				<p>Karısı ağlamaya başladı.</p>
				<p>“Olsun canım? Bizimkini çağırayım. Çok iyi bir adamdır!”</p>
				<p>“Pekâlâ,” dedi İvan İlyiç. “Gelsin.”</p>
				<p>Papaz gelip günahlarını çıkardıktan sonra yatıştı, yumuşadı adeta. Kuşkularının ve dolayısıyla ıstıraplarının hafiflemiş gibi olduğunu hissetti. İçinde yeniden umut uyanmıştı. İvan İlyiç yeniden körbağırsağını, onun düzelmesi ihtimalini düşünmeye başladı. Gözleri yaş dolarak kutsal peksimeti aldı.</p>
				<p>Ayinden sonra yatırılınca bir dakika için hafiflediğini hissetti. Yeniden yaşamayı umuyordu. Sözü edilen ameliyatı düşünmeye başladı. Karısı dinî töreni için onu kutladıktan sonra, “Daha iyi oldun, değil mi?” diye sordu.</p>
				<p>İvan İlyiç, yüzüne bakmadan, “Evet,” dedi.</p>
				<p>Karısının elbisesi, bedeni, yüz ifadesi, sesi, her şey ona yalnız, “Bu da değil,” diyordu. “Eskiden de şimdi de senden hayatı ve ölümü saklayan yalanı, aldatmayı yaşadın, o kadar.”</p>
				<p>İvan İlyiç bunları düşünür düşünmez önceki kini, dayanılmaz maddi ıstırapları, sonra da kaçınılmaz, gitgide yaklaşan ölümün farkına varma duygusu ayaklandı. Yeni bir hal geldi ona. İçi burkuluyor, soluğu daralıyordu.</p>
				<p>Karısına, “Evet” dediği zaman yüz ifadesi gerçekten korkunçtu. Yüzüne dik dik bakarak, zayıflığından umulmaz bir çeviklikle döndü, yüzükoyun yatarak, “Gidin, hepiniz gidin!.. Bırakın beni!” diye bağırdı.</p>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f15"><a class="si-backref" href="#ref_f15">15</a><span class="si-footnote-text">. (Rus.) Günah çıkarma töreninden sonra yapılan ayin. (Ç.N.)</span></div>
				</div>
  </body>
</html>