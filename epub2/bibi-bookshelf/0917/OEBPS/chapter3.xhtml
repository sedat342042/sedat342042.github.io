<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İvan İlyiç’in Ölümü</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter3">
<div class="html5_section">
				<h1>III</h1>
				<p>İşte İvan İlyiç’in hayatı, evliliğinin ilk on yedi yılında böyle geçti. Artık kıdemli bir savcı sayılıyordu. İsteğine uygun başka bir memuriyet beklerken bazı teklifleri reddetmişti.</p>
				<p>Umulmadık, can sıkıcı bir olay İvan İlyiç’in hayatındaki huzuru birdenbire kaçırdı. İvan İlyiç, üniversitesi bulunan bir şehirde mahkeme başkanlığı bekliyordu. Ama Goppe nasılsa ondan önce davranıp bu mevkiyi kaptı. İvan İlyiç kızdı, söylenmeye başladı; yakın üstleriyle çatıştı. Ondan soğudular; bundan sonraki atamalarda geri bıraktılar.</p>
				<p>Bunlar 1880’de oluyordu. 1880 yılı İvan İlyiç’in hayatının en ağır yılı olmuştu. O yıl, aldığı maaşın yaşayışına yetmediği anlaşılmış; öte yandan herkes unutmuştu onu... Kanaatine göre, ona yapılan en büyük, en acı haksızlıklar başkalarınca son derece doğal karşılanıyordu! Hatta babası bile ona yardım elini uzatmıştı.</p>
				<p>İvan İlyiç, yılda üç bin beş yüz ruble alırken hayatının yolunda olduğunu, hatta şanslı bir adam sayıldığını biliyordu. Ama kendisine yapılan haksızlıkları, karısının dırdırlarını ve ayaklarını yorganlarına göre uzatmamaları yüzünden yüklendikleri borçları düşündüğü zaman, hayatının hiç de yolunda olmadığını gayet iyi anlıyordu.</p>
				<p>Yazın mali durumunu biraz hafifletmek için izin alarak karısıyla birlikte kayınbiraderinin çiftliğine gitmişti. Köyde başıboş kalan İvan İlyiç, hayatında ilk olarak sadece can sıkıntısı değil, derin bir hüzün duydu. Hayatını böyle sürdüremeyeceğini, kesin olarak bir şeyler yapmak gerektiğini anladı.</p>
				<p>Uzun, uykusuz bir gece taraçada gezinerek durumuyla uğraşmak için Petersburg’a gitmeye karar verdi. Onu takdir edemeyenlere ceza olsun diye, başka bir bakanlığa geçecekti. Ertesi gün karısının ve kayınbiraderinin onu vazgeçirmek için harcadıkları çabalara rağmen Petersburg’a yollandı.</p>
				<p>Öncelikle yıllık gelirinin beş bin rubleye çıkarılmasını isteyecekti. Artık şu veya bu bakanlık, geleceği ya da memuriyeti söz konusu değildi. Ona beş bin ruble maaş gerekliydi. İdare işlerinde mi, bankalarda mı, demiryollarında mı, İmparatoriçe Mariya müesseselerinde<a class="si-noteref epub-type_noteref" href="#f9" id="ref_f9">9</a> mi – hepsi birdi onun için. Hatta gümrüğe bile razıydı. Yalnız beş bin ruble maaş verilmesi ve onu takdir edemeyen bakanlıktan ayrılması şarttı.</p>
				<p>İvan İlyiç’in bu seyahati umulmadık bir başarıyla sonuçlandı. Dostu F.S. İlyin, Kursk İstasyonu’nda trenin birinci mevkiine bindi. Kudsak Valisi’nin, bakanlıkta o günlerde bir değişiklik yapılacağına dair henüz telgrafla almış olduğu haberi müjdeledi. Piotr Petroviç’in yerine İvan Semyonoviç atanıyordu.</p>
				<p>Tasarlanan değişiklik, Rusya için önemli olmasının yanı sıra, İvan İlyiç için de özel bir önem taşıyordu. O sırada Piotr Petroviç’in ve herhalde beraberinde dostu Zahar İvanoviç’in yükseltilmesi İvan İlyiç için çok faydalı olacaktı.</p>
				<p>Zahar İvanoviç, İvan İlyiç’in arkadaşı ve candan dostuydu.</p>
				<p>Bu haber Moskova’da doğrulandı. Petersburg’a varan İvan İlyiç, Zahar İvanoviç’i buldu. Adalet Bakanlığı’nda sağlam bir yere atanacağına dair söz aldı.</p>
				<p>Bir hafta sonra karısına bir telgraf çekti:</p>
				
				<div class="letter html5_article">
				<p>“Zahar, bakan tarafından ilk kabulünde Miller’in yerine atanmamı sağlayacak...”</p>
				</div>
				
				<p class="margin">İvan ilyiç, birkaç kişinin değişmesi sayesinde durup dururken eski bakanlığında öyle bir mevkie geldi ki, arkadaşlarına göre iki derece birden atladı, beş bin ruble maaş, ayrıca üç bin beş yüz ruble yol parası aldı. Eski karşıtlarına ve bakanlığa karşı duyduğu düşmanlık da unutuldu. İvan İlyiç mutluydu artık.</p>
				<p>Köye çoktan beri duymadığı zevk ve neşeyle döndü. Praskovya Fedorovna’nın da yüzü güldü. Aralarında bir çeşit uzlaşma sağlandı. İvan İlyiç, Petersburg’da şerefine nasıl törenler yapıldığını, düşmanlarının rezil olup karşısında nasıl yılışmaya başladıklarını, mevkii yüzünden onu nasıl kıskandıklarını, özellikle Petersburg’da herkesin onu ne kadar sevdiğini anlatıp durdu.</p>
				<p>Praskovya Fedorovna onu dinliyor, inanmış görünüyordu. Artık hiçbir şeye aksilik etmiyordu. Yalnız göçecekleri yeni şehre uydurulacak hayatın planlarını kuruyordu. İvan İlyiç bu planların kendi planlarına benzediğini, tasarılarında birleştiklerini, bir duraklama devresine giren yaşantısının gerçek, kendine has, neşeli, tatlı, kibar niteliklere yöneldiğini memnuniyetle görüyordu.</p>
				<p>Kısa bir süre için köye dönen İvan İlyiç, eylülün sonunda yeni görevine başlayacaktı. Taşradaki evini taşıyacak, alışveriş yaparak evini yerleştirecekti. Sözün kısası, kendi aklına ve mümkün olduğu kadar Praskovya Fedorovna’nın gönlüne göre kararlaştırılan her şeyi yapacaktı.</p>
				<p>İşlerin bu derece başarıyla yürümesi, karısıyla aynı duyguları paylaşmaları, hem de bir arada bulunmaları imkânının azalması onları evlenmelerinin ilk yıllarındakinden çok birbirine bağlamıştı. İvan İlyiç ailesini hemen götürmek istedi. Fakat ona ve ailesine karşı birdenbire taşkın bir nezaket ve yakınlık gösteren kayınbiraderi ile karısı buna karşı çıktı. İvan İlyiç yalnız başına gitti.</p>
				<p>Çok neşeli gitmişti. Başarısı ve karısıyla aralarındaki dirlik düzenlik birbirini destekliyor, neşesinin devamını sağlıyordu. Çok sevimli, tam istedikleri gibi bir ev bulundu. Geniş, tavanları yüksek, eski tarz salonları, rahat, büyük bir çalışma odası, karısı ve kızı için odalar, oğlu için bir çalışma odası. Sanki onlar düşünülerek yapılmıştı bu ev!</p>
				<p>İvan İlyiç, evin döşenmesiyle uğraşmaya başladı. Duvar kâğıtlarını seçiyor, mobilyayı, hele kibar bir tarz vermeyi bildiği eski eşyayı, koltuk takımları için yüzleri kendisi satın alıyordu. Her şey yavaş yavaş şekilleniyor, İvan İlyiç çizdiği ideale gitgide yaklaşıyordu. Yerleşme işi yarılandığı zaman her şeyin umduğundan da iyi yürüdüğünü gördü. Hazırlık bitince her şeyin ne kadar zarif, kibar bir şekil alacağı ortaya çıkmıştı. Gece, düşünde, büyük salonun tamamlandıktan sonraki halini görüyordu. Döşemesi henüz bitmeyen küçük salonuna baktıkça şömineyi, paravanı, etajerleri, şuraya buraya konmuş sandalyeleri, duvarlara asılı irili ufaklı tabakları, tunç heykelleri ve bütün bunlar yerli yerine konduktan sonraki ortamı gözünün önüne getiriyordu. Bu gibi şeylerden anlayan, zevk duyan karısıyla kızı Lizanka’yı nasıl hayrete düşüreceğine düşünüp seviniyordu. Onlar bunu hiç beklemiyorlardı çünkü...</p>
				<p>İvan İlyiç antika ve değerli eşyaları bulmak, bunları ucuz fiyata satın almak yönünden büyük başarı göstermişti. Ailesine, köye yazdığı mektuplarda, sonraki etkinin daha güçlü olması için her şeyi olduğundan daha kötü gösteriyordu. Bu işler onu o kadar sarmıştı ki görev aşkına rağmen, yeni memuriyet işleriyle umduğundan daha az ilgileniyordu. Toplantılarda, bazen dalga geçtiği olurdu, “Acaba perde kornişlerini düz mü, kıvrık mı yapmalı?” düşüncesi zihnine takılırdı birdenbire. Kendini bunlara o derece vermişti ki işle sık sık bizzat uğraşıyor, eşyanın yerlerini değiştiriyor, perdeleri indirip tekrar takıyordu.</p>
				<p>Bir keresinde perdeyi istediği şekilde asamayan döşemeciye bunu göstermek için çıktığı merdivende ayağı boşa gitti, düştü. Ama kuvvetli, çevik olduğu için hemen tutundu. Sadece böğrünü, pencerenin mandalına çarptı. Darbe alan yer bir süre ağrıdı, ama geçti. İvan İlyiç bu zaman içinde kendini son derece neşeli, sağlıklı hissediyordu. Mektuplarında, “On beş yaş gençleşmiş hissediyorum kendimi,” diye yazıyordu.</p>
				<p>Evin döşemesini eylülde bitirmeyi tasarladığı halde işler ekimin ortasına kadar uzadı. Ne var ki her şey gayet güzel olmuştu. Sadece kendisi değil, görenlerin hepsi aynı şeyi söylüyordu. Gerçekte her şey, çok zengin olmayan ama zenginlere benzemek isteyen, bu taklitçi insanlarda olduğu gibiydi. Şam kumaşı, abanoz ağacı, çiçekler, halılar, tunç heykeller... İvan İlyiç’in evindeki koyu renkli cicili bicili eşya –kalburüstü insanlara benzemek isteyen insanlarda olduğu gibi– dikkati çekmeyecek kadar onlarınkine benzemekteydi. Onun görüşüne göre, hepsi son derece mükemmeldi.</p>
				<p>Ailesini istasyonda karşılayarak hazırlanmış, ışıklar içindeki eve getirdiğinde, beyaz kravatlı uşak kapıyı açtı; çiçeklerle donatılmış antre göründü. Sonra hep birlikte hayranlık çığlıklarıyla salona, oradan çalışma odasına geçtiler. İvan İlyiç çok mutluydu. Her yanı gezdiriyor, övgüleri adeta içine sindiriyor, zevkten uçuyordu. Aynı akşam, çayda Praskovya Fedorovna söz arasında nasıl düştüğünü sorunca İvan İlyiç güldü, düşme sahnesi ile döşemecinin nasıl korktuğunu anlattı.</p>
				<p>“Sporcuyum ben! Başkası olsa ölürdü belki. Ben sadece şuramı çarptım. Dokundukça ağrıyor biraz... Ama geçti artık. Bir çürük kaldı, o kadar.”</p>
				<p>Yeni evde, yeni maaşı alarak oturmaya başladılar. Her zaman, herkeste olduğu gibi evde bir oda, maaş da ihtiyaçlarından beş yüz ruble kadar eksikti. Gene de her şey hayli yolundaydı. Hele ilk zamanlar, yaşayışları tam düzene girmemişken, çarşıdan şunu bunu almak, ısmarlamak, değiştirmek ya da düzeltmek gerektiği zamanlar çok iyi geçiyordu. Gerçi karıkoca arasında ufak tefek anlaşmazlıklar olmuyor değildi, ama ikisi de öyle memnundu ve işleri o kadar çoktu ki anlaşmazlıkları büyük kavgalara vardırmıyorlardı. Düzenlenecek bir şey kalmayınca biraz sıkılmaya başladılar. Eksiklik duyuyorlardı. Yeni dostlar, yeni alışkanlıklar başladı. Hayatları bunlarla doldu.</p>
				<p>İvan İlyiç, öğleden önceki zamanını mahkemede geçirdikten sonra yemeğe geliyordu. İlk günler neşesi yerindeydi. Gerçi sofra örtüsünde, koltuk takımlarında bir leke, perdenin kopmuş bir kordonu onu sinirlendiriyor, neşesini kaçırıyordu biraz. Bunları düzenlemek için o kadar emek vermişti ki en ufak aksilik dokunuyordu ona. Gene de, genelde İvan İlyiç, gereken şekilde, üzüntüsüz, tatlı ve nezih bir hayat sürüyordu.</p>
				<p>Saat dokuzda kalkıyordu. Kahvesini içip gazeteyi okuduktan sonra resmî elbisesini giyiyor, mahkemeye gidiyordu. Orada, kendisini, “ayağını pabucuna uydurmuş”<a class="si-noteref epub-type_noteref" href="#f10" id="ref_f10">10</a> sayıyordu. İş sahipleri, kaleme başvurmalar, kalem işleri, genel ve idari toplantılar... Günlük hayat olaylarıyla iş düzeni arasında kesin bir sınır çizmişti; insanlarla iş ilişkileri dışında ilişkilere yer vermemesi gerekiyordu. İlişkilerin nedenleri gibi ilişkiler de ancak resmî olabilirdi. Mesela; birisi gelip bir şey sorduğunda İvan İlyiç, bu işle görevli değilse, bu adamla hiçbir ilişkisi olamazdı. Ama bu adamın elinde mahkeme üyesi olarak kendisine sunulacak resmî antetli bir kâğıt varsa İvan İlyiç elinden geleni yapardı. Bunu yaparken karşısındakine dostça, nezaketle davranırdı. İş bitince ilişkisi de sona ererdi.</p>
				<p>İvan İlyiç, işini kendi gerçek hayatına karıştırmamakta son derece ustaydı. Bunu hem uzun deneyimiyle, hem de yeteneğiyle o derece geliştirmişti ki bazen, eğlence olsun diye kendisine insani ve iş ilişkilerini birbirine karıştırma izni verir, bunu bir sanatçı gibi yapardı. Kendisine böyle bir izin vermesinin sebebi, gerektiği zaman gerekli resmiyete bürünerek insani şeyleri uzaklaştırmaya gücü bulunduğunu hissetmesiydi.</p>
				<p>Evet, İvan İlyiç bu işi yalnız zahmetsizce, tatlılıkla, kibarca değil, sanatçı ustalığıyla da yürütüyordu. Aralıklarda sigara, çay içiyor; biraz siyasetten, biraz genel işlerden, biraz kâğıt oyunundan, en çok da memur atanmalarından konuşuyordu. Sonra yorgun, ama orkestranın birinci kemanında kendine ait kısmı gayet güzel çalmış bir sanatçının duygularıyla eve dönüyordu. Eve geldiği zaman ya annesiyle kızı bir yere gitmiş ya da lisede olan oğlu ödevlerini özel öğretmenlerle hazırlıyor olurdu; lisede öğrendiklerini böylece daha iyi bellerdi. Her şey iyi gidiyordu.</p>
				<p>Yemekten sonra misafir olmadığı günlerde İvan İlyiç bazen günün konusu olan bir kitabı okurdu. Akşam da çalışmaya otururdu. Yeni evrak okur, kanunları inceler, ifadeleri karşılaştırır, kanunlarda ilgili maddeleri arardı. Bu iş onu ne sıkıyor ne de eğlendiriyordu. Canı sıkıldığı zaman vint oynardı. Vint oynamadıkları gün kitap ve mahkemeden getirdiği evrakla oyalanmak, karısıyla baş başa oturmaktan daha iyiydi.</p>
				<p>İvan İlyiç yüksek çevrelerde önemli mevkilerde bulunan hanımlarla beyleri ufak çapta ziyafetlere çağırırdı. O çevrelerden kimselerle vakit geçirmesi, bu gibi insanların boş zamanlarını doldurma şekline benzediği ve böyle zamanlarda salonu, onların salonunu andırdığı için zevk alırdı bu ziyafetlerden.</p>
				<p>Hatta bir kere balomsu bir toplantı yapılmıştı; dans edildi. İvan İlyiç pek eğlendi. Yalnız karısıyla pasta ve şeker yüzünden adamakıllı kavga etmişlerdi o gün. Praskovya Fedorovna’nın kendine göre hesapları varken İvan İlyiç her şeyin en pahalı pastacıdan alınmasında ısrar etti ve gereğinden fazla pasta aldı. Kavga, pastaların fazla alındığı için artması ve hesap pusulasının kırk beş rubleye ulaşması yüzünden çıkmıştı. Büyük, korkunç bir kavga oldu. Praskovya Fedorovna kocasına “aptal, mendebur” gibi sözler sarf etti. O da başını elleri arasına alarak öfkeyle boşanmadan söz etti... Her şeye rağmen toplantı çok neşeli olmuştu. Seçkin insanlar gelmişti. İvan İlyiç “vur patlasın derneği”nin kurucusu olmakla ün salmış Prenses Trifonova’nın kız kardeşiyle dans etmişti o gece...</p>
				<p>Memuriyet sevinçleri İvan İlyiç’i ilgilendiriyor, sosyal hayattaki sevinçleri gurur veriyordu. Ama gerçek sevinci sadece vint oyununda buluyordu. Şu veya bu hoşa gitmez olaydan sonra iyi oyuncularla vint masasına oturma zevkinin, yanan birçok mum arasında farklı ışıldayan bir mum gibi, tattığı zevklerin en parlağı olduğunu itiraf ediyordu... Oyuncular gürültücü olmamalı, mutlaka dört kişi olmalıydı (Beş kişi olunca oyundan çekilme zorunluluğunu hoş görür gibi davransanız da bu çekilme pek acıdır). Kâğıt geldiği vakit zekâ, ciddiyetle oynanmış bir oyun, arkasından uygun bir yemek ve bir bardak şarap... Vintte ufak bir kârı da varsa –büyüğü işin tadını kaçırırdı– İvan İlyiç pek keyifli yatardı o gece.</p>
				<p>İşte hayatları böyleydi. Seçkin bir çevrenin içindeydiler. Evlerine hem kalburüstü kimseler, hem genç kuşağın ileri gelenleri geliyordu.</p>
				<p>Karıkocanın ve kızlarının dost çevresi hakkındaki görüşleri aynıydı. Duvarlarında Japon tabakları asılı salonlarına taşkın sevgilerini belirterek dalan babayani kılıklı birtakım dost ve akrabalarını, söz birliği etmedikleri halde kendilerinden uzaklaştırıp onlardan kurtuldular. Çok kısa zaman içinde kılıksız dostlar Golovin ailesinin salonuna dalmaktan çekinmeye başladılar, sonunda büsbütün uğramaz oldular. Böylece Golovinlerin çevresi yalnız en seçkin kişilerden oluştu.</p>
				<p>Gençler Lizanka’ya kur yapıyorlardı. Dimitri İvanoviç Petrişçev’in oğlu ve biricik mirasçısı Sorgu Yargıcı Petrişçev de Lizanka ile ilgilenmeye başladı. Hatta İvan İlyiç ile karısı arasında bu meseleye dair konuşmalar bile oldu. Gençleri bir troyka gezintisine mi götürselerdi, yoksa bir piyes mi hazırlasalardı?</p>
				<p>Böylece yaşayıp gidiyorlardı. Her şey rahat, sarsıntısız, değişmeden çok iyi gidiyordu.</p>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f9"><a class="si-backref" href="#ref_f9">9</a><span class="si-footnote-text">. Büyük Dük Pavel Petroviç ikinci eşi ve Rus Çarı 1. Aleksandr’ın annesi olan Büyük Düşes Maria Fyodorovna’nın gözetiminde açılan seçkinlerin genç kızlarına eğitim veren okullar ve hayır kurumları. (Y.N.)</span></div>
				
					<div class="si-footnote html5_aside epub-type_footnote" id="f10"><a class="si-backref" href="#ref_f10">10</a><span class="si-footnote-text">. Aslında “Takacağı havut boynunun kalıbını almıştı”. Bir atasözü. (Ç.N.)</span></div>
				</div>
  </body>
</html>