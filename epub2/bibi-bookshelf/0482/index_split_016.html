<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - Asilkan Prens  - Gediksavaşları Dünyasından</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_3">TUZAKLAR</p>
	<p class="block_4"> </p>
	<p class="block_5">Borric köşeden etrafa bakındı.</p>
	<p class="block_4"> </p>
	<p class="block_5">Gölgelerde bir hareketlilik görmeyince, yanındakilere kendisini izlemelerini işaret etti. Yarım saatten fazladır, davetsiz misafirleri bulmaya odaklanmış çeşitli muhafız guruplarından saklanmışlardı. İlk İç Lejyonerler gurubunu uzaklaştırdığından beri, Nakor'un izine rastlamamışlardı. O zamandan beri birçok defa arama guruplarını güçbela atlatmışlardı.</p>
	<p class="block_4"> </p>
	<p class="block_5">Ghuda elini Borric'in omzuna koydu. "Gittikçe kayboluyoruz," diye fısıldadı. "Bence bir hizmetkâr yakalayıp şu arkadaşlarının nerede tutulduklarını öğrenmeliyiz. Adamı bağlayabiliriz -bu onu bir süre oyalar- ve sonra, sen içinde bulunduğumuz bu pisliği temizleyince, onu çözmesi için birisini yollarız. Ne dersin?"</p>
	<p class="block_4"> </p>
	<p class="block_5">"Aklıma daha iyi bir fikir gelmiyor, öyleyse deneyebiliriz," dedi Borric. Etrafa bakındı. "Hepimizin kısa bir dinlenmeye ihtiyacı var."</p>
	<p class="block_4"> </p>
	<p class="block_5">"Şu kesin ki ayaklarımı dinlendirebileceğim birkaç dakika iyi olur," dedi Ghuda.</p>
	<p class="block_4"> </p>
	<p class="block_5">"Pekâlâ, bu odaların hepsi boş görünüyor." En yakındaki kapıyı işaret ederek, "Haydi şuraya bakalım," dedi. Borric kapıyı elinden geldiği kadar sessizce açtı; bambu ve fildişinden yapılmış şatafatlı bir şeydi ve o ittirdikçe yüksek sesle gıcırdadı. Kapı biraz aralandıktan sonra, "Belki de, şu sadece perdelerden ibaret kapılara geri dönmeliyiz," dedi.</p>
	<p class="block_4"> </p>
	<p class="block_6">Ghuda aniden kapıya hızlıca yüklendi ve şaşırtıcı biçimde az, yalnızca tek bir gıcırtı çıkardı ve ardından kapıyı savurarak kapatırken diğer ikisini içeri itti.</p>
	<p class="block_7"> </p>
	<p class="block_5">Borric neredeyse dengesini kaybediyordu ve dönerken, yaşlı savaşçı sessiz olunması gerektiğini vurgulamak için parmağını dudaklarına koydu. Ghuda, büyük kılıcını çıkararak harekete geçmeye hazırlanıp bir adım geri attığı sırada, Borric düz, uzun kılıcını Suli de kısa kılıcını çıkardı. Ghuda diğer ikisinden biraz uzaklaştı, böylece kılıcını savuracak alana hakim olacaktı.</p>
	<p class="block_4"> </p>
	<p class="block_5">Borric, dövüşmek zorunda kalırsa kendisini şaşırtacak bir şey olmadığından emin olmak için, terk edilmiş odaya şöyle bir bakındı. Bir şey fark ettirdiğinden değil: Eğer dövüşmeye zorlanırsa, üçü söz konusu olduğunda, karşılarında sınırsız bir muhafız desteği olacaktı.</p>
	<p class="block_4"> </p>
	<p class="block_5">Tek umudu, birilerini kendisinin aslında Arutha'nın diğer oğlu olduğuna ikna edecek kadar uzun süre ölümden uzak kalmaktı. Hepsi yorgun bir halde yere oturup, gerilimden ve saatlerdir ayakta durmaktan ağrıyan kaslarını esnettiler. "Biliyorsun Deli, saraydaki bu sinsi gezinti insanı acıktırıyor. Keşke şimdi Nakor'un portakallarından biri olsaydı," dedi Ghuda.</p>
	<p class="block_4"> </p>
	<p class="block_5">Kısık bir ses dikkatini çektiğinde Borric cevap vermek üzereydi. Ayırt edilemez ancak gittikçe yaklaşan sesler, ayağa fırlamasına ve kapıya yönelmesine neden oldu. Suli görebilmek için Borric'in çenesinin altına doğru sokuldu. Borric çocuğu uzaklaştırmak üzereydi ki yaklaşan birinin sesi onu susturdu. İki adam, kapının yanından geçerlerken görüş alanına girdiler. Bir tanesi, eliyle sıkıca kavradığı asasıyla cüsseli görünüyordu.</p>
	<p class="block_4"> </p>
	<p class="block_5">Diğeri, onu görünmekten gizleyen siyah bir pelerin giymişti, ancak geçtikleri sırada adam döndü ve Borric bir an için yüzünü gördü. İkisi de konuşmalarına odaklanmışlardı ve Borric cüsseli olanın "...bu gece. Daha fazla bekleyemeyiz. Eğer imparatoriçenin siniri geçerse, daha mantıklı bir çözüm arayabilir. Awari'yi, orada çıkacak sorunlara hazırlanması için güneye göndermesine ikna ettim, ancak bu oyun çok uzun sürmez.</p>
	<p class="block_4"> </p>
	<p class="block_5">Ve bir de muhafızların yakalayamadıkları birkaç delinin sarayda serbestçe dolaşması meselesi var. Bunun ne anlama geldiğini bilmiyorum, ancak bir dert olarak addedilmeli..." dediğine kulak misafiri oldu. Adamlar başka bir köşeden döndüklerinde ses giderek azaldı.</p>
	<p class="block_4"> </p>
	<p class="block_5">Suli döndü ve ısrarla Borric'in giysisinin kollarını çekiştirdi. "Efendim!"</p>
	<p class="block_4"> </p>
	<p class="block_5">"Ne?" dedi Borric, göz ucuyla gördüklerini anlamaya çalışırken. "O adam, siyah pelerinli, zayıf olan. Durbin'de valinin evinde gördüğüm adamla aynı -altın gerdanlık takan adam. Ateş Lordu için çalışan adam."</p>
	<p class="block_4"> </p>
	<p class="block_5">Borric kapıya doğru yaslandı ve başını salladı. "Bunun anlamı apaçık ortada."</p>
	<p class="block_4"> </p>
	<p class="block_5">Ghuda kılıcını bir kenara koydu ve fısıldadı, "Neymiş öyleyse?"</p>
	<p class="block_4"> </p>
	<p class="block_5">"Neden Durbin'den beri belanın ensemizde olduğunu biliyorum," diye söylendi Borric.</p>
	<p class="block_4"> </p>
	<p class="block_5">"Ne?"</p>
	<p class="block_4"> </p>
	<p class="block_5">"Size sonra söylerim. Umarım ikiniz de iyice dinlenmişsinizdir. Artık bitti. Şimdi, şu hizmetçiyi bulmalıyız."</p>
	<p class="block_4"> </p>
	<p class="block_5">Borric kapıyı gıcırtılı sesi duyulmaz hale getirecek kadar hızla açtı. Ghuda'nın daha fazla soru sormasına fırsat vermeden koridora yöneldi. Diğerleri dışarı çıkıp kapıyı kapatırken, Borric bir an için durakladı. Ghuda ve Suli'ye duvara yapışmalarını işaret etti.</p>
	<p class="block_4"> </p>
	<p class="block_5">Bir sonraki köşede, koridor tek bir seçim şansı bırakarak dönüyordu, bu yüzden Borric köşeden döndü. Sarayın bu kanadında hiçbir ışık yanmıyordu ve Borric, Keshli soyluların karanlıkta etrafta dolaşmalarının alışıldık olup olmadığından şüphe etti, bu durumda etrafta pek kimse olamazdı.</p>
	<p class="block_4"> </p>
	<p class="block_5">Koridorun diğer ucuna ulaştıklarında Borric döndü ve "Birisi geliyor," diye fısıldadı. Kendisi koridorun diğer tarafına hareketlenirken, Ghuda ve Suli'ye duvara yanaşmalarını işaret etti.</p>
	<p class="block_4"> </p>
	<p class="block_5">Yalnız bir kadın aceleyle köşeyi döndü ve Ghuda ilerlemesini engellemek için öne çıktı. "Ne..." diye söze başladı kadın, ardından Borric onu arkadan yakaladı. Kadın esnek ve atletikti, ancak Borric onu koridordaki ilk kapıdan içeri sürüklerken, rahatça kontrol altında tuttu.</p>
	<p class="block_4"> </p>
	<p class="block_5">Karşıdaki odalardan birinin penceresinden gelen ışık, manzarayı soluk bir biçimde aydınlattı. Borric kulağına, "Bağırırsan canını yakarım. Sessiz olursan sana zarar vermeyeceğim. Anladın mı?" diye fısıldarken kadını kontrol altında tutuyordu.</p>
	<p class="block_4"> </p>
	<p class="block_5">Kadın başını bir kez salladı ve Borric onu bıraktı. Kadın aniden dönerek "Ne cüretle..." dedi. Sonra onu yakalayanın kim olduğunu gördü. "Erland? Sana ne ol..." Giysisinin tarzını ve kısa kesilmiş koyu saçlarını görünce gözleri irileşti. "Borric! Buraya nasıl geldin?"</p>
	<p class="block_4"> </p>
	<p class="block_5">Hayatı boyunca, James ona Krondor'da bir hırsız olarak geçirdiği günler hakkında hikâyeler anlatmıştı ve James'in uzaklardan gelen bu hikâyelerinin ortak bir özelliği 'belaya toslaması'ndan bahsetmesiydi. Bir şeyler ters gittiğinde James bir şekilde bunu sezerdi. Ve Borric, hayatında ilk kez, James'in neden bahsettiğini anlamıştı. İçinden bir ses belanın tam önünde dikildiğini haykırıyordu.</p>
	<p class="block_4"> </p>
	<p class="block_5">Kılıcını çıkararak kadına doğrulttu. Ghuda, "Deli, bu gerekli değil.</p>
	<p class="block_4"> </p>
	<p class="block_5">Kadın..."</p>
	<p class="block_4"> </p>
	<p class="block_5">"Sessiz ol Ghuda. Kadın, adın ne senin?"</p>
	<p class="block_4"> </p>
	<p class="block_5">"Miya. Kardeşinizin bir arkadaşıyım. Hâlâ hayatta olduğunuzu öğrenince çok heyecanlanacak. Siz burada ne yapı..." Güldü ve Borric, bu gülmenin hakiki ve doğaçlama göründüğünden, bunun zorlama olduğu kadar ustalık dolu olduğunu da sezdi. "Gevezelik ediyorum işte. Bu şeyin şoku olmalı..."</p>
	<p class="block_4"> </p>
	<p class="block_5">"Beni sarayda görmenin," diye tamamladı Borric.</p>
	<p class="block_4"> </p>
	<p class="block_5">" 'Hayatta görmenin' diyecektim," dedi Miya.</p>
	<p class="block_4"> </p>
	<p class="block_5">"Öyle sanmıyorum. Beni ilk gördüğünde kardeşim olduğumu zannettin. Ardından hemen olmadığımı fark ettin. Öldüğümü düşünen herhangi biri bu tahmini bu kadar çabuk yapamazdı. Ve 'Hayattasın' demedin, 'Buraya nasıl geldin' dedin. Çünkü hayatta ve aşağıdaki şehirde olduğumu biliyordun."</p>
	<p class="block_4"> </p>
	<p class="block_6">Kadın sessiz kaldı ve Borric, Ghuda ile Suli'ye "Krondor'dan Kesh'e varan yolun her adımında beni öldürtmeye çalışanlardan birisi de bu. Ateş Lordu için çalışıyor."</p>
	<p class="block_7"> </p>
	<p class="block_5">Bu ismin anılmasıyla Miya'nın gözleri bir an için büyüdü, ama tanıdığına dair başka bir şey belli etmedi. "Eğer yüksek sesle bağırırsam, anında bir düzine muhafız buraya toplanır," dedi.</p>
	<p class="block_4"> </p>
	<p class="block_5">Borric kafasını salladı. "Bu kanat çoktan arandı. Oda oda arama yapanların hattından sızdık. Bunun yanı sıra sadece bir adam arıyorlar." Gerilediği sırada kadının gözleri parladı, bakışı kapıya olan uzaklığı ölçüyordu. "Aklından bile geçirme," dedi Borric. Kılıcını kadına doğrulturken, "Denemeye değer belki, ama göründüğümden daha hızlıyımdır ve senden dört adım daha avantajlıyım," dedi. "Buradan canlı çıkamayacaksınız; bunu biliyorsunuz değil mi? Olaylar çoktan, çabuk ve basit açıklamaların ötesime geçti. Kan döküldü ve askerler ilerliyor. Babanızın adamları, Rüyalar Vadisi'ndeki Batının Orduları, istilaya hazır."</p>
	<p class="block_4"> </p>
	<p class="block_5">"Baban mı?" dedi Ghuda. "Baban kendi evinde olduğuna göre bu bahsedilen kim olabilir ki?"</p>
	<p class="block_4"> </p>
	<p class="block_5">"Babam, Krondor Prensi Arutha," dedi Borric.</p>
	<p class="block_4"> </p>
	<p class="block_5">Ghuda gözlerini ışığa yakalanmış bir baykuş gibi kırpıştırdı. "Krondor Prensi mi?"</p>
	<p class="block_4"> </p>
	<p class="block_5">"Ben de uşağıyım ve Adalar Kralı olduğu zaman da uşağı olacağım."</p>
	<p class="block_4"> </p>
	<p class="block_5">Ghuda uzun bir süre sessizce durdu, ardından "Deli... Borric... Prens, sana nasıl hitap etmem gerekiyorsa, bunlar sona erdiğinde seni tekrar yere sermem gerektiğini hatırlat bana," dedi.</p>
	<p class="block_4"> </p>
	<p class="block_5">"Eğer bu pislikten kurtulursak, bunu yaparken karşımda öylece durmaktan mutluluk duyacağım." Miya'ya, "Babam birçok şey olabilir, ama aptal değil. Onun ordularını Kesh'e yollanması benim boynumda bir örsle bataklığa koşacağımdan daha hızlı olmayacaktır.</p>
	<p class="block_4"> </p>
	<p class="block_5">"Pekâlâ, gördüklerime bakılırsa bu mümkün," dedi Ghuda.</p>
	<p class="block_4"> </p>
	<p class="block_5">"Yalan söylüyor. Kardeşime ulaşmamız gerek," dedi Borric. "Bizi oraya sen götüreceksin," dedi Miya'ya.</p>
	<p class="block_4"> </p>
	<p class="block_5">"Hayır."</p>
	<p class="block_4"> </p>
	<p class="block_5">Borric, kılıcını kadının boğazına dayayarak ileri atıldı. Miya geri çekilmeyince, "Demek ölmekten korkmuyorsun?" "Sen katil değilsin," diye tısladı Miya.</p>
	<p class="block_4"> </p>
	<p class="block_5">Kaba eller Borric'i kenara itti. Ghuda, "O olmayabilir, kaltak," dedi. Onu kendisine doğru çekerken, kocaman eller kadının omuzlarını kavradı ve Borric, Miya’nın asık suratındaki sıkıntılı ifadeden, bu ellerin nazik olmadıklarını anlayabiliyordu. Yüzünü kendisininkine iyice yaklaştırarak fısıldadı, "Ama benim kumaşım başka. Siz safkanlar ve kendinizi bir şey sanan hallerinizle işim olmaz. Senin yumuşak derine dokunmaktansa gidip bir yılanı okşamayı tercih ederim. Yanıyor olsan bile caddeyi geçip üzerine işemem. Eğer bilmemiz gerekeni bize söylemezsen, seni yavaşça ve acı çektirerek öldüreceğim kızım. Ve bunu öyle bir yapacağım ki, çığlık bile atamayacaksın."</p>
	<p class="block_4"> </p>
	<p class="block_5">Paralı askerin sakince verdiği gözdağı ikna edici olmuş olacak ki, Miya, "Sizi götüreceğim," derken zorla konuşuyordu.</p>
	<p class="block_4"> </p>
	<p class="block_5">Ghuda onu bıraktı ve Borric, kızın yanaklarından akan dehşet dolu gözyaşlarını gördü. Kılıcını kınına yerleştirdi ve ardından kemerinden hançerini çıkardı. Sonra Borric, kısa bıçağı göstererek kadını kapıya doğru sertçe itti ve "Unutma, kaçamazsın. Hançerimi senin koşabileceğinden daha hızlı fırlatabilirim," dedi.</p>
	<p class="block_4"> </p>
	<p class="block_5">Miya kapıyı açtı ve diğerleri peşinden gittiler. Yürüdükleri sırada Ghuda, "Oyununu nasıl anladın?" dedi.</p>
	<p class="block_4"> </p>
	<p class="block_5">"Belaya toslamamdan."</p>
	<p class="block_4"> </p>
	<p class="block_5">"Kesinlikle böyle bir yeteneğin olmadığına inanabilirdim," dedi paralı asker. "Sonunda uyandığına sevindim."</p>
	<p class="block_4"> </p>
	<p class="block_5">"Ben de."</p>
	<p class="block_4"> </p>
	<p class="block_5">"Ama zaten bir şeylere toslamıştın," dedi. "Ondan işkillenmene ne sebep oldu?"</p>
	<p class="block_4"> </p>
	<p class="block_5">"O iki adamın gittiği yere doğru gidiyordu - ve onlardan birisi hakkında bir şeyler beni işkillendirdi."</p>
	<p class="block_4"> </p>
	<p class="block_5">"O adama ne olmuş?"</p>
	<p class="block_4"> </p>
	<p class="block_5">"Krondor'u terk ettiğimizden beri sinsice bana yaklaşıyordu. Ve Kesh'te beni görünce tanıyacak birkaç kişiden biri."</p>
	<p class="block_4"> </p>
	<p class="block_5">Köşeden, daha iyi aydınlatılmış bir koridora dönerlerken, "Kim o?" diye sordu Ghuda.</p>
	<p class="block_4"> </p>
	<p class="block_5">Kapılardaki ilk iki nöbetçi görüş alanına girerken, Borric kaçmaya ya da yardım istemeye kalkışmasını önlemek için, kıza bir adım daha yaklaştı. Paralı askere, "O adam Lord Toren-Sie'ydi, Kesh'in babamın sarayındaki elçisi," dedi. Paralı asker başını salladı. "Kraliyet mensubu. Bazı çok önemli kişiler senin ölmeni istiyor, Deli."</p>
	<p class="block_4"> </p>
	<p class="block_5">"Ve bazı çok önemli kişiler de gerçeği istiyor," diye yanıtladı Borric.</p>
	<p class="block_4"> </p>
	<p class="block_5">"Bizi bir süre daha hayatta tutacak şey budur."</p>
	<p class="block_4"> </p>
	<p class="block_5">"Tanrım, umarım haklısındır," dedi paralı asker. Miya onları sarayın içinde, kapıları bekleyen bazı muhafızların yanından yönlendirdi. Eğer imparatoriçenin eşrafından birinin yanlarından geçen üç tuhaf giyimli adama eşlik etmesinin tuhaf olduğunu düşündüyseler bile, bunu iyi gizlediler. Miya, yarım düzine korunmasız kapının yanından geçerek geniş bir koridora döndü.</p>
	<p class="block_4"> </p>
	<p class="block_5">Koridorun uzak ucunda, Miya geniş, kapalı bir kapıya yöneldi ve "Kardeşin burada," dedi.</p>
	<p class="block_4"> </p>
	<p class="block_5">Borric onu sertçe itti. "Aç ve önden sen gir."</p>
	<p class="block_4"> </p>
	<p class="block_5">Kadın elini kapının mandalına koydu ve kapıyı iterek açarken mandalı kaldırdı. İçeriye girdi ve kapıyı Borric için biraz daha açtı. Borric, Ghuda ve Suli'nin önünden kadını izledi.</p>
	<p class="block_4"> </p>
	<p class="block_5">Onları küçük bir karşılama odasından, açılış seremonisinin tekrarlandığı başka bir kapıya doğru götürdü, ancak bu kez Suli girer girmez kapıyı arkasından çarptı ve "O Krondor'lu Borric! Öldürün onu!" diye bağırdı.</p>
	<p class="block_4"> </p>
	<p class="block_5">Safkan muhafız üniforması içindeki silahlı adamlar odada dağınık halde oturuyorlardı ve Miya'nın söyledikleri üzerine silahlarını kınlarından çekerek ayaklandılar.</p>
	<p class="block_4"> </p>
	<p class="block_5">Hizmetkâr, Lord Nirome'un geldiğini bildirdi ve Erland içeri girmesini istedi. Tıknaz soylu aceleyle içeri girdi ve Erland'ın önünde eğildi. "Majesteleri, Leydi Miya, benimle görüşmek istediğiniz acil bir konu olduğunu söyledi." Ardından Nirome, girdiğinde görüşü dışında kalan, Erland'ın karşısında oturan James ve Gamina'yı fark etti. "Lordum, leydim. Sizi baştan göremedim.</p>
	<p class="block_4"> </p>
	<p class="block_5">Affedin."</p>
	<p class="block_4"> </p>
	<p class="block_5">Seninle yalnız konuşmaya can atıyor, dedi Gamina Erland'a. Aslında, burada olmamızdan oldukça rahatsız.</p>
	<p class="block_4"> </p>
	<p class="block_5">"Baron Locklear hakkında söyleyeceğiniz bir şeyler var mı?"</p>
	<p class="block_4"> </p>
	<p class="block_5">Nirome omuz silkti. "Olsaydı, size tavsiyelerimi bir an önce sunardım. Şunu anlamanızı isterim ki, Majesteleri imparatoriçeyle konseyde oturan bizlerin büyük bir kısmı, o kadar da kişisel bir kızgınlık duymuyor. Adı Kesh Olan kızını yitirirken, bizler altı üstü bir kuzen kaybettik. Ana kız genelde saray meseleleri üzerinde zıt görüşlere sahip oldukları halde, hissettikleri duygular güçlüydü. Ve şüphesiz kendi kendinize yüzlerce kez tekrarladığınız gibi, olanların hiçbirinde mantık yok."</p>
	<p class="block_4"> </p>
	<p class="block_5">"Ben de böyle diyeceğinizi umuyordum," dedi Erland.</p>
	<p class="block_4"> </p>
	<p class="block_5">"Ben pragmatik bir adamım, ekselansları. Lordlar ve Efendiler Kamarası'nda geçirdiğim zaman boyunca benim rolüm, şüphesiz sizin de gördüğünüz üzere imparatorluğumuzda çeşit çeşit insanlar olduğundan, çoğunlukla arabuluculuk olmuştur. Kesh, sizin kendi krallığınızdan oldukça farklı bir tarihe sahip, değişik uluslardan oluşan bir ülke. Geçmiş zamanlarda siz tek ırktınız. Kesh binlerce dile ve geleneğe sahip bir ulusken, sizin sınırlarınız içerisinde sadece iki ana vatandaşlıktan gelen insanlar var, Yabon'lular ve size ait olan Crydee'de bulunan bizim eski taşralılar."</p>
	<p class="block_4"> </p>
	<p class="block_5">Zaman kazanmak için oyalanıyor, dedi James Gamina üzerinden.</p>
	<p class="block_4"> </p>
	<p class="block_5">Neden?</p>
	<p class="block_4"> </p>
	<p class="block_5">Gamina yanıtladı, Seninle yalnız konuşmak istiyor... hayır, seni yalnız yakalamak istiyor... kafası çok hızlı işliyor... Benimle konuştuğun zaman odaklandığın gibi odaklanmıyor... şeyi düşünüyor... Aniden Gamina'nın yüzü beyazlaştı ve bir an sonra James kılıcı elinde, neredeyse ayağa fırladı. Tıknaz soylu Erland'ın yüzündeki ifadeden ya da James'in çıkardığı sesten bir şeyler hissetti, ancak asasını kendini koruyacak biçimde önüne koyarak çabucak döndü.</p>
	<p class="block_4"> </p>
	<p class="block_5">"Bu da ne?" dedi Erland.</p>
	<p class="block_4"> </p>
	<p class="block_5">"Borric yaşıyor. Bu şehirde bir yerlerde. Nirome seni sarayda, arkadaşlarının seni öldürebileceği bir yerlere götürmek istiyor," dedi Gamina.</p>
	<p class="block_4"> </p>
	<p class="block_5">Erland bir an için anlayamadı. "Ne?"</p>
	<p class="block_4"> </p>
	<p class="block_5">Nirome'un yüzü kül gibi oldu. "Ne... leydi ne diyor?"</p>
	<p class="block_4"> </p>
	<p class="block_5">"Eşim bazı yeteneklere sahiptir, lordum. Ve bunlar arasında yalanı hissetmek de vardır. Şimdi söyleyin, bu gece işlenen cinayette rolünüz nedir?" dedi James.</p>
	<p class="block_4"> </p>
	<p class="block_5">Nirome kapıya doğru yaklaştı ve James yolunu kesmek üzere hareketlendi.</p>
	<p class="block_4"> </p>
	<p class="block_5">Erland kılıcını çıkardı ve "Kardeşim nerede?" dedi.</p>
	<p class="block_4"> </p>
	<p class="block_5">Nirome bir kaçış yolu aradı, hepsinin tutulduğu görünce, rengi gözle görülür biçimde soluklaştı. "Merhamet, prensim, merhamet. İtiraf edeceğim, ancak imparatoriçe ile aracılık edeceğinize söz vermelisiniz. Ben Awari'nin planlarının ilerlemesini sağlamak için çok küçük bir rol oynadım. Kendi kız kardeşinin ölümünü ayarlayan oydu ve sizi öldürüp Sharana ile evlenmeyi planlıyor."</p>
	<p class="block_4"> </p>
	<p class="block_5">"Kendi yeğeniyle mi?" dedi Erland.</p>
	<p class="block_4"> </p>
	<p class="block_5">James kılıcını biraz salladı. "İmparatorluğun ilk hanedanlıklarında bu daha önce de yapılmıştı. Eğer bir halef zayıf görülürse, taht üzerindeki haklarını güçlendirmek amacıyla bir kuzenleriyle ya da hatta kardeşleriyle evleniyorlardı. Ve İmparatoriçe ile akrabalığı bulunan çoğu kişi dahil, safkanların büyük bölümü kuzenlerdir."</p>
	<p class="block_4"> </p>
	<p class="block_5">Nirome, "Aynen öyle. Ancak arkadaşınızı kurtaracaksak acele etmeliyiz.</p>
	<p class="block_4"> </p>
	<p class="block_5">Sarayın alt katlarından birinde esir tutuluyor ve yaralı," dedi. James, Gamina'ya bir baktı ve Gamina, Bir şey diyemem, dedi.</p>
	<p class="block_4"> </p>
	<p class="block_5">Ne? diye sordu Erland.</p>
	<p class="block_4"> </p>
	<p class="block_5">Çok zeki ve zihni çok çevik. Yüzeysel düşüncelerini okuyabildiğimi bilemeyebilir, ancak işin içinde bir tür büyünün olduğundan şüpheleniyor ve zihninde bize söylediklerini tekrar edip duruyor. Başka görüntülerin ve duyguların izleri var... kendi rolünün amacı hakkında yalan söylüyor, ancak ne kadar bilemem. Ona dikkat etmelisiniz.</p>
	<p class="block_4"> </p>
	<p class="block_5">Erland, "Şimdi, Borric'in hayatta olması hakkında neler diyeceksin?" dedi.</p>
	<p class="block_4"> </p>
	<p class="block_5">Nirome, "Doğru olduğu sanılıyor. Bir köle, çöl akıncıları tarafından Durbin'e getirildikten birkaç gün sonra kaçtı. Kaçışını maskelemek için Durbin Valisi'nin karısını öldürdüğü düşünülüyor. Kardeşinizin tarifine uyuyor."  O... bir şeyler daha saklıyor. Ancak bu söyledikleri öyle ya da böyle doğru.</p>
	<p class="block_7"> </p>
	<p class="block_5">"Güvenebileceğimiz birilerini bulmalıyız," dedi Erland.</p>
	<p class="block_4"> </p>
	<p class="block_5">Hizmetçilerden biri kapının girişine geldi ve Erland'ın dikkati bir an için oraya kaydı. Nirome asasıyla vurdu ve ağırlığından beklenenin üzerinde bir çabuklukla James'in darbesinden kurtuldu. Nirome kıza, "Muhafızları çağır!" diye bağırarak asasını çılgınca savurdu.</p>
	<p class="block_4"> </p>
	<p class="block_5">Kız yalnızca bir an tereddüt etti ve ardından muhafızlara seslenerek kapının ağzından dışarıya koştu. James, Nirome'un kolunu yakaladı ve omzuna bir asa darbesi yedi. Erland ileri atıldı ve cüsseli saray görevlisini geriye iterek asayı kaptı. Prens saray görevlisini tehdit etmek için kılıcını çıkardığı sırada muhafızlar odaya girdi.</p>
	<p class="block_4"> </p>
	<p class="block_5">Bir anda kılıçlar ve mızraklar James ve Erland'a yöneldi ve safkanların beyaz kıyafeti içerisindeki baş muhafız "Silahlarınızı bırakın yoksa ölürsünüz!" diye haykırdı.</p>
	<p class="block_4"> </p>
	<p class="block_5">Erland sadece bir an için direnmeyi düşündü, ardından kılıcını muhafıza verdi. "Bir an önce imparatoriçeye bir mesaj göndermem gerekiyor. Ortada alçakça bir ihanet var."</p>
	<p class="block_4"> </p>
	<p class="block_5">Muhafızlar James ve Erland'ı kollarından yakaladılar ve baş muhafız, "Onları öldürelim mi?" dedi.</p>
	<p class="block_4"> </p>
	<p class="block_5">"Henüz değil. Onları boş kanada götürün ve yaşamak istiyorsanız kimsenin bunu yaptığınızı görmesine izin vermeyin. Miya ve Toren-Sie'yi bulmalıyım, sonra size katılırız," dedi Nirome.</p>
	<p class="block_4"> </p>
	<p class="block_5">Erland birden, bu dalkavuk tavırlı tıknaz adamın sarayın bu kanadına Prens Awari'ye sadık adamları yerleştirdiğini anladı. -Prenses Sojiana'yı öldürüp suçu Locklear'ın üzerine atabilmesini sağlayan şey de buydu.</p>
	<p class="block_4"> </p>
	<p class="block_5">"Sojiana'yı sen öldürdün," dedi Erland. "Ve Locklear'ı da."</p>
	<p class="block_4"> </p>
	<p class="block_5">Nirome'un tavrı değişti ve yaltaklanan bir dalkavuk yerine, azimli ve bir amaca hizmet eden, sert yüzlü bir adam haline geldi. Masadan bir ceviz alarak, Erland'ın yüzünün hemen önünde eliyle parçaladı. "Seni aptal çocuk. Anlayışının ötesine geçen meselelere bulaştın..." Prensi inceledi. "Kardeşin Krondor'da ölme lütfunu gösterse ve baban da imparatoriçeye tehditkâr mesajlar gönderseydi, bunların hiçbiri gerekli olmayacaktı. Eğer işbirliğine girer ve yaygara yapmazsan, seni hâlâ -yaşayan tek bir parça halinde babanın yanına memnuniyetle geri gönderirim. Öfkeli bir krallıkla uğraşmak gibi bir niyetim yok ve imparatoriçe bir kez planımıza razı geldi mi, size ihtiyacımız kalmayacak." Baş muhafıza, "Bunları hemen götürün ve cadı kadına dikkat edin. O Yıldızlimanı'ndan ve eğer dikkatli olmazsanız ne düşündüğünüzü bilecek bir tür güce sahip," dedi. Gamina'ya baktı ve "Onu tutmak zorunda kalabiliriz. Faydalı bir yetenek olabilir. Ancak içlerinden biri size herhangi bir sorun çıkarırsa, onları öldürün."</p>
	<p class="block_4"> </p>
	<p class="block_5">Askerler tereddüt etmeden emre uydular ve bir an sonra üçünü, kaçış şansı olmadığından emin olarak, binadan uzaklaştırıyorlardı.</p>
	<p class="block_4"> </p>
	<p class="block_5">Miya'nın beklenmedik uyarısıyla irkilen silahlı adamlar bir an için tereddüt ettiler. Borric düşünmek için zaman harcamadı; tepki gösterdi. Hançerini, yerinden kalkan ilk adama fırlattı ve göğsüne isabet ettirdi. Bir diğeri beş adımdan atlayarak bir kılıç hamlesi yaparken yeri boyladı ve kendi silahlarını çıkarır çıkarmaz, üç muhafız ivedilikle silahlarına sarıldılar.</p>
	<p class="block_4"> </p>
	<p class="block_5">Öksürükle karışık bir çığlık ve tiksindirici bir çatırtı Borric'e bakmasına gerek kalmadan, Ghuda'nın, onları buraya getirip tuzağa düşüren kadının boynunu kırarak sesini kestiğini anlattı. Ardından paralı asker, "Yer aç, Deli," dedi. Borric, Ghuda'nın büyük kılıcını çıkarmaya hazırlandığını ve bunun için Suli'nin taşıdığı meç ya da kısa kılıçtan daha fazla alana ihtiyacı olduğunu biliyordu. Borric, çocuk için endişeliydi, ancak dikkatini ona harcayamazdı. O anda onu öldürmeye çalışan üç tane kızgın muhafız vardı.</p>
	<p class="block_4"> </p>
	<p class="block_5">Borric adamlardan birinin hançer saldırısını savuşturdu ve üçüncüsünden gelen bir vuruştan sakınarak, meçiyle bir diğerini boğazından vurdu. Sert bir gürültü ve birdenbire kesilen bir çığlık Ghuda'nın başka bir adamı hakladığını söylüyordu. Dört tanesi kısa sürede yere inmesine karşın, hâlâ organize olma girişimi göstermiyorlardı. Borric saldırısını kuvvetlendirdi. Kılıcını bir adamın kafasına doğru delice salladı ve bir kulağını kopardı. Adam acı içinde haykırarak ve kendini savunmaktan aciz bir halde yere düştü ve Borric geri kalan adamlara kılıç savururken, onu hançeriyle öldürdü.</p>
	<p class="block_4"> </p>
	<p class="block_5">Borric çeliğin eti ve kemiği yaran sert sesini duydu ve Ghuda'nın altıncıyı öldürdüğüne ya da etkisiz hale getirdiğine kanaat getirdi. Prens, karşılaştığı son adamın kafasına yaptığı hamleyi savuşturdu ve adamı parçaladı.</p>
	<p class="block_4"> </p>
	<p class="block_5">Borric çabucak döndüğünde, Ghuda'nın, biraz evvel soktuğu kılıcını geri çıkarmaya çalışırken, bir adamın kasıklarına vurduğunu gördü. Suli, kısa kılıcını çılgınca savurup iki adamı kendinden uzak tutmaya çalışarak bir köşeye sıkışmıştı. Ancak bir üçüncüsü sol tarafından saldırmak için yaklaşıyordu ve Borric bir masanın üzerine atlayıp gerildi ve adamı arkasından vurup öldürmek için tam zamanında atladı. Ardından, Suli'ye saldırmakta olan iki adamdan birine vurup onu yaraladı. Ancak adam yere yığıldığı sırada, diğeri uzun kılıcını sapladı ve çocuk çığlık attı.</p>
	<p class="block_4"> </p>
	<p class="block_5">Borric hançerinin kenarıyla çizerek, Suli'yi yaralayan adamın boğazını en az beş santim derinliğinde kesti. Adam daha çok bir fare cıyaklaması gibi, acınacak bir ses çıkardı ve yere yığıldı. Ardından etraf sessizleşti.</p>
	<p class="block_4"> </p>
	<p class="block_5">Borric, Suli'nin üzerinde yatan ölü adamlardan birini kenara çekti, kanla kaplanmış ve midesindeki geniş yaranın ağzını boş yere biraraya getirmeye çalışan çocuğun yanına çömeldi. Borric daha önce savaş alanında bu tür yaralar görmüştü ve Suli'nin birkaç dakika içinde öleceğini biliyordu.</p>
	<p class="block_4"> </p>
	<p class="block_5">Borric, daha önce bildiği her şeyden farklı, soğuk bir kararlılık hissederek çocuğun elini tuttu. Suli'nin nefesi yüzeysel yutkunmalara dönüştü ve gözleri donuklaşmaya başladı. Yüzü ter içindeydi ve konuşmaya çabaladı. Sonunda "Efendim?" dedi.</p>
	<p class="block_4"> </p>
	<p class="block_5">Borric, Suli'nin elini sıkıca kavrayarak, "Buradayım Suli," dedi.</p>
	<p class="block_4"> </p>
	<p class="block_5">"Sizin uşağınızdım değil mi?" diye sordu çocuk yavaşça.</p>
	<p class="block_4"> </p>
	<p class="block_5">Borric, Suli'nin elini daha da sıkı tuttu ve "İyi bir uşaktın," dedi. "O halde Yaşam Kitabına, Suli Abul'un muhteşem bir adamın uşağı, bir prensin uşağı olduğu yazılacak."</p>
	<p class="block_4"> </p>
	<p class="block_5">Gevşek parmaklar prensin elinden kaydı. "Evet, küçük dilenci. Bir prensin uşağı olarak öldün." Borric ölümü daha önce de görmüştü, ancak hiç bu kadar genç birinde değil. Çocuğu korumakta güçsüz kalışı onu mahvetti. Bütün bir dakika boyunca, eğer yapmak ya da söylemek için uygun bir şeyler düşünebilse, Suli'nin ölmeyeceğinden emin bir biçimde dizlerinin üzerinde durdu.</p>
	<p class="block_4"> </p>
	<p class="block_5">Ghuda'nın sesi, "Oyalanamayız. Yerde yatan on iki ceset var. Birisi buraya girer girmez günümüzü görürüz. Hadi gidelim!" dedi. Borric kalkmış ve hareketlenmişti. Önlerindeki birkaç dakika içinde kardeşine ya da imparatoriçeye ulaşmaları gerektiğini biliyordu. Düşman kuvvetleri Kesh sarayının içinde dolaşıyordu ve kimseye güvenilemezdi.</p>
	<p class="block_4"> </p>
	<p class="block_5">Nöbetçilerin bulunduğu koridora ulaşana kadar geldikleri yolu aceleyle geri döndüler. Borric başıyla işaret etti ve bir çift nöbetçinin yanından sakince başka bir karanlık koridora doğru yürüdü. Ardından, karanlık koridorun ortalarındayken boğuk seslerin yaklaştığını duydu. Başka bir çift adam aceleyle yanlarından geçerken, Borric ve Ghuda birlikte hareket ederek kapılardan birinin girintisine gizlendiler.</p>
	<p class="block_4"> </p>
	<p class="block_5">Borric'in birkaç dakika evvel gördüğü tıknaz adamın sesi, "Kahretsin. Her şey ortaya çıkmaya başlıyor. Awari'nin, kız kardeşinin ölümünden bu kadar kısa sürede haberdar olmaması gerekiyordu. Kimin haber verdiğini öğrenin ve bundan sorumlu adamı ya da kadını öldürün. Sonunda öğrendiğinde, Arutha'nın hayali işgalci ordusuna olan yolun tam ortasında olması gerekiyordu." Borric'in gözleri büyüdü. Prenses Sojiana ölmüştü! Belki de saraydaki bu telaş bundandı, sarayda dolaşan dört isimsiz serseriyi değil, prensesin katilini arıyorlardı.</p>
	<p class="block_4"> </p>
	<p class="block_5">Borric, Ghuda'ya kendisini izlemesini işaret etti, kısa bir süre sırt sırta durdular ve ardından bir kez daha iki adamın konuştuklarını duyabilecek mesafeye gelecek şekilde kesişen koridorlara atıldılar. Tıknaz olan yakınmaya devam etti. "Awari dikbaşlı sersemin teki. Kesinlikle gün içinde şehre dönecek ve imparatoriçe, Sojiana'nın ölümü üzerine bu kadar sinirliyken, imparatoriçenin odasına gidip talebi için herhangi bir kabul beklerse, uğraşmamız gereken bir isyan olur; orduyu kuzeye ilerletmesi için ikna edilmeli. Adalılar suçlu gibi gösterilmeli. O nerede?"</p>
	<p class="block_4"> </p>
	<p class="block_5">Borric'in tanıdığı bir ses cevap verdi, "Bir tahıl ambarında, hizmetkârların alt katlardaki odalarının yakınında," dedi Toren-Sie.</p>
	<p class="block_4"> </p>
	<p class="block_5">"Onu boş bir hizmetçi konutuna götürüp muhafızların bulmasını sağlayın. Baş muhafızın, adamın yakalandığını ve tutuklamaya karşı çıktığı için öldürüldüğünü rapor etmesini sağlayın ve Kamara'da susturulmak için öldürüldüğü söylentilerini yayın. Ardından onu bulan baş muhafızın gizemli bir şekilde ölmesini ayarlayın. Ben Kamara'da komployu açığa çıkaracağım. Şüphe uyandıracak ilk kişiler olarak, şimdilik kuşkuları kendimizden uzak tutacağız. Birileri sorular sormaya başladığı zaman, artık çok geç olacak." "Fakat bu Adalar'ı temize çıkarmaz mı?"</p>
	<p class="block_4"> </p>
	<p class="block_5">"Hayır," diye yanıtladı tıknaz Keshli, "ancak herkesin yeniden kimin bildiğini, kimin yardımcı olduğunu ve bu komplonun nasıl bu kadar yukarılara kadar çıktığını merak etmesini sağlayacak. Kamara'daki bütün hasımlar, karşısındakinin Adalarla işbirliği içinde olduğuna inanacak. Önümüzdeki iki gün için tek ihtiyacım olan karışıklık ve belirsizlik. Sharana ve Awari'yi destekleyenlerin Kamara'daki güçlerinin eşit olmasını sağlamak için gerekli zamana sahip olmalıyım."</p>
	<p class="block_4"> </p>
	<p class="block_5">İki adam, Borric ve Ghuda'nın bulundukları kapıya ulaştı ve koridorun diğer ucundaki bir odaya doğru devam ettiler. "Ya Miya nerelerde?" diye sordu tıknaz adam kapıyı açmak üzere döndüğünde. Kendilerini izleyen iki silueti göz ucuyla görmüş olmalı ki, "Kim var orada?" diye seslendi.</p>
	<p class="block_4"> </p>
	<p class="block_5">Borric karanlıktan sıyrılarak ilerledi ve kapının önündeki iki adamı gördü.</p>
	<p class="block_4"> </p>
	<p class="block_5">Zayıf olan, "Sen!" diye bağırdı.</p>
	<p class="block_4"> </p>
	<p class="block_5">Borric, kılıcını çıkarırken sert bir biçimde sırıttı ve "Ghuda, Lord Toren'i takdim etme şerefine sahibim, Majesteleri Kesh İmparatoriçesi'nin Krondor Prens Sarayı'ndaki elçisi," dedi.</p>
	<p class="block_4"> </p>
	<p class="block_5">İkinci adam odaya kaçmak ister gibi döndü ve Ghuda onu engellemek için ileri çıktı. "Ve bu da," dedi Borric, "benim için yabancı ancak kıyafeti şüphe götürmez biçimde Kesh'in Kraliyet Soyundan bir başkasına ait."</p>
	<p class="block_4"> </p>
	<p class="block_5">"Eğer bağırırsam bir düzine muhafız saniyeler içinde burada olur," dedi Toren-Sie.</p>
	<p class="block_4"> </p>
	<p class="block_5">"Bağır o zaman ve onlar buraya geldiklerinde çoktan ölmüş ol," dedi Borric Toren-Sie ters bir bakış attı. "Ne elde etmeyi umuyorsun?"</p>
	<p class="block_4"> </p>
	<p class="block_5">Borric, kılıcının ucu Elçi'nin boğazında hizalanacak şekilde hareket ederek, "İmparatoriçeyle bir görüşme," diyerek yanıtladı.</p>
	<p class="block_4"> </p>
	<p class="block_5">"İmkânsız."</p>
	<p class="block_4"> </p>
	<p class="block_5">Borric kılıcını, ucu Toren-Sie'nin çenesinin altında dramatik bir rüzgâr sesi çıkaracak şekilde savurdu. "Burada dönen her şeyi bilmiyorum," dedi, "Ancak İmparatoriçeye ulaşacak kadar hayatta kalırsak, senin ölü bir adam olacağını tahmin edecek kadarını biliyorum. Bu kaderi engellemek konusunda herhangi bir umudun varsa, bilmem gerekenleri bana anlatmaya başlarsan iyi edersin." Tıknaz adam, "Bilmek istediklerini anlatacağız. Ama bunu bu kapının ardında daha güzel şekilde halledebiliriz. Uygar insanlar gibi oturabiliriz," dedi.</p>
	<p class="block_4"> </p>
	<p class="block_5">Adam bir cevap beklemeden kapıyı açtı ve yalnızca Ghuda'nın hızlı tepkisi kapının suratlarına çarpılmasını engelledi. Heybetli asker kapıya, açılmasını sağlayacak şekilde, bütün gücüyle yüklendi, ardından direnç azaldı ve neredeyse içeri düşüyordu. Borric, işlenmiş altını, adamın nefes almasını engelleyecek şekilde kıvırarak, Toren-Sie'yi gerdanlığından yakaladı. Borric onu, Ghuda'nın ardından kapıdan içeriye iterken, tıknaz adamın olağandışı bir süratle, dairenin karşılama odasının diğer tarafındaki bir kapıya doğru koştuğunu görebilecek bir zamanlamayla içeri girdi. Adam, "Öldürün onları!" diye var gücüyle bağırırken, Ghuda kapıdaydı.</p>
	<p class="block_4"> </p>
	<p class="block_5">Borric tereddüt etmedi ve Elçi'nin kafasının yanına kılıcının kabzasıyla sert bir şekilde vurdu. Borric yanındaki kapıya doğru koşarken, adam baygın bir halde yere düştü.</p>
	<p class="block_4"> </p>
	<p class="block_5">Oraya ulaştığında hayretle, Ghuda'yı dikilir ve tıknaz adamı yerden yarım metre yukarıda sallanırken buldu. Odanın etrafında tam bir düzine İç Lejyon üniformalı muhafız ve birkaç tane safkan yerde sersemlemiş bir halde yatıyordu. Bilinçsiz bir şekilde yatanlar arasında Kont James, Leydi Gamina ve Erland da vardı.</p>
	<p class="block_4"> </p>
	<p class="block_5">Geniş yuvarlak bir masanın üzerinde oturmakta olan Nakor, iki parmağıyla havadaki adamı işaret ederken tuhaf bir şekilde yüzünü buruşturuyor ve garip sesler çıkartıyordu. Ghuda ve Borric'i görünce homurdanmayı kesti ve "Borric! Ghuda!" dedi. Tıknaz Keshli o anda gürültüyle yere düştü ve Ghuda adamı ensesinden tutmak için uzandı.</p>
	<p class="block_4"> </p>
	<p class="block_5">Borric arkadaşlarının yattığı yere ilerleyip, "Nakor, ne yaptın sen?" dedi.</p>
	<p class="block_4"> </p>
	<p class="block_5">" 'Yakala beni' adında eğlenceli bir oyun oynayarak muhafızlarla eğleniyordum ve kayboldular. Ben de onları aramaya çıktım. Muhafızlar tarafından götürülürken seni gördüm, ya da gördüğümü sandım ve böyle muhteşem giysileri bulmayı nasıl başardığını ve arkadaşlarım Ghuda ve Suli'yi nerede kaybettiğini çözmeye çalıştım. Suli nerede?"</p>
	<p class="block_4"> </p>
	<p class="block_5">Ghuda, "Suli öldü," diyen Borric'e baktı.</p>
	<p class="block_4"> </p>
	<p class="block_5">"Bu üzücü," dedi küçük adam. "İyi kalpli bir çocuktu ve iyi bir adam olacaktı. Felek Çemberi'ni yeniden çevirdiğinde büyük ihtimalle de öyle olacak.</p>
	<p class="block_4"> </p>
	<p class="block_5">Bu senin kardeşin mi?" diye sordu Erland'ı kastederek.</p>
	<p class="block_4"> </p>
	<p class="block_5">"Evet," dedi Borric. "Onlara ne yaptın?"</p>
	<p class="block_4"> </p>
	<p class="block_5">"Ah, odaya girdim ve herkes çok heyecanlandı. Bazıları beni gördüklerine çok memnun olmadılar ve ben de oyundan sıkılmaya başlamıştım, bu yüzden herkesi sersemlettim. Eninde sonunda senin geleceğini tahmin ettim. Görüyor musun? Haklıymışım."</p>
	<p class="block_4"> </p>
	<p class="block_5">Birden, Borric ve Ghuda'nın gerilimleri patladı ve güldüler. "Evet, haklıydın." Sırıtan küçük adamın bu eğlenceden kendileri kadar zevk alıyormuş gibi görünmesi üzerine duramadıklarını fark ettiler. Sonunda, yanaklarından yaşlar akarak, "Herkesi sersemlettin ha? Bunu nasıl becerdin?" dedi Borric.</p>
	<p class="block_4"> </p>
	<p class="block_5">Nakor omzunu silkti. "Bu bir numara."</p>
	<p class="block_4"> </p>
	<p class="block_5">Borric yeniden güldü. "Sırada ne var?"</p>
	<p class="block_4"> </p>
	<p class="block_5">Nakor sırt çantasına uzandı ve "Portakal ister misin?" diye sordu.</p>
	<p class="block_4"> </p>
	<p class="block_5">"Sana bunu söyleyeceğimi hiç düşünmezdim," dedi Erland, "ama seni özledim." Borric başını salladı, "Ben de. Şimdi, bu pislik hakkında ne yapacağız?" Gamina hâlâ güçbela kendindeyken, James, Nakor'un büyüsünün etkilerinden kurtuluyordu. Ghuda kendilerine gelmeye başlayan muhafızları kollayarak dikiliyor ve kıpırdayanı ikiye böleceği konusunda ikna edici gözüküyordu, onlar da sessizce oturdu ve bir soran çıkarmadılar.</p>
	<p class="block_4"> </p>
	<p class="block_5">Kendine ilk gelen Erland olmuştu, Nakor'a göre en gençleri olmasıyla ilgili bir şeydi. Kardeşler bildiklerini birbirlerine anlattılar ve işin içinde birçok ikili oyunun olduğuna karar verdiler.</p>
	<p class="block_4"> </p>
	<p class="block_5">"Belki de doğrudan imparatoriçenin kendisiyle konuşursak?" dedi James.</p>
	<p class="block_4"> </p>
	<p class="block_5">"Nasıl?" diye sordu Borric.</p>
	<p class="block_4"> </p>
	<p class="block_5">"Gamina," diye yanıtladı Erland.</p>
	<p class="block_4"> </p>
	<p class="block_5">Borric anlamamış gibi gözüktü ve Erland, "Zihin konuşması yapabilir, hatırladın mı?" dedi.</p>
	<p class="block_4"> </p>
	<p class="block_5">Borric başını salladı ve ardından yüzü kızardı. "Saraya ilk geldiğimde zihnimle yardım çağırabilirdim ve o da duyardı."</p>
	<p class="block_4"> </p>
	<p class="block_5">"Neden yapmadın?" diye sordu James, Gamina ayılmaya başlarken.</p>
	<p class="block_4"> </p>
	<p class="block_5">Borric'in gülümsemesi utangaçtı. "Aklıma gelmedi."</p>
	<p class="block_4"> </p>
	<p class="block_5">"Peki bugün," dedi James, "daha önce sana rastladığında zihin-temasından nasıl kaçtın?"</p>
	<p class="block_4"> </p>
	<p class="block_5">Borric parmağını Nakor'a doğrulttu. "Bunu fark etti ve bir şekilde onu engelledi."</p>
	<p class="block_4"> </p>
	<p class="block_5">"Sen büyücü müsün?" dedi James.</p>
	<p class="block_4"> </p>
	<p class="block_5">Nakor hoşnutsuz bir yüz ifadesi yaptı. "Hayır. Isalan. Büyücüler mağaralarda çalışan, korkunç ve ciddi şeyler yapan, ciddi insanlardır. Harika büyüler yapıyorlar. İnsanlar büyücülerden hoşlanmıyor. Ben sadece insanları güldüren birkaç numara yapıyorum. Hepsi bu."</p>
	<p class="block_4"> </p>
	<p class="block_5">Gamina tamamen ayıldığında, James, "Muhafızların ve oradaki şişman arkadaşımızın görünüşlerine bakılırsa, seninkiler de kötü değil ve her zaman komik de değiller."</p>
	<p class="block_4"> </p>
	<p class="block_5">Nakor'un sırıtışı büyüdü ve "Teşekkür ederim. Yaptığım işte oldukça iyiyimdir ve bunun oldukça komik olduğunu düşünmüştüm," dedi Gamina Borric'i gördü ve "Yaşıyorsun!" diye bağırdı.</p>
	<p class="block_4"> </p>
	<p class="block_5">"Öyle görünüyor," diye gülerek yanıtladı Borric.</p>
	<p class="block_4"> </p>
	<p class="block_5">Gamina ona sarıldı ve "O zaman, seni çölde nasıl bulamadım?" dedi.</p>
	<p class="block_4"> </p>
	<p class="block_5">Borric'in bakışları anlamadığını gösteriyordu, derken anladığını belli etti. "Elbette. Orayı terk etmeden kazandığım kanlı cüppe. Köle satanlar beni bir büyücü zannettiler ve bana, büyücülerin güçlerini kullanmalarını bir şekilde engelleyen kelepçeler taktılar."</p>
	<p class="block_4"> </p>
	<p class="block_5">"Hah!" dedi Nakor. "Eğer o büyücüler ne yaptıklarını bilselerdi bu olamazdı."</p>
	<p class="block_4"> </p>
	<p class="block_5">"Belki. Her halükarda, sıradaki soru şu: Buradan imparatoriçeye nasıl ulaşacağız?"</p>
	<p class="block_4"> </p>
	<p class="block_5">"Kolay olacak," dedi Nakor. "Siz sadece beni izleyin. Ve bu adamları da birlikte getirin."</p>
	<p class="block_4"> </p>
	<p class="block_5">Ghuda on iki muhafızın silahlarını aldı ve yere yığılmış Toren-Sie'yi odaya sürükledi. Silahlı dört muhafız eşliğinde -Borric, Erland, James ve Ghuda- on dört esir bir sorun çıkaracak gibi gözükmüyordu. "Başka muhafızlar gördüğümüz anda, siz esir olacaksınız. Sarayın bu kısmının tamamını Awari'ye sadık adamlar kontrol ediyor," diye uyardı onları Nirome.</p>
	<p class="block_4"> </p>
	<p class="block_5">Nakor gülümsedi. "Belki."</p>
	<p class="block_4"> </p>
	<p class="block_5">Düzinelerce muhafızın yanından geçmeye başlayacakları kalabalık koridora ulaştıklarında, Nakor sırt çantasına uzandı ve içinden bir şey çıkardı. Borric ve Ghuda şimdiden çantadan neredeyse bezmişlerdi, ancak diğer herkes hayret içindeydi. Çünkü küçük İsalan elini kaldırdığında, üzerine kızıl-altuni benekli bir doğan tünemişti, Kesh'in kraliyet kuşu, imparatoriçenin gücünün kutsal sembolü ve büyük saygı duyulan kuş. Neredeyse soyunun tükendiği sanılan bir kuştu -Kraliyet ahırlarında kalan topu topu üç dişi. Doğan çığlık attı ve kanatlarını açtı, ancak koridordan aşağı ilerlerken küçük adamın bileğinde kaldı.</p>
	<p class="block_4"> </p>
	<p class="block_5">Geçtikleri muhafızlar sadece, harika kuşa hayranlıkla baktılar. Nakor geçtikleri her muhafıza, "Lütfen, bizimle gelin. İmparatoriçeyi görmeye gidiyoruz," dedi.</p>
	<p class="block_4"> </p>
	<p class="block_5">Nirome ve Toren-Sie ne derse desin, muhafızlar doğanın görüntüsü karşısında büyülenmişe benziyorlardı. Adalılar'la esirlerinin arkasına katıldılar ve kısa süre sonra iki yüz muhafızdan oluşan bir alay, İmparatoriçenin salonuna girerlerken Nakor ve yanındakileri izliyordu.</p>
	<p class="block_4"> </p>
	<p class="block_5">Törenler Efendisi, "Bu nedir?" dedi.</p>
	<p class="block_4"> </p>
	<p class="block_5">Borric ve Erland öne çıktılar ve Erland, "Adalar'dan Prens Borric ve Erland acilen majestelerinin huzuruna çıkmak istiyorlar. Küçük bir ihanet konusunu görüşmek istiyoruz."</p>
	<p class="block_4"> </p>
	<p class="block_5">Nakor'un, koluna cesaretle tünemiş doğanla öncülüğünü yaptığı bu tuhaf alay salona girdiğinde, Lordlar ve Üstatlar Kamarası'nın tamamı olağanüstü toplantı halindeydi. Sonunda kürsüye ulaştıklarında eğildiler ve Lakeisha tahtından hafifçe kalktı. "Bu ne rezillik?" Gözleri aşağıdaki gurubu taradı ve birden Borric'in kardeşinin yanında olduğunu fark etti. "Sen -eğer üzücü bir şekilde yanılmıyorsam- ölmüştün."</p>
	<p class="block_4"> </p>
	<p class="block_5">Nirome konuşmaya çabaladı, "Majesteleri, bu suçlular-"</p>
	<p class="block_4"> </p>
	<p class="block_6">Ghuda bıçağını tıknaz adamın omzuna dayayıp, "İzin verilene kadar konuşman saygısızlıktır," dedi. İmparatoriçeye hitaben, "Affedersiniz, anacım. Devam edin lütfen," dedi.</p>
	<p class="block_7"> </p>
	<p class="block_5">Lakeisha birtakım gizemlerin çözülmekte olduğunu sezdi ve gocunmamayı tercih etti. Kum bir tonla, "Teşekkür ederim," dedi. Nakor'a dönüp, "Sizinle başlayalım küçük adam. Kraliyet doğanına hükmetmek ölümle cezalandırılır, biliyorsunuz değil mi?" dedi.</p>
	<p class="block_4"> </p>
	<p class="block_5">Nakor sırıttı. "Evet, imparatoriçe. Ama ben bu kuşa hükmetmiyorum. Ben sadece doğanın size ulaşmasını sağlıyorum. Yalnızca bir doğum günü hediyesi getiriyorum." Küçük cüretkâr Isalan, izin verilmesini beklemeden kürsüye tırmandı ve tahta yaklaştı. Siyah giyimli iki Izmali korama görevlisi yaklaşmasını engellemek için atıldılar, ama o ani bir hareketle tahta ulaştı. Tahtın arkasında boş duran güneş sembolü vardı. Kuşu bunun üzerine yerleştirdi ve doğan kanatlarını çırptı.</p>
	<p class="block_4"> </p>
	<p class="block_5">İmparatoriçe, "Yalnızca bir erkek kraliyet güneşinin üstüne tüneyebilir, Isalan," dedi.</p>
	<p class="block_4"> </p>
	<p class="block_5">"Nakor bunu anlıyor, imparatoriçe. Bu bir oğlan. Sizin için pek çok yavruya babalık yapacak. Onu geçen bahar Tao Zi'nin batısındaki dağlarda yakaladım. Orada hâlâ birkaç tane var. Eğer İmparatorluk Doğancısı'nı gönderirseniz onları alıp kafeslerle getirebilir. Soy yeniden canlanır."</p>
	<p class="block_4"> </p>
	<p class="block_5">İmparatoriçe, kızının ölümünden beri gülümsememişti. Şimdi gülümsüyordu. Küçük adamın sözlerindeki bir şey onu etkilemişti: Sadece nadir kuşlardan değil, aynı zamanda Kraliyet Ailesi'nden de bahsettiğini biliyordu. "Bu müthiş görkemli bir hediye."</p>
	<p class="block_4"> </p>
	<p class="block_5">Merdivenleri inmeden önce tahtın yanında durup eğildi ve "Şu ikiz oğlanlara inanmanız çok akıllıca olur, çünkü şuradaki ikisi..." Nirome'u ve Toren-Sie'yi kastediyordu, "-çok kötü adamlar," dedi.</p>
	<p class="block_4"> </p>
	<p class="block_5">İmparatoriçe aşağıdaki tabloyu inceledi ve sonunda, "Prens Erland, artık başlayın da bu karmaşayı çözebilelim," dedi.</p>
	<p class="block_4"> </p>
	<p class="block_5">Erland ve Borric birbirinden ayrı hikâyelerini, çöl baskınından bu yana gelişen olayları açıklamaya çalışarak anlattıkları müddet boyunca herkesin dikkatini sürekli üzerlerinde tuttular. Neredeyse on beş dakika boyunca aralıksız konuştular. Erland, odaya yarışlarıyla noktalanan olayların izahını sonlandırırken, "Ve beni Nirome'un Sojiana'nın ölümünden sorumlu olduğuna ikna eden son şey, onu bir cevizi çıplak eliyle kırarken görmem oldu. Sojiana'nın boynu kırılmıştı -bu işi ancak güçlü elleri olan biri becerebilirdi. Locklear usta bir kılıç dövüşçüsü ama güçten yoksun," dedi. Nirome'u göstererek, "İşte katil.</p>
	<p class="block_4"> </p>
	<p class="block_5">İşte şu gizemli Ateş Lordu!" dedi.</p>
	<p class="block_4"> </p>
	<p class="block_5">İmparatoriçe ayağa kalkıp, "Lordum Nirome..." dedi.</p>
	<p class="block_4"> </p>
	<p class="block_5">Ama kapıdan bir haykırış yükseldi, "Anne!"</p>
	<p class="block_4"> </p>
	<p class="block_5">Prens Awari, peşinde aralarında Lord Ravi ve Jaka'nın da olduğu, bir düzine ordu subayıyla içeri girdi. Gelip tahtın önünde selam verdi, sonra, "Sojiana hakkındaki bu korkunç haberler de ne?" dedi.</p>
	<p class="block_4"> </p>
	<p class="block_5">İmparatoriçe bir süre oğlunun suratını inceleyip, "Biz de tam bunu açığa çıkarmaya çalışıyorduk. Bir süre dur ve sessiz ol. Bu senin de geleceğini ilgilendiriyor," dedi. Bakışlarını Nirome'a çevirip, "Lordum Nirome, bu suçlamalara karşı ne söyleyeceğinizi sormak üzereydim," dedi.</p>
	<p class="block_4"> </p>
	<p class="block_5">Tıknaz saraylı, "Hepimizin Annesi..." diye başladı.</p>
	<p class="block_4"> </p>
	<p class="block_5">"Lütfen," diye lafını kesti İmparatoriçe, "En hoşlanmadığım hitap bu.</p>
	<p class="block_4"> </p>
	<p class="block_5">Özellikle şu anda."</p>
	<p class="block_4"> </p>
	<p class="block_5">"En Yüce Hükümdar, merhamet edin. Ben imparatorluk için en iyi olduğuna inandığım şeyi, oğlunuzu iktidara getirmek için yaptım. Ama kimsenin zarar görmesini asla istemedim. Prens Borric'e karşı yapılanlar sadece, Adalılar'ın şehre ulaşmasını engellemek için yapılan bir oyundu. Biz yalnızca Sojiana'nın takipçilerinin dikkatini kuzeye yöneltmek istedik -Adalar'dan gelen bilgileri istila için toparlandıkları yönünde çarpıtmamız da bu yüzden. Ama kızınızın ölümüyle benim hiç alakam yok! Rakibini yok etmeyi amaçlayan Awari'ydi." Prens Awari o anda öfkeden deliye döndü ve Lord Jaka onu durdurmak için elini uzatana kadar kılıcını kınından yarısına kadar çekti. İmparatoriçe, "Yeter!" diye bağırdı. Gözleriyle tüm odayı tarayarak, "Bunda doğruya giden bir yol var mı?" dedi. İkizlere bakarak, "İddialarınız ikna edici ancak deliliniz var mı?" dedi.</p>
	<p class="block_4"> </p>
	<p class="block_5">Gamina'ya doğru baktı. "Sen düşünceleri okuyabiliyorsun, öyle mi?"</p>
	<p class="block_4"> </p>
	<p class="block_6">Gamina başıyla onayladı, ama Nirome, "O bir yabancının karısı, majesteleri! Kocasına ve onun Adalar'a karşı görevine hizmet etmek için yalan söyleyecektir!" diye bağırdı.</p>
	<p class="block_7"> </p>
	<p class="block_5">Gamina tepki verecekmiş gibi göründü, ama imparatoriçe, "Yalan söyleyeceğinden şüpheliyim, canım," dedi. Gamina'nın etrafını işaret edip, şu anda tıka basa dolu olan salonu kastederek, "Ama burada bulunan diğerlerinin sana inanmayı tercih edeceklerinden de şüpheliyim. Farkına varmadıysan diye söylüyorum, çok gergin bir durumdayız," dedi.</p>
	<p class="block_4"> </p>
	<p class="block_5">İç Lejyon zırhı giymiş bir muhafız komutanı aceleyle odaya girip Törenler Efendisi'nin kulağına bir şeyler fısıldadı. Bunu takiben, o da, imparatoriçenin yanına yaklaşmak için izin istediğini belirten bir işaret yaptı. İmparatoriçe izin verdi ve adam kürsüyü aceleyle çıktı.</p>
	<p class="block_4"> </p>
	<p class="block_5">Baş muhafızın raporunun iletilmesi bittikten sonra imparatoriçe geriye yaslandı. "Pekâlâ, alın bakalım. Şimdi, iki gurup Ev Muhafızı'nın sarayın bir kanadında barikat kurduklarına, silahlarını bırakmaları emrine karşı açıkça itaatsizlik ettiklerine ve tüm şehirde silahlı adam guruplarının ilerlediğine dair bir rapor geldi."</p>
	<p class="block_4"> </p>
	<p class="block_5">"Şimdi de," dedi tahtından doğrularak, "kendi şehrimizde silahlı ayaklanmayla karşı karşıyayız! İmparatorluk Barış Mührü Kesh'in üstündedir ve ilk kılıç çekecek ya da hizmetindekiler kılıç kuşanacak ilk adam, ister halktan biri, ister en soylu lord olsun, ölümle cezalandırılacaktır. Ne demek istediğimi anlatabiliyor muyum?" Bu son söz, yerinde kıpırdamadan duran Lord Ravi'ye yöneltilmişti.</p>
	<p class="block_4"> </p>
	<p class="block_5">İmparatoriçe tekrar oturdu ve "Yeniden ihanetle ve vefasızlıkla karşı karşıyayım, ama gerçeği gözardı etmeye niyetim yok," dedi. Nakor, kibarca boğazını temizledi.</p>
	<p class="block_4"> </p>
	<p class="block_5">"Evet?" dedi Lakeisha. "Ne var?"</p>
	<p class="block_4"> </p>
	<p class="block_5">"İmparatoriçe, gerçeği ortaya çıkarmak için kadim bir Isalan yöntemi vardır."</p>
	<p class="block_4"> </p>
	<p class="block_5">"Ne olduğunu bilmekten zevk duyarım."</p>
	<p class="block_4"> </p>
	<p class="block_5">Nakor sırıtarak Ghuda'ya, "Şişman lordu buraya, kürsünün önüne getir," dedi.</p>
	<p class="block_4"> </p>
	<p class="block_5">Paralı asker söyleneni yaparken Nakor, sırt çantasını yere koyup içini aramaya koyuldu. Bir dakika sonra, "Aha!" dedi ve bir şey çıkardı.</p>
	<p class="block_4"> </p>
	<p class="block_5">Yakınında duran herkes içgüdüsel olarak geri çekildi, çünkü elinde göz kamaştırıcı güzellikte ve inanılmaz ölçülerde bir kobra tutuyordu. Yılan en az iki metre uzunluğundaydı ve iri bir adamın kolu kadar kalındı. Sırt pulları dövülmüş metal gibi altın rengindeydi ve boğazı en koyu, ama en canlı zümrütlerin yeşilindeydi. Gözleri, içinde kırmızı alevlerin dans ettiği mavi siyah ateş opalleri, şaşkınlıkla mırıldanan kalabalığa dikilmişti. Kan kırmızısı bir dil ağzından çıkıp giriyordu. Sonra yüksek sesli ve meşum bir tıslamayla, korkunç görünüşlü fildişi renkli iki sivri dişi açığa çıkararak ağzını açtı. Nakor onu yere Nirome'un önüne yerleştirdiğinde tekrar kıvrılıp tısladı.</p>
	<p class="block_4"> </p>
	<p class="block_5">Nakor, "Bu Sha-shu'nun Gerçeklik Yılanı. Onun önünde yalan söylemek ölüme kucak açmak demektir," derken saray adamı kürsünün merdivenlerine doğru geri çekildi.</p>
	<p class="block_4"> </p>
	<p class="block_5">Nakor, Nirome'a doğru muzır bir tonlamayla, "Çok acıtır," diye ekledi. Yılan Nirome'un ayaklarına doğru kaydı ve sonra havaya dikildi, bu haliyle tıknaz safkan lordun gözlerinin içine bakıyormuş gibi duruyordu. Geniş kafası parladı ve altuni sırtında gümüş alevler dans etti.</p>
	<p class="block_4"> </p>
	<p class="block_5">Nakor, "Yılan, doğruyu söylediğin sürece sokmayacak. Tek bir yalanda ölürsün. İkaz yok. Şaşmaz," dedi.</p>
	<p class="block_4"> </p>
	<p class="block_5">Önünde dikilen yılanın kıvrılması onu o kadar kilitlemişti ki, Nirome hareket edemiyordu. Sonra, bir yarım metre kadar yakınlaştığı anda, "Yeter! Her şeyi söyleyeceğim! Bunu başından beri ben planladım."</p>
	<p class="block_4"> </p>
	<p class="block_5">Kamara'nın pek çok üyesi sessizce fısıldaştı. İmparatoriçe, "Awari'nin bu işteki payı neydi?" dedi.</p>
	<p class="block_4"> </p>
	<p class="block_5">Korkusu kızgınlığa dönüşen Nirome, imparatoriçesine doğru döndü. "Awari!</p>
	<p class="block_4"> </p>
	<p class="block_5">Kabarıp duran bir tavus kuşu ve bir aptal. Onun davasını desteklediğimi düşündü.</p>
	<p class="block_4"> </p>
	<p class="block_5">Sojiana'nın ölümünden onu sorumlu tutacaktım ya da en azından yeterince şüphe uyandıracaktım ki, kimse onu gelecek hükümdar olarak istemesin."</p>
	<p class="block_4"> </p>
	<p class="block_5">"Böylece," dedi İmparatoriçe, "yerime Sharana'yı geçirecektin. Ama neden?" Nirome,' "Çünkü Ravi ve destekçileri başka bir imparatoriçeyi asla istemeyeceklerdi. Güney halkları isyan etmeye hazır ve At Kardeşliği, Kesh Kuşağını tuttuğu için Aşağı Kesh bölgesi tümden kaybedilmiş olacaktı. Ve Lord Jaka ve diğer safkanlar, safkan olmayan birini asla eş olarak kabul etmeyeceklerdi. O yüzden sadece tek bir çözüm kalıyordu," dedi.</p>
	<p class="block_4"> </p>
	<p class="block_5">Lakeisha başını salladı. "Tabi. Sharana'yı vâris olan biriyle evlendir.</p>
	<p class="block_4"> </p>
	<p class="block_5">Kocasını benim ölümümden sonra imparator yap." İç geçirdi. "Ve bu iş için kim Yüce Hakim'den daha iyi olabilir, Lord Nirome? Kurulun düşmanları olmayan tek üyesi! Hem safkan olanlar, hem de olmayanlarla aynı şekilde konuşabilen tek kişi!"</p>
	<p class="block_4"> </p>
	<p class="block_5">İmparatoriçe elleriyle yüzünü kapadı ve bu bir an için ağlıyor olabilirmiş izlenimi uyandırdı. Sonunda ellerini çektiğinde, gözleri gerçekten kızarıktı ama herhangi bir gözyaşı izi yoktu. "Nasıl bu hale geldik de, en soylular imparatorluğun değil kendi büyüklükleri için çalışır oldu?" Yüksek sesle iç çekti ve "Lordum Ravi, bu plan işe yarar mıydı?" diye sordu.</p>
	<p class="block_4"> </p>
	<p class="block_5">At Kardeşliği'nin efendisi selam verdi. "Hanımefendi, korkarım hain haklı. Bu akşama kadar Sojiana'nın ölümünden prensin, oğlunuzun, sorumlu olduğuna inandık. Sharana'yı hanımımız olarak kabul etmezdik, ama soylu kan dökmüş birinin de bize hükmetmesine izin vermezdik. Nirome mantıklı bir uzlaşma noktası olurdu."</p>
	<p class="block_4"> </p>
	<p class="block_5">İmparatoriçe takatini kaybetmiş görünüyordu, tahta doğru geri düştü. "Ayy!" diye yarım bir çığlık attı. "Tüm bu kuyunun dibine yuvarlanış! Her şey karmaşanın kıyısında sendeliyor, talihin saraya yolladığı şu iki oğlan olmasa!"</p>
	<p class="block_4"> </p>
	<p class="block_5">Erland, "Majesteleri! Bir lütufta bulunmanızı isteyebilir miyim?" Lakeisha, "Öyle görünüyor ki siz de buradaki herkes gibi haksızlığa uğradınız Prens Erland, dileğiniz nedir?"</p>
	<p class="block_4"> </p>
	<p class="block_6">"Nirome'a bir soru." Titremekte olan lorda, "Locklear, Sojiana'yı öldürmekle damgalandı. Onun boynunu o şekilde ancak güçlü elleri ve kolları olan birinin kırabileceğini söylemiştim. Onu öldürüp sonrada suçu arkadaşımın üstüne mi attın?" diye sordu.</p>
	<p class="block_7"> </p>
	<p class="block_5">Nirome havada salınan yılana baktı ve zar zor, "Evet," diye fısıldadı.</p>
	<p class="block_4"> </p>
	<p class="block_5">James, "Locklear nerede?" dedi.</p>
	<p class="block_4"> </p>
	<p class="block_5">Nirome, taş basamaklara daha da sokulmaya çalışarak, "O öldü. Bedeni alt seviyelerde bir ambarda saklı," dedi.</p>
	<p class="block_4"> </p>
	<p class="block_5">Gamina'nın gözleri gözyaşlarından kısılmaya başladı ve James'le ikizler bu haberi duyunca çarpılmışa döndüler. Her şeye rağmen Locklear'ın büyük bir ihtimalle öldürülmüş olduğunu biliyorlardı, ama bu haberi gerçekten duyana kadar umudu kesmemişlerdi. İlk konuşan Borric oldu. "Majesteleri, Kesh'in elçilerimizden birinin ölümünde hiçbir rol oynamadığını biliyorum. Adalar Krallığı hiçbir telafi talep etmeyecektir." Sakin bir ifadeyle konuşmuştu, ama çevresinde duran herkes gözlerinin sulandığını görebiliyordu.</p>
	<p class="block_4"> </p>
	<p class="block_5">İmparatoriçe ayağa kalkıp huzurda bulunan kurula bakmak için döndü. "Kararımı bildiriyorum!" Nirome'u işaret ederek, "Bu adam, kendisini kendi sözleriyle mahkûm etmiştir," dedi. Haine gözlerini dikmek için dönüp, "Nirome, artık lord değilsin, kendi sözlerinle şerrini itiraf ettin ve bunun için öleceksin," dedi. Tıknaz adam toparlandı ve "Kendi ellerimle ölme hakkımı talep ediyorum!" dedi.</p>
	<p class="block_4"> </p>
	<p class="block_5">"Hiçbir şey talep edemezsin! "diye parladı imparatoriçe. "Şu andan itibaren, bu soydan değilsin. Senin için hafif bir zehrin getirdiği esrik bir unutuşa sürükleneceğin tatlı bir ölüm olmayacak, sıcak bir banyoda hafifçe kesilmiş bileklerle ebedi uykuya geçiş olmayacak.</p>
	<p class="block_4"> </p>
	<p class="block_5">"Kadim zamanlarda krallarına ve kraliçelerine ihanet edenlere uygun görülen bir ceza vardı. Yüzyıllardır telaffuz edilmiyordu, ama şimdi edilecek. Nirome, senin kaderin bu olacak: Bu gece, yaptığın yanlışları ve seni bekleyen ölümü düşünmen için bir hücrede kalacaksın ve her çeyrek saatte bir, bir muhafız bu hükmü yüksek sesle sana okuyacak ki hiç dinlenemeyesin. Sonra, şafak vakti tapınağa getirileceksin ve orada muhafız hükmünü Guis-wa'nın yüce rahibine okuyacak, böylece, Kızıl-Çeneli Avcı senin Ebedi Av'da bulunmaya değer biri olmadığını duyacak. </p>
	<p class="block_4"> </p>
	<p class="block_5">Sonra, platonun tabanına götürülecek ve orada çırılçıplak soyulacaksın. Sonra, safkan on iki muhafız seni kırbaçlayacak ve şehir boyunca koşturacaklar. Düşecek olursan kaba etlerine sıcak kömürler basacaklar, tekrar kalkıp koşana dek. Şehrin kapılarında bir kafese asılacaksın ve her saat başı, tüm geçenler suçlarını duysun diye, bir muhafız hakkındaki hükmü yüksek sesle okuyacak. En alt tabakadan olanlara bile sana işkence etmeleri için bambu sopalar verilecek, böylece ihanet ettiklerinin hıncını hissedebileceksin, yine de ayakta kalacaksın ve kimse sana merhametli bir ölüm sunmayacak.</p>
	<p class="block_4"> </p>
	<p class="block_5">Tüm başına gelenlerden sonra ölecek hale geldiğinde kafesten çıkarılıp, sirkeyle acılaştırılmış şarap ve tuzla kaplanmış ekmekle kendine getirileceksin. Kamçıyla ve sıcak kömürle Overn Deep'in kıyısına, ilk safkan kralların avlandığı sazlıklara sürüleceksin. Orada, ihanetin acı şarabını içmek ve hıyanetin çürümüş etini yemek zorunda bırakılacaksın. Sonra, erkekliğin vücudundan kesilecek. Daha sonra bağlanacaksın ve Overn'in timsahlarının etinle besleneceği sazlığa atılacaksın.</p>
	<p class="block_4"> </p>
	<p class="block_5">"Aramızda bulunduğun süre boyunca kayda geçen tüm saray tutanaklarından ve kararnamelerinden ismin silinecek, böylece bir daha kimse adını ağzına almayacak. Onun yerine 'ulusuna ihanet eden' yazılacak ve Nirome isminin safkan çocuklara koyulması bugünden sonra yasaklanacak. Zaman içinde, Tanrılar bile senin kim olduğunu unutacak. Ve ruhun isimsizlerin ve unutulmuşların kara boşluğunda sonsuza kadar hapis kalacak, tek başına.</p>
	<p class="block_4"> </p>
	<p class="block_5">"İşte, bu, benim hükmümdür!"</p>
	<p class="block_4"> </p>
	<p class="block_5">Törenler Efendisi, "Adı Kesh Olan konuştu! Şimdi, yerine getirilsin!" Muhafızlar ileriye doğru atıldılar ve kobranın yanına gelince tereddüt ettiler. Nakor, yılanın onlara dokunmayacağına dair bir işaret yaptı ve muhafızlar dehşet içindeki Nirome'u tuttular. Onu salondan çıkarırlarken, "Hayır!" diye bağırdı ve bağırışları koridorlarda yankılandı.</p>
	<p class="block_4"> </p>
	<p class="block_5">İmparatoriçe Toren-Sie'ye, "Bir zamanlar dostum olan sen, bu düzenbazlığa suç ortaklığı yapan herkesin ismini vereceksin, böylece belki sana iyi davranırım: Kolay bir ölüm ya da belki sadece sürgün. Aksi takdirde, aşağılanma ve acı yolunda arkadaşına eşlik edersin," dedi.</p>
	<p class="block_4"> </p>
	<p class="block_5">Lord Toren-Sie selam verdi ve "Majesteleri çok merhametli. Hepsini açıklayacağım."</p>
	<p class="block_4"> </p>
	<p class="block_5">O çıkarılırken imparatoriçe, Nakor'a işaret etti. "Şuna bir şey yap." Sırıtan büyücü aceleyle ilerledi ve dedi ki, "Buna mı imparatoriçe?" Uzanıp kobrayı ortasından tuttu ve ayağa kalktığında elinde sadece uzun bir halat vardı. "Bu sadece bir parça halat."</p>
	<p class="block_4"> </p>
	<p class="block_5">İpi katlayıp, sırt çantasına geri koydu. Erland'ın gözleri açıldı ama Borric, "Bu sadece bir hile," dedi.</p>
	<p class="block_9" id="calibre_pb_16"> </p>
</body></html>
