<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - Asilkan Prens  - Gediksavaşları Dünyasından</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_3">KAÇIŞ</p>
	<p class="block_4"> </p>
	<p class="block_5">Çocuk başını hayır dercesine salladı.</p>
	<p class="block_4"> </p>
	<p class="block_5">Borric "Evet," diye tekrarladı.</p>
	<p class="block_4"> </p>
	<p class="block_5">Suli tekrar kafasını iki yana salladı. Tavan arasına döndüğünden beri ağzından neredeyse tek söz çıkmamıştı. Boğuk bir fısıltıyla "Geri dönersem beni öldürürler prensim," dedi.</p>
	<p class="block_4"> </p>
	<p class="block_5">Borric öne doğru eğilip çocuğu omuzlarından kavradı. Sesine mümkün olduğunca tehditkâr bir hava vermeye çalışarak: "Gitmezsen de ben seni öldürürüm!" dedi. Çocuğun gözlerinde parıldayan dehşetten başarılı olduğu anlaşılıyordu.</p>
	<p class="block_4"> </p>
	<p class="block_5">Tartışma çocuğun orada konuşulanların daha fazlasını öğrenmesi için valinin odasının yakınındaki dinleme noktasına geri dönmeyi reddetmesi üzerineydi. Borric ona ne kadar çok bilgi edinirlerse hayatta kalma şanslarının o kadar çok olduğunu söylemişti. Bu teori dehşete kapılmış çocuğu pek etkilememişe benziyordu.</p>
	<p class="block_4"> </p>
	<p class="block_5">Kaçak mahkûmun komşu krallıktan soylu bir prens olduğunu öğrenmek bir şok olmuştu, çocuğu histerinin kıyısına getirmeye yetecek bir şok. Ve çocuk tavan arasına dönene kadar Durbin şehrindeki tüm güçlerin bu prensi, zihinlerinde tek bir amaçla, onu öldürmek için, bulmak üzere harekete geçirildiği kafasına yerleşmişti! Bu düşünce onu histerinin kıyısında sarsıyordu. Sonra, bahsi geçen prensin yanında her kim bulunursa, sessizliğinden emin olmak için, aynı anda ortadan kaldırılacağı kafasına dank etti ve çocuk bir ayağı boşlukta salınırken aklından geriye ne kaldıysa tüm gücüyle ona asılmaya çalışarak, histerinin ucundan aşağı sarkarken buldu kendini. Sessizce ağlayarak oturdu, haşlanmış bir kedi gibi feryat figan bağırmasını sadece fark edilme korkusu engelliyordu.</p>
	<p class="block_4"> </p>
	<p class="block_5">Borric sonunda, çocuğun mantıklı olmanın çok uzağında olduğunun farkına vardı. Bıkkınlıkla başını sallayarak, "Peki. Sen burada kal, ben giderim. Hangi taraftandı?" dedi.</p>
	<p class="block_4"> </p>
	<p class="block_5">Bu iri savaşçının karanlıkta heykelleri devirip mobilyalara çarparak tüm şehri uyandıracak kadar gürültü çıkarması olasılığı çocuğa soğuk su gibi çarptı.</p>
	<p class="block_4"> </p>
	<p class="block_5">Bu bir kez daha yakalanma riskine atılmaktan daha da korkunç bir seçenekti. Korkusunu yutup titreyerek, "Hayır, iyi sahibim, ben giderim," dedi. Kendisini toparlamak için bir süre bekleyip, "Sessiz kalın ve ben de gidip ne dediklerini dinleyeyim," dedi.</p>
	<p class="block_4"> </p>
	<p class="block_5">Bir kez karar verdikten sonra, çocuk tereddüt etmeden harekete geçti ve tavan arasının kapağına doğru geri gitti. Kapağı yukarı doğru kaldırıp sessizce dışarı kaydı. Borric her şeye rağmen, çocuğun yapılması gerekeni ne kadar korkmuş olduğuna bakmaksızın yaparak, dikkate değer bir cesaret örneği gösterdiğini düşündü.</p>
	<p class="block_4"> </p>
	<p class="block_5">Zaman Borric için yavaş geçti ve bir saat gibi gelen bir süre sonra endişelenmeye başladı. Ya çocuk yakalandıysa? Ya o kapaktan yuvarlak yüzlü küçük bir dilenci yerine, silahlı bir savaşçı ya da bir suikastçi tırmanırsa tavan arasına?</p>
	<p class="block_4"> </p>
	<p class="block_5">Borric kör mutfak bıçağını alıp sıkıca kavradı. Bu yetersiz bir teselliydi. Daha çok vakit geçti ve Borric kendi kalp atışıyla başbaşa kaldı. Biri onun ölmesini istiyordu. Bunu Krondor'daki futbol maçından beri biliyordu. Ateş Lordu adında biri. Saçma, ama Krondor Prensi'nin oğlunu öldürme emrini yazanın kimliğini gizlemek için tasarlanmış bir isim. Siyah cüppeli bir adamın yanı sıra Durbin Valisi de bu komplonun bir parçasıydı. Cüppeli adam muhtemelen bu Karanlık Lordu'nun ulağıydı. Borric'in başı gerginlikten, yorgunluktan, açlıktan ve çöl boyunca yaptığı yolculuğun yol açtığı etkiler yüzünden ağrıyordu. Yine de kendini konsantre olmaya zorladı. Çünkü Durbin gibi pislik yuvası bir şehrin valisinin bile böyle bir planda yer alıyor olması iki anlama geliyor olabilirdi: İmparatorluğu Kraliyetle savaşa sürükleyecek planın yazarı yüksek rütbeli kişileri etkileyebilecek bir konumdaydı ve imparatorluk sınırları içinde, başkente Durbin kadar uzak olan pek fazla yer olmadığına göre, komplo geniş bir alana yayılmıştı.</p>
	<p class="block_4"> </p>
	<p class="block_5">Kapak açıldı ve Borric bıçağını tedirginlikle hazır konuma getirdi. Tanıdık bir ses "Sahip!" diye fısıldadı. Suli geri dönmüştü. Borric onun heyecanını karanlıkta bile hissedebiliyordu.</p>
	<p class="block_4"> </p>
	<p class="block_5">"Ne?"</p>
	<p class="block_4"> </p>
	<p class="block_5">Çocuk duyduklarını fısıldayabilmek için Borric'in yanına çömeldi. "Kaçışınız yüzünden şehirde büyük bir telaş var. Mezat yarın kapalı olacak! Bu daha önce görülmemiş bir şey. Şehirden gelen tüm yük arabaları ve yük trenleri araştırılacak. Saçı kızıl kim varsa anında tutuklanıp, konuşmasın diye ağzı tıkandıktan sonra kimlik tespiti için saraya getirilecek."</p>
	<p class="block_4"> </p>
	<p class="block_5">"Burada olduğumu kimsenin bilmediğinden gerçekten emin olmak istiyorlar." Borric, çocuğun "Zor, sahip. Bunca seferberlikten sonra eninde sonunda biri nedeni ortaya çıkaracaktır. Sahil Kaptanları kaçak köleyi bulmak için buradan Krondor'a kadar kayalıklarla Queg arasındaki deniz geçidini tarama konusunda hemfikirler. Ve şehirdeki tüm binalar araştırılacak, araştırma biz burada konuşurken dahi sürüyor! Bu işi anlamıyorum," derken sırıttığını hissedebiliyordu.</p>
	<p class="block_4"> </p>
	<p class="block_5">Borric omuz silkti. "Ben de anlamıyorum. Bunca insanı neyin peşinde olduklarını söylemeden böyle bir işe koyulmaya nasıl ikna edebildiler..." Borric, avluyu gözetleyebildiği minik deliğin bulunduğu çatıdaki destek direğine doğru yöneldi. "Şafağa kadar beş altı saat daha var. Biraz dinlensek iyi olacak."</p>
	<p class="block_4"> </p>
	<p class="block_5">"Sahip!" diye tısladı çocuk. "Nasıl dinlenebilirsiniz? Kaçmamız lazım!" Borric yumuşak bir tonla, "Onların beklediği de bu. Kaçan bir adamı arıyorlar. Tek başına. Kızıl saçlı bir adam," dedi.</p>
	<p class="block_4"> </p>
	<p class="block_5">"Evet," diye onayladı çocuk.</p>
	<p class="block_4"> </p>
	<p class="block_5">"O yüzden burada bekleyeceğiz, mutfaktan biraz daha yemek aşırıp araştırmanın dinmesini bekleyeceğiz. Böyle büyük bir evde fark edilmeden birkaç gün geçirebilmemiz mümkün."</p>
	<p class="block_4"> </p>
	<p class="block_5">Çocuk yere otururken uzunca iç geçirdi. Suli'nin bunu duymaktan hoşlanmadığı ortadaydı, ama önerebileceği daha akıllıca bir şey olmadığından sessiz kaldı. Borric nefesi tıkanarak, kalbi göğsünde hızla çarparak uyandı. Hava hâlâ karanlıktı. Çatıdaki çatlaktan süzülen ışığı fark edince, hayır, diye düzeltti kendini, bu tavan arası hâlâ karanlık. Çocukken erkek kardeşiyle birlikte sarayda, uşakların farklı odalar arasında görülmeden gidip gelmek için kullandıkları sözde gizli geçitleri kullanarak oyun oynadıkları zamanı görmüştü rüyasında. Çocuklar birbirinden ayrılmış ve Borric kaybolmuştu. Jimmy Amcası onu aramaya gelmeden önce uzun süre tek başına beklemişti. Bu hatıra Borric'i gülümsetti. İkisi arasında Erland daha endişeli olanıydı.</p>
	<p class="block_4"> </p>
	<p class="block_5">Gümüşi avluyu görebildiği ufak deliğe doğru giderken Borric'in durumun hâlâ aynı olduğundan şüphesi yoktu. "Erland öldüğümü düşünüyor olmalı," diye mırıldandı kendi kendine.</p>
	<p class="block_4"> </p>
	<p class="block_5">Sonra yalnız olduğunu fark etti. Çocuk, Suli, gitmişti!</p>
	<p class="block_4"> </p>
	<p class="block_5">Borric karanlıkta bıçağı aranıp bıraktığı yerde buldu. Vasat silahı bulduğu için kendini sadece birazcık daha iyi hissederken çocuğun neyin peşinde olduğunu merak etti. Belki de kendi hayatına karşılık şu kızıl saçlı kölenin yerini bildirmek üzere bir pazarlık yapmıştı?</p>
	<p class="block_4"> </p>
	<p class="block_5">Borric her an paniğe kapılabileceğini hissetti. Eğer çocuk gerçekten kendi güvenliği için pazarlığa giriştiyse, ikisi de ölü sayılırdı. Kendini sakinleştirmeye çalışarak ufak yarıktan dışarıya göz gezdirdi. Güneş neredeyse doğmak üzereydi ve valinin ev ahalisi, aceleyle binanın dış kesimlerinde, mutfakla ana bina arasında koşuşturan hizmetçileriyle, çoktan hareketlenmişti. Yine de normal sabah faaliyetleri dışında şüphelenilecek bir şey yoktu. Hiçbir silahlı adam gözükmüyor, hiçbir bağıran ses duyulmuyordu.</p>
	<p class="block_4"> </p>
	<p class="block_5">Borric oturup düşündü. Çocuk eğitimli olmayabilirdi ama aptal değildi. Kaçak köleyle ilişkisi öğrenilecek olursa, kendi hayatının da tehlikede olacağını hiç şüphesiz biliyordu. Muhtemelen şehrin başka bir bölümünde, ya da belki de şehirden uzaklara doğru yol alan bir gemide, basit bir denizci olarak çalışmak üzere, saklanıyordu.</p>
	<p class="block_4"> </p>
	<p class="block_5">Her zaman sağlam yemek yiyen biri olan Borric, midesinin düğümlendiğini hissetti. Daha önce hayatında hiç gerçekten aç kalmamıştı ve bu duyguyu umursamamıştı. Durbin'e seyahati sırasında açlığı üstünde duramayacak kadar kötü durumdaydı; açlık birçok dertten sadece biriydi. Ama şimdi güneş yanığı koyu bir bronzluğa dönmüşken ve gücü neredeyse tamamen yerine gelmişken, boş midesinin epey farkındaydı. Sabah karmaşasının arasına karışıp karışamayacağını düşündü ve denememeye karar verdi. Bir seksen uzunluğunda kızıl kafalı köleler bu şehirde kesinlikle yaygın değildi ve muhtemelen daha mutfağa yüz adım yaklaşamadan yakalanırdı. Kader ona işkence etmeye karar vermişçesine, tanıdık bir koku sabah rüzgârıyla birlikte içeri süzüldü. Mutfakta, valinin ev halkı için domuz pastırması ve yumurta pişiriliyordu. Borric'in ağzı sulandı ve umutsuz bir dakika boyunca kahvaltı keklerini ve balı, haşlanmış yumurtaları, kremalı meyveleri, sıcak jambon dilimlerini, buharı tüten ekmekleri ve fincan fincan kahveleri düşündü.</p>
	<p class="block_4"> </p>
	<p class="block_5">Yarıktan uzaklaşmak için çabalayarak, "Bunun bir işe yarayacağı yok," diye dalga geçti kendi kendiyle. Karanlıkta çömelip zihnini açlık işkencesinden uzaklaştırmaya çabaladı. Tek yapması gereken gecenin gelmesini bekleyip gizlice mutfağa girmek ve biraz yemek aşırmaktı. Evet, tek yapması gereken buydu. Beklemek.</p>
	<p class="block_4"> </p>
	<p class="block_5">Borric beklemenin de açlık gibi hoşuna giden bir şey olmadığını fark etti. Bir süre uzanıyor, sonra çatıdaki çatlağa doğru gidiyor, dışarı bakıp ne kadar zaman geçtiğini merak ediyordu. Hatta bir keresinde bir süreliğine uyuyakaldı ve -neredeyse hiç değişmemiş gölge açılarından anladığı kadarıyla- saatler geçmiş olmasını umarken sadece dakikaların geçmiş olduğunu görerek hayal kırıklığına uğradı. Gerçek olmaktan ziyade kendi hayal gücüne bağlı olarak tavan arasının geri kalan kısmından daha az rahatsız görünen dinlenme köşesine çekildi.</p>
	<p class="block_4"> </p>
	<p class="block_5">Bekliyordu ve açtı. Hayır, diye düzeltti kendini. Kurt gibi açtı.</p>
	<p class="block_4"> </p>
	<p class="block_5">Biraz daha zaman geçti ve yine uyukladı. Sonra, değişiklik olsun diye, bir zamanlar bir Hadati savaşçısının ona ve Erland'a öğrettiği, kılıç alıştırması veya bildik başka tür bir savaş sanatı çalışması yapmaya olanak olmadığı durumlarda, kasları gevşek ve ayarında tutmak için tasarlanmış esneme egzersizlerini yapmaya koyuldu. Önce bir tarafa sonra öbür tarafa, gerginliği ve gevşemeyi dengeleyerek döndü. Şaşkınlıkla bu egzersizlerin yalnızca aklını midesinden uzaklaştırmadığını, aynı zamanda kendini daha iyi ve sakin hissetmesini sağladığını fark etti.</p>
	<p class="block_4"> </p>
	<p class="block_5">Dört saatlik sürenin çoğunda Borric, yarığın yanında oturup valinin avlusunda olup bitenleri izledi. Görüş alanına pek çok kez mesaj yetiştiren askerler girdi. Düşündü ki eğer burada yeterince uzun saklanabilirse -yemek çalabildiğini ve yakalanmadığını varsayarak- birkaç gün daha sonra bir şekilde onu ellerinden kaçırdıklarını düşünürlerdi. O zaman hareket etmeye hazır bir gemiye sıvışıp gidebilirdi. Ya sonra? Bu çapraşık mesele üzerine düşündü. Bir yolunu bulsa bile eve dönmenin bir yararı olmazdı. Babası sadece güneye, Kesh'e, Erland'ın dikkatli olması için uyarı yollamak üzere hızlı atlılar gönderirdi. Hiç kuşkusuz şu anda olduğundan daha dikkatli olamazdı. Borric'in ortadan kaybolması göz önüne alınacak olursa, Jimmy Amca'nın en kötüsünü farz edip, Borric'in öldüğünü varsayacağı kesindi. Ancak çok yetenekli bir suikastçi Kont James'in dikkatini çekmeden geçip gidebilirdi. Çocukken, James şehirde haklı olarak bir efsane sayılıyordu. Borric'in şu anki yaşından yıllarca daha gençken çoktan usta bir hırsızdı ve Şakacılar tarafından bir yetişkin olarak görülüyordu. Sıradan bir başarı değil, diye düşündü Borric.</p>
	<p class="block_4"> </p>
	<p class="block_5">"Hayır," diye fısıldadı kendi kendine. "En kısa zamanda Erland'a gitmeliyim. Önce eve dönersem çok vakit kaybedilecek." Sonra belki de Yıldızlimanı'na ulaşmaya çalışması gerekir mi diye düşündü. Büyücüler hayret verici şeyler yapabilirlerdi ve belki de Kesh'e ulaşmanın daha hızlı bir yolunu bulabilirlerdi. Ama James, Pug'un onlar ayrıldıktan bir gün sonra gideceğini belirtmişti, öyleyse çoktan gitmişti. Ve görevli olarak bıraktığı iki Keshli büyücü de Borric'e, yardım etmek konusunda pek cömert adamlarmış gibi gelmiyordu. İkisinde de kesinlikle itici bir şey vardı. Ve Keshli'ydiler. Bu Ateş Lordu'nun planlarının ne kadar uzağa ulaştığını kim bilebilir, diye düşündü Borric.</p>
	<p class="block_4"> </p>
	<p class="block_5">Derin düşüncelerinden kafasını kaldırınca karanlığın çökmekte olduğunu fark etti. Mutfakta akşam yemeği hazırlanıyordu ve şişte kızaran etin kokusu onu deli etmek için neredeyse yeterliydi. Birkaç saat içinde, dedi kendine. Sadece gevşe ve zamanın geçmesini bekle... Uzun sürmeyecek. Yalnızca birkaç saat sonra hizmetçiler yataklarında olacak. İşte o zaman dışarı sıvışma vakti ve… Aniden kapak hareket etti ve Borric'in kalbi, kendini korumak için bıçağı kaldırırken, hızlandı. Kapak yukarı kalktı ve ince bir figür kendini tavan arasına doğru çekti. Suli Abul, "Efendim?" dedi.</p>
	<p class="block_4"> </p>
	<p class="block_6">Borric içinin rahatlamasından dolayı az kalsın gülüyordu. "Buradayım." Çocuk aceleyle yukarı çıkıp, "Bulunmuş olabileceğinizden korktum, tabi burada kalıp benim dönmemi bekleyecek kadar akıllı olduğunuz aklıma geldi," dedi.</p>
	<p class="block_7"> </p>
	<p class="block_5">"Nereye gittin?" diye sordu Borric.</p>
	<p class="block_4"> </p>
	<p class="block_5">Suli'nin elinde Borric'in karanlıkta ne olduğunu pek çıkaramadığı bir torba vardı. "Şafaktan önce dışarı sıvıştım efendim ve siz derin uyuduğunuz için rahatsız etmek istemedim. O zamandan beri pek çok yere gittim." Çantayı açıp içinden bir somun ekmek çıkardı. Borric iri bir lokma koparıp tekrar sorulmasına gerek kalmadan yedi. Sonra çocuk bir kalıp peynir ve küçük bir tulum şarap uzattı.</p>
	<p class="block_4"> </p>
	<p class="block_5">Borric dolu ağzıyla, "Nereden buldun bunu?" diye sordu.</p>
	<p class="block_4"> </p>
	<p class="block_5">Çocuk tekrar tavan arasında olmak onu rahatlatmışçasına iç geçirdi. "Çok korkunç bir gün geçirdim, merhametli sahibim. Belki sizi terk ederim düşüncesiyle çıkıp gittim, sonra kaderin bana sunduğu şeyi düşündüm. Yakalansaydım, beceriksizce yaptığım hırsızlık yüzünden bir köle olarak satılırdım. Eğer sizin kaçışınızla ilişkilendirilirsem, ölürüm. Öyleyse, riskler ne? Siz yakalanana kadar bekleyip, Suli Abul adını telaffuz etmeyeceğinizi umarak, olaylardaki bu son gelişmelerden önceki hayatıma dönme olasılığını ki düşününce bu da öyle pek mühim bir şey değil, bir ölüm hükmüne karşı tehlikeye atıyorum. Ya da, o zavallı hayatı riske atıp genç sahibime yardım etmeye dönerim, sizin babanızın yanına dönüp bu sadık hizmetkârınızı ödüllendireceğiniz güne kadar."</p>
	<p class="block_4"> </p>
	<p class="block_5">Borric güldü. "Peki, eğer Krondor'a sağ salim dönersek ne ödülü alacakmışsın bakalım?"</p>
	<p class="block_4"> </p>
	<p class="block_5">Çocuk, Borric'i neredeyse tekrar güldüren bir ağırbaşlılıkla, "Sizin hizmetkârınız olmayı diliyorum, efendim. Prensin baş hizmetkârı olarak anılmayı diliyorum," dedi.</p>
	<p class="block_4"> </p>
	<p class="block_5">Borric, "Ama ya altın? Ya da bir ticaret işi?" dedi.</p>
	<p class="block_4"> </p>
	<p class="block_5">Çocuk omuz silkti. "Efendim, ben ticaretten ne anlarım? Kötü bir tüccar olurum ve muhtemelen bir yıl içinde batarım. Ve altın? Onu sadece harcarım. Ama büyük bir adamın hizmetinde olmak büyüklüğe bir şekilde yakın olmak demek. Görmüyor musunuz?"</p>
	<p class="block_4"> </p>
	<p class="block_5">Borric'in kahkahası daha çıkmadan boğazında tıkandı. Bu sokak çocuğu için önemli bir adamın hizmetçisi olmanın hayal edebileceği en büyük başarı olduğunu kavradı. Borric hayatı boyunca etrafını saran sayısız ve isimsiz onca insanı, kraliyet ailesinin bu genç oğluna sabahları giysilerini getiren, onun sırtını yıkayan, her gün yemeklerini hazırlayan hizmetçileri düşündü. Bir iki tanesinden fazlasının ismini ve bir düzineden çoğunun görünüşünü bildiğinden şüpheliydi. Onlar... manzaranın bir parçasıydı, bir sandalyeden ya da masadan daha belirgin değillerdi. Borric başını salladı ve iç geçirdi.</p>
	<p class="block_4"> </p>
	<p class="block_5">"Ne oldu efendim?"</p>
	<p class="block_4"> </p>
	<p class="block_5">"Şahsen, sana, bana o kadar yakın bir mevkiinin sözünü verebilir miyim bilmiyorum, ama evimde yeteneklerinin el verdiğince yükselebileceğin bir yerin olacağını garanti ederim. Yeterince adil mi?" dedi Borric.</p>
	<p class="block_4"> </p>
	<p class="block_5">Çocuk ağırbaşlı bir ciddiyetle eğildi. "Efendim çok cömert."</p>
	<p class="block_4"> </p>
	<p class="block_5">Sonra torbadan biraz sosis çıkarttı. "Böyle cömert olacağınızı biliyordum, merhametli efendim, o yüzden pek çok şeyle döndüm..."</p>
	<p class="block_4"> </p>
	<p class="block_5">"Bir dakika, Suli. Tüm bunları nereden buldun?"</p>
	<p class="block_4"> </p>
	<p class="block_5">Çocuk, "Aşağıdaki odalardan birinde, görünüşe göre bir kadının yatak odasıydı, gümüş üzerine turkuvaz kakmalı bir tarak buldum, düşüncesiz bir oda hizmetçisi konutlar son boşaltıldığında bırakmış olacak. Onu pazardaki bir adama sattım. Bana verdiği bozukluklarla pek çok şey alıp sattım. Korkmayın. Her şeyi başka bir tüccardan satın aldım ki kimse ne iş çevirdiğimi anlamasın. Buyurun," diyerek Borric'e bir gömlek uzattı.</p>
	<p class="block_4"> </p>
	<p class="block_5">Matah bir şey değildi ama köle tacirlerinin verdiği evde dokunmuş kaba gömleğe kıyasla kayda değer bir gelişmeydi. Sonra çocuk, Acı Deniz'de denizcilerin giydiği türden pamuklu bir pantolon çıkardı. "Efendim, alabileceğim bir çizme bulamadım ama yemeğe yetecek param kaldı."</p>
	<p class="block_4"> </p>
	<p class="block_5">Borric çocuğa gülümsedi. "İyi iş yapmışsın. Çizmesiz de gidebilirim. Hem gemici olarak gideceksek çıplak ayaklı olmamız kimsenin dikkatini çekmez. Ama limana gece gizlice gitmeliyiz ve kimsenin bir lambanın altında benim bu kızıl saçlarımı görmeyeceğini ummalıyız."</p>
	<p class="block_4"> </p>
	<p class="block_5">"Ben onun da icabına baktım, efendim." Çocuk içi bir sıvıyla dolu ufak bir şişe ve bir tarak uzattı. "Bunu kıyıdaki yaşlı fahişelere böyle şeyler satan bir adamdan aldım. Suyla çıkıp akmayacağını iddia ediyor. Macassar yağı diyorlar." Borric şişeyi açtı ve burnu keskin, yağlı bir kokunun saldırısına uğradı.</p>
	<p class="block_4"> </p>
	<p class="block_5">"İşe yarasa iyi olur. Kokusu insanların beni fark etmelerine yol açacak."</p>
	<p class="block_4"> </p>
	<p class="block_5">"Tüccarın dediğine göre koku geçecek."</p>
	<p class="block_4"> </p>
	<p class="block_5">"En iyisi saçıma sen sür. Kafamın yarısına boşaltmak istemem. Senin ne yaptığını görmene bile yetecek ışık yok."</p>
	<p class="block_4"> </p>
	<p class="block_5">Çocuk, Borric'in arkasına geçti ve küçük şişenin içindekileri kabaca prensin saçına sürdü. Sonra mümkün olduğunca yayarak defalarca baştan sona taradı. "Güneş yanığınızla, ekselansları, tepeden tırnağa bir Durbin denizcisi gibi görüneceksiniz."</p>
	<p class="block_4"> </p>
	<p class="block_5">"Peki ya sen?" diye sordu Borric.</p>
	<p class="block_4"> </p>
	<p class="block_5">"Çantada benim için de pantolon ve gömlek var, efendim. Suli Abul dilenci cüppesiyle tanınır. Sakatı oynadığımda uzuvlarımı saklayacağım kadar büyük geliyor bana."</p>
	<p class="block_4"> </p>
	<p class="block_5">Çocuk saçıyla uğraşmaya devam ederken Borric güldü. Belki de bu kapandan kurtulmak için gerçekten bir şansımız var, diye düşünüp iç geçirdi. Şafak sökmeden az önce bir denizci ve onun küçük erkek kardeşi valinin arazisinin sokaklarında yola koyuldular. Borric'in tahmin ettiği gibi, valinin evinin civarında pek bir hareketlilik yoktu, zira bir kaçağın Durbin otoritesinin kalbine yakın herhangi bir yerde olma olasılığının az olduğunu varsaymak mantıklıydı. Bu yüzden köle barakalarına doğru geri dönmüşlerdi. Eğer Vali'nin evi kaçakların saklanması için uygunsuzsa, köle yerleşimi daha da uygunsuzdu. Borric şehrin bu zengin kesiminde bulunmaktan tamamıyla rahat değildi, iki apaçık pejmürde şeklin zengin ve güçlülerin konutlarının yakınındaki varlığı bile, tek başına istenmeyen bakışları üzerlerine çekmeye yeterliydi.</p>
	<p class="block_4"> </p>
	<p class="block_5">Köle yerleşimlerine bir blok kala Borric durdu. Depo olarak kullanılan bir kulübenin duvarında yeni asılmış bir ilan tahtası duruyordu. Yetenekli zanaatkârlarca boyanmış ilan, kırmızı harflerle bir ödülü bildiriyordu.</p>
	<p class="block_4"> </p>
	<p class="block_5">Suli, "Ne yazıyor efendim?" diye sordu.</p>
	<p class="block_4"> </p>
	<p class="block_5">Borric yüksek sesle okudu. " 'Cinayetlerin en kötüsü!' yazıyor. Valinin karısını öldürdüğümü söylüyor." Borric'in yüzü soldu. "Tanrılar ve şeytanlar!" İlanın geri kalanını hızla okudu ve sonra, "Kraliyet doğumlu bir ev kölesinin hanımına tecavüz edip öldürdüğünü, sonra da şehre kaçtığını söylüyorlar. Üzerime Bin altın ekülük bir ödül koymuşlar." Borric gözlerine inanamadı.</p>
	<p class="block_4"> </p>
	<p class="block_5">Çocuğun gözleri kocaman açıldı. "Bin mi? Bu bir servet!"</p>
	<p class="block_4"> </p>
	<p class="block_5">Borric ederini hesaplamaya çalıştı. Beş Bin Kraliyet parası ya da küçük bir malikânenin yıllık kazancı - ölü ya da diri, tutsak için gerçekten de sarsıcı bir meblağ, kaçak bir köle için, ama şehir cemiyetinin en önde gelen hanımını öldürmüş bir köle. Borric farkındalığın verdiği acıyla kafasını salladı. "Domuz, beni buldukları yerde öldürsünler diye muhafızlara bir neden vermek için kendi karısını öldürmüş," diye fısıldadı.</p>
	<p class="block_4"> </p>
	<p class="block_5">Suli omuz silkti. "Valinin sürekli daha fazlasını isteyen bir metresi olduğunu düşünülürse bu bir sürpriz değil. İlk karısını ortadan kaldırıp metresiyle evlenmesi -uygun bir süre yas tuttuktan sonra elbette- onu endişelendiren iki konuyu birden çözecek: Metresini ve Ateş Lordu'nu mutlu etmek. Soluk kesici bir güzellikte olsa da, metres onunla evlenmek için ilk karısını öldüren bir adamla evlenen bir kadının geleceğini düşünse iyi eder.</p>
	<p class="block_4"> </p>
	<p class="block_5">Yaşlandığında ve yüzü artık daha az güzel göründüğü..."</p>
	<p class="block_4"> </p>
	<p class="block_5">Borric etrafa bakındı. "Devam etsek iyi olur. Bir saat içinde şehir tüm hızını almış olur."</p>
	<p class="block_4"> </p>
	<p class="block_5">Suli, acil durumlar dışında, ardı arkası kesilmeyen gevezeliğini bastırmaktan aciz görünüyordu. Borric, çenebaz delikanlının sessizce her yöne göz atan birinden daha az şüpheli gözükeceğine karar verdiğinden, onu susturmaya çalışmadı. "Şimdi, efendim, valinin Üçlü'yü sizi yakalamak için yardım etmeye ikna ettiğini biliyoruz. Üçlü ve İmparatorluk Valisi'nin aralarında pek az sevgi var, ama yasal lordlarını öldüren kölelere karşı daha az sevgi besliyorlar." Borric sadece hemfikir olabildi. Ama valinin hedefine ulaşma yolunu tüyler ürpertici buldu. Kadını sevmemiş olsa bile, onunla birçok yıl beraber yaşamıştı. İçinde hiç mi şefkat yoktu, diye merak etti Borric. Bir köşeyi dönerken köle barakalarının bir kısmını gördüler. Mezat iptal olduğu için barakalar bir hayli kalabalıktı. Borric yüzünü Suli'ye dönüp durmadan, ama ilgi çekecek kadar acele de etmeden ilerledi. Bakıyor olabilecek herhangi bir muhafız için o sadece bir çocukla konuşan bir denizciydi.</p>
	<p class="block_4"> </p>
	<p class="block_5">Bir çift muhafız köşeyi dönüp onlara doğru yaklaştı. Suli anında, "Hayır. Bu yolculukta tam pay alacağımı söyledin. Ben artık büyüdüm. Bir adamın işini yapıyorum! Ağların bozuk olması benim suçum değildi. Rasta'nın suçuydu. Sarhoştu..."</p>
	<p class="block_4"> </p>
	<p class="block_5">Borric yalnızca bir an için tereddüt etti, sonra becerebildiği kadar sert bir sesle yanıtladı, "Düşüneceğimi söyledim. Sessiz ol yoksa seni götürmem kardeş, yoksa yok! Ben yokken annemin mutfağında bir ay daha çalışmak hoşuna gider mi görürsün o zaman." Muhafızlar ikiliye hızla bir baktılar ve yollarına devam ettiler.</p>
	<p class="block_4"> </p>
	<p class="block_5">Borric muhafızlar kendileriyle ilgileniyor mu diye bakmamak için direndi.</p>
	<p class="block_4"> </p>
	<p class="block_5">Şüphelenip şüphelenmediklerini yeterince çabuk anlayabilirdi. Sonra Borric bir köşeyi döndü ve bir adamla çarpıştı. Kısa bir an için adam alkol yüklü nefesi Borric'in suratında, tehditkâr bir homurtuyla gözlerinin içine baktı, sonra yüz ifadesi sarhoş öfkesinden öldürücü bir nefrete dönüştü. "Sen!" dedi Salaya, elini cüppesinin belindeki büyük hançere uzatırken.</p>
	<p class="block_4"> </p>
	<p class="block_5">Borric, aniden tepki verip parmaklarını bir noktada birleştirdi ve tüm gücüyle Salaya'nın göğsüne, tam alt kaburgalarının aşağısına vurdu. Parmakları o bölgedeki sinirlere çarptığı anda Salaya'nın nefesi ciğerlerinden boşaldı. Nefes almaya çalışan Salaya'nın yüzü kızardı ve gözleri kaydı. O zaman Borric boğazına hızlıca vurdu, adamı çekti ve köle tacirinin ensesine, kafatasının dibinden, bastırabildiği kadar kuvvetlice bastırdı. Borric köle tacirini yere düşmesine fırsat vermeden kolundan yakaladı ve olaydan bir süre sonra başka muhafızlar bir ihtimal onlardan tarafa bakacak olsalardı, iki arkadaşın, bir adamla bir çocuğun, çok içmiş bir arkadaşın eve gitmesine yardım ettikleri dışında şüphelenilecek bir şey görmeyeceklerdi.</p>
	<p class="block_4"> </p>
	<p class="block_5">Sokağın yarısında bir ara yola geldiler ve bilincini yitirmiş adamı bir çuval çürük sebze gibi sürükleyerek o yöne döndüler. Borric onu bir çöp birikintisinin üstüne koydu ve çabucak kesesini çıkardı. Makul miktarda Kesh ve Kraliyet gümüşlüğü deri keseyi ağırlaştırıyordu. Kese, Borric'in gömleğinin içine girdi. Bel bıçağını ve kınını, köle taciri keşke bir kılıç da taşıyor olsaydı diye düşünerek, çıkardı. </p>
	<p class="block_4"> </p>
	<p class="block_5">Şimdi ne yapacağım diye tereddüt ederken Suli, Salaya'nın mücevherlerini, dördünü parmağından ikisini kulağından aldı. Sonra çocuk tacirin çizmelerini çıkarıp sakladı. Geriye çekilerek, "Geride değerli bir şey bırakırsak şüpheli gözükür," dedi. "Şimdi onu öldürebilirsiniz, efendim."</p>
	<p class="block_4"> </p>
	<p class="block_5">Borric duraksadı. "Öldürmek mi?" Birden hatırladı. Bu domuzdan intikam almayı hayal etmişti, ama tüm o hayaller onu bir düelloda öldürmeyi içeriyordu, ya da suçlamalarla bir yargıcın karşısına çıkarmayı. "Bilinci yerinde değil..."</p>
	<p class="block_4"> </p>
	<p class="block_5">"Daha iyi efendim. Mücadele olmayacak." Borric'in tereddüt ettiğini görüp ekledi, "Çabucak efendim, biri bizi fark etmeden. Şehir kaynıyor ve kısa zamanda bu geçitten geçerler. Çok geçmeden biri onu bulur. Eğer ölmemiş olursa..." Bunun sonuçlarını dile getirmeden bıraktı.</p>
	<p class="block_4"> </p>
	<p class="block_5">Borric kendisini sertleştirip Salaya'dan aldığı bıçağı çekip tuttu. Ama sonra tamamen beklenmedik bir kaygıyla şaşkına döndü: nasıl yapmalı? Bıçağı adamın göğsüne mi saplamak, boğazını mı kesmeli, ya da ne?</p>
	<p class="block_4"> </p>
	<p class="block_5">Suli, "Efendim, eğer bir köpeği öldürmek istemiyorsanız, bırakın hizmetkârınız sizin için yapsın, ama bu iş hemen yapılmalı! Lütfen, efendim."</p>
	<p class="block_4"> </p>
	<p class="block_5">Çocuğun yapmasına izin vermek Borric için daha tiksindiriciydi, o yüzden kolunu arkaya çekti ve bıçağı köle tacirinin boğazına soktu. Salaya azıcık olsun kıpırdamamıştı. Borric şaşkınlıkla bakakaldı, sonra acı bir gülüşle, "Zaten ölmüş! İkinci darbe boynunu kırmış olmalı," dedi. Hayretle başını salladı. "Göğse ve boğaza yumruk bana James'in öğrettiği pis dövüş numaralarından biriydi -soylu çocuklarının genelde öğrendiği türden şeylerden değil- ama öğrendiğime mutlu olduğum bir şey. Enseye yapılan vuruşun ölümcül olabileceğini bilmiyordum."</p>
	<p class="block_4"> </p>
	<p class="block_5">Açıklamaları umursamayan Suli, "Hadi gidelim artık, efendim! Lütfen!" dedi.</p>
	<p class="block_4"> </p>
	<p class="block_5">Borric'in tuniğine asıldı ve prens, çocuğun onu ara yoldan çekip çıkarmasına izin verdi.</p>
	<p class="block_4"> </p>
	<p class="block_5">Ölü köle tacirin görüntüsü gözünün önünden gidince Borric'in düşünceleri intikam fikrinden kaçış fikrine geri döndü. Elini Suli'nin omzuna koyup, "Liman ne tarafta?" diye sordu.</p>
	<p class="block_4"> </p>
	<p class="block_5">Suli tereddüt etmedi. Uzunca bir yolu işaret edip, "O tarafta," dedi. Borric'in cevabı, "Düş önüme öyleyse," oldu. Ve dilenci çocuk prensi görüldükleri yerde onları öldürmeye hazır şehre doğru götürdü. "Oradaki," dedi Borric kısmen daha tenha bir iskeleye bağlanmış olan küçük bir yelkenliyi göstererek. Bu bir filikaydı, limandaki daha büyük gemilere yolcu, haber ve küçük kargolar taşıyan ufak boyutlu teknelerden. Ama eğer iyi idare edilirse, hava bozmadığı sürece, açık denizde iyi yol alırdı.</p>
	<p class="block_4"> </p>
	<p class="block_5">Durbin'deki tüm korsan donanması katil kölenin yolunu kesmek için bir gün önce ayrıldığından limanda neredeyse hiçbir hareket yoktu. Ama Borric bu durumun fazla uzun sürmeyeceğinden emindi, çünkü valinin karısının katilini avlamakla ilgilenmeyen sıradan vatandaşlar da vardı. Kısa süre sonra iskeleler yoğunlaşacak ve teknenin çalındığı açığa çıkacaktı.</p>
	<p class="block_4"> </p>
	<p class="block_5">Borric etrafına bakınıp eski, pis bir halat sarmalına işaret etti. Suli bunu aldı ve ıslak, kötü kokulu sarmalı omzuna astı. Sonra Borric atılmış tahta bir sandığı alıp açık çıtaları zorla kapadı. "Beni takip et," dedi.</p>
	<p class="block_4"> </p>
	<p class="block_5">Kimse rıhtımların sonundaki küçük tekneye doğru ilerleyen meşgul bu iki denizciyle ilgilenmedi. Borric sandığı yere koyup tekneye atladı, bağlantı halatını hızlıca çözdü. Dönüp Suli'yi teknenin kıç tarafında, suratında bariz bir şaşkınlık ifadesiyle dururken buldu. "Efendim, ben ne yapacağım?"</p>
	<p class="block_4"> </p>
	<p class="block_5">Borric, "Daha önce hiç denize açılmadın mı?" diye inledi.</p>
	<p class="block_4"> </p>
	<p class="block_5">"Daha önce bir tekneye adımımı atmadım, efendim."</p>
	<p class="block_4"> </p>
	<p class="block_5">Borric, "Eğil ve bir şeyler yapıyormuş gibi davran. Kafası karışık bir denizci çocuğun kimsenin dikkatini çekmesini istemem. Yola çıktığımızda da sadece sana ne söylersem onu yap," dedi.</p>
	<p class="block_4"> </p>
	<p class="block_5">Borric tekneyi çabucak rıhtımdan çıkardı ve düzensiz bir başlangıcın ardından, yelkenler açılmış, tekne limanın ağzına doğru ilerliyordu. Borric, Suli'ye yapılacak bazı işlerin ve kuralların hızlı bir açıklamasını yaptı. Bitirdiğinde, "Git, dümeni tut," dedi. Çocuk gidip prensin oturmuş olduğu yere oturdu ve Borric ona dümeni ve çekme halatını verdi. "Şu yöne bakacak şekilde tut," diye, limanın ağzını göstererek, talimat verdi, "Ben de gidip burada ne var ne yok bakayım."</p>
	<p class="block_4"> </p>
	<p class="block_5">Borric teknenin başına gidip ön güvertenin altından küçük bir tekne kasası çıkardı. Kutu kilitlenmemişti ve içinde işe yarar pek az şey buldu: Basit bir yelken, tekne dürüst bir balıkçıya ait olduğu zamandan kalma paslı bir pul temizleme bıçağı ve biraz yıpranmış misina. Bu misinayla tutulan balığın yem olacak büyüklükten daha iri olacağından şüpheliydi. Ayrıca bu tekne balıkçılık için kullanılırken su boşaltmak ya da tutulan balıkları saklamak, denizden su çekmek için kullanılan, demirle tutturulmuş tahta bir kova vardı. Yağı olmayan paslı bir fener bunlar dışında bulduğu tek şeydi. Yelkeni incelemekte ve yüzünde büyük bir konsantrasyon ifadesiyle dümeni tutmakta olan çocuğa bakmak için dönen Borric, "Herhalde ekmeğin ve peynirin kalmamıştır?" dedi.</p>
	<p class="block_4"> </p>
	<p class="block_5">Çocuk ciddi bir özür ifadesiyle, "Hayır efendim," diye cevap verdi.</p>
	<p class="block_4"> </p>
	<p class="block_5">Borric koşullardaki bu değişiklik konusunda kendi kendine şu yorumu yaptı:</p>
	<p class="block_4"> </p>
	<p class="block_5">Açlık bir yaşam biçimi haline geliyordu.</p>
	<p class="block_4"> </p>
	<p class="block_5">Rüzgâr kuzeydoğudan sert bir şekilde esiyordu ve filika bordası rüzgâra doğru açıyla giderken son süratle seyrediyordu, o yüzden Borric limanın ağzından çıkarken gemiyi kuzey- kuzeybatı yönüne çevirdi. Çocuk hem çok korkmuş hem de neşeli görünüyordu. Limana doğru giderken belli ki korkusunu bastırmak için gevezelik edip durmuştu, ama limanın ağzını geride bıraktıktan sonra, büyük üçgen yelkenle donatılmış bir filikanın olağan mürettebat görüntüsü dışında bir şey kalmayınca çocuğun korkusu da kayboldu. Borric geminin, varlığını umursamıyormuş ama etrafından dolanmak zorunda olmaktan rahatsız olmuşçasına, bilhassa yakınından geçmişti.</p>
	<p class="block_4"> </p>
	<p class="block_5">Borric, artık limanın ağzını arkalarında bıraktıklarında, "Tırmanabilir misin?" dedi.</p>
	<p class="block_4"> </p>
	<p class="block_6">Çocuk kafasıyla onayladı ve Borric, "Ön taraftan -ve yelkene dikkat et- direkteki şu halkaya tırman ve tutun. Her yöne bak ve bana ne gördüğünü söyle," dedi.</p>
	<p class="block_7"> </p>
	<p class="block_5">Çocuk direğe bu işi yapmak için doğmuşçasına tırmandı ve küçük direğin üstündeki gözetleme halkasını kavradı. Halka üst taraftaki fazladan ağırlığın etkisiyle oldukça sallandı ama çocuk bunu umursuyora benzemiyordu. Aşağı doğru bağırarak, "Efendim! Yolumuzun üzerinde küçük beyaz şeyler var!" dedi. Doğuyu işaret etti, sonra elini kuzeye doğru kaydırdı.</p>
	<p class="block_4"> </p>
	<p class="block_5">"Yelkenliler mi?"</p>
	<p class="block_4"> </p>
	<p class="block_5">"Öyle sanıyorum efendim. Görebildiğim kadarıyla ufka kadar gidiyorlar." "Kuzeyde ne var?"</p>
	<p class="block_4"> </p>
	<p class="block_5">"Sanırım orada da yelkenliler var efendim!"</p>
	<p class="block_4"> </p>
	<p class="block_5">Borric küfretti. "Ya batıda?"</p>
	<p class="block_4"> </p>
	<p class="block_5">Çocuk kıpırdanıp döndü ve bağırdı, "Evet, orada da biraz var."</p>
	<p class="block_4"> </p>
	<p class="block_5">Borric seçeneklerini gözden geçirdi. Ranom'a, batıdaki küçük bir ticaret limanına kaçmayı, ya da gerekirse LiMeth'e, Karanlıklar Boğazı'nın alt tarafındaki güney yarımadada yer alan mütevazı bir şehre kaçmayı planlamıştı. Ama böyle bir ihtimale karşı yerleştirilmiş nöbetçiler varsa, belki sonuçta Özgür Şehirler'e varacağı kuzeye doğru ilerlemesi -tabi önce açlıktan ölmezse- ya da dar boğazlardan geçmeyi göze alması gerekecekti. Yılın bu mevsiminde boğazlar; olağanüstü cesur veya aptal bir denizcinin haricinde geçmenin olanaksız olduğu kış mevsiminin aksine, sadece bir parça tehlikeliydi.</p>
	<p class="block_4"> </p>
	<p class="block_5">Borric, Suli'ye aşağı inmesini işaret etti ve çocuk yaklaştığında prens, "Sanırım kuzeybatıya dönmemiz ve nöbetçilerin etrafından dolaşmamız gerekecek," dedi.</p>
	<p class="block_4"> </p>
	<p class="block_5">Güneşe bakıp, "Şu batıdaki nöbetçilerden öteye dümen kırarsak ardımızdan gelecekleri kesin, ama işimize bakıyormuş gibi istikrarlı bir rotada ilerlersek onları kandırabiliriz," diye devam etti. "Suyun renginin buradan" -eliyle gösterdi- "oraya nasıl da değiştiğini görüyor musun?"</p>
	<p class="block_4"> </p>
	<p class="block_5">Çocuk başını salladı. "Bunun sebebi burasının derin bir kanal, orasının ise mercan kayalıkları olması. Bu teknenin tabanı alçak, bu yüzden o kayalıkların üzerinden geçebiliriz, ama limanda gördüğümüz o büyük gemi orada çarpıp karaya otururdu. Bizim de dikkatli olmamız gerek, bu kayalıkların bazıları bizim küçük teknemiz için bile yüzeye çok yakın olabilir, ama eğer dikkat edersek onlardan uzak durabiliriz."</p>
	<p class="block_4"> </p>
	<p class="block_5">Çocuk, Borric'e gözlerinde korkuyla baktı. Prensin söylediklerinin açıkça şaşkına dönmüş ve anlamamıştı. "Sorun değil," dedi Borric. "Kaçmamız gerekirse ben sana neye dikkat etmen gerektiğini söylerim." Mavi yeşil yüzeyin üzerinde beyaz bir noktayı belli belirsiz görebildiği uzak batı ufkuna baktı. "Kıyıya yakın herhangi bir şeyin bizimki kadar sığ bir tabanı vardır ve muhtemelen daha hızlıdır." Borric azami süratte gidebilmeleri için doğru açıda olduğundan emin olmak amacıyla yelkenlinin ön köşesini kontrol ederken, "Sadece batı ufkundaki o beyaz lekeyi izle Suli ve büyümeye başlarsa bana söyle," dedi.</p>
	<p class="block_4"> </p>
	<p class="block_5">Çocuk, tek bir amaç güden zihinlere özgü bir konsantrasyonla, teknenin rüzgâr üstüne, mümkün olan en yüksek noktaya tüneyebilmek için teknenin çıkıntısını kullanarak, asıldı. Bir saatin büyük bir çoğunluğunda beyaz nokta ne küçülür ne de büyür gibi göründü, sonra aniden dosdoğru onlara doğru gelmeye başladı. "Efendim!" diye bağırdı çocuk. "Geliyorlar!" Borric tekneyi hız için gereken azami açıyı yakalayabilmek için çevirdi, ama yelken gittikçe büyüdü. Daha hızlı bir tekneydi. "Kahretsin," diye küfretti. "Gitmeye devam edersek bize yetişecekler."</p>
	<p class="block_4"> </p>
	<p class="block_5">Suli, "Efendim, bir başkası!" diye bağırdı.</p>
	<p class="block_4"> </p>
	<p class="block_5">Adeta birincisi tarafından filikanın yolunu kesmek için çağırılmışçasına, ikinci bir yelkenli kuzey ufkundan belirdi. "Yolumuz kesildi," diye bağırdı Borric. </p>
	<p class="block_4"> </p>
	<p class="block_5">Kendisine aptallığı için lanetler yağdırarak tüm gücüyle dümene asıldı. Elbette liman çıkışındaki muhafızlar gevşekti. Sadece kaçıyor görünenlerin yolunu kesmek üzere talimat almışlardı ve iki denizcinin de kızıl saçlı olmadığını fark etmişlerdi. Ama nöbetteki gemiler uzaklaşan bir yelkenliyi fark edeceklerdi. Yollarını keseceklerdi ve Borric yakından incelenmek istemiyordu. Durbin'deyken uyduruk bir hikâyeyle blöf yapıp kurtulabilirdi, ama burada özgürlüğe bu kadar yakınken, bir daha yakalanmayı göze almayacaktı. Yakalanmak öldürülmek demek diye hatırlattı kendine. Etrafa bakınıp, "Buraya gel!" dedi. Çocuk aceleyle Borric'in yanına gitti ve prens ona dümeni ve çekme halatını verdi. "Rotayı bozma."</p>
	<p class="block_4"> </p>
	<p class="block_5">Borric çabucak teknenin ön tarafına gidip sandıktan ikinci yelkenliyi çıkardı. Bunu direğin ön tarafına bağladı ama yukarı çekmedi. "Efendim, çabuk olun!" diye bağırdı çocuk.</p>
	<p class="block_4"> </p>
	<p class="block_5">"Şimdi değil. Bu bizi sadece yavaşlatır. Ters açıdayız." Borric dümene geri döndü.</p>
	<p class="block_4"> </p>
	<p class="block_5">Diğer iki tekne peşlerine düşmek için dönüyordu ve Borric artık onları seçebiliyordu. Kuzeydeki durdurucu, rüzgârla hızlı gidebilen ancak manevra kabiliyeti düşük ve tabanı yüksek, iki direkli büyük bir kalyondu. Kaptanın onu kayalıklara doğru takip etmeyeceğini biliyordu. Ama gördükleri ilk tekne, iki yelkenli, düzgün görünümlü bir gemiydi. Acı Deniz'de son yirmi yıldır bulunan bu gemiler, batı sahillerinin sığ sularında çalışan korsanlar tarafından tercih ediliyordu. Hafif rüzgârda bile filikadan daha hızlı, manevra kabiliyeti daha yüksekti ve kısmen alçak bir tabana sahiptiler. Borric'in tek umudu bu geminin yanından geçip gitmekti, ama daha çok brandayla ve mümkün olan en sığ suda. Bu filika o tekneyi ancak şiddetli bir rüzgârda geride bırakabilirdi.</p>
	<p class="block_4"> </p>
	<p class="block_5">Daha büyük olan gemi küçük teknenin yolunu kesmek için ilerledi ve Borric dümeni rüzgâra daha fazla dönebilmek için gevşetti. Sonra teknesinin hızını kesip, sıcak bir taşın üstündeki su gibi buharlaşan kalyona doğru rüzgâra kapılıp gitmeye bıraktı.</p>
	<p class="block_4"> </p>
	<p class="block_5">Gemi önlerini kesmek için kayalıklara doğru döndü ve Borric, büyük geminin kaptanı kaçakları durdurduğunu düşünsün diye yelkenindeki rüzgârı boşalttı. Çok yakın bir şey olacağından ve herhangi bir yanlış hesaplama gemiyle filika arasında ya geminin tekrar dönüp önlerini kesmesine fırsat verecek kadar çok aralık bırakacağı, ya da yakalanıp güverteye alınmalarına sebep olacak kadar çok yakınlaştıracağından iyice konsantre oldu. Borric sanki bir kez daha dönmek istercesine dümene asıldı. Dosdoğru rüzgâra karşı gitmek, bu hafif rüzgârda gemiden daha hızlı olabildiği tek yerde yapılabilecek tek şeydi. Ve bu rotada ilerlemeye kalkarsa tekrar kalyona doğru yol alacaktı.</p>
	<p class="block_4"> </p>
	<p class="block_5">Borric, hepsi mızrak ve kılıç kuşanmış, yaklaşık otuz nahoş görünüşlü cani mürettebatı sekebilmek için peşlerindeki geminin yeterince yakına gelmesine izin verdi. Gemide okçular varsa asla sağ çıkamayız diye düşündü.</p>
	<p class="block_4"> </p>
	<p class="block_5">Sonra dosdoğru büyük gemiye dönerek hem gemi mürettebatını hem de Suli'yi şaşırttı. Suli bir çarpışma beklediğinden çığlık atıp kollarıyla yüzünü kapattı, ama denizin sesi dışında çıkan tek ses, parçalanan tahta çatırtısı yerine, gemideki şaşkınlığa uğramış denizcilerin küfürleri oldu. Geminin dümencisi Borric'in tahmin ettiği gibi çarkı iyice döndürerek tepki verdi. Geminin kaptanının küfürleri havayı doldurdu. Dümenci şimdi yaklaşıp yakalamak istedikleri tekneden aksi yöne yol alıyordu ve çarkı ters yöne çevirmeye başladı. Ama hasar verilmişti.</p>
	<p class="block_4"> </p>
	<p class="block_5">Borric'in filikası rüzgârda titreyerek durdu ve hafifçe arkaya doğru hareket etmeye başladı. Tekne, topukları üzerinde dönen bir dansçı gibi çabucak dönen gemiden uzağa kaydı. Filika rüzgârın önünde ilerleyip zıplıyormuşçasına giderken gergin brandanın şaklayışı suların üzerinde yankılandı. Hayrete düşmüş görünen denizciler geminin güvertesinde ağızları açık durdular. Sonra içlerinden biri aralarındaki dar geçitten atlama cesaretini gösterdi. Borric'in teknesinin birkaç metre uzağına düştü.</p>
	<p class="block_4"> </p>
	<p class="block_5">Borric, "Suli! Buraya gel!" diye bağırdı.</p>
	<p class="block_4"> </p>
	<p class="block_5">Çocuk aceleyle Borric'ten dümeni almaya gelirken, prens direğe koştu. Tekrar borda mesafesinde olduklarını anladığı anda ikinci yelkeni çekip derme çatma bir üçgen yelken yaptı. Bunun filikaya gemiden uzak kalması için yeterli hızı kazandıracağını umdu.</p>
	<p class="block_4"> </p>
	<p class="block_5">Geminin ağız dolusu lanetler yağdıran kaptanı adamlarına toplanmalarını emretti. Çevik tekne çabucak dönüp peşlerine düştü. Borric dikkatini, büyük geminin yaklaşıp yaklaşmadığını görmek ve tehlikeli sığlıklardan uzak durmalarını sağlamak için, ön ve arka arasında ikiye böldü.</p>
	<p class="block_4"> </p>
	<p class="block_5">Borric, "Biraz daha sancak tarafına!" diye bağırırken, Suli gözleri dehşetten açılmış bir halde oturmuş dinliyordu.</p>
	<p class="block_4"> </p>
	<p class="block_5">Çocuk, "Ne efendim?" diye haykırdı. Denizcilik terimini anlayamadığından kafası karışmış bir şekilde prense baktı.</p>
	<p class="block_4"> </p>
	<p class="block_5">Borric, "Biraz daha sağa!" diye cevap verdi. Borric dikkatini tekrar önlerindeki tehlikelere yöneltti. Sığlıkta aldıkları çıldırtıcı yol boyunca dümen kırarlarken, Suli'ye önce biraz sağa, sonra sola, sonra tekrar sağa dönmesi için seslendi.</p>
	<p class="block_4"> </p>
	<p class="block_6">Borric geriye bakıp büyük geminin yaklaşmakta olduğunu gördü ve küfretti. Üçgen yelkenle bile yeterince hızlı değillerdi. "Kıyıya doğru dön!" diye bağırdı.</p>
	<p class="block_7"> </p>
	<p class="block_5">Çocuk anında tepki verdi, öylesine hızlı döndü ki Borric neredeyse dengesini kaybediyordu. Borric kayaları, atlatabilecekleri ama takipçilerini kötü bir biçimde duraksatacak, yüzeyin hemen altındaki kayaları aradı.</p>
	<p class="block_4"> </p>
	<p class="block_5">Kıyıya yaklaştıkça dalga hattına doğru çıkıntılar yapan zemin yüzünden, teknenin yükselip alçalması daha bir hissedilir olmuştu. Kıyıya çarpan dalgaların sesi artık açıkça duyulabiliyordu. Borric bir eliyle işaret edip, "Oraya! Oraya dön!" dedi.</p>
	<p class="block_4"> </p>
	<p class="block_5">Borric, Şans Tanrıçası'na dua edip, "Umarım dalganın tepesine çarparız," dedi.</p>
	<p class="block_4"> </p>
	<p class="block_5">Gülen Hanım onu duymuşçasına, belirlediği noktanın üzerinden geçerken teknenin yükseldiğini hissetti. Öyle de olsa, teknenin alçalmaya başladığını hissederlerken, teknenin gövdesinden bir gümbürtü, tabanın taşa sürtme sesi ve dişleri zangırdatan bir titreşim yükseldi. Suli'nin yüzü, çömelip hayatla olan tek bağlantısı oymuş gibi dümeni tutarken, kül rengine döndü. Borric, "Sola gel!" diye bağırdı ve çocuk dümeni hızla çekti. Tahtanın taş üzerinde çıkardığı yüzey kazınma sesi tekrar duyuldu, ama tekne iki dalga arasına oturup daha fazla güçlük yaşamadan toparlandı. Borric arkaya bakınca kaptanın telaş içindeki mürettebatına, kendi sığ teknesi için bile ölümcül olan sığlıklardan uzak durması için emirler yağdırırken geminin rüzgârla o tarafa doğru sürüklendiğini gördü. Borric rahatlamanın etkisiyle alçaktan bir ıslık çaldı.</p>
	<p class="block_4"> </p>
	<p class="block_5">Aklını şimdi ne yapması gerektiğine verip, hız kazanıp gelgitin etkisinden ve rüzgârdan uzak daha iyi bir açı yakalarlarken, Suli'ye kıyıdan azıcık açılması uyarısını yaptı. Ferahlatıcı esinti tekneyi ileri sürükledi ve Borric, kaptan şimdi iki tekne arasında uzanan kayalıklardan uzak durmak zorunda kaldığı için her dakika biraz daha geride kalan gemiyi gördü.</p>
	<p class="block_4"> </p>
	<p class="block_5">Borric eğreti üçgen yelkeni indirip dümeni Suli'den aldı. Çocuk ona yarı memnuniyet yarı korku içeren bir ifadeyle gülümsedi. Çocuğun tuniği terden sırılsıklamdı ve Borric kendini onun ıslak alnını silerken buldu. Borric tekneyi hafifçe rüzgâra doğru çevirdi ve kayalıklar kuzeybatı tarafında kaldığından, geminin yelkeninin daha da arkada kaldığını gördü. Güldü. Ana yelken fora olmasına rağmen geminin mürettebatı onlara yetişemiyordu, artık çok geçti. Kayalıkları dolaştıklarında, filika denizde herhangi bir yerde olabilecek kadar uzaklaşmış olacaktı. Aradaki mesafe kapatılamadan akşam olurdu ve Borric akşam olduğunda çok uzaklarda olmayı planlıyordu.</p>
	<p class="block_4"> </p>
	<p class="block_6">Suli baştaki yerini terk edip Borric'e doğru gelene kadar, bu olayı izleyen iki saat olaysız geçti. Borric çocuğun ayaklarının altından fışkıran suyu fark etti.</p>
	<p class="block_7"> </p>
	<p class="block_5">Aşağı baktı ve suyun sintinede birikmekte olduğunu gördü. "Tahliye etmeye başla!" diye bağırdı.</p>
	<p class="block_4"> </p>
	<p class="block_5">"Ne efendim?"</p>
	<p class="block_4"> </p>
	<p class="block_5">Çocuğun bu terimi de anlamadığını fark edince, "Sandıktan kovayı al ve suyu doldurup boşaltmaya başla!" dedi.</p>
	<p class="block_4"> </p>
	<p class="block_5">Çocuk geri döndü, kovayı alıp suyu tahliye etmeye başladı. Bir saat kadar bir süre boyunca çocuk gelmeye devam eden suyu boşaltmayı sürdürdü, ama bu yorucu işi bir saat daha yaptıktan sonra su bileklerine kadar yükselmişti. Borric yer değiştirmelerini emretti ve işi devraldı. Bir saat daha geçince, hiç durmadan boşaltsalar da sonuçta umutsuz bir ilerleme kaydedecekleri ortadaydı.</p>
	<p class="block_4"> </p>
	<p class="block_5">Eninde sonunda tekne batacaktı. Tek soru nerede ve ne zaman batacağıydı. Borric güneye bakınca, yalnızca sahil şeridinin onlardan öteye, güneybatıya doğru kıvrılmadığını, kendi rotalarının da kuzeybatıya, Karanlıklar Boğazı'na doğru olduğunu gördü. Anladığı kadarıyla şu anda kıyıdan olabildiğince uzakta, sahil şeridinin hafifçe kuzeye doğru döndüğü Ranom'un biraz kuzeydoğusunda kalıyorlardı. Borric'in, güney kıyısına yol almak ya da Suli'yle kendisinin LiMeth'in güneyinde bir kıyıya varana dek, tekneyi yeterince uzun süre yüzer durumda tutabileceklerini ummak arasında çabuk bir karar vermesi gerekiyordu. İki kıyıya da hemen hemen eşit uzaklıkta olduğundan, en iyi seçeneğin mümkün olduğunca hızlanıp şu anki rotayı korumak olduğuna karar verdi.</p>
	<p class="block_4"> </p>
	<p class="block_5">Güneş batıya doğru hızla giderken, Borric ve Suli dönüşümlü olarak teknedeki suyu boşaltıyor ve teknenin burnunu LiMeth'e doğru tutuyorlardı. Gün batımına doğru kuzeyde dağınık bulutlar belirdi ve rüzgâr yön değiştirip suratlarına çarpmaya başladı. Filika rüzgâra karşı gitmeye elverişliydi ama Borric, yağmur yağmaya başlarsa karaya ulaşacak kadar dayanabileceklerinden şüpheliydi. Tam bunu düşündüğü sırada ilk damlalar yüzüne düştü ve bir saate kalmadan yağmur adamakıllı yağmaya başladı.</p>
	<p class="block_4"> </p>
	<p class="block_5">Güneş doğarken yanlarında bir gemi duruyordu. Borric, sanki tan vakti öncesi loşluğunda birdenbire belirdiğinden beri, son on beş dakikadır yaklaştığını görmüştü. Hem prens hem de Suli, gece boyu süren su boşaltma işleminin yorgunluğundan, güçbela hareket edebiliyorlardı. Borric yine de kalan azıcık enerjisini toplayıp ayağa kalktı.</p>
	<p class="block_4"> </p>
	<p class="block_5">Karanlıkta körü körüne yol almaktansa, sürüklenip ikisinin birden su boşaltmasının daha iyi olacağına karar verdiklerinden, gün batınımda yelkeni indirmişlerdi. Kıyıya vuran dalgaların sesi, kıyıya yaklaşacak olurlarsa onları uyarırdı. Esas sorunun, Acı Deniz'in bu kısmında akıntıların ne yöne aktığı konusunda Borric'in hiçbir fikri olmamasıydı.</p>
	<p class="block_4"> </p>
	<p class="block_5">Gemi, üç direkli, kare yelkenli ve arka tarafında üçgen yelkeni bulunan küçük bir ticaret gemisiydi. Acı Deniz'deki herhangi bir ulustan geliyor olabilirdi, yani bu kurtuluşları ya da felaketleri olabilirdi.</p>
	<p class="block_4"> </p>
	<p class="block_5">Gemi onu duyabilecekleri kadar yakına geldiğinde Borric, "Ne gemisi?" diye seslendi.</p>
	<p class="block_4"> </p>
	<p class="block_5">Çırpıntı içinde yuvarlanarak batmakta olan Borric'in filikasının yanından geçerken hızını yavaşlatan geminin kaptanı dümenin çevrilmesini emrederken güverteye çıktı.</p>
	<p class="block_4"> </p>
	<p class="block_5">"İyi Yolcu, Bordon'dan."</p>
	<p class="block_4"> </p>
	<p class="block_5">"Nereye gidiyorsunuz?"</p>
	<p class="block_4"> </p>
	<p class="block_5">"Farâfra'ya," diye cevap geldi.</p>
	<p class="block_4"> </p>
	<p class="block_6">Borric'in kalbi tekrar çarpmaya başladı. Bu imparatorluğa bağlı Özgür Şehirler'den Ejderha Denizi'ndeki bir ticaret gemisiydi. "İki kişi için yeriniz var mı?"</p>
	<p class="block_7"> </p>
	<p class="block_5">Kaptan aşağıya, hırpani ikiliye ve onların durmadan sallanan teknesine baktı ve "Yolculuk için paranız var mı?" dedi.</p>
	<p class="block_4"> </p>
	<p class="block_5">Borric, Salaya'dan aldığı gümüşlükleri vermek istemiyordu, çünkü onlara daha sonra ihtiyacı olacağını biliyordu. "Hayır, ama çalışabiliriz," dedi.</p>
	<p class="block_4"> </p>
	<p class="block_5">"İhtiyacım olan tüm kol gücüne sahibim," diye seslendi kaptan.</p>
	<p class="block_4"> </p>
	<p class="block_5">Borric, kaptanın -denizcilerin batıl inançları yüzünden- onları boğulmaya terk etmeyeceğini biliyordu ama pek çok yolculuk için bedel talep edebilirdi; denizciler vefasız adamlardı ve sabit bir mürettebat bulundurmak zordu. Kaptan pazarlık ediyordu. Borric paslı balıkçı bıçağını çıkarıp savurdu. "O zaman hepinize sancağınızı indirmenizi emrediyorum; hepiniz benim tutsağımsınız." Kaptan gözleri faltaşı gibi açık inanamayarak bakakaldı, sonra kahkaha atmaya başladı. Çok geçmeden gemideki tüm denizciler gürültülü bir biçimde gülüyordu. Bir dakikalık içten bir eğlenceden sonra kaptan, "Deliyle çocuğu güverteye çıkarın. Sonra da Boğazlar'a doğru yol alın!" dedi.</p>
	<p class="block_9" id="calibre_pb_7"> </p>
</body></html>
