<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - Asilkan Prens  - Gediksavaşları Dünyasından</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_3">TAKİP</p>
	<p class="block_4"> </p>
	<p class="block_5">Borric havai fişekleri izledi.</p>
	<p class="block_4"> </p>
	<p class="block_5">Kalabalığın çoğu, meydanın imparatorluğun geniş amfiteatrına açılan diğer tarafında olduğu için, onun, Ghuda'nın ve Nakor'un, hanın açık ön tarafında oldukça iyi bir görüş açıları vardı. Kalabalığı şaşkına çeviren rengârenk havai fişekler karanlık gökyüzünü kapladı. Ghuda, kendi karanlık düşüncelerinde kaybolmuştu ve Nakor gösteriyi şaşkınlıktan kendinden geçmiş bir halde, çocukça bir zevkle izliyordu. Borric, bunun gördüğü diğerlerinden kat be kat daha etkileyici olduğunu, Kral'ın Törenler Efendisi'nin Rillanon'da sunduğu en iyilerini bile alt ettiğini kabullenmek durumundaydı.</p>
	<p class="block_4"> </p>
	<p class="block_5">Suli belirdi ve onu bekleyen bira kupasını kapıp Borric'in yanına, sıraya yerleşti. Çocuğun diğerlerine nazaran bir hayli iyi yaptığı tek şey bilgi toplamaktı; Suli kötü bir hırsız olabilirdi ama eşine az rastlanır bir dilenciydi, bu da onun bir dedikodu taşıyıcısı olmanın sadece bir adım gerisinde olduğu anlamına geliyordu.</p>
	<p class="block_4"> </p>
	<p class="block_5">"Efendim, garip bir şeyler oluyor," diye fısıldadı. Bu Ghuda'nın dikkatini çekti. Paralı asker, başarısızlıkla sonuçlanan, yerel hırsızlardan yardım alma girişiminden beri kötü bir ruh hali içindeydi. Şimdi, iki gurubun, İmparatorluk Muhafızları'yla hırsızların, fiilen onları aradığından ve hayatlarının geri kalanının dakikalarla, en iyi ihtimalle saatlerle sınırlı olduğundan emindi. Kendini, aldığı parayı harcamanın zevkini çıkarmak bir yana, Borric'in söz verdiği çeyrekliklerden birini bile görmeden ölüme atmıştı.</p>
	<p class="block_4"> </p>
	<p class="block_5">"Ne oluyor?" diye sordu.</p>
	<p class="block_4"> </p>
	<p class="block_5">"Bu gece, şölen zamanları için bile fazla sayıda önemli insan saraya gelip gidiyor. Ve posta sürücüsü nişanı takan at sırtında adamlar aceleyle yukarı şehre ve oradan aşağı yol alıyor. Diğerleri hiçbir şey yapmazken bazı muhafızlar oradan oraya koşturuyor. Büyük bir şey oluyormuş gibi; savaş, isyan ya da ani bir salgın gibi bir şey. Ama bu tarz şeyleri duyacağınız yerlerden, araba sürücüleri ve teknecilerden, ne olduğuna dair hiçbir ipucu yok, hanlarda ve genelevlerde hiçbir bela söylentisi dolaşmıyor. Ve bir de saraydaki hizmetçilerin tuhaf davranışları var."</p>
	<p class="block_4"> </p>
	<p class="block_5">Bir şey Borric'e çarpıcı geldi. "Saraydaki hizmetçilerin 'tuhaf davranışları' var demekle neyi kastediyorsun?"</p>
	<p class="block_4"> </p>
	<p class="block_5">Suli omuz silkti. "Anlayabildiğim kadarıyla efendim, safkan olmayan hizmetçiler akşam yemeğinden sonra, genellikle gece yarısından önce gitmiş oluyor. Ama şu ya da bu sebepten, pek çoğu aşağı şehirden tekrar saraya doğru çıkmakta. Ve mutfak binalarında, yüzlerce insana yüklü miktarda yemek hazırlanıyormuş gibi ateş yandığı görülebiliyor. Sabah öğününü pişirenler, genelde yedi saat sonraya kadar böyle bir işe girişmezler."</p>
	<p class="block_4"> </p>
	<p class="block_5">Borric bu durumu Kesh politikası hakkında kendisine öğretilenlerin ışığında değerlendirdi. "Şehirde birkaç yüz Lordlar ve Üstatlar Kamarası üyesi var. Safkan olmayanlar bir acil durum konseyi için çağırılıyorlar. Yemek, müzakereler sırasında acıkmasınlar diye hazırlanıyor. Heyetleriyle birlikte, normalde bu saatte orada olmayacak binlerce insan platoda bulunuyor." Bunun ne anlama geldiğini düşündü. "Bu yukarı şehre nasıl giriyorlar? Şu uzun yolun tepesinden mi?"</p>
	<p class="block_4"> </p>
	<p class="block_5">Suli omuzlarını silkerek, "Öğrenebilirim," dedi. Yerinden kalkıp, artık kutlamalar bittiği için vatandaşların akınına uğrayan meydana doğru yöneldi. Genellikle bu saatte, gece yarısına iki saat kala çoğu dükkân kapanmış olurdu, ama şenliklere gelen kalabalığın varlığı birahaneler, şarap dükkânları, hanlar ve genelevler dışında pek çok iş yerinin de açık kalmasına neden olmuştu. Borric bunu biraz garip buldu. Bu kalabalık Borric'in Krondor'da öğleden sonranın geç saatinde gördüğü kalabalıklara eşdeğerdi, ama gün batımını dört saat geçmişti. Ghuda, "Şimdi ne çılgınlık düşünüyorsun, Deli?" dedi.</p>
	<p class="block_4"> </p>
	<p class="block_6">Borric, "Suli'nin bulduğu şeye göre değişir. Sana o dönünce söylerim. Sen dün gece ara sokakta arkada bıraktığımız haydutlara karşı bir gözünü açık tut," dedi.</p>
	<p class="block_7"> </p>
	<p class="block_5">Ghuda, "İmparatorluk Muhafızları'nı göz önüne alırsan, o genelevde bulunan insanlar arasından baskından kurtulanları, şehir nöbetçi kumandanı onları köle hanına satabilsin diye neyle suçlayacağına karar verirken, şu anda hücrelerde tutuluyorlardır. İmparatorluk hukuku adildir: Suça ya da masumiyete bakmaksızın, herkesi eşit olarak cezalandırır," dedi.</p>
	<p class="block_4"> </p>
	<p class="block_5">Suli gittiğinden beri geçen yirmi dakika boyunca zaman yavaş geçiyora benziyordu. Sonunda geri döndüğünde kafası karışmış görünüyordu. "Efendim, garip, ama öyle görünüyor ki, geri dönmesi gerekenler en kısa yoldan gelebilsinler diye, yukarı şehre tüm girişler açık."</p>
	<p class="block_4"> </p>
	<p class="block_5">Borric'in gözleri kısıldı. "Onca giriş mi? Ya muhafızlar?" Suli omuz silkti. "Gördüğüm dört beş girişte hiç yoktu, efendim."</p>
	<p class="block_4"> </p>
	<p class="block_5">Borric kalkıp tebdili kıyafetinin bir parçası olan siyah eldivenlerini giydi. Nakor'un çantası ve İmparatorluk atlarını satmalarından arta kalan para sağolsun, bir gecede bu son bir hafta içinde üçüncü değişimini geçirmişti. Kısa beyaz saçı şimdi bir kez daha koyu renkti, kızıllık izleri taşıyan bir kahverengi ve siyah bir zırhla siyah bir cüppe giyiyordu. Gelişigüzel bir bakışla İç lejyona dahil bir İmparatorluk Muhafızı gibi duruyordu. Daha yakından bakılacak olursa kutlamalar için şehre gelmiş bir başka isimsiz paralı askere benziyordu. Suli aynı çöl adamı kılığındaydı ve Nakor daha önce giydiklerinden bir nebze daha az soluk ve lekeli mavi bir cüppe giymişti.</p>
	<p class="block_4"> </p>
	<p class="block_5">Ghuda, bir yıkımla karşılaşıldığında bir işe yaramayacağını düşündüğünden, zırhını ve giysilerini değiştirmesi için yapılan tüm girişimlere karşı koydu. Sonunda Borric'i arayan hırsızlar ya da İmparatorluk Muhafızları tarafından yakalanmalarını engelleyeceğine dair inancından ziyade, Borric'in dırdırını kesmek için yeni bir kırmızı tunik almıştı.</p>
	<p class="block_4"> </p>
	<p class="block_5">Hepsi ayağa kalktıklarında Borric dönüp meydana doğru ilerledi. Kalabalığın arasından geçip, ertesi sabah alayı için tekrar kullanılacağından aşağı şehir sakinlerinin sokağa girmesini engellemek üzere hâlâ iple kapalı ve koruma altında tutulan bulvara ulaştılar. Borric şu anda boş olan bulvara doğru baktı ve ışıkları yanan düzinelerce bina gördü. Pek çoğunun kapıları ardına kadar açıktı. Adamın biri aceleyle yola çıktı ve muhafızlardan biri onun yolunu kesmek için harekete geçti. Aralarında kısa bir konuşma geçti ve muhafız geçmesine izin verdi. Adam bir kapıya doğru ilerledi ve içeri girdi.</p>
	<p class="block_4"> </p>
	<p class="block_5">Suli, "Platoya bakan o binalar aslında sarayın bir parçası, safkanların en düşük mertebesinden, ama yine de safkan olanlar için inşa edilmiş. Ve bu binaların çoğunun üst seviyelere çıkan tünelleri var," dedi.</p>
	<p class="block_4"> </p>
	<p class="block_6">Borric etrafına bakınıp sokağı geçmeye çalışanları durduran birkaç muhafız daha gördü. "Bu sokağın etrafında biraz fazla hareketlilik var. Başka bir yol bulalım."</p>
	<p class="block_7"> </p>
	<p class="block_5">Ghuda prensin peşinden giderken, " Hangi başka yol?" dedi.</p>
	<p class="block_4"> </p>
	<p class="block_5">Borric, "Göreceksin," diye cevap verdi.</p>
	<p class="block_4"> </p>
	<p class="block_5">"Ben de bunu söylemenden korkuyordum," diye karşılık verdi Ghuda.</p>
	<p class="block_4"> </p>
	<p class="block_5">Borric, şehrin bu kısmını öğle vaktinden birkaç saat sonra gölgede bırakan devasa platonun etrafını saran bulvarın kıyısını takip etti. Başka bir yolun kesiştiği noktada Borric aradığını buldu. "Orada!" dedi, başıyla işaret ederek.</p>
	<p class="block_4"> </p>
	<p class="block_5">Ghuda, "Ne?" dedi.</p>
	<p class="block_4"> </p>
	<p class="block_5">"Uzaktaki uçta, savaşçı," diye cevap verdi Nakor. "Göremiyor musun?" Uzaktaki uçta, platoya açılan, hiçbir muhafız görünmeyen ama pek çok hizmetçinin aceleyle ilerlediği bir geçit görülüyordu. Borric iki yöne de göz gezdirdi ve ipin altından geçti. Birisinin bağırmasından endişe ettiği için yolu hızla geçti ama siyah zırhından dolayı yarım blok ötedeki askerlere onlardan biri gibi görünmüş olmalıydı. Arkadaşları onun bir adım gerisinden geliyordu, bu yüzden onlara eşlik ediyormuş gibiydi.</p>
	<p class="block_4"> </p>
	<p class="block_5">Geniş kapıdan girince, her üç metrede bir mesafede meşalelerle aydınlatılmış, karanlığa doğru çıkan bir rampayla karşılaştılar. Ghuda, "Şimdi ne yapıyoruz?" dedi.</p>
	<p class="block_4"> </p>
	<p class="block_5">"Saraya yürüyoruz," dedi prens.</p>
	<p class="block_4"> </p>
	<p class="block_5">"Peki bunu nasıl yapacağız?" diye sordu Ghuda. "Bunu daha önce düşünemediğim için kendimi aptal gibi hissediyorum. Sadece beni takip edin ve ne yaparsanız yapın nereye gittiğimizi biliyormuşsunuz gibi davranın. Bildiğim bir şey varsa o da saraylar ve hizmetçileridir. Hizmetçiler hiçbir şey bilmek istemez. Bu, iş başındaki muhafızları da kapsıyor."</p>
	<p class="block_4"> </p>
	<p class="block_5">Girip hiçbir şey görmedikleri, bir kat kadar yukarıda bir yan geçidin içine doğru baktı. "Ait olmadığın bir yerde olduğunda, boş boş etrafa bakarsın, bir o yana bir bu yana, omuzların düşük durursun ve o yere ait olan birine yersiz yurtsuz gözükürsün. Eğer ileri bakıp, dik ve bir amacın varmış gibi yürürsen hizmetçiler ve muhafızlar nereye gittiğini bildiğini varsayarlar. İçgüdüsel olarak doğru olanın sen olacağından korktuklarından, seni durdurup sorguya çekmezler; olması gereken yerde olan birinin işine karıştıkları için cezalandırılmak istemezler.</p>
	<p class="block_4"> </p>
	<p class="block_5">"Tetikte olmanız gerekenler subaylar ve düşük rütbeli makam sahipleri. Subaylar tanımadıkları herkesi durdurma eğilimindedir - ama birkaç bin yabancının gelişiyle bu pek ihtimal dahilinde değil. Yakalanmamıza neden olacak kişi, önemli biri olduğunu ispatlamaya can atan düşük rütbeli biri olabilir." Ghuda, "Kulağa hoş geliyor, Deli. Ama hırsızlarla temasa geçme fikrin de öyle gelmişti," dedi.</p>
	<p class="block_4"> </p>
	<p class="block_5">Borric duraksadı. "Bak, ben buradayım ve eğer hayatın için o kadar endişe ediyorsan, başımızdan geçen bunca şeyden sonra, neden geri dönmüyorsun?" Ghuda bunun üstüne sadece bir an için düşünür gözüktü. "Senin sayende Deli, peşimde beni çok derin bir deliğe tıkmak isteyen İmparatorluk İç Lejyonu ve Kesh'in hırsızları var. Yürüyen bir cesetten farkım yok. O yüzden, geri dönüp birinin beni tanımasını bekleyebilirim, ya da burada yakalanırım. Fakat her zaman imkânsızın gerçekleşme olasılığı vardır ve sen sonunda doğru bir şey yapıyorsun, böylece ben de kurtulup paramı alabilirim. Bu yüzden hâlâ buradayım."</p>
	<p class="block_4"> </p>
	<p class="block_5">Borric arkaya, uzaktan yankılanan ayak seslerinin geldiği koridora doğru baktı. "Suli? Şimdi gitmek ister misin?"</p>
	<p class="block_4"> </p>
	<p class="block_5">Çocuk korkmuştu ama başını salladı. "Siz benim efendimsiniz ve ben de sizin hizmetkârınızım. Sizinle geleceğim."</p>
	<p class="block_4"> </p>
	<p class="block_5">Borric bir an için elini çocuğun omzuna koydu ve sonra Nakor'a baktı. "Ya sen, büyücü?"</p>
	<p class="block_4"> </p>
	<p class="block_5">Nakor'un sırıtışı yayıldı. "Âlâ."</p>
	<p class="block_4"> </p>
	<p class="block_5">Ghuda yukarı doğru bakıp "âlâ" lafını geveledi, ama Borric geçidi çıkmaya devam etmeleri gerektiğini işaret ettiği için yüksek sesle bir şey söylemedi. Borric, şimdiye dek, imparatoriçenin sarayıyla karşılaştırılabilecek hiçbir şey görmemişti. Yoğun bir şehir bulvarının ticaret günü kalabalığından pek de aşağı kalmayan geniş koridorlarındaki trafikle, koca bir kent kadar büyüktü. Geçtikleri hemen her koridorda ilerleyen telaş içindeki insan seli, fark edilmelerini engelledi. Borric'in, oraya ait insanlar gibi görünürlerse kimsenin karşılarına çıkmayacağı varsayımı şu âna kadar doğru çıkmıştı. Sorun içlerinden hiçbirinin nereye gittiklerine dair en ufak bir fikri olmamasıydı. Yol sormak yakalanma riskine girmek demekti, çünkü orada bulunma durumunda olan herhangi biri nereye gideceğini kesinlikle biliyor olurdu. Şimdi neredeyse bir saattir saraydaydılar. Gece yarısı olmak üzereydi ve Kesh iş günü biteli yalnızca birkaç saat olmasına rağmen pek çok namuslu vatandaşın yatakta olma vakti çoktan geçmişti.</p>
	<p class="block_4"> </p>
	<p class="block_5">Borric onları daha az kalabalık duran bir alana ve sonra da özel bölmeler gibi görünen bir yan geçide doğru yöneltti. Her an yollarının kesileceği endişesini taşıdığı için o anda bomboş duran bir bahçeye çıktıklarında içi rahatladı. Ghuda büyükçe bir çeşmenin önünde diz çöküp su içti. İç geçirip yukarı baktı ve "Şimdi ne yapıyoruz?" dedi.</p>
	<p class="block_4"> </p>
	<p class="block_5">Borric çeşmenin köşesine oturup, "Sanırım çevreyi araştırmam gerek, ama etraf biraz sakinleşmeden değil," dedi. "Ve eğer ortalıkta istediğim gibi dolaşacaksam bu burada kalmak zorunda," derken üstündeki cüppeyi ve deri zırhı çıkardı. Borric bahçeye göz gezdirip bir duvarı kaplayan sıkı bir çalılık ve eğrelti otu topluluğu gördü. "Oraya saklanırsanız sadece sizi aramaya gelen biri tarafından fark edilirsiniz."</p>
	<p class="block_4"> </p>
	<p class="block_5">Ghuda tam cevap verecekti ki uzakta bir gonk yankılandı. "O da neydi?"</p>
	<p class="block_4"> </p>
	<p class="block_5">Birkaç saniye içinde bir tane daha çaldı ve sonra bir tane daha. Aniden gonk sesleri yakınlaşmaya başladı ve holde koşan insan sesleri duyulmaya başladı. Borric zırhını kapıp çalılığa daldı. Arkadaşlarıyla birlikte çömelip, "Kahretsin! Bizi mi arıyorlar acaba?" dedi.</p>
	<p class="block_4"> </p>
	<p class="block_5">Ghuda, önlerini perdeleyen çalılığın arasından bakıp, "Bilmiyorum ama bu aralığı taramaya başlarlarsa bulunduk demektir. Sadece oradaki çıkış var."</p>
	<p class="block_4"> </p>
	<p class="block_5">Borric başıyla onayladı. "Bekleyeceğiz."</p>
	<p class="block_4"> </p>
	<p class="block_5">Erland ve Sharana gonklar çalmaya başladığında anında uyandılar. Gerçekten uyumamışlardı, daha ziyade seviştikten sonra bastıran hafif ve tatlı bir kestirmeye dalmışlardı. Yumuşak görüntüsüne rağmen kız genç, sağlıklı ve dinçti ve Erland'ı alt edip işleri bittiğinde onu bitkin bırakmıştı. Ama bu harika bir bitkinlikti ve mümkün olduğunca uzun sürmesinden başka bir şey isteyebileceğini hayal edemiyordu.</p>
	<p class="block_4"> </p>
	<p class="block_5">Ama kızın gonklara tepkisi bu ruh halini anında değiştirdi "Bu nedir?" diye sordu.</p>
	<p class="block_4"> </p>
	<p class="block_5">Sharana yataktan zıpladı, hizmetçiler onun için perdeleri açtılar ve "Saray kıyafeti!" dedi.</p>
	<p class="block_4"> </p>
	<p class="block_5">Erland kendi giysilerini toparlarken hizmetçiler anında prensesin etekliğini ve yeleğini getirdi. Etekliğini tutturan kopçayı iliklerken, "Bu bir alarm. Yukarı şehrin mühürlenmesi için bir emir. Bir şeylerin çok kötü gittiği anlamına geliyor."</p>
	<p class="block_4"> </p>
	<p class="block_5">Erland giyinmesini aceleyle bitirdi ve işini tamamladığında ikisi birlikte Erland'ın konutunun kabul odasına geçtiler. Safkan saray muhafızları ve adamlarından oluşan karma bir topluluk Sharana'yı bekliyordu. Selam verdiler ve amir subay, "Majesteleri, odanıza sizi aramaya geldiğimizde, hizmetkârlarınız burada olduğunuzu söylediler. İmparatoriçe sizi ona götürmemizi emrediyor," dedi.</p>
	<p class="block_4"> </p>
	<p class="block_6">Sharana başını salladı ve Erland onunla gitmek için hareket ettiği sırada siyah zırhlı lejyonerlerden biri, "Majesteleri bunun için bir emir almadık," dedi.</p>
	<p class="block_7"> </p>
	<p class="block_5">Sharana dönüp neredeyse tükürür gibi, "Bu dediğin!" dedi. Erland'ı göstererek, "Adalar tahtının vârisi! Kraliyet mensubu!" dedi. Sesi güçlüydü, emrediciydi ve yüzü öfkeden kızarmıştı. "Ona amcama nasıl hitap ediyorsanız öyle hitap edeceksiniz, çünkü mertebe bakımından Awari'yle eşittir! Bu benim emrimi" diye bağınken adama neredeyse çığlık atıyordu.</p>
	<p class="block_4"> </p>
	<p class="block_5">Erland kızın bu saygısızlık karşısında verdiği tepkinin içerdiği kızgınlığa ve bunu ifade ediş tarzındaki şiddete hayret etti. Adam da kendini affettirmesini emredeceğini bekliyordu, ama o sadece gurubun gitmesini işaret etti.</p>
	<p class="block_4"> </p>
	<p class="block_5">Erland subayın bembeyaz kestiğini ve kan ter içinde kaldığını gördü ve bu gece ona gıptayla bakmadı. Ama köşeyi döndüklerinde kızın sesi, "Bunun babanın ordusuyla ilgili bahtsız meseleyle alakası olabileceği fikrindeyim. Gerçekten tehlikeli bir şey olduğunu sanmam. Yukarı şehirde değil," derken, tekrar şarap ve bal gibi tatlıydı.</p>
	<p class="block_4"> </p>
	<p class="block_5">Erland şimdi yanında tatlı tatlı gülerek yürüyen bu kızı, biraz önce bağırıp çağırarak bir subayı haşlayan kızla eşleştirmeye çalıştı ama yapamadı.</p>
	<p class="block_4"> </p>
	<p class="block_5">Sarayın, resmi yönetim salonu olan Işık Avlusu'nun bulunduğu kanada girdiler. Erland imparatoriçenin huzuruna çağırıldığında bile buraya girmemişti.</p>
	<p class="block_4"> </p>
	<p class="block_5">Daha önce hep imparatoriçenin ziyaretçi odasında buluşmuşlardı. Ama şimdi, içine büyük mumlar yerleştirilmiş bin tane şamdanla donatıldığından karanlığın hiçbir zaman adımını atmadığı, Kesh yönetimi mevkiine giriyordu. Salon ışıkla yıkanmıştı. Gün gibi aydınlık salon neredeyse tüm gölgelerden arınmıştı, çünkü güneş ancak tek noktadan gelirken burada ışık yirmi bin kaynaktan geliyordu. Kurulun işi devam ederken bile işçi gurupları şamdanları indirip neredeyse tükenmiş mumları yenileriyle değiştiriyorlardı, çünkü karanlığın Işık Avlusu'na girmesine asla izin verilmezdi.</p>
	<p class="block_4"> </p>
	<p class="block_5">Uzun girişten aşağı hızla ilerlerken, toplanmış saray görevlilerinin ve İmparatorluk Lejyonu subaylarının yanından geçtiler. Kalabalığın en önünde Aber Bukar'ın Köpek Lejyonları'nın idari subayları duruyordu. Altına bezeli bir tahtın üstünde, altın iplikten dokunmuş bir yastığa yaslanmış imparatoriçe oturmaktaydı. Onun etrafında, yarım daire şeklinde sıra sıra yükselerek yerleştirilmiş sıralarda, Lordlar ve Üstatlar Kamarasındaki yerlerinde Kesh'in yönetici birliği oturmaktaydı. Ve Erland tahta yaklaşırken bile daha çoğu salona girmekte ve yerlerine doğru acele etmekteydiler.</p>
	<p class="block_4"> </p>
	<p class="block_5">Oda alçak sesli konuşmaların etkisiyle mırıltıyla doluydu ve toplantının tonunun korku dolu olduğunu anlamak için müneccim olmaya gerek yoktu. Korkunç bir şey olmuştu ve oda olabilecek en endişeli varsayımlarla yankılanıyordu. Sharana ve Erland kürsünün dibine yaklaştıklarında İmparatoriçenin Törenler Efendisi devasa asasının demir topuzunu yere vurdu. Asanın tepesini süsleyen doğan pençeleriyle tutunduğu güneş diskinden havalanmaya hazır gibi duruyordu. </p>
	<p class="block_4"> </p>
	<p class="block_5">"Herkes, hazır olsun! O geldi! O geldi! Adı Kesh Olan yargı için oturuyor!" Birden tüm salona bir sessizlik çöktü. İmparatoriçe, Sharana'ya kürsünün on iki merdivenini çıkması için işaret etti ve kız da yüzünde bariz bir tereddüt ifadesiyle isteneni yaptı. Bu daha önce görülmemiş bir felaketti, çünkü imparatorluk geleneğine göre İmparatoriçenin Törenler Efendisi dışında hiç kimse kürsüye çıkmazdı ve da bir basamak aşağıda durup Adı Kesh Olan'ın incelemek isteyebileceği belgeleri uzatmak için hazır beklerdi. Ama şimdi Sharana son basamakta tereddüt etti ve büyükannesi bir ez daha yanına gelmesini işaret etti. Kız büyükannesinin yanına vardığında dizlerinin üzerine çöktü. Lakeisha, Büyük Kesh İmparatoriçesi, torununu kollarına alıp ağlamaya başladı. Huzurda bulunanlardan hiçbiri daha önce buna benzer bir şeye tanık olmadıklarından, bu manzara karşısında salon muğlak bir sessizliğe büründü.</p>
	<p class="block_4"> </p>
	<p class="block_5">Sonunda yaşlı kadın kafası karışmış ve ne yapacağını bilemeyen torununu bıraktı ve sağa kalktı. İmparatoriçe, kendisini kontrol altına alabilmek tin derin bir nefes alıp, "Evimde cinayet işlendiği duyulsun!" dedi. Yıpranmış yüzü tekrar gözyaşıyla ıslandı ama sesi gücünü korudu. "Kızım öldü."</p>
	<p class="block_4"> </p>
	<p class="block_5">Dinleyicilerden topluca bir şaşkınlık nidası yükseldi. Lordlar ve Üstatlar Kamarası'nın pek çok üyesi birbirlerine bakıp, böyle bir şeyi duymadıklarına dair bir işaret aradılar. "Evet," diye bağırdı imparatoriçe, "Sojiana benden alındı. Benden sonra yerime geçecek olan ışıktan alındı." Sonra Lakeisha’nın sesi sertleşti. "İhanete uğradık! Bu eve bize ihanet eden, bizi alçaltmaya çalışanlara hizmet eden birini kabul ettik!"</p>
	<p class="block_4"> </p>
	<p class="block_5">Erland salonun zemininden baktı ve imparatoriçenin bakışlarının kendisine yöneldiğini görünce, refakatçilerini arayan bakışlarla etrafına göz gezdirdi. James ve Gamina geniş salonunun arka tarafına doğru, belli ki gözetim altında duruyorlardı. Gamina'nın sesi ona ulaştı. James ne olursa olsun sessiz kalmanı öneriyor. İnanıyor ki biz-</p>
	<p class="block_4"> </p>
	<p class="block_5">O bitiremeden imparatoriçe, "Erland! conDoin evinin Prens'i, bu ulusa kötülük dışında hiçbir şey yapmamak için mi geldin?" diye bağırdı.</p>
	<p class="block_4"> </p>
	<p class="block_5">Erland konuşmadan önce bir nefes aldı ve "Ne demek istediğinizi açıkça söyleyin, Lakeisha," dedi.</p>
	<p class="block_4"> </p>
	<p class="block_5">Erland'ın imparatoriçenin ismini kullanması Keshli soyluların dikkatinden kaçmadı. Erland, Adalar tahtının vârisi olarak makamını hatırlatıyordu. Ne olursa olsun makamından ve diplomatik dokunulmazlık geleneklerinden ötürü, koruma altında olduğunu biliyordu.</p>
	<p class="block_4"> </p>
	<p class="block_5">İmparatoriçe, Erland'a ters ters bakarak, "Ne demek istediğimi çok iyi biliyorsun, acıların çocuğu. Kızım Sojiana, Kesh yönetimini benden sonra devralacak olan, senin de çok iyi bildiğin gibi, odasında ölü yatıyor. Senin ülkenin adamları tarafından öldürülmüş olarak."</p>
	<p class="block_4"> </p>
	<p class="block_5">Erland tekrar odaya baktı, ama aradığı yüzü bulamadığı sırada bile imparatoriçenin, "Kızım, evimize senin getirdiğin adam tarafından öldürüldü ve eğer senin emrinle hareket ettiği ortaya çıkarılırsa makamın ve durumun hiçbir şey ifade etmeyecektir," dediğini duydu.</p>
	<p class="block_4"> </p>
	<p class="block_5">Erland neredeyse fısıltıyla, "Locklear," dedi.</p>
	<p class="block_4"> </p>
	<p class="block_5">"Evet," diye bağırdı imparatoriçe. "Baron Locklear, bu kanlı işi yaptıktan sonra geceye karıştı. Saray mühürlendi ve arama başlıyor. Ve onu karşımıza getirdiklerinde sonunda bu işin doğrusunu öğreneceğiz. Şimdi çekil karşımdan; Adalı adamlardan bu hayatım için yeterince çektim."</p>
	<p class="block_4"> </p>
	<p class="block_5">Erland dimdik döndü ve ana kapıyı geçip salondan dışarı çıkarken, James ve Gamina da onu bir adım geriden, muhafızlarla çevrili halde takip ettiler. James ve Gamina'nın kullanımına verilmiş konutlara ulaşana kadar tek kelime edilmedi.</p>
	<p class="block_4"> </p>
	<p class="block_5">Erland dönüp muhafızların komutanına, "Bizi yalnız bırakın," emrini verdi. Adam tereddüt edince, Erland ileri doğru bir adım atıp, "Bizi yalnız bırakın, hemen." diye bağırdı.</p>
	<p class="block_4"> </p>
	<p class="block_5">Komutan selam verip, "Lordum," dedi ve adamlarına çıkmalarını emretti.</p>
	<p class="block_4"> </p>
	<p class="block_5">Erland, Gamina'ya dönüp sessizce, Locky'yi bulabilir misin? dedi. Gamina, Deneyebilirim, diye cevap verdi. Gözlerini kapadı ve bir süre hareketsiz kaldı, sonra şaşkınlıkla gözlerini açıp yüksek sesle, "Borric!" dedi. Erland, "Ne!" dedi.</p>
	<p class="block_4"> </p>
	<p class="block_5">Kendini zihin-konuşmasına zorlayarak, Biran için... ama sadece bir anlığına, sandım ki... Bir sessizlik oldu, sonra devam etti, Ne olduğunu bilmiyorum. Bir an için tanıdık bir biçim yakaladım, sonra tam tanıdığım anda... tanıdığımı düşündüğüm anda... yok oldu.</p>
	<p class="block_4"> </p>
	<p class="block_5">Yok mu oldu? diye sordu James.</p>
	<p class="block_4"> </p>
	<p class="block_5">Bir büyücü olmalı. Sadece bir büyücü bu kadar çabuk ve kesin bir şekilde düşüncelerini benden gizleyebilir. Üzgün bir tavırla, Borric olamazdı, burada sarayda değil. Yorgun ve endişeliyim. Biçimde aşina olduğum bir şey hissetmiş ve emin olmadan bir yargıya varmış olmalıyım. Locklear'ı aramaya devam edeceğim. İki adam bir divana gittiler ve oturup Gamina'nın, zihnini bu geniş yerde Locklear'ın tanıdık zihin biçimini aramaya gönderirken, hareketsiz ve gözleri kapalı durmasını izlediler. Erland, Gamina'yı rahatsız etmeden rahatça konuşabilmek için James'e yaklaştı. James'in sıvışıp sarayı kolaçan etme niyetini kast ederek, "Daha öncesinde bir şey buldun mu?" diye sordu. James, "Hiçbir şey. Bakılacak çok yer var," diye fısıldadı. "Babanın sarayındaki gizli geçitlerin çoğunu keşfetmem bir aydan uzun sürmüştü ve orası buranın onda biri büyüklüğünde."</p>
	<p class="block_4"> </p>
	<p class="block_5">Erland iç geçirdi. "Bir şey bulabileceğini... düşünmüştüm."</p>
	<p class="block_4"> </p>
	<p class="block_5">James onun hayal kırıklığını paylaştı. "Ben de."</p>
	<p class="block_4"> </p>
	<p class="block_5">Gamina'nın arayışını bitirmesini beklerken çok az konuştular. Kadın neredeyse yarım saat sonra gözlerini açtı. Yavaşça, "Yok," dedi.</p>
	<p class="block_4"> </p>
	<p class="block_5">Erland yüksek sesle, "Ondan hiç iz yok mu?" dedi.</p>
	<p class="block_4"> </p>
	<p class="block_5">Hayır; diye cevap verdi. Sarayda değil. Hiçbir yerinde.</p>
	<p class="block_4"> </p>
	<p class="block_5">Tekrar ağır yastıkların üzerine oturan Erland, "Bu gece oturup beklemek dışında yapabileceğimiz bir şey olduğunu sanmıyorum," dedi. Kalkıp başka bir söz söylemeden James'in ve Gamina'nın yanından ayrıldı.</p>
	<p class="block_4"> </p>
	<p class="block_5">Borric çalılığın arkasından neredeyse sıçradı. "Ne..." diye başladı ama Ghuda onu, girişteki muhafızlar görmeden aniden geri çekti. Alarm gongu çaldıktan beş dakika kadar sonra muhafızlar, her biri bir yöne koşuşturarak, kapının önünden geçmeye başlamışlardı. Hem beyaz etekli safkan Saray Muhafızları, hem de siyah zırhlı İç Lejyon mensupları vardı. Borric'in tek düşüncesi, birinin sonunda sarayda eşlik edilmeden dolaşan garip görünüşlü gurup hakkında şüpheye düştüğüydü.</p>
	<p class="block_4"> </p>
	<p class="block_5">Ghuda, "Ne yapmaya çalışıyorsun?" dedi.</p>
	<p class="block_4"> </p>
	<p class="block_5">Borric fısıldayarak, "Bir an için arkamda konuşan biri var sandım," diye cevapladı.</p>
	<p class="block_4"> </p>
	<p class="block_5">Nakor sırıttı. "Bir çeşit büyü vardı."</p>
	<p class="block_4"> </p>
	<p class="block_5">Ghuda ve Borric aynı anda, "Ne?" diye sordular.</p>
	<p class="block_4"> </p>
	<p class="block_5">"Bir çeşit büyü. Biri etrafı arıyordu. Senin zihnine değdiklerinde bir an için tepki verdiler."</p>
	<p class="block_4"> </p>
	<p class="block_5">Borric şaşkınlıkla gözlerini kırpıştırdı. "Bunu nereden biliyorsun?"</p>
	<p class="block_4"> </p>
	<p class="block_5">Nakor soruyu geçiştirdi. "Ama ben hallettim. Artık seni bulamazlar." Borric konuyu uzatacaktı ki siyahlara bürünmüş bir gurup İç Lejyon muhafızı daha bahçeye girip düzenli bir biçimde çitlerin ve çalıların arasını aramaya başladılar. Arkasına çömeldikleri çalıyı aralayacak ilk muhafızın üzerine atlamaya hazır duran Ghuda, kılıcını omzunun üstünden yavaşça ve dikkatlice çekti. Muhafızlar onları enselemek üzereyken Nakor sıçrayıp, "Ye-ah!" diye bağırdı.</p>
	<p class="block_4"> </p>
	<p class="block_5">En yakındaki muhafız bu garip, sıska delinin üstüne atlamasının yarattığı şokla neredeyse düşüyordu. Sonra Nakor kısa bir dans gösterisi yaptı ve bir düzine muhafız anında üstüne çullandı.</p>
	<p class="block_4"> </p>
	<p class="block_5">Borric'in gözleri bu küçük büyücüyü ilk gördüğü zamanın bir tekrarı olan sahne karşısında hayretle açıldı, çünkü biri Nakor'u yakalamaya ne kadar yaklaşırsa yaklaşsın, bu kurnaz minik adam yakalanmaktan paçayı kurtarıyordu. Önce bir muhafız, sonra bir başkası yakalayacak oluyor ama sadece çevik Isalan'ın, sürekli çılgınca kahkahalar atarak, beceriyle ileri atladığını görüyorlardı. Kimse ne olduğunu anlamadan, iki kere etrafını çevreleyen bir adamın kolunun altından geçti, bir başkasını sendeletti ve bir üçüncüsünü ileri atılarak geçti. Kollar onu çevrelemeye çalıştıkça, o yere yatıp yuvarlandı ve muhafızlar onu tutmak için eğildikçe, o havaya sıçradı. Onu tutmak için kapanan her el sadece boşluğu yakalayabildi. Ve çıkardığı bağırış çağrış sesleri yalnızca muhafızların daha çok çaba sarf etmesine, onları kışkırtarak ellerini ayaklarını birbirine dolamalarına yarıyordu.</p>
	<p class="block_4"> </p>
	<p class="block_6">Sonunda muhafızlardan bir çavuş diğerlerine emirler yağdırdı ve lejyonerler Nakor'u kuşatmak üzere dağıldılar. Küçük adam sırt çantasına uzanıp ceviz büyüklüğünde küçük bir nesne çıkardı. Muhafızlar üzerine gelirken bunu yere attı.</p>
	<p class="block_7"> </p>
	<p class="block_5">Alet yere çarptığında, bir anlığına kör edici beyaz bir ışık parladı ve bunun ardından Borric'in Jeeloge'daki hapishanede aldığı aynı rahatsız edici sülfür kokusunun eşlik ettiği beyaz bir duman çıktı. Gözlerini kırpıştıran kafası karışık muhafızlar bir an durdular, sonra Nakor'un artık çemberin ortasında olmadığını fark ettiler. Hınzır bir gülüş hepsinin birden dönmesine sebep oldu: Isalan, orada, koridor kapısının önünde duruyordu. Tiz bir ıslık çalarak muhafızlar takip etsin diye harekete geçti ve sarayın merkezine doğru koşmaya başladı.</p>
	<p class="block_4"> </p>
	<p class="block_5">Ghuda, "Bunu nasıl yaptı?" dedi.</p>
	<p class="block_4"> </p>
	<p class="block_5">Suli, "Gerçekten bir büyücü olmalı," diye fısıldadı.</p>
	<p class="block_4"> </p>
	<p class="block_5">Borric ayağa kalktı. "Çavuş başkaları da olduğunu ve bu bahçeyi aramayı yarım bıraktıklarını hatırlayınca geri döneceklerdir. Saklanacak yeni bir yer bulmalıyız ve bunu hemen yapmalıyız. Haydi."</p>
	<p class="block_4"> </p>
	<p class="block_5">Ghuda alaylı bir biçimde homurdandı. "Ölmek için her yer aynı, Deli." Borric paralı askere uzunca bir süre baktı ve serinkanlılıkla, "Bu çalışmanın amacı ölmemek, Ghuda," dedi.</p>
	<p class="block_4"> </p>
	<p class="block_5">Ghuda omuz silkti. "Buna karşı çıkamam. Nereye?"</p>
	<p class="block_4"> </p>
	<p class="block_5">Borric koridor kapısından dışarı bakındı ve "Bütün o muhafızların gittiği yönün tersine. Eğer aramayı bitirdikleri alanı dolaşabilirsek biraz zaman kazanabiliriz," dedi.</p>
	<p class="block_4"> </p>
	<p class="block_5">Başka bir yorum duymayı beklemeden sakince koridora çıkıp, ne yaptığını çok kesin bir biçimde biliyormuşçasına yürüdü. Sessizce, öyle olmasını diledi. Erland tek başına düşüncelere dalmış oturuyordu. Hiçbir şey bir anlam ifade etmiyordu. Son iki gün boyunca olanlar o kadar olasılık dışıydı ki, bir an imparatoriçenin, onun saraya zarar vermek için geldiğini gerçekten düşündüğüne inanamadı. Hiçbir güdü, hiçbir neden ve hiçbir açıklama yoktu; bariz olanın dışında. Krallık ve imparatorluk arasında savaş çıkarmaya çalışan her kimse, bu işe tekrar koyulmuş ve işleri hızlandırmaya önem vermiş görünüyordu. Ortaya çıkan tek varsayım bu planın mimarının mümkün olan her şüpheli kutlama için şehirdeyken bir meydan okumayı kışkırtmak istemesiydi.</p>
	<p class="block_4"> </p>
	<p class="block_5">Erland, iki ulus için böyle bir çılgınlığı arzulayanların adlarını bilmeyi içtenlikte diledi, çünkü o adamı -ya da kadını diye düzeltti: Saraydaki kadınlar en az adamlar kadar tehlikeliydi- bir av kuşu gibi paketleyip, imparatoriçeye memnuniyetle teslim ederdi. Sharana'ya, annesine karşı işlenen bu şiddetle kesinlikle bir ilgisi olmadığını anlatan bir not iletmeyi düşündü.</p>
	<p class="block_4"> </p>
	<p class="block_5">Sonra daha iyi bir şey düşündü. Bıçağı kendi elleriyle saplamış ya da zehri kadehe kendisi koymuş olsaydı bile masum olduğunu iddia ederdi. Sonra aklına başka bir düşünce takıldı: Prenses Sojiana nasıl öldürülmüştü? Ve eğer Locklear şüpheliyse, neredeydi? Gece dolaşan bir hırsız gibi değildi, bir kraliyet baronuydu, Prens Krondor'un maiyetinden bir baron. Bir anlaşmazlık, bir tartışma çıksa bile, Locklear bir kadına zarar vermezdi.</p>
	<p class="block_4"> </p>
	<p class="block_5">Erland, Locklear'ın günah keçisi yerine konulduğunu biliyordu, ama bunu nasıl ispatlayacaktı?</p>
	<p class="block_4"> </p>
	<p class="block_5">Leydi Miya odaya girip hafifçe selam verdi. "Erland," dedi yumuşakça, "imparatoriçe konutlardan çıkmamanızı emrediyor."</p>
	<p class="block_4"> </p>
	<p class="block_5">Kızgınlığın kontrol altına alan Erland oturduğu yerde dikeldi. "Buna nasıl cüret eder! O bile diplomatik dokunulmazlık geleneğini bozamaz."</p>
	<p class="block_4"> </p>
	<p class="block_5">Miya gelip prensin yanına oturdu. "Kızını kaybetti. Danışmanları ona kralınızın izni olmaksızın size ya da yanınızdakilere zarar verirse, misilleme riskine gireceği ve bir daha hiçbir elçinin Kesh sınırlarına giremeyeceği konusunda uyarıda bulunuyor." Kadın iç geçirdi ve kolunu Erland'ın omzuna attı. "Eminim birkaç güne kalmaz fikrini değiştirir. O zamana kadar bu kanadın diğer tarafındaki arkadaşlarınızı ziyaret etmekte özgürsünüz, ama bu alanı sadece muhafızların eşliğinde, o da eğer imparatoriçe tekrar sizi görmek isterse onun huzuruna çıkmak için terk edebilirsiniz." Erland, "Prenses nasıl öldürüldü?" diye sordu.</p>
	<p class="block_4"> </p>
	<p class="block_6">Miya'nın gözleri yaşardı, ama kendini ağlamaktan alıkoydu, "Boynu kırılmış." Erland'ın gözleri kısıldı. "Kırılmış mı? Düşünce falan mı olmuş?"</p>
	<p class="block_7"> </p>
	<p class="block_5">Kadın kafasını salladı. "Hayır. Boğazında çürük izleri vardı. Biri ensesine vurmuş."</p>
	<p class="block_4"> </p>
	<p class="block_5">Erland, "Bu önemli, Miya. Locklear kuzenini öldürmüş olamaz," dedi.</p>
	<p class="block_4"> </p>
	<p class="block_5">Miya bir süre prensin yüzünü inceledi ve sonra, "Bundan nasıl emin olabilirsin?" dedi.</p>
	<p class="block_4"> </p>
	<p class="block_5">"Locklear bir sebebi olsa bile, kendini savunmayı saymazsak, bir kadını incitebilecek bir adam değildir. Ama bak, eğer bir şey..." Erland kelimeleri bulmak için çabaladı. "Eğer bir şey onun kendisi gibi... hareket etmemesine... neden olsaydı bile... Sojiana'yı boğmazdı. O bir kılıç ustası, kılıcını veya hançerini kullanırdı. O becerikli bir dövüş ustası ama bir boynu kırmak için gereken kaba kuvvetten yoksun. Prenses ufak bir kadın değildi. Ve eğer kızı gibiyse, o hassas tenin altında direnç yatıyor."</p>
	<p class="block_4"> </p>
	<p class="block_5">Miya başıyla onayladı. "Sojiana göründüğünden daha güçlüydü. İmparatoriçe tarafından tüm... tüm akrabalarım öyledir. Hassas görünürler ama öyle değillerdir." Bir an için sessiz kaldı, sonra, "Peki eğer onu Locklear öldürmediyse kim öldürdü? Ve Locklear neden burada değil?" dedi.</p>
	<p class="block_4"> </p>
	<p class="block_5">Erland, "Korkarım, ikisinin cevabı da aynı. Ve eğer ne olduğu konusunda haklıysam, Locklear tehlikede demektir... tabi çoktan ölmediyse."</p>
	<p class="block_4"> </p>
	<p class="block_5">Miya, "Yardım edebilecek birini tanıyorum," dedi.</p>
	<p class="block_4"> </p>
	<p class="block_5">"Kim?"</p>
	<p class="block_4"> </p>
	<p class="block_5">"Lord Nirome. Her zaman mantıklı bir şeyler dinlemeye açıktır. Sojiana'nın ölümüyle, Lordlar ve Üstatlar Kamarasındaki gerginlik çok daha fazla olacaktır, çünkü pek çoğu Sojiana'yı gelecek İmparatoriçe olarak kabul etmiş olsa da, büyük bir kısmı Sharana gibi genç birini kabul etmeyeceklerdir. Nirome saraydaki gerginliği azaltmak için hevesli olacaktır ve prensesin katilini bulmak başka şeylere nazaran bunun en çabuk yolu."</p>
	<p class="block_4"> </p>
	<p class="block_5">Erland, bir şey düşünürken, "Merak ediyorum da..." dedi. "Awari'nin yandaşları kim?"</p>
	<p class="block_4"> </p>
	<p class="block_5">"Lord Ravi ve anaerkil düzenden korkan diğerleri. Ama Sojiana'yı yalnızca en yaşlı o olduğu için destekleyen pek çok kişi, şimdi Awari'nin amacı etrafında toplanacak. Onun tahtı devralmaması için bir sebep düşünemiyorum."</p>
	<p class="block_4"> </p>
	<p class="block_5">Erland, "Nirome'u çağırtabilir misin bir bak. Daha fazla kan dökülmesine neden olmadan bu deliliği durdurmalıyız," dedi.</p>
	<p class="block_4"> </p>
	<p class="block_5">Kız koşup gitti ve Erland arkasına yaslandı. Gözlerini kapatıp Gamina'nın yüzünü gözünün önüne getirmeye ve düşüncelerini ona yollamaya çalıştı. Bir dakika sonra sesi zihninde belirdi. Evet, Erland, ne oldu?</p>
	<p class="block_4"> </p>
	<p class="block_5">Sen ve James odama gelebilir misiniz? Sanırım uyumayı düşünerek çocukluk ettim. Tartışmamız gereken şeyler var.</p>
	<p class="block_4"> </p>
	<p class="block_5">Bir süre sessizlik oldu, sonra Gamina, Geliyoruz, dedi.</p>
	<p class="block_9" id="calibre_pb_15"> </p>
</body></html>
