<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - Asilkan Prens  - Gediksavaşları Dünyasından</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_3">YILDIZLİMANI</p>
	<p class="block_4"> </p>
	<p class="block_5">Toz girdap gibi dönüyordu.</p>
	<p class="block_4"> </p>
	<p class="block_5">Yirmi dört binici, Büyük Yıldız Gölü'nün kıyısı boyunca düzenli bir hızla ilerliyordu. Bir buçuk haftalık zor bir sürüş onları Krondor'un güneyine, Düşler Denizi'nin kuzey sahilindeki Landreth'e getirmişti. Sonra, Yıldız Nehri denize kavuştuğu yerde onları daha da güneye yöneltmiş, Gri Otlak'ın düzensiz dağları hep görüş alanları içinde olarak, sulak Düşler Vadisi'ne girmişlerdi. Krallıkla imparatorluk arasında yıllarca süren sınır savaşları yüzünden bu bereketli topraklar birçok defa el değiştirmişti. Dünyanın bu kısmında yaşayanlar Güney Krallığı'yla Kuzey İmparatorluğu'nun dillerini eşit akıcılıkla konuşuyorlardı. Ve on dört silahlı paralı askerin görüntüsü dikkat uyandırmadı. Birçok silahlı erkek takımı bu vadide at sürüyordu.</p>
	<p class="block_4"> </p>
	<p class="block_5">Nehrin orta yerinde, küçük bir çağlayanın yakınında güney sahilini ilerleyerek akıntıları geçtiler. Yıldız Nehri'nin, Büyük Yıldız Gölü'nü besleyen kaynaklarına geldiklerinde, gölün merkezine hakim olan adanın en yakın noktasını, Yıldızlimanı'nı arayarak, kıyı şeridini güneye doğru izlemek için döndüler. Orada, kıyıdan adaya geçişi sağlayan salı bulacaklardı. Kıyı boyunca ufak balıkçı ve çiftçi ailelerin, çoğu zaman genişletilmiş bir aileden öte olmayan, ama hepsi de zengin ve bakımlı görünen küçük baraka ve kulübe guruplarının yanından geçtiler. Yıldızlimanı'ndaki büyücü topluluğu yıllar içinde büyümüş ve adada gıda ihtiyaçlarını karşılamak için artık başka topluluklar oluşmuştu.</p>
	<p class="block_4"> </p>
	<p class="block_5">Borric, onlara adadaki büyük binanın ilk açık görüntüsünü getiren küçük bir burnu dönerlerken atını ileri hareket ettirdi. Yaklaşan gece uzaktaki göğü menekşe rengi ve griye çevirirken, bina gün batınımın turuncu ışığında neredeyse parlıyordu. "Tanrılar ve iblisler, Jimmy Amca, şu yerin büyüklüğüne bak!" James başıyla onayladı. "İlim için heybetli bir merkez inşa ettiklerini duymuştum, ama hikâyeler adil davranmamış."</p>
	<p class="block_4"> </p>
	<p class="block_5">Locklear, "Dük Gardan burayı yıllar önce ziyaret etti. Bana bina için devasa bir temel kazdıklarını söyledi... ama bu gördüğüm her şeyden daha büyük," dedi. Azalan ışığa bakan James, "Eğer acele edersek, adaya önümüzdeki iki saat içinde varırız. Patikada bir gece daha geçirmektense sıcak bir yemekle temiz bir yatağı tercih ederim," dedi. Topuklarıyla atını dürterek ilerledi.</p>
	<p class="block_4"> </p>
	<p class="block_5">Üç ayın da çıkacağı o nadir gecelerden birinde, parlak yıldızlarla dolu gök kubbenin altında tepeciklerin arasındaki küçük bir aralıktan geçtiler ve zengin görünüşlü bir kasabaya girdiler. Meşaleler ve fenerler bütün dükkân önlerinde parlıyordu -bütün zengin kasaba ve şehirlerde yapılan bir savurganlık- ve çocuklar genel bir düzensizlikle bağırıp gülerek peşlerinden koştular. Dilenciler ve fahişeler lütuf istediler ya da saygılı bir şekilde onlara lütuf önerdiler ve harap meyhaneler yorgun yolcuya soğuk bir içki, sıcak yemek ve sıcak dostluk sunmak için açık duruyorlardı.</p>
	<p class="block_4"> </p>
	<p class="block_5">Locklear gürültüde sesini duyurmak için bağırdı, "Burada epey zengin-küçük bir metropol gelişiyor."</p>
	<p class="block_4"> </p>
	<p class="block_5">James kire ve pisliğe baktı. "Oldukça. Uygarlığın nimetleri," gözleminde bulundu.</p>
	<p class="block_4"> </p>
	<p class="block_5">Borric, "Belki de şu küçük barlardan birini incelemeliyiz..." dedi.</p>
	<p class="block_4"> </p>
	<p class="block_5">"Hayır," diye yanıt verdi James. "Akademide sana soğuk bir şeyler ikram edecekleri muhakkak."</p>
	<p class="block_4"> </p>
	<p class="block_5">Erland yalandan hüzünlü bir şekilde gülümsedi. "Tatlı ve hafif zayıf bir şarap olacak hiç şüphesiz. İnsan, küflü el yazması yığınlarını karıştıran yaşlı bir bilginler topluluğundan ne bekleyebilir?"</p>
	<p class="block_4"> </p>
	<p class="block_5">James başını iki yana salladı. Kasabadaki iki ana caddeyi birleştirdiği ve göle doğru döndüğü açık olan bir yere geldiler. James'in beklediği gibi, kıyıda büyük bir iskele yapılmıştı ve değişik ebatlardaki birçok sal adaya mal ve insan taşımak için bekliyordu. Saat geç olmasına rağmen, işçiler hâlâ ertesi gün ihtiyaç duyacakları tahıl torbalarını istifliyorlardı.</p>
	<p class="block_4"> </p>
	<p class="block_5">Dizginlerini çekip atını durduran James en yakındaki salcıya seslendi, "İyi akşamlar. Yıldızlimanı Adası'na geçmek istiyoruz."</p>
	<p class="block_4"> </p>
	<p class="block_5">Adam omzunun üzerinden bakınca, şahin gagasına benzeyen bir burnun hakim olduğu, gözleri neredeyse saklayan kötü kesilmiş kakülleri olan bir yüz ortaya çıktı ve adam, "Hızlı bir geçiş yapabilirim, efendim. Adam başı beş bakır, efendim, ama atlarınızı burada bırakmanız gerek," dedi.</p>
	<p class="block_4"> </p>
	<p class="block_5">James gülümsedi. "Hayvanlar da dahil hepimiz için on altına ne dersin?"</p>
	<p class="block_4"> </p>
	<p class="block_5">Adam işine döndü. "Pazarlık yok, efendim."</p>
	<p class="block_4"> </p>
	<p class="block_5">Borric yarı şaka, "Ne, bize sırtını mı dönüyorsun?" derken kılıcını azıcık takırdattı.</p>
	<p class="block_4"> </p>
	<p class="block_5">Adam tekrar onlara döndü. Alnına dokunarak, hafif alaylı bir ses tonuyla, "Üzgünüm genç efendi, ama saygısızlık etmek niyetinde değildim," dedi. James koluna eldivenli eliyle dokunup işaret ettiğinde Borric karşılık vermek üzereydi. Karanlıkta, bir meşalenin ışığının dışında, tersane tarafına oturmuş elde dokunmuş sade bir cüppe giymiş genç bir adam konuşmayı sakince seyretmekteydi. Borric, "Ne?" dedi.</p>
	<p class="block_4"> </p>
	<p class="block_5">"Yerel polis, sanırım."</p>
	<p class="block_4"> </p>
	<p class="block_5">"O mu?" dedi Borric. "Herhangi bir dövüşçüden ziyade bir dilenci ya da keşişe benziyor."</p>
	<p class="block_4"> </p>
	<p class="block_5">Salcı başıyla onayladı. "Haklısınız efendim. O bizim Barış bekçimiz." James'e sırıttı. "Buradaki adetleri biliyorsunuz efendim. Evet biliyorsunuz. O adadaki büyücülerden biri. Mekânı yöneten Konsey, burayı Yıldızlimanı Kasabası'ndaki gibi huzurlu tutuyor, böylece varlıklı olduğumuzdan emin oluyorlar. Kılıcı yok, genç efendi," dedi Borric'e, "ama elini bir sallayışıyla kafanıza yediğiniz şiddetli bir darbeden daha kötü sersemletir. İnanın bana efendim, ben bunu zor yoldan öğrendim." Sesi neredeyse bir mırıltıya dönüşerek ekledi, "Ya da, sizi ölmeyi isteyecek kadar kötü kaşındıran büyü olabilir..." Esas konuya dönerken sesini yükseltti, "Ve pazarlığa gelince efendim, iyi bir kazancın çocuklarımın beslenmesine verdiği zarardan ne kadar hoşlanırsam hoşlanayım, gerçek şu ki ücretleri Akademi belirliyor." Çenesini kaşıdı. "Oradaki genç büyücüyle pazarlık edebilirsiniz sanırım, ama bence size aynı şeyi söyleyecektir. Gidiş geliş trafiği düşünülürse, ücretler adil." "Ahır nerede?" diye sordu James, ama tam o anda birkaç küçük çocuk kalabalığı yararak geldi ve atlarını almayı teklif ettiler.</p>
	<p class="block_4"> </p>
	<p class="block_5">"Çocuklar atlarınızın temiz bir ahıra konmasıyla ilgileneceklerdir." James başıyla onayladı ve atından indi. Diğer biniciler de aynını yaptılar. Anında, küçük eller dizginleri James'in elinden aldılar, diğer çocuklar da topluluk içinde aynını yaptılar. "Pekâlâ," dedi James, "ama temiz bölmelere konduklarından ve taze samanla yulaf yediklerinden emin olun. Ve bir nalbantın nallarına bakmasını sağlayın, olur mu?"</p>
	<p class="block_4"> </p>
	<p class="block_5">James gözüne bir şey ilişince yorumuna son verdi. Aniden döndü, uzandı ve küçük bir çocuğu Borric'in atının yanından çekti. James çocuğu yerden kaldırdı ve gözlerinin içine baktı. "Geri ver onu," dedi sakin bir tehdit tonuyla. Çocuk itiraz etmeye yeltendi, sonra James vurgulamak için onu sarstığında daha iyi düşündü ve küçük bir para kesesini Borric'e uzattı. Aşağı inerken Borric'in ağzı açık kaldı ve sonra keseyi aldı.</p>
	<p class="block_4"> </p>
	<p class="block_5">James çocuğu yere bıraktı ama gömleğinin önünü tuttu, sonra hırsız müsveddesiyle göz göze gelene dek eğildi. "Evlat, senin yarı yaşındayken hırsızlık hakkında bilip bileceğin her şeyin iki katından fazlasını biliyordum. Bana inanıyor musun?" Çocuk yakalanmaktan o kadar korkmuştu ki sadece başıyla onayladı. "O halde lafımı dinle. Sende o hüner yok. Bu işi sürdürürsen on iki yaşına gelmeden uzun bir düşüşü bekleyen kısa bir ipin ucunu boylarsın. Dürüst bir iş bul. Şimdi, gittiğimizde kayıp bir şey olursa, kimi arayacağımı biliyorum, değil mi?" Çocuk tekrar başıyla onayladı.</p>
	<p class="block_4"> </p>
	<p class="block_5">James çocuğu bırakınca çocuk koşuşturdu ve James salcıya döndü. "O halde adaya yirmi dördümüz yayan olarak çıkacağız."</p>
	<p class="block_4"> </p>
	<p class="block_5">Bunun üzerine genç büyücü ayağa kalktı ve "Akademi'ye silahlı askerler pek sık gelmez. İşinizi sorabilir miyim?" dedi.</p>
	<p class="block_4"> </p>
	<p class="block_5">"Sorabilirsiniz," dedi James. "Ama cevaplarımızı bir başkasına saklayacağız.</p>
	<p class="block_4"> </p>
	<p class="block_5">Eğer izninize ihtiyacımız varsa, büyücü Pug'a eski arkadaşlarının geldiğini haber verin."</p>
	<p class="block_4"> </p>
	<p class="block_5">Genç büyücü bir kaşını kaldırdı. "Kimin geldiğini söyleyeyim?"</p>
	<p class="block_4"> </p>
	<p class="block_5">James gülümsedi, "Ona.. Krondorlu Baron James'in ve" -ikizlere baktı- "bazı akrabalarının geldiğini söyleyin."</p>
	<p class="block_4"> </p>
	<p class="block_5">Sal sahile bir çarpmayla çıktığında küçük bir gurup topluluğu karşılamak için bekliyordu. Bir yük tersanesi bunun beki de Midkemia'da, Büyücüler Akademisi'ndeki en garip topluluk olduğunun tek işaretiydi. Askerler tersaneye inerken işçiler onlara yardım ettiler. Düz altlı bir saldaki ilk yolculuklarından sonra çoğu sallanıyorlardı. Tersane direklerinde asılı olan fenerler, karşılama komitesini aydınlatıyordu.</p>
	<p class="block_4"> </p>
	<p class="block_5">Orta yaşlı, kısa boylu, sadece siyah bir cüppe ve sandaletler giymiş olan bir adam gurubun merkezindeydi. Sağ tarafında çarpıcı, demir grisi saçları olan koyu tenli bir kadın vardı. Yanı başında deri tunik ve pantolonlu iri bir avcı, cüppe giyinmiş yaşlı bir adam solunda duruyordu. Arkalarında cüppe giyinmiş iki daha genç adam sabırla bekliyordu.</p>
	<p class="block_4"> </p>
	<p class="block_5">James, Locklear ve ikizler saldan indiklerinde kısa boylu adam ileri çıktı ve başını hafifçe eğerek selam verdi. "Ekselansları bize şeref verdiler." Sonra, "Yıldızlimanı'na hoşgeldiniz," dedi.</p>
	<p class="block_4"> </p>
	<p class="block_5">Borric'le Erland ileri çıktılar ve beceriksizce, adamlarla daha az resmi bir merhabalaşma için ellerini uzattılar. Prens olarak doğdukları, itaate belli bir derecede alışık oldukları halde, burada karşılarında etrafında efsane ve masalların geliştiği bir adam duruyordu. "Kuzen Pug," dedi Borric, "bizi kabul ettiğiniz için teşekkürler ."Büyücü gülümsedi ve herkes rahatladı. Neredeyse kırk sekiz yaşında olduğu halde, otuzlu yaşlarının başında bir adam gibi görünüyordu. Kahverengi gözleri bir sıcaklıkla parlıyordu ve yaşına rağmen, siyah sakalı neredeyse çocukça olan yüz ifadesini saklayamıyordu. Bu genç yüz dünyadaki tek başına en fazla gücü elinde tuttuğu varsayılan adama ait olamazdı.</p>
	<p class="block_4"> </p>
	<p class="block_5">Erland'la hızla selamlaştılar ve James öne çıktı. "Lord Pug..." diye söze başladı.</p>
	<p class="block_4"> </p>
	<p class="block_5">"Sadece Pug, James." Gülümsedi. "Buralarda, topluluğumuzda resmi unvanları pek az kullanıyoruz. Kral Lyam'ın Yıldızlimanı'ndan ufak bir dukalık yaratma ve beni o dukalığın lordu ve efendisi olarak adlandırma konusundaki cömert niyetlerine rağmen, biz böyle şeyleri nadiren düşünüyoruz." James'in koluna girdi. "Gel; karımı hatırlıyor musun?"</p>
	<p class="block_4"> </p>
	<p class="block_5">James ve arkadaşları hafifçe selam verdiler ve James kadının narin elini tuttu. Yakından incelendiğinde, James kadının ne kadar kırılgan göründüğüne şaşırdı. Kadını yedi yıldır görmemişti, ama bronzlaşmış yanakları ve kuzgun karası saçlarıyla, kırklarının başında dinç ve sağlıklı bir kadındı. Şimdi kocasından on yaş küçük görünüyordu. "Leydim," dedi James, kadının elinin üzerinden eğilerek.</p>
	<p class="block_4"> </p>
	<p class="block_5">Kadın gülümsedi ve yıllar, yüzünden silindi gitti. "Sadece Katala de, James. Oğlumuz nasıl?"</p>
	<p class="block_4"> </p>
	<p class="block_5">James sırıttı. "William mutlu. Arutha'nın muhafızlarının vekil yüzbaşısı.</p>
	<p class="block_4"> </p>
	<p class="block_5">Hakkında iyi düşünülen biri ve Valdis emekliye ayrıldığında makamı devralmasını bekliyorum. Ve Prensesin maiyetindeki birçok sevimli hanımla flört ediyor. İyi bir subay ve yükselecek."</p>
	<p class="block_4"> </p>
	<p class="block_5">Pug, "Burada olmalıydı," dedi. Karısının yüz hatlarının karardığını görerek, "Biliyorum hayatım, o tartışmayı bir kenara bıraktık," dedi, sonra prenslere, "şimdi, diğerlerini takdim edeyim mi?"</p>
	<p class="block_4"> </p>
	<p class="block_5">Borric başıyla evetlediğinde, Pug, "Sanırım siz çocuklar Kulgan'ı, eski öğretmenimi hatırlayacaksınız. Ve Meecham, topluluğumuzun yiyecek stoklarına ve binlerce diğer göreve bakıyor." Bahsi geçen iki adam başlarıyla selam verdiler ve Borric karşılığında her iki eli de sıktı. Pug'un öğretmenliğini yapmış olan ihtiyar büyücü güçlükle hareket ediyordu, bir bastondan ve diğer adamın elinden destek alıyordu.</p>
	<p class="block_4"> </p>
	<p class="block_5">Yaşı geçkin güçlü görünüşlü bir adam olan Meecham yaşlı büyücüyü dırdırcı bir eş gibi azarladı. "Odanda kalmalıydın..."</p>
	<p class="block_4"> </p>
	<p class="block_5">Erland, Pug'ın yaşlı ustasının karşısında Borric'in yerini almak için hareket ederken Kulgan kendisine yardım eden eli silkip attı. "Yaşlıyım Meecham, ölmüyorum." Adamın saçları kışın ilk karı kadar beyazdı ve teni eski deri gibi kırışık ve kararmıştı. Ama mavi gözler hâlâ parlak ve tetikteydi.</p>
	<p class="block_4"> </p>
	<p class="block_5">"Ekselansları," dedi Erland'a.</p>
	<p class="block_4"> </p>
	<p class="block_5">Prens karşılık olarak gülümsedi. Çocukken Kulgan'ın ziyaretlerinden çok hoşlanırlardı, çünkü yaşlı büyücü küçük büyü başarılarıyla noktaladığı hikâyelerle eğlendirirdi onları. "Görünüşe göre burada resmi değiliz Kulgan Amca. Seni tekrar görmek çok güzel. Uzun zaman oldu."</p>
	<p class="block_4"> </p>
	<p class="block_5">Arkadaki iki genç adamı James tanımıyordu. Pug, "Bunlar topluluğumuzun liderleri ve Yüksek Büyüyü öğrenmek için Yıldızlimanı'na ilk gelenler. Onlar artık diğerlerinin öğretmenleri. Bu Körsh," dedi. Uzun boylu ve dazlak ilk adam Prense başını hafifçe eğerek selam verdi. Gözleri aşırı koyu renkli tenine tezat oluşturarak parlak bir şekilde parlıyordu ve altın küpeleri omuzlarına sarkıyordu. İkinci adam komple siyah bir sakal, yanaklarına değen yağlı bukleleri dışında, ilkinin neredeyse ikizi gibi görünüyordu. "Ve kardeşi Watume." Pug, "Hepiniz yolculuk yüzünden yorgun olmalısınız," dedi. Etrafa bakındı. "Kızım Gamina'nın bize katılmasını bekliyordum, ama çocukların beslenmesine yardım ediyor ve sanırım geciktirildi. Onunla çok geçmeden tanışacaksınız. "Şimdi, konutlarınıza. Akademi'de sizin için odalarımız var. Akşam yemeğini kaçırdınız, ama odanıza sıcak yemek göndereceğiz. Sabah, çevreyi gezebiliriz." Küçük gurup kıyı şeridinden yukarı ilerlerken, adaya tepeden bakan devasa ve çok çirkin binaları görebiliyorlardı. Uçları tam kırk katlı, merkezi odağı çatıdan bir otuz metre daha yukarı uzanan azametli bir kule ucuydu. En tepesinde ufak bir platform bulunan bir kolonun etrafındaki tırabzansız bir merdivene benziyordu. Alttan vuran tuhaf mavi bir ışıkla aydınlatılıyordu, böylelikle taştan ve harçtan bir yapıdan ziyade neredeyse yukarı doğru yüzüyor gibi görünüyordu.</p>
	<p class="block_4"> </p>
	<p class="block_6">"Hiçbir şey Sınav Kulemizin görüşünden kaçamaz," diye belirtti Pug. "Yüksek Yoldakilerin ilk ustalıklarını öğrendikleri ve çıraklıklarını geride bıraktıkları yer burası."</p>
	<p class="block_7"> </p>
	<p class="block_5">Koyu renk tenli iki kardeş anlamlı bir şekilde boğazlarını temizlediler ve Pug gülümsedi. "Bazılarımızın 'yabancıların ne kadarını bilmelerine izin verileceği konusunda farklı duygularımız var."</p>
	<p class="block_4"> </p>
	<p class="block_5">Kıyıyı dönünce, binanın öbür ucunda oldukça işlek bir şehir gördüler. Kıyı şeridindeki ikizinden daha temiz olsa da, yine de hareketlilik açısından dengiydi. İlerleyen saate rağmen, birçok insan bir ya da diğer işle sokaklardaydı. "Yıldızlimanı Kasabası," dedi Katala, sesindeki gurur apaçıktı. Locklear, "Kıyıdaki kasabanın Yıldızlimanı Kasabası olduğunu sanmıştım," dedi.</p>
	<p class="block_4"> </p>
	<p class="block_5">Pug, "Orada yaşayanlar öyle adlandırıyor. Ama Yıldızlimanı Adası'ndaki gerçek kasaba bu. Kadın erkek birçok büyücü kardeşimizin yaşadığı yer burası. Ailelerinin oturduğu yer burası. Cemiyetlerinden korku ve nefretle sürülenler için burada bir sığınak kurduk," dedi. Pug misafirlerinin büyük bir çift kapıdan ana Akademi binasına girmelerini işaret etti ve onlara eşlik etti. Hoşgeldin komitesindekilerin çoğu iki koridorun kesiştiği yerde misafirlere iyi geceler dilediler, bu arada Pug yolcuları uzun bir koridorun iki yanında dizili bir dizi kapıdan geçirdi. "Krallara yakışır bir barındırma konusunda eksiklik yaşıyoruz korkarım," dedi, "ama bu misafir hücreleri sıcak, kuru ve rahat. Yıkanmak için bir leğen bulacaksınız ve eğer kirli yolculuk kıyafetlerinizi dışarı bırakırsanız, biri yıkanmalarıyla ilgilenecektir. Tuvalet koridorun sonunda. Şimdi, güzelce dinlenin, sabaha uzun uzun konuşuruz."</p>
	<p class="block_4"> </p>
	<p class="block_5">Pug onlara iyi geceler diledi ve ikizler odalarında kendilerini bekleyen yemeği bulmakta gecikmediler. Koridorun aşağısında ve yukarısından gece, yolculuk zırh ve silahlarını değiştiren, yüzüne su çarpan ve bıçaklarını servis tabaklarında şıkırdatan askerlerin gürültüsüyle doluydu. Çok geçmeden hepsi koridordan ayrıldı, James'in yanında dikilmiş şaşkın bakışlı Locklear dışında.</p>
	<p class="block_4"> </p>
	<p class="block_5">"Seni rahatsız eden nedir?"</p>
	<p class="block_4"> </p>
	<p class="block_5">James omuz silkti. "Hiçbir şey, sanırım. Yorgunum ya da..." Sesinin canlılığını yitirmesine izin verdi. Kulgan'ın yaşını ve Katala'nın sağlıksız görünüşünü düşündü. "Sanki yıllar bazı iyi insanlara nazik davranmamış." Sonra keyfi yerine geldi. "Ya da gençlik günahlarım dadandı bana. Sadece geceyi 'hücre' olarak nitelenen herhangi bir odada geçirme fikrinden rahatsızım." Locklear çarpık bir gülümseme ve hemfikir olduğunu gösteren bir baş sallamayla arkadaşına iyi geceler diledi. Bir an sonra James uzun, boş koridorda tek başına duruyordu. Yanlış olan bir şey vardı. Ama bu duyguyu ertesi güne bıraktı. Şimdi yemeğe ve yıkanmaya ihtiyacı vardı.</p>
	<p class="block_4"> </p>
	<p class="block_5">Penceresinin dışını gagalayan bir kuşun sesiyle uyandı James. Alışkanlığı olduğu üzere, prensin sarayının genç baronu güneşten önce kalktı. Şaşkınlıkla giysilerinin yıkanmış, katlanmış ve tam kapısının dışına bırakılmış olduğunu fark etti. Doğuştan uykusu hafif ve eğitim sayesinde hemen ayılan biri olduğu halde, herhangi birinin kapısını açabilmiş ve onu rahatsız etmemiş olması onu rahatsız etti. James temiz tuniği ve pantolonu giydi, üzerine ağır yolculuk çizmelerini çekti. Çocukluğundan beri çıplak ayakla dolaşmayı tercih etmişti ve yıllar içinde saray görevlileri arasında, biri baron James'in makamına girecek olursa, çizmelerini çıkarmış ve masasının altına koymuş olduğunu göreceği yolundaki yaygın bir şaka haline gelmişti.</p>
	<p class="block_4"> </p>
	<p class="block_5">Ses çıkarmadan dış girişe doğru ilerledi. Diğer herkesin hâlâ uyuyor olduğundan emindi, ama gizliliği düşünceli olmasından değil, alışkanlıktan kaynaklanıyordu. Şehrin Fakir Mahallesi'nde bir çocukken, James rızkını hırsızlıktan çıkarıyordu ve ses, çıkarmadan hareket etmek ikinci huyuydu. Dış kapıyı açınca dışarı süzüldü ve kapıyı arkasından sessizce kapadı. Gök çoktan arduaz griye dönmüştü ve doğu ufku yaklaşan gün doğumunun kızarıklığını gösteriyordu. Tek ses kuşların şarkıları ve biri erken sabah ateşi için odun keserken tek bir baltanın iniş sesiydi. James, devasa Akademi binasından uzaklaştı ve köye giden yola koyuldu.</p>
	<p class="block_4"> </p>
	<p class="block_5">Odun kesme sesi, meçhul çiftçi ya da balıkçının karısının işini bitirmesiyle birlikte kesildi. Yüz metre sonra patika ikiye ayrılıyor, küçük bir patika göl kıyısına çıkarken bir kısmı köye uzanıyordu. James kasaba halkıyla sabah gevezeliği yapacak ruh halinde olmadığına karar verdi ve suya doğru ilerledi. Karanlıkta siyah cüppeli şekli neredeyse yanına gelene kadar görmedi. Pug döndü ve gülümsedi. Doğuyu işaret etti. "Bu benim günün en sevdiğim kısmı."</p>
	<p class="block_4"> </p>
	<p class="block_5">James başıyla onayladı. "İlk kalkanın ben olduğumu sanmıştım."</p>
	<p class="block_4"> </p>
	<p class="block_5">Pug gözlerini ufka dikili tutmaya devam etti. "Hayır, ben çok az uyurum."</p>
	<p class="block_4"> </p>
	<p class="block_5">"Yedi yıl önce seni gördüğümden bu yana bir gün bile yaşlanmış görünmüyorsun."</p>
	<p class="block_4"> </p>
	<p class="block_5">Pug başını salladı. "Kendimle ilgili yeni keşfetmeye başladığım şeyler var James. Büyücü gömleğini üzerime geçirdiğimde..." Sesi kayboldu. "Hiç gerçekten konuşmadık, değil mi?"</p>
	<p class="block_4"> </p>
	<p class="block_5">James başını hayır anlamında salladı. "Derinlemesine değil, eğer kastettiğin buysa. Yollarımız sık sık kesişiyormuş gibi değil. İlk kez Arutha'yla Anita'nın düğününde karşılaştık" -konuşurken parmaklarıyla bir işaret yaptı- "ve ikincisi de Sethanon'daki savaştan sonraydı." Adamlar birbirlerine baktılar, orada gerçekleşen tufan gibi savaş hakkında bir şey söylemelerine gerek yoktu. "Sonra iki kez Krondor'da."</p>
	<p class="block_4"> </p>
	<p class="block_5">Pug dikkatini güneşin ilk pembe ve turuncu ışınlarının bulutlara çarptığı doğuya çevirdi. "Çocukken Crydee'de yaşadım. Bir Öte Sahil köylüsünden başka bir şey değildim. Beni büyüten aileyle mutfakta çalışıyordum ve asker olma arzusundaydım." Sustu.</p>
	<p class="block_4"> </p>
	<p class="block_5">James bekledi. Krondor şehrindeki her sınıftan insan ve saraydaki herkes tarafından yeterince iyi bilindiği halde, geçmişi hakkında konuşma arzusu yoktu pek. "Ben bir hırsızdım."</p>
	<p class="block_4"> </p>
	<p class="block_5">"Eliuzun Jimmy," dedi Pug. "Evet, ama nasıl bir çocuktun?"</p>
	<p class="block_4"> </p>
	<p class="block_5">James soruyu bir an düşündü, sonra cevapladı. "Küstah. Akla gelen ilk kelime bu." Şafağın aydınlanmasını seyretti. Her iki adam da ışığın bulutlara çarpan parmaklarının doğuda asılı durmasını seyrederlerken birkaç dakika konuşmadılar. Derken güneşin diskinin kızgın kenarı belirmeye başladı. James, "Ben... ara sıra aptalca davrandım," dedi. "Yapabileceklerimin sınırı olduğu konusunda bir fikrim yoktu. Şimdiye ölmüş olmam gerekirdi."</p>
	<p class="block_4"> </p>
	<p class="block_5">"Küstah," diye tekrarladı Pug. "Ve ara sıra aptal." Başıyla Akademi'yi işaret etti. "İkizlerinkinden farklı değil."</p>
	<p class="block_4"> </p>
	<p class="block_5">James gülümsedi. "Prenslerinkinden farklı değil."</p>
	<p class="block_4"> </p>
	<p class="block_5">"Başka?"</p>
	<p class="block_4"> </p>
	<p class="block_5">James düşündü. Sahte olmayan bir dürüstlükle şöyle dedi, "Sanırım parlak diyebilirsin ya da en azından yetenekli. Etrafımdakilerin çoğunun kafasını karıştıran şeyler bana çoğu zaman belirgin göründü. En azından dünya daha açık bir yer olarak görünürdü. Çocukken şu an olduğumdan çok daha fazla akıllı olduğumdan emin değilim."</p>
	<p class="block_4"> </p>
	<p class="block_5">Pug, James'e kendisiyle birlikte yürümesini işaret etti ve su kenarına doğru yavaş yavaş ilerlemeye başladı. "Ben çocukken, mütevazı tutkularım en harika şeyler olarak görünürdü gözüme. Şimdiyse..."</p>
	<p class="block_4"> </p>
	<p class="block_5">"Endişeli görünüyorsun," demeye cüret etti James.</p>
	<p class="block_4"> </p>
	<p class="block_5">"Sandığın gibi değil," diye cevap verdi Pug. James döndü ve gri ışıkta Pug'un yüzünde anlayamadığı bir ifade gördü. "Borric'e yapılan suikast girişiminden bahset. Ona en yakın olan sendin."</p>
	<p class="block_4"> </p>
	<p class="block_5">James, "Haberler hızlı ulaşıyor," dedi.</p>
	<p class="block_4"> </p>
	<p class="block_5">"Hep öyle olur. Ve krallıkla Kesh arasında gerçekleşecek her ihtilaf bizi ilgilendirir."</p>
	<p class="block_4"> </p>
	<p class="block_5">"Konumunuz düşünülürse, anlayabilirim. Siz imparatorluğa açılan bir penceresiniz." Güneyi, çok uzakta olmayan sınırı işaret etti. James, Pug'a girişim hakkında bildiği her şeyi anlattı ve "Suikastçinin Keshli olduğu hemen hemen şüphe götürmez, ama bütün ipuçlarının, girişimin temelinde Kesh Kraliyet Hanedanı’nın olduğuna işaret ettiği... çok açık. Sanırım birileri bizi aldatmaya çalışıyor," diyerek bitirdi sözünü. Kasaba görüş alanlarından çıktığında döndü, Akademi'nin üst katlarına baktı. "Burada çok Keshli var mı?"</p>
	<p class="block_4"> </p>
	<p class="block_5">Pug başıyla evetledi. "Roldem'den olanlar, Queg'den, Quor tepelerinden ve diğer yerlerden. Biz, burada ulus meselesine fazla dikkat etmeyiz. Diğer meselelerle ilgileniriz."</p>
	<p class="block_4"> </p>
	<p class="block_5">James, "Dün gece bizimle tanışan o ikisi..." dedi.</p>
	<p class="block_4"> </p>
	<p class="block_5">"Watume ve Körsh, evet. Keshliler. Kesh şehrindenler." James konuşamadan Pug şöyle dedi, "İmparatorluk ajanı değiller. Bilirdim. Güven bana. Politika hakkında hiçbir şey düşünmezler. Aslında, bize göre fazla hevesli oldukları bir şey varsa o da dünyanın geri kalanından uzak kalmaktır."</p>
	<p class="block_4"> </p>
	<p class="block_5">James, Akademi'nin hantal yapısına bakmak için bir anlığına döndü. "Burası, en azından lafta, bir krallık dukalığı. Ama çokları burada inşa ettiğinizin ne olduğunu yüksek sesle merak etmiştir. Bu yerde saraydaki çoğu insanın garip bulduğu bir şey var."</p>
	<p class="block_4"> </p>
	<p class="block_5">"Ve tehlikeli bulduğu," diye ekledi Pug. James dönüp büyücünün yüzünü inceledi. "Akademi'nin ulusal ihtilaflarda taraf tutmadığından emin olmak için özenle çalışmamın nedeni de bu. Herhangi bir tarafı."</p>
	<p class="block_4"> </p>
	<p class="block_5">James, Pug'ın söylediklerini düşündü. "Soylular arasında büyü konusunda kralımız ve kardeşi kadar rahat olan pek az insan var. Onların yaptığı gibi Kulgan ailesiyle büyüyünce, bu konuda hiçbir şey düşünmüyorlar. Ama diğerleri..."</p>
	<p class="block_4"> </p>
	<p class="block_5">"Yine de şehir ve kasabalardan sürüldüğümüzü, asıldığımızı ya da yakıldığımızı görmek isterlerdi... biliyorum," dedi Pug. "Yirmi yıldır burada çalışıyoruz, çok şey değişti... yine de çok az şey değişti."</p>
	<p class="block_4"> </p>
	<p class="block_5">James sonunda, "Pug, sende tuhaf bir şeyler hissediyorum. Dün gece fark ettim. Nedir?" dedi.</p>
	<p class="block_4"> </p>
	<p class="block_5">Pug'ın gözleri James'i incelerken kısıldı. "En yakınımdakiler görmezken, senin farkına varman garip." Gölün kıyısına gitti ve durdu. Elini uzatarak işaret etti. Küçük beyaz bir balıkçıl ailesi gagalarıyla tüylerini düzeltiyor ve gölün sığlıklarında ciyaklıyorlardı. "Güzeller, değil mi?"</p>
	<p class="block_4"> </p>
	<p class="block_5">James etrafına bakınırken Pug'ın fikrine katıldı. "Burası güzel bir yer." "Ben buraya ilk geldiğimde öyle değildi," diye cevap verdi Pug. "Efsaneye göre bu göl düşen bir yıldız tarafından oluşturulmuş, adını da buradan alıyor. Ama bu ada o yıldızın soğumuş kütlesi değil ki, bundan daha büyük olamayacağını hesapladım." Ellerini on beş yirmi santim kadar açtı. "Bence yıldız yerkabuğuna çarptı ve yerin üstüne çıkan lav bu adayı oluşturdu. Ben buraya ilk geldiğimde kayalık ve verimsizdi, sadece su kıyısında bir parça azimli ot vardı ve orada burada birkaç sağlam çalılık. Burada gördüğün şeyleri getirdim, çimeni, ağaçları, hayvanları." Sırıttı ve yüzündeki yıllar ortadan kayboldu. "Kuşlar kendi yollarını kendileri buldular."</p>
	<p class="block_4"> </p>
	<p class="block_5">James yakındaki ağaç korusunu ve her yerde gördüğü koyu renk çayır çimeni inceledi. "Ufak bir başarı değil."</p>
	<p class="block_4"> </p>
	<p class="block_5">Pug iltifatı sanki bir sihirbazın sık rastlanan bir numarasıymış gibi eliyle uzaklaştırdı. "Savaş çıkacak mı?"</p>
	<p class="block_4"> </p>
	<p class="block_5">James duyulabilir şekilde iç geçirdi. "Soru bu, değil mi?" diye sordu etkileyici bir şekilde. "Hayır, soru bu değil. Savaş hep vardır. Soru ne zaman ve hangi uluslar arasında olduğu. Bu konuda söyleyecek bir şeyim varsa, ben hayattayken krallıkla Kesh arasında savaş olmayacak. Ama sonra, mesele hakkında söyleyecek fazla şeyim olmayabilir."</p>
	<p class="block_4"> </p>
	<p class="block_5">"Tehlikeli bir yol izliyorsun."</p>
	<p class="block_4"> </p>
	<p class="block_5">"Bu ilk kez olmuyor. Koşulların prenslerin gitme gerekliliklerini ortadan kaldırmasını dilerdim."</p>
	<p class="block_4"> </p>
	<p class="block_5">"Babalarının oğulları," dedi Pug. "Görevin gerektirdiği yere gitmeliler. Bu az şey elde etmek için çok şeyi tehlikeye atmayı gerektirse de."</p>
	<p class="block_4"> </p>
	<p class="block_5">James buna sadece başını sallayabildi. "Doğumla kazandıkları hakkın yükü de bu."</p>
	<p class="block_4"> </p>
	<p class="block_5">Pug kıyı boyunca yürümeye devam etti ve James yanında ilerlemeye başladı. "Şey," dedi Pug, "yolda bunun gibi mola yerleri var. Neden oraya gitmiyorsun?" Gölü gizleyen bir söğüt ağacı topluluğunu işaret etti. "Diğer tarafta sıcak derelerin beslediği küçük bir koy var. Çok canlandırıcı bir tecrübe. Sıcak suya biraz gir, sonra göle atla. Seni dinçleştirir ve sabah yemeğinde bize katılmak için tam zamanında geri dönebilirsin."</p>
	<p class="block_4"> </p>
	<p class="block_5">James gülümsedi. "Teşekkür ederim, tam da ihtiyacım olan şey gibi görünüyor. Orucumu açmadan bir sürü iş yapmaya öyle alıştım ki. Bir saati doldurmak için güzel bir yolu hoş karşılarım."</p>
	<p class="block_4"> </p>
	<p class="block_5">Pug tekrar kasabaya doğru döndü ve birkaç adım attıktan sonra, "Ah, kıyıdaki çimlerin arasında yüzerken dikkatli ol. Ters dönmek ve yolunu kaybetmek kolaydır. Rüzgâr onları adaya doğru eğer, böylece, kaybolacak olursan sadece toprağı ayağının altında hissedene kadar o yönde yüz. Sonra yürüyerek çık."</p>
	<p class="block_4"> </p>
	<p class="block_5">"Teşekkür ederim. Dikkatli olacağım. Günaydın."</p>
	<p class="block_4"> </p>
	<p class="block_5">"Günaydın James. Kahvaltıda görüşürüz."</p>
	<p class="block_4"> </p>
	<p class="block_5">Pug, Akademi'ye dönerken James büyücünün gösterdiği ağaç topluluğuna yöneldi.</p>
	<p class="block_4"> </p>
	<p class="block_5">Büyük ağaç gövdelerinin arasından geçip, bir perde gibi asılı duran yeşillikleri kenara itince, göl kıyısına doğru, küçük bir vadiye doğru giden dar verimsiz bir patika keşfetti. Suyun kenarına yakın yerde, sabah serinliğinde yükselen buharı görebiliyordu. Buhar sadece oradan çıktığından, James açıkça yeraltından beslenen küçük bir göleti inceledi. Küçük bir dere bir yandan akıp kıyıya ulaşıyor, orada gölle kavuşuyordu. Göletle göl arası yirmi metre yoktu. Etrafa bakındı. Gölet ve bu küçük kıyı şeridi parçası üç yandan ona bol bol mahremiyet sağlayan ağaçlarla çevriliydi. James tuniğini ve pantolonunu çıkardı ve bir ayağını gölete soktu. Kendi banyosunda olmasına dikkat ettiğinden sıcaktı neredeyse! Suya çöktü ve sıcaklığın onu sarmasına, gergin kaslarını gevşetmesine izin verdi.</p>
	<p class="block_4"> </p>
	<p class="block_5">Gergin kaslar mı, diye endişelendi. Daha yeni kalkmıştı. Kendini neden gergin hissediyordu? Kendi sesi cevap verdi, çünkü iki oğlanı conDoin Hanedanı'ndan daha yaşlı bir Kesh saray politikası oyunu oynamaya göndermekle çok büyük bir risk alınıyor. İç geçirdi. Pug tuhaf ama akıllı ve güçlü bir adamdı; kralın manevi akrabası ve bir düktü. Belki de James, Pug'ın fikrini sormalıydı. Geçmiş yıllarda Pug, kral için bir kurtarıcı olarak ünlendiği kadar, Yıldızlimanı ve idare ediliş şekli konusunda tuhaf olan bir şey vardı. James büyücüyle güven içinde konuşmadan önce burada olup bitenlerle ilgili mümkün olduğunca çok şey öğrenmeye karar verdi.</p>
	<p class="block_4"> </p>
	<p class="block_5">Tanrım, yorgun uyanmaktan ne kadar nefret ediyorum, diye düşündü. Sonra sorunlarını düşünmek için mümkün olduğunca rahat bir şekilde uzandı. Sakinleştirici ısı kemiklerine işliyormuş gibiydi ve dakikalar sonra zihni yüzmeye başladı. Bir sokaktan aşağı koştu ve bir el onu kolundan kavradı. Hatıralarıyla gözlerini kapadı. İlk anısı. Üç yaşından büyük olamazdı. Onu, gecede sinsi sinsi dolaşan köle tacirlerinin görüş alanından dışarı, orospu kulübesine çeken annesiydi. Annesi ağzını sıkıca kaparken sımsıkı tutulduğunu hatırlıyordu. Annesi sonra gidecekti. Büyüdüğünde öldüğünü anladı, ama o geceden tek hatırlayabildiği annesine bağıran ve vuran yüksek sesli adam ve her yerin kıpkırmızı olduğuydu. James suyun sıcaklığına gömülürken çirkin anıyı bir kenara kaldırdı. Çok geçmeden uyuyakaldı.</p>
	<p class="block_4"> </p>
	<p class="block_5">Kımıldamadan uyandı. Güneşin açısından anladığını kadarıyla, birkaç dakikadan, belki yarım saatten fazla kestirmiş olamazdı. Sabah sessizdi, ama bir şey onu rahatsız etmişti. Elinde hançerle ayağa fırlama çocukluk alışkanlığından vazgeçmişti -saraydaki hizmetçiler için epey rahatsız edici olduğunu anlaşılmıştı- ama yine de yakınında hançer bulunduruyordu. Gözlerini açınca, önce onları hareket ettirdi ve görüş alanında hiçbir şey görmedi. Başını çevirdi ve göletin kenarının yukarısında yine bir şey göremedi. Dirseklerinin üzerinde yavaşça doğruldu, uyanıklık geri dönerken kendini aptal gibi hissediyordu.</p>
	<p class="block_4"> </p>
	<p class="block_5">Yıldızlimanı Adası'nda kim bir tehdit oluşturabilirdi ki?</p>
	<p class="block_4"> </p>
	<p class="block_5">James gölün kenarından ötesine dikkatle baktı ve bir şey bulamadı. Bu yerle ilgili garip bir hissi vardı ve bunu isimlendiremiyordu. Birinin bir başka kapıdan az önce terk ettiği bir odaya bir dakika sonra girmiş gibi hissediyordu kendini; neden olduğunu bilmeden, birinin az önce görüş alanından geçtiğini biliyordu.</p>
	<p class="block_4"> </p>
	<p class="block_5">Şehir tehlikelerinden doğan içgüdüler aklındaki özel bir alarmı tetikledi, onu önceden boş veremeyeceği kadar çok defa tehlikeden kurtarmış olan bir alarm. Ancak bu alarm tehlikenin yankılanan ziline sahip değildi, daha ziyade heyecanlıydı. Yıllar önce, James gecenin disiplinini, hareketsiz durmayı, ani hareket bir karşılığa neden olmasın diye aklını anın endişelerinden uzaklaştırmanın yolunu öğrenmişti. Nefes alıp verişini gevşetti ve kıpırtısız durdu. Tekrar kenardan baktı ve bir diğer kişinin geçişinin yankısı durmuştu.</p>
	<p class="block_4"> </p>
	<p class="block_5">Küçük koy eskisi gibi görünüyordu.</p>
	<p class="block_4"> </p>
	<p class="block_5">Tekrar uzandı ve sonunda onu yakalayan sıcak sakinliği yeniden ele geçirmeyi denedi, ama zihnini rahatlatamıyordu. James'in içinde, sanki muhteşem bir şey yaklaşıyormuş gibi bir heyecan büyüyordu ve sanki az önce dokunma mesafesinde mucizevi bir şey olmuş ve onu geride bırakmış gibi bir hüzün de vardı. İçinde baş döndürücü sevinç ve çocuksu gözyaşları gibi tuhaf duygular çatışıyordu.</p>
	<p class="block_4"> </p>
	<p class="block_5">Tatmin edici bir cevabı olmadığından, kendini göletten çıkardı ve bir çocuk çığlığı atarak dosdoğru göle doğru koştu. Soğuk göl onu tam bir uyanıklığa sarsarken bir rahatlama sesi çıkardı.</p>
	<p class="block_4"> </p>
	<p class="block_5">Vasat bit yüzücüydü ama yüzmekten zaman zaman hoşlanırdı. Krondor'un Fakir Mahallesi'ndeki çoğu çocuk gibi, yazın sıcak rüzgârları estiğinde liman kıyısında ferahlama arar, iskelelerden tuzlu suya ve çöplerin arasına atlardı. Temiz suyun vücudunda yarattığı his, on üçüncü yaş gününe kadar bilgi sahibi olmadığı bir şeydi.</p>
	<p class="block_4"> </p>
	<p class="block_5">James, koyun uzak ucuna tembel tembel yüzerken buldu kendini. Suya eğilen ağaç ve sazlar koyun diğer yanında her ne uzanıyorsa oraya bir dizi dar geçit oluşturuyorlardı. Yarı yüzerek yarı sendeleyerek kalın bir saz ve çimen topluluğuna gelene dek saz ve ağaçların arasından yolunu açarak ilerledi. Çimenlerle sazların geniş aralıklarla, kıyı şeridini rahatça ortaya serecek şekilde yayılmış olduklarını gördü. Sırtüstü döndü ve tembel hareketlerle ayağını çırptı. Artık güneş tam doğmuş olduğu için, yukarısında sabah göğü göz alıcıydı. Hızla ilerleyen bulutlar beyaz ve güzeldi. Bir süre bu şekilde yüzdükten sonra doğruldu ve etrafa bakındı.</p>
	<p class="block_4"> </p>
	<p class="block_5">Etraf farklı görünüyordu ve geri dönüş yolu belli değildi. Doğuştan sakin bir adam olan James sazların arasında daireler çizerek yüzme fikrini korkutucu olmasa da, itici buldu. Pug'ın söylediklerini hatırladı ve çimenlerin tamamının soluna eğildiğini gördü. Sadece yeri ayaklarının altında hissedene kadar yüzecek ve yürüyerek çıkacaktı.</p>
	<p class="block_4"> </p>
	<p class="block_5">Bir dakika içinde, kıyıyı ayak parmaklarının altında hissetti. Kalın sazlarla uzun çimenlerin arasından, suyun kıyısındaki bir sıra ağaca doğru yürüdü. Sarkan dallar ve sık yeşillik hâlâ göğsüne kadar sudayken onu gölgeye soktu. Her yönde sadece yarım metreyi görebiliyordu ve sabah ışığı her şeyi kasvetli bir düzene ve göğü kör edici bir mavi-beyazlığa sokuyordu. James su ayak bilekleri hizasına gelene dek yükselen vadiyi izledi. Etrafta çıplak dolaştığı içini kendini aptal gibi hissetti, ama civarda kimse olmadığından giysilerini bıraktığı gölete kadar kısa bir koşu yapmaya ihtiyacı olacaktı sadece.</p>
	<p class="block_4"> </p>
	<p class="block_5">James bir adım attı ve birden derin suya düşerken buldu kendini. Bir akıntı, iki metreden derin bir küçük kanal oymuştu ve tükürerek ve kör bir halde çıktı suyun yüzeyine. Uzak uca doğru yürüdü ve toprağı tekrar altında hissetti.</p>
	<p class="block_4"> </p>
	<p class="block_5">Yukarısından gelen bir kuş sesi, yaratığın beceriksiz ilerleyişine mi güldüğünü merak etmesine neden oldu. İç geçirerek, ağaçların arasından gördüğü toprak parçalarından tahmin ettiği kadarıyla birkaç metre ilerdeki kıyıya doğru ilerlemeyi sürdürdü. Su dizlerindeyken, kaya gibi, omzu hizasına kadar yükselen bir çıkıntı oluşturan, aşılamaz bir ağaç ve saz bariyeriyle karşılaştı. Sağa, arasından daha yakın bir çıkış gibi görünen yere döndüğünde ona tuzak kuran yeşilliklerin arasında tekrar ayağının altında bir iniş hissetti. Göğüs hizasındaki suda durdu ve epey yoğun bir saz perdesini iterek ilerledi. Yavaş ilerliyordu ve her defasında ancak yarım metre yol alabiliyordu.</p>
	<p class="block_4"> </p>
	<p class="block_5">Şaşkınlık duygusu, kendisini olmak istediği yerden epey uzakta bulmasının verdiği saf aptallıktan kaynaklanıyordu. Kahvaltıdan önce hoş bir yüzüştü, gerçekten. Dizkapakları göl zeminine değip de ilerlemekte olduğu kanalın sonunun geldiğini işaret ettiğinde, önündeki sazları araladı. Aniden kendini tamamen beklenmedik bir manzara karşısında buldu. Bir yenidoğan kadar beyaz, açık renk bir ten, sadece bir metre ötesinde kendini gösterdi. Ve sıkıştırılmış bakış açısının koşullarıyla, doğrudan genç bir kadının çıplak arkasına bakıyordu. Neredeyse beyaza kaçan sarı saçları, saçlarının suyunu sıkarken kafasından aşağı ıslak bir şekilde dökülüyordu, kalçalarını ve kıçını hafifçe abartılı ve pohpohlayıcı bir şekilde ortaya koyan bir duruşu vardı.</p>
	<p class="block_4"> </p>
	<p class="block_5">James'in soluğu kesildi. Aynı tehlike ve heyecan karışımı gibi bir his ona bir çekiç gibi çarptı. Kadının mahremiyetine davetsiz girişi onu kendi göletinde bulmuş olsaydı olacağı kadar utandırdı onu. Hareketsiz durmak, geri dönmek, bir şey söylemek, keşfedilmemek gibi fikirler birbirleriyle çatıştı ve James'i felce uğrattı.</p>
	<p class="block_4"> </p>
	<p class="block_5">Çocuklukta aldığı eğitim bilinçli düşünceyi yine çiğnedi ve olduğu yerde donakaldı. Derken bir başka düşünce zihnine zorla girdi ve sıcak bir heyecan midesiyle kasıklarına hücum ederken midesinin kasıldığını hissetti. Kendi kendine neredeyse yüksek sesle, Bu şimdiye dek gördüğüm en güzel kıç, dedi.</p>
	<p class="block_4"> </p>
	<p class="block_5">Genç kadın anında, sanki bir gürültüden irkilmişçesine ellerini ağzına götürerek döndü. O anda, James kadının vücudunun geri kalanının da çoktan görmüş olduğu kısım kadar güzel olduğunu keşfetti. Bir dansçı gibi ince yapılıydı, kolları ve boynu uzun ve zarif, karnı düzdü, göğüsleri büyük değildi ama dolgun ve sevimliydiler. Kadının elleri yüzünden çekilirken, James geniş bir alın, güzel elmacık kemikleri ve solgun, hafif pembe dudaklar gördü. Şaşkınlıktan kocaman açılmış gözleri kış ortası buzu kadar maviydi. Bütün bu ayrıntılar zihnine bir anda nakşoldu. James'in içine binlerce takdir anı aktı ve her birinde karşısındaki genç kadının bugüne dek gördüğü aynı anda hem en harikulade hem de en korkutucu manzara olduğunu bildi. Derken o güzel soluk mavi gözler kısıldı ve aniden James'in başında bir acı patladı.</p>
	<p class="block_4"> </p>
	<p class="block_5">Bir silahla vurulmuş gibi düştü ve su yüzeyinin altına giderken kendi kulaklarında yankı yapan bir sesle bağırdı. Su ağzını doldururken sıcak ızdırabın keskin bıçakları zihnine daldı. James bilincini kaybederken suyun karanlığına daldı.</p>
	<p class="block_4"> </p>
	<p class="block_5">James'in yüzdüğü yer olmayan bir yerde anılarda boğuluyordu: Sokak taşları üzerinde oynayışı ve bir dakikanın bile korkusuz geçmemesi. Yabancılar bir tehlikeydi, ancak her gün yabancıları annesinin evine getiriyordu. Gürültülü ve korkutucu erkekler her gün çocuğun yanından geçiyor, bazıları onu görmezden geliyor, bazıları başına hafifçe vurarak ya da tuhaf bir lafla onu eğlendirmeye çalışıyordu.</p>
	<p class="block_4"> </p>
	<p class="block_5">Sonra annesinin öldüğü gece kimse gelmedi: çarpık gülüşlü adam James'in ağladığını duyup kaçmıştı. James evden çıkmanın yolunu bulmuş, çocuk ayakları yerdeki yapışkan kanın üzerinden sendeleyerek ilerlemişti.</p>
	<p class="block_4"> </p>
	<p class="block_5">Sonra diğer çocuklarla han ve meyhanelerin arkasında bırakılan kemikler ve ekmek kabuklan için dövüşmek, tersanedeki tahıl arabalarından saçılan çiğ buğday ve mısırı yemek. Ve neredeyse boş olan şişedeki acı şarap yudumları. Yoldan geçen cömert birinin ara sıra verdiği sıcak turta alınan para. Açlık hep oradaydı.</p>
	<p class="block_4"> </p>
	<p class="block_5">Karanlıkta, hatırlanacak yüzü olmayan bir ses, ona akıllı olup olmadığını sordu. Akıllıydı. Çok akıllı. Şakacılarla başlangıcı...</p>
	<p class="block_4"> </p>
	<p class="block_5">Tehlike sürekli etraftaydı. Dost yok, müttefik yoktu, Eliuzun Jimmy'yi koruyacak sadece loncanın kuralları. Ama yetenekliydi; dürüst adam böyle küçük bir yaşta bu kadar çok zenginlik getiren kişinin küçük istismarlarını affediyordu.</p>
	<p class="block_4"> </p>
	<p class="block_5">Sonra çarpık gülüşlü adam tekrar belirdi. Jimmy on iki yaşındaydı. Kibirli onur ya da sıcak intikamla ilgisi yoktu. Hırsız bir çocuk gizlice içeri girmiş ve sarhoşun şarabını böyle şeylerle ilgilenen bir adamdan aldığı bir zehirle karıştırmıştı. Çarpık gülüşlü adam katilinin nedenlerini bilmeden öldü, öldürülmüş bir fahişenin oğlu uzandığı berduş evinin tavanındaki bir yarıktan seyrederken dili şişmiş dudaklarının arasından pırtlarken yüzü karardı ve gözleri pörtledi. Jimmy bir zafer duygusu hissetmemişti, ama nasılsa annesinin daha huzurlu uyuduğunu düşünmüştü. Annesinin adını asla öğrenememişti. Kendini ağlamak istiyormuş ama nasıl yapacağını bilmiyormuş gibi hissediyordu.</p>
	<p class="block_4"> </p>
	<p class="block_5">Ağlamıştı, iki kez... hayır, dürüstçe üç kez. Anita darbe almış halde uzanırken ve Arutha'nın öldüğünü düşündüğünde. O kederdi ve bir zayıflık işareti ya da utanç değildi. Ama Dük Martin onu kurtarmadan önce, bir mağarada kaya yılanıyla kapana kısıldığında karanlıkta ağlamıştı. Korkusundan olduğunu asla kabul edemezdi.</p>
	<p class="block_4"> </p>
	<p class="block_5">Diğer görüntüler: Çağırmadaki inanılmaz, neredeyse insanlık dışı becerileri. Krondor Prensi'yle Prensesi'ni Deli Kral Rodric'in saltanatı sırasında kendilerini tutsak edenlerden saklamaya yardım ettiğinde, kaderinin büyük olaylarla bağlantılı olduğunu keşfetmişti. O zamanlar bilmese de, bir Geceşahini'yle şehrin çatılarında yaptığı ölüm düellosu Arutha'nın hayatını kurtarmıştı. Kuzeytoprakları'na yaptığı iki seyahat ve büyük Armengar ve Sethanon savaşları ve savaşı takip eden barış Büyük Ejderha'nın dönüşünü durdurmuştu. Artık James'ti.</p>
	<p class="block_4"> </p>
	<p class="block_5">Arutha'ya yaptığı hizmetler ve sarayında bir yere terfi edilme ödülü, unvanı ve sonra, bir başka unvan ve Krondor Şansölyesi unvanını alması, Prens’in sarayında Dük Gardan'dan sonra gelen mevki, hepsi bir hoş düşünceler, hayatındaki tek hoş düşünceler pusu halini aldı. Yüzler geçti, bazıları isimli bazıları isimsiz. Hırsızlar, suikastçiler, soylular, köylüler. Kadınlar. Birçoğunu hatırlıyordu, çünkü kadınların iltifatlarına karşı vaktinden evvel bir beğeni geliştirmişti ve yükselen genç bir soylu olarak birçok eş seçme şansı olmuştu. Ama eksik olan bir şey vardı. Önemli bir şey. Derken saçındaki suyu sıkarken gölde sendeleyerek ilerleyen çıplak bir şekil. Gördüğü en sersemletici görüntü.</p>
	<p class="block_4"> </p>
	<p class="block_5">Derken soluk mavi gözleri ve pembe güller gibi dudakları olan bir yüz. James'in varlığına dikkatle bakan endişeli bir yüz. James'in içine büyülü ve güzel bir şey atıldı ve yine barınak istedi. Korkunç bir neşeyle birlikte bir hüzün kapladı içini ve o berrak gözlerin karşısında sindi. İçine bakıyor ve görüyorlardı, sırları yoktu. Hiçbir sırrı yoktu! “Kayboldum!” diye bağırdı ve bir çocuk annesinin ölümüne inledi ve bir çocuk genç bir kadın bir suikastçinin okuyla ölürken bağırdı ve bir delikanlı güvenmeye başladığı tek adam odasında karşısında ölü yatarken bağırdı. Bir adam bütün eski acı ve ıstıraplar, doğduğu günden bu yana göğsünün içinde yaşamış korku ve yalnızlık için bağırdı. James, dudaklarında bir acı ve korku çığlığıyla uyandı. Oturma pozisyonuna geçti, kolunu başının üstüne kaldırdı, yukardan gelecek bir darbeden sakınmaya çalışan bir çocuk. Hâlâ ıslak ve çıplaktı. Bir ses, "Acı geçecek," dedi.</p>
	<p class="block_4"> </p>
	<p class="block_5">James döndü ve bunu yaparken içindeki korkunç ağrı kayıp gitti. Döndüğünde genç kadının kıyıda birkaç metre ilerisinde oturmakta olduğunu gördü. Dizlerini karnına çekmiş, kollarını dizlerinin etrafına dolamış, hâlâ çıplak olarak oturuyordu.</p>
	<p class="block_4"> </p>
	<p class="block_5">James hayatında kaçmayı hiç bu kadar istememişti. Hiçbir tecrübe onu bu güzel genç kadının yakınında oturduğunu görmek gibi isimsiz bir dehşetle doldurmamıştı. Davetsiz gözyaşları gözlerine doldu. "Kimsin sen?" diye fısıldadı. Ancak kaçmak isterken, ondan da fazla bu kadına yakın olmayı arzuluyordu.</p>
	<p class="block_4"> </p>
	<p class="block_5">Kadın çıplaklığının bilincinde olmayarak yavaşça ayağa kalktı ve gelip James'in karşısında durdu. Yüzü onunkiyle aynı hizaya gelecek şekilde diz çöktü.</p>
	<p class="block_4"> </p>
	<p class="block_5">Zihninde bir isim yankılandı: Ben Gamina'yım, James.</p>
	<p class="block_4"> </p>
	<p class="block_5">Korku James'i tekrar ziyaret etti ve James hareket edemediğini fark etti.</p>
	<p class="block_4"> </p>
	<p class="block_5">"Kafamın içinde konuşuyorsun," dedi.</p>
	<p class="block_4"> </p>
	<p class="block_5">"Evet," diye cevap verdi kadın yüksek sesle. "Düşüncelerini görebildiğimi, onları duyabildiğimi anlamalısın" -uygun bir deyiş arıyor gibiydi- "o sözler doğru değil. Ama düşüncelerini benden saklamaya çalışmadığın sürece onları biliyorum."</p>
	<p class="block_4"> </p>
	<p class="block_5">James içindeki ağrıyan acıyı dindirmeye çabalarken kafasını toplamaya çalıştı. "Ne oldu? orada..." Saz dolu göleti gösterdi.</p>
	<p class="block_4"> </p>
	<p class="block_5">"Düşüncelerin beni ürküttü ve mantıksız davrandım. Keşfettiğin gibi, kendimi savunabilirim."</p>
	<p class="block_4"> </p>
	<p class="block_5">James bir elini kafasına götürdü, orada bir acı anısı vardı. Tek diyebildiği, "Evet," oldu.</p>
	<p class="block_4"> </p>
	<p class="block_5">Kadın uzandı ve James'in yanağına yumuşakça dokundu. "Üzgünüm. Bilerek yapacağım bir şey değildi. Zihne çok fazla zarar verebilirim. Yeteneklerimin suistimal edilebileceği yanlardan biri."</p>
	<p class="block_4"> </p>
	<p class="block_5">James kadının elinin dokunuşunu hem endişe giderici hem de rahatsız edici buldu. Göğsünden kasıklarına doğru korkunç bir heyecan aktı. Yumuşak bir şekilde sordu, "Kimsin sen?"</p>
	<p class="block_4"> </p>
	<p class="block_5">Kadın gülümsedi ve acıyla korku James'ten uzaklaştı. "Ben Gamina'yım. Pug ve Katala'nın kızıyım." Sonra eğildi ve onu dudaklarından yumuşakça öptü. "Aradığın kişiyim ben ve sen de benim aradığım kişisin."</p>
	<p class="block_4"> </p>
	<p class="block_5">James içinde sıcak bir arzunun yükseldiğini hissetti, ama beraberinde baş döndürücü bir korkunçluk da geldi. Bir kadının kucaklayışına yabancı olmadığı halde, birdenbire kendini ilk aşk anını yaşayan bir çocuk gibi hissetti. Söylemeyi asla düşünmemiş olduğu kelimeler kendiliğinden döküldü ağzından.</p>
	<p class="block_4"> </p>
	<p class="block_5">"Korkuyorum," diye fısıldadı.</p>
	<p class="block_4"> </p>
	<p class="block_5">"Korkma," diye fısıldadı kadın karşılık olarak.</p>
	<p class="block_4"> </p>
	<p class="block_5">Onu yakına çekerek zihnine konuştu. Seni sersemlettiğimde, suya düştün. Seni çekip çıkarmasaydım, boğulacaktın. Seni diriltirken zihnin bana açıktı ve benimki de sana. Yeteneğin olsaydı, beni, benim seni tanıdığım kadar iyi tanıyor olacaktın, Jimmy.</p>
	<p class="block_4"> </p>
	<p class="block_5">James'in kendi sesi konuşurken kulaklarına ufak ve yaralı geldi. "Nasıl olur...?"</p>
	<p class="block_4"> </p>
	<p class="block_5">"Olur," diye cevap verdi kadın. Sonra oturup James'in yüzündeki tuzlu gözyaşlarını sildi. "Gel, bırak da sana göstereyim." Bir bebek gibi, bıraktı kendisini göğsüne yatırsın ve kadının elleri başını ve omuzlarını okşarken, sesi zihninde konuştu. Bir daha asla yalnız kalmayacaksın.</p>
	<p class="block_4"> </p>
	<p class="block_5">* * *</p>
	<p class="block_4"> </p>
	<p class="block_5">Borric'le Erland, kahvaltıdaki yiyeceklerin sıralanışının keyfini çıkararak yan yana oturuyorlardı. Alışılmış krallık yiyeceklerinin yanı sıra, bir sürü Kesh lezzeti de vardı. Pug'ın ailesi de Kulgan ve Meecham gibi misafirlerle yiyorlardı. Katala ve Locklear'ın yanındaki iki yer boştu.</p>
	<p class="block_4"> </p>
	<p class="block_5">Borric bir ağız dolusu iyi peynir ve şarabı yutarken, Erland, "Kuzen Pug, şu an burada kaç kişi yaşıyor?" diye sordu.</p>
	<p class="block_4"> </p>
	<p class="block_5">Pug fazla yemeden tabağından hafif hafif atıştırıyordu. Karısına gülümsedi ve "Bu topluluğun idare edilmesiyle ilgili gündelik işlerle Katala ilgileniyor," dedi.</p>
	<p class="block_4"> </p>
	<p class="block_5">Katala, "Hem burada hem de kıyıda bin aile ediyoruz," dedi. "Burada, adada..." Kelimeleri kayboldu. Masadaki herkes Katala'nın konuşmasının kesilme nedenini görmek için döndü.</p>
	<p class="block_4"> </p>
	<p class="block_5">Koridorun sonundaki kapı açılmış ve James, belinde gökkuşağı renginde bir kemer olan lavanta renginde sade bir elbise giymiş genç bir kadına eşlik ederek içeri girmişti.</p>
	<p class="block_4"> </p>
	<p class="block_5">Kız, Pug'a doğru aceleyle gidip adamı yanağından öperken Borric, Erland ve Locklear ayağa kalktılar. Sonra kız uzun bir an konuşurmuş gibi, ama hiçbir kelime sarf etmeden Katala'nın gözlerine baktı. Katala'nın yüzüne bir gülümseme yayılırken gözleri yaşlarla doldu.</p>
	<p class="block_4"> </p>
	<p class="block_5">Pug dönüp umutla James'e baktı.</p>
	<p class="block_4"> </p>
	<p class="block_5">Locklear, "James..." dedi.</p>
	<p class="block_4"> </p>
	<p class="block_5">James boğazını temizledi ve kendine güvenli bir ses tonuyla, ustasının karşısında ezberini okuyan bir okul çocuğu gibi, "Lord Pug. Ben... kızınızla evlenmek için... izninizi istiyorum."</p>
	<p class="block_4"> </p>
	<p class="block_5">Borric'le Erland'ın gözleri inanmayarak kocaman açıldı, sonra ikisi de Locklear'a baktılar. James saraya geldiğinde beri onun ömür boyu arkadaşı olmuş olan Locklear, ikizlerin yüzlerindekine benzer sersemlemiş bir ifadeyle yerine oturdu. Kafasını sallayarak tek söyleyebildiği, "Battık!" oldu.</p>
	<p class="block_9" id="calibre_pb_2"> </p>
</body></html>
