<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aspidistra</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter7">
  <div class="chapter-begin html5_section">
    <div class="html5_header">
      <h1>VII</h1>
    </div>

    <p>Bacalardan çıkan dumanlar, sisli pembe gökyüzünde dikey demetler halinde yüzüyordu.</p>

    <p>Gordon sekizi on geçe 27 numaralı otobüse bindi. Sokaklar hâlâ pazar uykularındaydı. Sütçülerin kapı diplerine koyduğu süt şişeleri, minik beyaz bekçiler gibi duruyordu. Gordon’un cebinde on dört şilin vardı – daha doğrusu on üç şilin dokuz peni, çünkü otobüs üç peniydi. Haftalığından dokuz şilini bir kenara ayırmıştı –hafta içinde bunun ne anlama geleceğini Tanrı biliyordu!– beş şilin de Julia’dan almıştı.</p>

    <p>Julia’nın kaldığı yere perşembe akşamı gitmişti. Julia’nın Earl’s Court’taki odası sadece ikinci katta bir arka oda olmasına karşın, Gordon’unki gibi pespaye değildi. Oturma işlevi öne çıkmış bir oturma-yatak odasıydı. Julia Gordon’un oturduğu türden bir sefalet yuvasında oturmaktansa açlıktan ölmeyi yeğlerdi. Gerçekten de yıllar içinde zaman zaman toplanmış ufak tefek eşyasının her biri bir yarı-açlık dönemini simgeliyordu. Nerdeyse kanepe görünümünde güzel bir divan vardı, küçük yuvarlak bir meşe masa ve iki “antika” masif sandalye, süslü bir ayak taburesi ve minik gaz sobasının önünde –Drage’den on üç ay taksitle alınmış– kreton kaplı bir koltuk vardı; duvara tutturulmuş çeşitli raflarda babalarının, annelerinin, Gordon’un ve Angela Hala’nın çerçeveli fotoğrafları duruyordu, sonra –birinin Noel armağanı olan– üzerine “Dönüşü olmayan uzun bir yol” yazılı huş ağacından bir takvim vardı. Kendisine hep Julia’yı görmeye daha sık gitmesi gerektiğini söylüyordu; ama uygulamada, “ödünç” para almak dışında hiç uğramıyordu.</p>

    <p>Gordon kapıya üç kez vuruğunda –ikinci kat için üç kez– Julia geldi onu odasına götürdü ve gaz sobasının başına diz çöktü.</p>

    <p>“Sobayı yakayım yine,” dedi. “Bir fincan çay içersin, değil mi?”</p>

    <p>Gordon “yine” sözüne mim koydu. Oda buz gibi soğuktu – bu akşam soba hiç yanmamıştı. Julia yalnız olduğunda hep “gazdan tasarruf” ederdi. Julia diz çöktüğünde Gordon onun uzun dar sırtına baktı. Saçları nasıl da beyazlanıyordu! Demet demet beyaz saçı vardı. Çok geçmez tümüyle “beyaz saçlı” olacaktı.</p>

    <p>“Çayını koyu seviyorsun, değil mi?” dedi Julia sevecen, ördeksi hareketlerle çaydanlığa eğilirken.</p>

    <p>Gordon çayını ayakta içti, gözleri takvimdeydi. Haydi söyle şunu! Kurtul! Ama yüreği nerdeyse parayı istemesine engel olacaktı. Şu berbat dilenme işi ne kadar zordu! Bütün bu yıllar boyunca ondan “ödünç aldığı” paraları toplasa ne ederdi acaba?</p>

    <p>“Bak ne diyeceğim, Julia, çok özür dilerim – senden para istemekten nefret ediyorum ama, bak...”</p>

    <p>“Evet Gordon?” dedi Julia sakin sakin. Ne diyeceğini biliyordu.</p>

    <p>“Bak, Julia, çok özür dilerim gerçekten, ama bana beş şilin borç verir miydin?”</p>

    <p>“Evet Gordon, elbette.”</p>

    <p>Çarşaf çekmecesinin en altında gizlenmiş küçük, eski siyah deri çantasını çıkardı. Gordon Julia’nın aklından geçenleri biliyordu. Bu, Noel armağanları için daha az para anlamına geliyordu. Noel ve armağan vermek bugünlerde onun yaşantısının büyük olayıydı. Çalıştığı çayevi kapandıktan sonra geç vakit ışıl ışıl caddelerde armağan aramak, bir indirimden diğerine koşmak, kadınların garip bir şekilde hoşlandığı o çerçöpü seçmek onun için çok önemliydi. Mendil çantaları, mektupluklar, çaydanlıklar, manikür takımları, üzerlerinde özlü sözler yazılmış huş ağacından takvimler... Bütün bir yıl boyunca sefil haftalığından “falancanın Noel armağanı” için birkaç kuruş kırpıyordu. Geçen Noel, Gordon “şiirden hoşlandığı” için ona Sir John Drinkwater’ın iki buçuk şiline satılan yeşil deri kaplı <em>Seçme Şiirler’</em>ini almamış mıydı? Zavallı Julia! Gordon nezaket ölçülerinin gerektirdiği kadar kaldıktan sonra cebinde beş şilinle oradan ayrıldı. Neden insan zengin bir arkadaşından ödünç para alamaz da, yarı aç akrabasından alabilir? Ama insanın ailesi “sayılmaz” elbet.</p>

    <p>Otobüsün tepesinde içinden hesap yaptı. On üç şilin dokuz peni var. Slough’a iki gidiş geliş bileti beş şilin. Otobüs paraları için iki şilin daha koyalım, yedi şilin. Bir barda ekmek peynir ve bira, diyelim birer şilin, etti dokuz şilin. On sekizer peniden iki çay, etti on iki şilin. Sigara için bir şilin, etti on üç. Dokuz peni de acil durumlar için artıyordu. İdare edebileceklerdi. Peki haftanın geri kalan günleri? Tütün almak için tek penisi kalmıyordu! Ama buna kaygılanmayacaktı şimdi. Bugün her şeye değerdi.</p>

    <p>Rosemary vaktinde geldi. Bu onun erdemlerinden biriydi, asla randevuya geç gelmezdi, sabahın bu saatinde bile son derece parlak ve neşeliydi. Her zamanki gibi güzel giyinmişti. Gordon beğendiğini söylediğinden o papaz şapkasını takmıştı gene. İstasyon neredeyse tümüyle onlara aitti. Çöplerle dolu, terk edilmiş, kocaman boz renkli alanda cumartesi gecesini sefahat âleminde geçirmiş olduğundan hâlâ uykudan uyanmamış, rüzgârlı, yıkanmamış bir hava vardı. Tıraşı gelmiş esneyen bir hamal, Burnham kıyılarına en rahat nasıl gidileceğini söyledi; şu anda üçüncü mevkide sigara içilen vagonda batıya doğru yuvarlanıyorlardı, Londra’nın kötücül kalabalığı geride kalıyor ve Carter’s Little Karaciğer Hapları reklamlarıyla bozulmuş dar, toprak yolları önlerine seriyordu. Hava sakin ve ılıktı. Gordon’un duaları kabul edilmişti. Yazdan kalma bir gündü, rüzgâr yoktu. Sislerin ardında güneşi hissedebiliyordunuz; biraz sonra, şansları da varsa, görünecekti güneş. Gordon’la Rosemary müthiş, biraz da gülünç bir mutluluk içindeydiler. Londra’ dan uzaklaşmalarında yabanıl bir serüven duygusu vardı, “kırlarda” geçirecekleri uzun bir gün onları bekliyordu. Rosemary “kırlara” adımını atmayalı aylar, Gordon içinse bir yıl olmuştu. Dizlerine <em>Sunday Times’</em>ı açıp oturmuşlar, birbirlerine sokulmuşlardı, ancak gazeteyi okumuyor, kırlara, ineklere, evlere, önlerinden geçtikleri boş kamyonlara ve uyuyan büyük fabrikalara bakıyorlardı. İkisi de tren yolculuğundan öyle hoşlanmıştı ki, daha uzun sürse keşke diyorlardı.</p>

    <p>Slough’a geldiklerinde trenden indiler ve ikinci katı olmayan çikolata renkli bir otobüsle Farnham Common’a gittiler. Slough hâlâ uykudaydı. Rosemary, Farnham Common’a geldikten sonra nereden gideceklerini anımsadı. Toprak yoldan aşağı yürüyecektin, çıplak dallarla süslü güzel, ıslak, gür otlaklara varacaktın. Kayın ormanı otlakların diğer tarafındaydı. Tek bir dal ya da ot kımıldamıyordu. Ağaçlar, kımıltısız sisli havada hayaletler gibi duruyordu. Rosemary de Gordon da her şeyin güzelliği karşısında sevinçle dolmuştu. Çiy, sakinlik, dalların sateni andıran yeşil uçları, ayağınızın altındaki ot halının yumuşaklığı! Ama yine de başlangıçta tıpkı bütün Londralıların kent dışına çıktıklarında hissettiği gibi kendilerini burada yabancı hissettiler. Gordon o ana dek uzun süre yeraltında yaşamış gibiydi. Bakımsız, ışıksızlıktan solmuş bir bitkiydi sanki. Rosemary onun solgun, çizgileri belirginleşmiş yüzünü görmesin diye arkasında kalmaya çalışıyordu Gordon. Bir de, çok geçmeden soluk soluğa kaldılar, çünkü ancak Londra yürüyüşlerine alışıklardı, ilk yarım saat boyunca neredeyse hiç konuşmadılar. Ormana daldılar ve nereye gideceklerini bilmeksizin batıya doğru yürümeye başladılar – Londra’dan uzak olsun da nereye giderlerse gitsinler. Sağları solları göklere yükselen huş ağaçlarıyla doluydu; ağaçlar, köklerindeki yumrular, deriyi andıran dümdüz kabuklu gövdeleriyle garip bir şekilde fallusu andırıyordu. Bunların köklerinde bir şey yetişmiyordu, kuru yapraklar öylesine üst üste yayılmıştı ki, uzaklarda, tepeler bakır renkli ipek kumaş katları gibi duruyordu. Tek bir kul uyanık değildi. Şu anda Gordon Rosemary’nin yanında yürümeye başladı. Yoldaki tekerlek çukurlarına sürüklenen kuru bakırsı yaprakları hışırdatarak el ele yürüyorlardı. Bazen müthiş büyük, terkedilmiş evlerin bulunduğu upuzun yollara çıkıyorlardı, bunlar bir zamanlar, atlı araba günlerinde çok zengin köy evleriydi, şimdiyse terk edilmişlerdi, satılacak durumda da değillerdi. Yolun aşağısında sis altında bulanık görünen çalılıklar, o garip morumsu kahverengi çıplak katırtırnaklarının kışın büründüğü renkte giysiler giymiş gibiydi. Birkaç kuş uçuyordu – alakargalar, zaman zaman ağaçlar arasında dalış yapıyorlardı, yolun pazar günü güvenli olduğunu biliyormuş gibi, neredeyse tavuklar kadar evcil sülünler, uzun kuyruklarını sürüyerek yolun karşı tarafına yürüyorlardı. Ancak Gordon’la Rosemary yarım saat içinde tek bir kula rastlamamıştı. Köyleri kırları uyku bastırmıştı. Londra’dan sadece yirmi mil uzakta olduklarına inanmak güçtü.</p>

    <p>Şu anda yan yana yürüyorlardı. Kanları kaynamakta, damarlarında hızla akmaktaydı. Hani gerekirse yüz mil bile yürüyeceğinizi sandığınız günlerden biriydi bu. Ansızın tekrar yola çıktıklarında, çalılıklardaki kırağı pırlanta gibi ışık oyunlarına başladı. Güneş bulutları delmişti. Çayırlara dimdik iniyordu güneş ışınları ve bir devin çocuğu yeni boya kutusunu saçmışçasına, her şeyden beklenmedik renkler fışkırıyordu. Rosemary Gordon’un kolunu tuttu ve onu kendisine doğru çekti.</p>

    <p>“Ah, Gordon, ne <em>güzel</em> bir gün!”</p>

    <p>“Güzel.”</p>

    <p>“Aa, bak bak! Şu çayırdaki tavşanlara bak!”</p>

    <p>Gerçekten de çayırın diğer ucunda sayısız tavşan, neredeyse koyun sürüsü gibi dolaşmaktaydı. Ansızın çalılıkların altında bir hışırtı oldu. Meğer orada bir tavşan varmış. Kırağıları sıçratarak otlar arasındaki yuvasından sıçradı ve beyaz kuyruğu havada, çayırın ilerlerine doğru bir koşu kopardı. Rosemary Gordon’un kollarına atıldı. Şaşılacak derecede sıcaktı, neredeyse yaz havası hüküm sürüyordu. Çocuklar gibi cinsellikten uzak bir tür kenetlenmeyle bedenlerini birbirlerininkine doladılar. Burada açık havada Rosemary’nin yüzünde zamanın bıraktığı izleri açıkça görüyordu Gordon. Rosemary otuzuna yaklaşıyordu, yaşını gösteriyordu, Gordon da otuzuna yaklaşıyordu, ama daha fazla gösteriyordu; bununsa bir önemi yoktu. Gordon o saçma düz şapkayı çekip aldı. Tepesindeki üç beyaz saç teli parlıyordu. Şu anda Rosemary’nin onları koparmış olmasını istemedi. Onlar Rosemary’nin bir parçasıydı, dolayısıyla güzeldi.</p>

    <p>“Burada seninle yalnız olmak ne harika! Geldiğimize öyle seviniyorum ki!”</p>

    <p>“Ah, Gordon, düşün ki bütün gün bize ait! Yağmur da yağabilirdi, hani. Ne kadar şanslıyız!”</p>

    <p>“Evet, ölümsüz tanrılara kurban adamamız gerek.”</p>

    <p>Öyle mutluydular ki. Bir yandan yürüyorlar, bir yandan da gördükleri her şeyi bir mutluluk nesnesi olarak gözlerinde büyütüyorlardı: Bir sülün tüyü buldular yerde, lacivert lapis rengindeydi, hayran kaldılar; ayna gibi durgun bir su birikintisinde çalılıkların yansısına bayıldılar; ağaçlardan fırlamış mantarları canavar kulaklarına benzettiler. Huş ağacını en iyi tanımlayacak nitelemenin ne olacağı konusunda uzun uzun tartıştılar. İkisi de huş ağaçlarının diğerlerine göre daha görkemli olduğuna, onları nöbetçiye benzetmek gerektiğine karar verdiler. Belki de gövdelerinin düzgün olması ve dalların gövdeden kollar gibi garip bir şekilde çıkması nedeniyle böyle düşündüler. Gordon, gövdedeki küçük yumruların meme uçlarına benzediğini, üstlerdeki dalların, yılankavi kıvrılışları ve dümdüz kabuklarıyla fillerin debelenen bedenlerini andırdığını söyledi. Zıtların benzerliği ve metaforlar konusunda tartıştılar. Zaman zaman alışkın oldukları üzere şiddetli tartışmalara giriştiler. Gordon yanından geçtikleri her şeyle ilgili çirkin şakalar yaparak Rosemary’yi kızdırmaya başladı. Gürgenlerin koyu kahverengi yapraklarının Burne-Jones bakirelerinin saçlarını andırdığı, ağaçlara sarılan sarmaşık dallarınınsa Dickens kahramanlarının kollarını çağrıştırdığını söyledi. Bir keresinde ona Rackham’ın çizdiği resimleri anımsattı ve perilerin çevrelerinde dans ettiği kuşkusunu uyandırdığı için morumsu mantarları temizleyeceğim diye tutturdu. Rosemary ona ruhsuz domuz dedi. Ağırlığı olmayan kırmızı sarı bir deniz gibi çevrelerinde diz boyu birikmiş kuru yaprakların içine daldı ve onları hışırdatarak yürüdü.</p>

    <p>“Ah, Gordon şu yapraklar! Bak, güneş vurunca ne güzel görünüyorlar! Tıpkı altın gibi. Gerçekten altına benziyorlar.”</p>

    <p>“Peri masalı altını. Az daha gayret, Barrie ile yarış edeceksin. Yine de bana sorarsan, kusursuz bir benzetme olsun diyorsan, domates çorbası renginde bu yapraklar.”</p>

    <p>“Saçmalama Gordon! Dinle bak nasıl hışırdıyorlar. ‘Vallombrosa’daki ırmaklarda yarışan güz yaprakları kadar çok.’”</p>

    <p>“Ya da Amerikan kahvaltılığı mısır gevreği kadar. Tru-weet Kahvaltı Gevreği. ‘Çocuklar kahvaltı gevreği verilsin diye tepiniyor.’”</p>

    <p>“Sen bir canavarsın!”</p>

    <p>Güldü Rosemary. El ele, diz boyu yapraklar arasında zar zor adım atarak yürüyor ve şiir okuyorlardı:</p>

    <blockquote>
      <div>
        <span>“Welwyn Garden City’de</span> <span>Tabaklarda yarışan kahvaltı gevrekleri kadar çok!”</span>
      </div>
    </blockquote>

    <p class="after-bq">Çok eğleniyorlardı. Şu anda ağaçlıklı bölgeden çıkmışlardı. Şimdi artık pek çok insan vardı etrafta ama anayoldan uzak durursan fazla otomobil yoktu. Bazen kilise çanlarının sesini duyuyorlar ve kiliseye gidenlerle karşılaşmamak için yollarını değiştiriyorlardı. Eteklerinde sözümona Tudorvari villaların seyrek seyrek, biz burdayız dercesine serpildiği, garajları, bakımsız bahçeleri bulunan köylerden geçmeye başladılar. Gordon, villalara ve kendilerinin de parçası olduğu tanrısız uygarlığa –borsacılar, dudakları rujlu eşleri, golf, viski, ruh çağırma ve Jock denilen cins Aberdeen köpekleri uygarlığına– sataşarak eğleniyordu. Böylece konuşa konuşa ve sık sık tartışarak dört mil kadar yol aldılar. Gökyüzünde birkaç bulut vardı, ama rüzgâr esmiyordu.</p>

    <p>Ayakları şişmeye, karınları acıkmaya başladı. Konuşma kendiliğinden yemek üzerinde yoğunlaştı. İkisinde de saat yoktu, ama bir köyden geçerken barların açık olduğunu gördüler, demek saat on ikiyi geçmişti. Bird in Hand tabelalı salaş görünümlü bir barın kapısında biraz durakladılar. Gordon içeri girmekten yanaydı; kendi kendine böyle bir barda ekmek, peynir ve biranın olsa olsa bir şiline patlayacağını düşünmekteydi. Ama Rosemary buranın pis bir yer olduğunu söyledi, gerçekten de öyleydi, bu durumda hoplaya zıplaya yürüyerek köyün diğer ucunda daha güzel bir bar bulmaya yollandılar. Oturma yerleri meşe sıralardan oluşan, duvarlarında bir cam korunak içinde doldurulmuş turnabalığı bulunan tenha, rahat bar salonları düşlüyorlardı.</p>

    <p>Ama köyde başka bar yoktu, şimdi yine kırlardaydılar, görünürde ne ev vardı, ne de herhangi bir tabela. Gordon’la Rosemary korkmaya başladı. Saat ikide barlar kapanırdı, sonra köyün ıvır zıvır dükkânından alınabilecek bir paket bisküvi dışında yiyecek bulamayacaklardı. Bunu düşününce büsbütün dayanılmaz açlık hissettiler. Diğer tarafında bir köy vardır umuduyla dik bir yokuşu soluk soluğa tırmandılar. Köy falan yoktu, ama aşağıda, koyu yeşil bir ırmak akmaktaydı, kıyılarında hayli büyük bir kasaba izlenimi veren yapılar ve gri bir köprü görünüyordu. Bunun hangi nehir olduğunu bile bilmiyorlardı – Thames Nehri’ydi elbet gördükleri.</p>

    <p>“Şükürler olsun!” dedi Gordon. “Aşağıda bir dolu bar olsa gerek. İlk gördüğümüze girelim bari.”</p>

    <p>“Evet evet, açlıktan ölüyorum.”</p>

    <p>Ama kasabaya yaklaştıklarında garip bir ıssızlık ve sessizlikle karşılaştılar. Gordon herkes kiliseye mi gitti, yoksa pazar yemeklerine mi oturdu acaba dedi içinden, sonunda kasabanın hayli terk edilmiş olduğunu fark etti. Burası Cricham-on-Thames diye anılan sadece yelken mevsiminde yaşayan, yılın geri kalan aylarında kış uykusuna yatan nehir kıyısı kasabalardan biriydi. Kıyı boyunca bir mil kadar uzanıyordu, sadece yazlık kulübelerle marinadan oluşuyordu, kulübelerin hepsi de boş ve kapalıydı. Hiçbir yerde hayat belirtisi yoktu. Ancak sonunda şişman, kendi halinde, kırmızı burunlu, dağınık bıyıklı bir adama rastladılar, iskelede, bir bira fıçısının yanında bir tabureye çökmüş oturuyordu. Adam yirmi ayaklık bir kamış oltayla balık avlıyordu, çarşaf gibi yeşil suda iki kuğu oltanın şamandırası etrafında dönüyor, adam oltayı yukarı çektikçe yemi kapmaya çalışıyorlardı.</p>

    <p>“Nerede yiyecek bir şeyler buluruz, biliyor musunuz?” dedi Gordon. Şişko bu soruyu bekliyormuş gibiydi, bundan bir tür zevk aldığı da belli oluyordu. Gordon’ un yüzüne bakmaksızın yanıtladı onu:</p>

    <p>“Burada yiyecek hiçbir şey bulamazsınız. Hayır, burada bulamazsınız,” dedi.</p>

    <p>“Hay Allah kahretsin! Yani bu koca yerde tek bir bar yok mu diyorsunuz? Ta Farnham Common’dan yürüdük buraya kadar.”</p>

    <p>Şişko burnunu çekti, düşünür gibi yaptı, gözleri hâlâ oltasının şamandırasındaydı.</p>

    <p>“Sanırım Ravenscroft Oteli’ni deneyebilirsiniz,” dedi. “Yarım mil kadar uzakta yani. Sanırım size bir şeyler verirler; o da açıklarsa.”</p>

    <p>“Peki açık mı?”</p>

    <p>“Olabilir de olmayabilir de,” dedi şişko umursamasız bir havayla.</p>

    <p>“Peki saat kaç, biliyor musunuz?” dedi Rosemary.</p>

    <p>“Biri on geçiyor.”</p>

    <p>İki kuğu iskele boyunca bir süre Gordon’la Rosemary’yi izledi, anlaşılan beslenmeyi ummuşlardı. Ravenscroft Oteli’nin açık olacağı konusunda pek umut yok gibi görünüyordu. Kasabada eğlence yerlerinin mevsim dışındaki kötü, terk edilmiş hali egemendi. Bungalovların tahtaları çatlamıştı, beyaz yağlıboya soyuluyordu, tozlu camlardan eşyasız odalar görünüyordu. Kıyı boyunca dizilmiş, para atılarak çalışan ıvır zıvır makineleri bile bozuktu. Kasabanın diğer ucunda bir köprü daha vardı. Gordon hararetle sövdü:</p>

    <p>“Ne aptalız biz yani, o gördüğümüz bara girecektik, aahh!”</p>

    <p>“Ah, Tanrım! Düpedüz <em>açlıktan ölüyorum.</em> Acaba dönsek mi, ne diyorsun?”</p>

    <p>“Yararı yok. Geldiğimiz yerde bar yoktu ki. İlerlemeye devam edelim. Herhalde Ravenscroft Oteli şu köprünün diğer tarafında. Orası anayolsa, açık olması olasılığı fazla. Yoksa öldük.”</p>

    <p>Zar zor köprüye yürüdüler. Ayaklarının her yanı su toplamıştı. Hah, işte! Sonunda istediklerini bulmuşlardı, köprünün az ötesinde, özel yola benzeyen bir yerde, büyük, güzelce bir otel göründü, arka bahçesi nehre iniyordu. Açık olduğu anlaşılıyordu. Gordon’la Rosemary hevesle otele doğru yürümeye başladılar, sonra bir an durdular, cesaretleri kırıldı.</p>

    <p>“Korkunç pahalı görünüyor,” dedi Rosemary.</p>

    <p>Gerçekten de pahalı görünüyordu. Kaba görünmeye çabalamış gösterişli bir yerdi, altın yaldız ve beyazla boyanmıştı – hesabın kabarık ve servisin kötü olduğu her tuğlasında yazılı otellerden biriydi yani. Araba yolunun yan tarafında, yola dönük bir şekilde züppece bir tabelada yine yaldızlı harflerle şu yazı okunuyordu:</p>

    <div class="epigraph-as-text html5_section epub-type_epigraph">
      <p>RAVENSCROFT OTELİ</p>

      <p>Otelde kalmayanlara da açıktır.</p>

      <p>ÖĞLE YEMEKLERİ–ÇAY–AKŞAM YEMEKLERİ</p>

      <p>DANS SALONU VE TENİS KORTLARI</p>

      <p>Partilere kiralanır.</p>
    </div>

    <p class="after-bq">Park yerinde pırıl pırıl iki tek kapılı araba vardı. Gordon duraksadı. Cebindeki para sıfıra inmişti. Aradıkları loş rahat barın tam tersi bir yerdi burası. Ama karnı çok acıkmıştı. Rosemary onun kolunu çekeledi.</p>

    <p>“Çok kötü bir yere benziyor. Bence ilerleyelim.”</p>

    <p>“Ama bir şeyler yemeliyiz. Bu bizim son fırsatımız. Bir başka bar bulamayız ki.”</p>

    <p>“Bu tür yerlerde yemek daima iğrençtir. Berbat, geçen yıldan kalmışçasına tatsız bir soğuk et koyarlar önüne. Üstelik de dünyanın parasını alırlar.”</p>

    <p>“Biz de yalnız ekmek, peynir ve bira isteriz. Bunların fiyatı aşağı yukarı her yerde aynıdır.”</p>

    <p>“Ama bundan hoşlanmazlar. Doğru dürüst yemek yememiz için asılır dururlar, görürsün. Kararlı olalım, sadece ekmek peynir isteyelim.”</p>

    <p>“Tamam, kararlı olacağız. Haydi.”</p>

    <p>Peynir-ekmekte ısrarlı olmak kararıyla içeri girdiler. Ama rüzgârlı holde pahalı bir hava esmekteydi – kreton, yapma çiçekler, Thames suyu ve şarap şişelerindeki artıkların kokusu geliyordu. Tipik bir nehir oteliydi burası. Gordon’un yüreği eridi. Buranın ne tür bir yer olduğunu anlamıştı. Otoyollar boyunca kurulmuş, pazar öğle sonralarında fahişelerini havalandıran bankerlerin geldiği tenha otellerden biriydi. Bu tür yerlerde, hakarete uğramak ve fazla para ödemek neredeyse normaldi. Rosemary Gordon’a sokuldu. O da çekiniyordu. Üzerinde “Saloon” yazılı bir kapı gördüler, buranın bar olabileceği düşüncesiyle itip açtılar. Bar değildi ama, geniş, şık, serince bir salondu, sandalye ve sıraları kadife kaplıydı. Bütün kül tablalarında White Horse viski reklamı olmasaydı, burayı sıradan bir oturma odası sanabilirdiniz. Masalardan birinin çevresinde dışarıda arabaları olanlar –iki sarışın, düz kafalı, şişmanca, yaşından genç giyimli erkekle iki berbat denecek şıklıkta kadın– oturuyordu, anlaşılan yemeklerini henüz bitirmişlerdi. Masalarına eğilmiş bir garson, likörlerini sunuyordu.</p>

    <p>Gordon’la Rosemary kapıda durdular. Masadakiler, şimdiden iğneleyici üst-orta sınıf gözleriyle onları süzmekteydi. Gordon’la Rosemary yorgun ve pis görünüyorlar, bunu da biliyorlardı. Ekmek, peynir ve bira ısmarlama fikri, akıllarından neredeyse silinmişti. Böyle bir yerde “Ekmek, peynir ve bira” diyemezdi insan; “Öğle yemeği” ağızdan çıkabilecek tek şeydi. Ya “öğle yemeği” ya da tüymek, başka seçenek yoktu. Garson da neredeyse açıkça onları küçük gördüğünü belli ediyordu. Bir bakışta paraları olmadığını anlamıştı; ama kaçmayı düşündükleri de içine doğmuş bulunuyordu, bu yüzden kaçmalarına meydan vermeden onları bağlamalıydı.</p>

    <p>“Beyefendi?” diye sordu tepsisini masadan kaldırırken.</p>

    <p>Haydi, söyle! “Ekmek, peynir ve bira” de, sonra neler olacağını boş ver! Heyhat! Gordon’un bütün cesareti uçtu birden. “Öğle yemeği” diyecekti kesinlikle. Sanki öylesine elini cebine sokuyormuş gibi yaptı. Parasının yerli yerinde durduğundan emin olmak istiyordu. Yedi şilin on bir peni kalmıştı, biliyordu. Garsonun gözü hareketi izledi; Gordon adamın pantolon kumaşının içini gördüğü ve cebindeki parayı saydığı duygusuyla sövdü içinden. Elinden geldiğince soylu bir ses tonuyla, “Öğle yemeği alabilir miyiz lütfen?” dedi.</p>

    <p>“Öğle yemeği beyefendi? Evet beyefendi. Buradan lütfen.”</p>

    <p>Garson hasta suratlı, hatları düzgün, siyah saçlı bir gençti. Giysileri iyi bir terzi elinden çıkmıştı, ama yine de sanki sırtından nadiren çıkarıyormuşçasına temiz görünmüyordu. Bir Rus prensine benziyordu; büyük olasılıkla İngiliz’di, ama bir garsona böylesi yakışır diye yabancı aksanıyla konuşuyordu. Yenilmiş bulunan Rosemary ile Gordon garsonun peşinden arka tarafta bulunan ve bahçeye açılan yemek salonuna gittiler. Burası tam bir akvaryum gibiydi. Duvarların tümü yeşilimsi camdandı, öyle nemli ve serindi ki, kendinizi suyun altında sanabilirdiniz. Nehri hem görüyor, hem de kokusunu alıyordunuz. Küçük yuvarlak masaların hepsinin ortasında bir çanak içinde kâğıt çiçekler vardı, ama bir tarafa, akvaryum izlenimini tamamlamak üzere, büyük bir çiçeklik, yapraklı bitkiler, palmiyeler, zambaklar falan konmuştu, su bitkileri gibi duruyorlardı. Yazın böyle bir oda hoş olabilirdi; ama şimdi, güneş de bulutların ardına çekildiğinden, rutubetli, sefil bir yerdi. Rosemary de garsondan neredeyse Gordon kadar korkmuştu. Otururlarken garson bir an arkasını dönünce Rosemary yüzünü buruşturup alay etti onunla.</p>

    <p>“Kendi yemeğimin parasını ben vereceğim,” diye fısıldadı karşısında oturan Gordon’a.</p>

    <p>“Hayır, olamaz.”</p>

    <p>“Korkunç bir yer burası! Yemek de pistir kuşkusuz. Keşke gelmeseydik.”</p>

    <p>“Susss!”</p>

    <p>Garson sinek pislikleriyle kaplı bir listeyle döndü. Listeyi Gordon’a verdi ve müşterinin cebinde pek para olmadığını bilen bir garsonun tehditkâr bakışlarıyla tepesine dikildi. Gordon’un yüreği küt küt atıyordu. Üç şilin altı penilik ya da hatta beş şilinlik fiks mönüyse, yanmışlardı. Dişlerini kenetledi ve listeye baktı. Şükürler olsun! İstediğini seçebiliyordun. Listedeki en ucuz şey bir şilin altı peniye soğuk etle salataydı.</p>

    <p>“Soğuk et alacağız lütfen,” dedi ya da daha doğrusu bu sözleri geveledi.</p>

    <p>Garsonun düzgün kara kaşları kalktı. Şaşkın şaşkın çatıldı.</p>

    <p>“<em>Sadece</em> soğuk et mi efendim?”</p>

    <p>“Evet, en azından şimdilik onunla başlayalım.”</p>

    <p>“Ama <em>başka bir şey</em> almayacak mısınız efendim?”</p>

    <p>“Ha, tamam. Biraz da ekmek elbet. Ve tereyağı.”</p>

    <p>“Başlangıç çorbası, beyefendi?”</p>

    <p>“Hayır. Çorba istemez.”</p>

    <p>“Peki balık, efendim? Sadece soğuk et mi?”</p>

    <p>“Balık istiyor muyuz Rosemary? Sanmıyorum. Hayır. Balık istemiyoruz.”</p>

    <p>“Belki üstüne tatlı efendim? <em>Sadece</em> soğuk et mi?”</p>

    <p>Gordon yüzündeki anlatımı denetlemekte güçlük çekiyordu. Bu garsondan nefret ettiği kadar hiç kimseden nefret etmediğini düşündü.</p>

    <p>“Başka bir şey istersek sonra söyleriz,” dedi.</p>

    <p>“Peki ne içeceksiniz beyefendi?”</p>

    <p>Gordon bira isteyecekti, ama buna cesareti kalmamıştı. Bu soğuk et meselesinden sonra saygınlığını geri kazanmak zorundaydı.</p>

    <p>“Şarap listesini getirin bana,” dedi düpedüz.</p>

    <p>Üstü sinek pisliğiyle kaplı bir liste daha çıktı ortaya. Bütün şaraplar alınamayacak ölçüde pahalıydı. Bununla birlikte, listenin en üstünde şişesi iki şilin dokuz peniye adı olmayan bir kırmızı şarap vardı. Yazıyı başparmağıyla gösterdi.</p>

    <p>“Bize bir şişe bundan getirin,” dedi.</p>

    <p>Garsonun kaşları gene kalktı. Alaylı bir anlatım takınmaya çalıştı.</p>

    <p>“<em>Bütün</em> bir şişeyi mi içeceksiniz beyefendi? Yarım şişe tercih etmez miydiniz?”</p>

    <p>“Bütün şişe,” dedi Gordon soğuk soğuk.</p>

    <p>Tek bir kibirli hareketle başını eğdi garson, sol omzunu silkti ve dönüp gitti. Gordon buna dayanamadı. Karşısında oturan Rosemary ile göz göze geldi. Şöyle ya da böyle şu garsona haddini bildirmeliydiler! Az sonra garson elindeki ucuz şarap şişesini boynundan tutmuş, biraz da şişeyi ayıp ya da pis bir şeymiş gibilerden güya ceketinin içine saklayarak geldi. Gordon öcünü nasıl alacağını hesaplamıştı. Garson şişeyi çıkarınca, Gordon elini şişeye koydu ve kaşlarını çattı.</p>

    <p>“Kırmızı şarap böyle sunulmaz,” dedi.</p>

    <p>Garson bir an için şaşırdı. “Beyefendi?” dedi.</p>

    <p>“Buz gibi soğuk bu. Şişeyi götürün ve ısıtın.”</p>

    <p>“Peki efendim.”</p>

    <p>Ama aslında tam bir zafer olmadı bu. Garson utanmış görünmedi. Bu şarap da ısıtılmaya değer mi, diye soruyordu kalkık kaşı. Şişeyi ters ters geri götürürken Rosemary ile Gordon’a listedeki en ucuz şarabı söylemek yetmiyormuş gibi ardından da bunca gürültü koparmanın fazla kaçtığını anlatmış oluyordu.</p>

    <p>Et ve salata ceset soğukluğundaydı ve hiç de iyi bir şeye benzemiyordu. Tadı su tadı gibiydi. Ekmek de bayat olmasına karşın nemliydi. Thames’in sazlı suyu her şeye sinmişti anlaşılan. Sonunda şarap açılınca çamur tadında olduğuna şaşırmadılar. Ama sonuçta alkollüydü ve bu harikaydı. Alkolün gırtlaktan geçip mideye indikten sonraki etkisi şaşırtıcıydı. Gordon, birbuçuk bardak içtikten sonra kendini çok daha iyi hissetti. Garson, koluna attığı peçeteyle kapıda alaylı bir sabırla dikilmiş, Gordon’la Rosemary’yi varlığıyla rahatsız etmeye çalışıyordu. Başlangıçta başardı da, ama Gordon’un arkasında kalıyordu ve artık garsonun varlığını neredeyse tümüyle unutmuştu. Cesaretleri yavaş yavaş yerine geldi. Artık daha rahat ve yüksek sesli konuşmaya başladılar.</p>

    <p>“Bak,” dedi Gordon. “O kuğular bizi ta buraya dek izlemişler.”</p>

    <p>Gerçekten de iki kuğu koyu yeşil suyun üzerinde bir aşağı bir yukarı geziyorlardı. O anda güneş yine göründü ve yemek salonu denen kasvetli akvaryuma hoş bir yeşilimsi ışık doldu. Gordon’la Rosemary ansızın ısındılar, kendilerini mutlu hissettiler. Sanki garson orada değilmiş gibi ondan bundan konuşmaya başladılar. Gordon şişeyi aldı ve bardakları doldurdu. Bardakların üzerinden göz göze geldiler. Rosemary ona razı olmuş bir ironiyle bakıyordu. “Senin kadınınım,” diyordu gözleri; “şu işe bak!” Dizleri küçük masanın altında birbirine değiyordu; bir an için Gordon’un dizini kendi bacakları arasında sıktı Rosemary. Gordon’un içinde bir şeyler kalktı; sıcak bir heyecan ve sevecenlik kapladı bedenini. Anımsıyordu! Rosemary onun kızıydı, kadınıydı. Şimdi, sıcak rüzgârsız havada gizli bir yerde yalnız kaldıklarında, Rosemary’nin çıplak bedenini sonunda kendisinin kılacaktı. Evet, bütün sabah boyunca biliyordu bunu, ama nedense bu bilgi gerçek değildi. Şimdi, ancak şimdi kavramıştı bunun doğruluğunu. Söze dökmeye gerek kalmaksızın, bir tür bedensel kesinlikle bir saat içinde kadınının çıplak halde kolları arasında olacağını biliyordu. Orada ılık ışığın aydınlığında, dizleri birbirine değmiş, göz göze otururken, her şeyin şimdiden olup bittiği, isteklerin gerçekleştiği duygusuyla doluydular. Aralarında derin bir bağlılık, yakınlık, gizlilik vardı. Orada saatlerce birbirlerine bakarak ve başka hiç kimse için anlam taşımayan ancak kendileri için büyük anlamı olan önemsiz şeylerden konuşarak oturabilirlerdi. Yirmi dakika kadar oturdular. Gordon garsonu unutmuştu – hatta, o an için bu berbat yemeğin tuzağına düşmüş olduklarını, bu felaketin cebindeki son kuruşunu bile alacağını da unutmuştu. O anda güneş bulutların arkasına geçti, oda yine boz renge büründü, gitme vaktinin geldiğini anladılar.</p>

    <p>“Hesap,” dedi Gordon hafiften dönerek.</p>

    <p>Garson son hakaret fırsatını değerlendirdi:</p>

    <p>“Hesap mı efendim? Ama kahve istemiyor musunuz efendim?”</p>

    <p>“Hayır, kahve istemiyoruz. Hesabı getirin.”</p>

    <p>Garson çekildi ve bir tepsiye katlayıp koyduğu hesap pusulasıyla döndü. Gordon kâğıdı açtı. Altı şilin üç peni – dünyada tam tamına yedi şilin on bir penisi vardı! Elbet hesabın aşağı yukarı ne kadar olacağını biliyordu, ama şimdi gözleriyle görünce müthiş afalladı. Kalktı, elini cebine soktu ve bütün parasını çıkardı. Solgun suratlı genç garson elinde tepsisi, paraya yan gözle baktı; Gordon’un bütün parasının bu olduğunu hemen anladı elbet. Rosemary de kalkmış, Gordon’un yanına gelmişti. Gordon’un kolunu çimdikledi; bu kendi payına düşeni ödemek istediğini dile getirmekteydi. Gordon anlamazdan geldi. Altı şilin üç peni ödedi ve çekilirken döndü, tepsiye bir şilin daha attı. Garson parayı bir an için elinde tarttı, şöyle bir çevirdi ve ağza alınmayacak bir şeyleri örtbas ediyormuş havasıyla ceket cebine attı.</p>

    <p>Otelden çıkarken Gordon bütün cesaretini yitirmiş, umarsız – neredeyse aptallaşmış bir haldeydi. Bütün parası bir çırpıda gitmişti! Bundan korkunç ne olabilirdi! Ah, şu lanet olası yere gelmeselerdi keşke! Şimdi bütün günleri berbat olmuştu – neden, iki tabak soğuk et ve bir şişe çamurlu şarap yüzünden! Şimdi çayını düşünecekti, altı sigarası kalmıştı ve Slough’a ve Tanrı bilir nereye dönmek için otobüs bileti alacaktı; bütün bunlar için sekiz penisi kalmıştı! Kovulmuşlar ve kapı arkalarından çarpılmış duygusuyla çıktılar otelden. Bir an önceki sıcak yakınlığın yerinde yeller esiyordu. Şimdi, dışarı çıktıklarında her şey farklıydı sanki. Kanları ansızın açık havada soğuyuvermişti. Rosemary önden gidiyordu, sinirliydi, konuşmuyordu. Şimdi yapmaya karar verdiği şeyden biraz korkuyordu. Gordon onun güçlü, tatlı ayaklarının hareketini izledi. Ne kadar uzun zamandır istiyordu onun bedenini; ama şimdi vakit saat gelince cesareti kırılmıştı. Rosemary’nin onun olmasını istiyordu, ona <em>sahip olmuş</em> olmak istiyordu, ama bu işin olmuş bitmiş olmasını diliyordu. Şimdi bir çaba gerekiyordu – kendini toparlayıp istekli hale gelmesi kolay olmayacaktı. Gariptir, bir otel faturası nasıl da bütün hevesini yok etmişti. Sabahki o kaygısız havası paramparça olmuştu; onun yerine o nefretlik, boğucu, bildik şey – para kaygısı dönüp gelmişti. Bir dakika içinde sadece sekiz penisi kaldığını kabul etmek zorunda olacaktı; evlerine ulaşmak için Rosemary’den para ödünç alması gerekecekti; bu utanç verici, berbat bir şeydi. Cesaretini ayakta tutan tek şey, damarlarındaki şaraptı. Şarabın sıcaklığı ve sadece sekiz penisinin kalmış olduğu sefil duygusu bedeninde savaşmakta, hiçbiri de bir diğerini yenememekteydi.</p>

    <p>Yavaş yürüyorlardı, ama az sonra nehirden uzaklaştılar, yüksek bir yere geldiler. İkisi de söyleyecek bir şeyler arıyor, ama kimsenin aklına bir şey gelmiyordu. Gordon Rosemary’ye yetişti, elini tuttu ve parmaklarını kendisininkine geçirdi. Böyle daha iyi hissettiler kendilerini. Ama Gordon’un yüreği acıyla vuruyordu, bağırsakları büzülmüştü. Acaba Rosemary de aynı şeyleri mi hissediyordu.</p>

    <p>“Çevrede tek kul yok,” dedi Rosemary sonunda.</p>

    <p>“Güneşli bir pazar ikindisi. Hepsi de fırında etlerini yiyip Yorkshire’larını içtikten sonra <em>zambaklarının</em> gölgesinde uyumaktalar.”</p>

    <p>Bir sessizlik daha oldu. Elli metre kadar daha yürüdüler. Gordon sesini güçlükle denetleyerek, bir iki sözcük etmeyi başardı:</p>

    <p>“Hava olağanüstü sıcak. Yer bulsak da, biraz otursak.”</p>

    <p>“Evet, peki. Nasıl istersen.”</p>

    <p>Derken yolun solunda ağaç ve çalılıklarla kaplı küçük bir koruya geldiler. Çıplak ağaçların altında hiçbir bitki yoktu, koru ölü ve bomboş görünüyordu. Ama korunun köşesinde, ta ilerde, birbirine dolaşmış çakaleriği ya da başka meyve ağaççıklarından oluşan bir bölüm, çalılıklar arasında dikenli tel gerili bir boşluk vardı. Gordon teli kaldırdı, Rosemary çabucak altından geçti. Yüreği gene hopladı Gordon’un. Ne kadar da güçlü ve çevikti Rosemary! Ne var ki, onun peşinden gitmek üzere telden atlarken cebindeki sekiz peni –altı penilik bir para ve iki peni– şıngırdadı, bir kez daha cesareti kırıldı.</p>

    <p>Çalılıklara vardıklarında orada doğal bir kameriye oluştuğunu gördüler. Üç tarafı yapraksız ama sımsıkı birbirine geçmiş dikenli bitkilerle çevrilmişti, diğer tarafından tepenin aşağısı, uçsuz bucaksız sürülmüş, ekilmemiş tarlalar görünüyordu. Aşağıda alçak tavanlı bir kulübe vardı, bir çocuğun oynaması için yapılmışçasına küçüktü, bacasından duman tütmüyordu. Çevrede tek bir yaratık hışırtısı yoktu. İnsan daha fazla yalnız olamazdı. Yerler, ağaçların altında biten o yosunsu otlarla kaplıydı.</p>

    <p>“Yere yayacak bir şey getirseydik,” dedi Gordon. Yere diz çöktü.</p>

    <p>“Fark etmez. Yer hayli kuru.”</p>

    <p>Gordon onu yere, yanına çekti, öptü, şapkasını çıkardı, göğüs göğüse uzandılar, yüzünün her yerini öpüyordu. Rosemary Gordon’un altında uzanmış yanıt vermekten çok boyun eğiyordu. Gordon’un eli göğüslerini aradığında da karşı koymadı. Ama yüreğinin derinliklerinde hâlâ korku vardı. Yapacaktı ama – evet, evet! Üstü kapalı sözünü tutacaktı, geri çekilmeyecekti; ama yine de korkuyordu. Gordon’un yüreğinde de hafiften bir isteksizlik vardı. Şu anda onu ne kadar az istediğini düşünmek hevesini kaçırıyordu. Para meselesi hâlâ sinirlerini bozmaktaydı. Cebinde sadece sekiz penisi olan ve sürekli onu düşünen biri nasıl sevişebilir? Öte yanda, bir tarafı onu istiyordu. Evet evet, onsuz yapamazdı. Gerçekten birbirlerinin âşığı olduklarında hayat bambaşka olacaktı. Uzun süre Rosemary’nin göğüsleri üzerinde kaldı, kızın başı yana dönüktü, Gordon’un yüzü onun boynuna ve saçlarına gömülüydü, başka bir girişimde bulunmuyordu.</p>

    <p>Derken güneş yine göründü. Gökyüzünde alçalmaktaydı. Ilık ışıklar gökyüzünde bir tabaka delinmişçesine üzerlerine dökülmekteydi. Güneş bulutların ardındayken otların üzerinde yatmak üşütüyordu aslında; ama şimdi neredeyse yaz sıcağına kavuşmuşlardı. İkisi de kalkıp sevinçlerini dile getirdiler.</p>

    <p>“Ah, Gordon, bak! Güneş nasıl her şeyi aydınlatıyor!”</p>

    <p>Bulutlar genişleyip dağıldıkça sarı ışık demeti vadiye yayılıyor, yolundaki her şeyi pırıl pırıl yapıyordu. Donuk yeşil otlar ansızın zümrüt gibi parladı. Aşağıdaki boş kulübe sıcak renklere büründü, taşları morumsu mavi, tuğlaları kiraz kırmızısıydı şimdi. Sadece kuşların ötmemesi kış olduğunu anımsatıyordu. Gordon kolunu Rosemary’ye doladı ve onu sertçe kendisine çekti. Yanak yanağa oturdular, aşağıya baktılar. Gordon döndü, onu öptü.</p>

    <p>“Beni beğeniyorsun, değil mi?”</p>

    <p>“Sana hayranım, aptal.”</p>

    <p>“Ve bana karşı iyi davranacaksın, değil mi?”</p>

    <p>“İyi davranmak ne?”</p>

    <p>“İstediğimi yapmama izin vereceksin.”</p>

    <p>“Evet, sanırım.”</p>

    <p>“Ne istersem, her şeyi?”</p>

    <p>“Tamam, peki, her şeyi.”</p>

    <p>Gordon kızı otlara yatırdı. Şimdi çok farklıydı. Güneşin sıcaklığı kemiklerine işlemişti sanki. “Giysilerini çıkar, canımın içi,” diye fısıldadı. Rosemary söyleneni hemen yaptı. Ondan utanmıyordu. Ayrıca öyle sıcaktı ve burası öyle tenhaydı ki, ne kadar soyunduğun fark etmezdi. Giysileri yaydılar ve kızın uzanması için bir yatak oluşturdular. Rosemary ellerini başının altına koydu, gözlerini kapadı, her şeyi ölçüp biçmiş ve içi rahat olarak bu işi yapıyormuşçasına hafiften gülümseyerek sırtüstü, çıplak yatıyordu. Uzun süre dizleri üzerinde onun bedenine baktı Gordon. Güzelliği onu şaşırttı. Çıplak haliyle giyinik olduğundan çok daha genç görünüyordu. Başını arkaya atmıştı, gözleri kapalıydı, yüzü neredeyse çocuksu görünüyordu. Gordon daha da yaklaştı. Cebindeki paralar gene şıngırdadı. Sadece sekiz peni kalmıştı! Başına gelecek vardı. Ama şimdi bunu düşünmeyecekti. Haydi, yap şu işi, önemli olan bu, yap ve geleceği boş ver! Kolunu Rosemary’nin altından doladı ve kendi bedenini onunkinin üzerine bıraktı.</p>

    <p>“Şimdi – olabilir mi?”</p>

    <p>“Evet. Peki.”</p>

    <p>“Korkmuyor musun?”</p>

    <p>“Hayır.”</p>

    <p>“Elimden geldiğince nazik davranacağım.”</p>

    <p>“Fark etmez.”</p>

    <p>Bir an sonra:</p>

    <p>“Ah, Gordon, hayır! Hayır, hayır, hayır!”</p>

    <p>“Ne? Ne oldu?”</p>

    <p>“Hayır Gordon, hayır! Olmaz! <em>Hayır</em>!”</p>

    <p>Rosemary ellerini onun göğsüne dayadı ve şiddetle geri itti. Rosemary’nin yüzü uzakta gibiydi, neredeyse düşmansı bir korku yansıtıyordu. Böyle bir anda onu itmesi korkunç bir duyguydu. Başından aşağı kaynar sular inmişti. Çabucak giysilerini düzelterek yana yattı, bütün cesareti kırılmıştı.</p>

    <p>“Ne oldu? Ne var?”</p>

    <p>“Ah, Gordon! Sandım ki – ah, canım benim!”</p>

    <p>Rosemary koluyla yüzünü kapadı, utanmış bir halde diğer tarafa, ona sırtını döndü.</p>

    <p>“Ne oldu?” diye yineledi Gordon.</p>

    <p>“Nasıl bu kadar <em>düşüncesiz</em> olabilirsin?”</p>

    <p>“Nasıl düşüncesiz – anlamadım?”</p>

    <p>“Ah, ne demek istediğimi biliyorsun yani!”</p>

    <p>Birden yüreğine bir şey oturdu. Rosemary’nin ne demek istediğini biliyordu; ama şu ana dek aklına bile gelmemişti. Ve elbet – tabii– bunu düşünmüş olmalıydı. Ayağa kalktı, ona arkasını döndü. Ansızın bu işi daha ileri götüremeyeceği kafasına dank etmişti. Bir pazar öğle sonrasında – hem de kışın ortasında, ıslak otlar üzerinde! Olamaz! Bir dakika önce öylesine doğal, öylesine normal görünmüştü ki; şimdi pis ve çirkin bir şey oluvermişti.</p>

    <p>“<em>Bunu</em> beklemiyordum,” dedi acı acı.</p>

    <p>“Ama elimde değil ki Gordon! Sende bulunmalıydı – yani...”</p>

    <p>“O tür şeyleri ezbere bildiğimi sanmıyorsun, değil mi?”</p>

    <p>“Ama başka ne yapabiliriz? Bebeğim olmamalı, öyle değil mi?”</p>

    <p>“Şansını denerdin.”</p>

    <p>“Ah, Gordon, ne huysuz bir adamsın!”</p>

    <p>Rosemary yatmış ona bakıyordu, yüzü gergindi, çıplak olduğunu bile unutacak kadar etki altında kalmıştı. Gordon’un hayal kırıklığı öfkeye dönüştü. İşte, gördün mü! Gene para! Hayatının en gizli davranışında bile ondan kaçamıyorsun; para uğruna Allah’ın belası pis bir önlem, her şeyi mahvediyor. Para para, daima para! Gerdek yatağında bile para-tanrısının parmağı işe burnunu sokuyor! En iyi gününde, en kötü gününde, para karşında... Gordon elleri cebinde bir iki adımlık volta attı.</p>

    <p>“Yine para, gördün mü!” dedi. “Böyle bir anda bile para bütün gücüyle tepemize dikilip her şeyi berbat ediyor. Yapayalnızken, her yerden millerce uzaktayken, bizi görecek bir Tanrı kulu yokken...”</p>

    <p>“Bu işle <em>paranın</em> ne ilgisi var?”</p>

    <p>“Para sorunu olmasaydı, bebeğin olacak diye tasalanmak aklının ucundan geçemezdi. O sorun olmasaydı, bebeği <em>isterdin</em> pekâlâ. Bebeğim <em>olmamalı</em>, diyorsun. Ne demek <em>olmamalı</em>? Buna kalkışamazsın, çünkü işini kaybedersin, benim de param olmadığına göre hepimiz açlıktan ölürüz. Bu doğum kontrolü meselesi! Bizi sindirmek için buldukları yollardan biri doğum kontrolü. Sense anlaşılan bu tuzağa kuzu kuzu düşmek istiyorsun.”</p>

    <p>“Ama ne yapabilirim, Gordon? Ne yapabilirim?”</p>

    <p>O anda güneş bulutların ardında yitti. Hava hissedilir ölçüde soğumuştu. Sonuçta garip bir manzara vardı – çimenlerin üzerine yatmış çıplak bir kadın ve elleri cebinde üzgün üzgün dikilmiş giyinik bir adam. Orada böyle yata yata soğuktan ölecekti Rosemary. Her şey baştan sona saçmaydı, yakışıksızdı.</p>

    <p>“Ama başka ne yapabilirim?” diye yineledi Rosemary.</p>

    <p>“Bence giyinmekle işe başlayabilirsin,” dedi Gordon soğuk soğuk.</p>

    <p>Bunu sadece öfkeden söylemişti; ama sonucu Rosemary’yi öyle utandırdı ki, Gordon ona sırtını dönmek zorunda kaldı. Birkaç dakika içinde giyindi. Ayakkabılarını bağlamak üzere diz çöktüğünde, Gordon onun bir iki kez burnunu çektiğini duydu. Rosemary ağladı ağlayacak bir durumdaydı, kendini tutmaya çabalıyordu. Gordon müthiş utandı. Onun yanında diz çökmek, kollarını boynuna dolayıp ondan özür dilemek isterdi. Ama hiçbir şey yapamadı; olanlar onu beceriksiz, garip bir hale sokmuştu. En saçma bir iki söz için bile sesini denetlemekte güçlük çekiyordu.</p>

    <p>“Hazır mısın?” dedi ifadesiz bir ses tonuyla.</p>

    <p>“Evet.”</p>

    <p>Tek sözcük etmeden yola döndüler, dikenli telden geçtiler ve bayır aşağı inmeye başladılar. Güneşin önünden yeni bulutlar geçmekteydi. Hava soğuyordu. Bir saat sonra alacakaranlık basacaktı. Bayırın dibine vardılar ve Ravenscroft Oteli’ni, felaketlerini hazırlayan sahneyi gördüler.</p>

    <p>“Nereye gidiyoruz?” dedi Rosemary kısık, titrek sesiyle.</p>

    <p>“Slough’a dönüyoruz herhalde. Köprüyü geçelim de yön tabelalarına bakalım.”</p>

    <p>Birkaç mil daha yürüdüler, yine pek konuşmadılar. Rosemary hem perişan olmuş, hem utanmıştı. Birkaç kez koluna girme amacıyla Gordon’a yanaştı, ama Gordon kenara çekildi; bu durumda aralarında nerdeyse yol genişliği kadar uzaklıkla yan yana yürüdüler. Rosemary Gordon’u ölesiye kırdığını düşünüyordu. Bunun nedeni Gordon’un hayal kırıklığına uğraması, onu en kritik anda iterek kendinden uzaklaştırması diye düşünüyordu, bu yüzden Gordon kızmıştı; şu kadarcık fırsat verseydi, özür dileyecekti Rosemary. Öte yanda Gordon, bu konuyu neredeyse hiç düşünmüyordu. Aklı bu tür şeylerden uzaklaşmıştı. Şimdi onu asıl rahatsız eden para meselesi – cebinde sekiz peni bulunmasıydı. Az sonra bunu itiraf etmek zorunda kalacaktı. Farnham’dan Slough’a otobüs biletleri, Slough’da çay, sonra sigara, sonra yine otobüs bileti ve belki Londra’ya döndüklerinde bir yemek daha vardı sırada; ve bütün bu işler için sadece sekiz peni bulunuyordu cebinde! Sonuçta Rosemary’den para ödünç alacaktı. İşte bu öyle aşağılatıcı bir durumdu ki. Az önce tartışmakta olduğun birinden para ödünç almak kadar berbat bir şey yoktu. Bütün o güzel davranışları anlamsız kalacaktı! Az önce Rosemary’ye nutuk çeken, üstün havaları takınan, kız prezervatife sığındı diye şaşırıp kalan adam, şimdi dönüp ondan para isteyecekti. Ama işte, görüyorsunuz, para neler yaptırıyor. Paranın ya da parasızlığın berbat edemeyeceği davranış yoktur.</p>

    <p>Saat dört buçuğa geldiğinde hava neredeyse kapkaranlık olmuştu. Arada bir geçen otomobillerin sarı ışıklarıyla köy evlerinin pencere çatlaklarından gelen ışıklar dışında aydınlatma olmadığından sisten görünmeyen yollarda tökezleyerek ilerliyorlardı. Hava da iyice soğuyordu, yine de dört mil kadar yürüdüler, hareket onları ısıttı. Artık konuşmamak olanaksızdı. Şimdi daha kolay konuşmaya, azar azar birbirlerine yaklaşmaya başladılar. Rosemary Gordon’un koluna girdi. Derken onu durdurdu, yüz yüze gelecekleri şekilde döndürdü.</p>

    <p>“Gordon, <em>niçin</em> bana kötü davranıyorsun?”</p>

    <p>“Nasıl kötü?”</p>

    <p>“Bütün bu yolu tek söz etmeden yürüdük!”</p>

    <p>“Şey...”</p>

    <p>“Az önce olanlar için bana hâlâ kızgın mısın?”</p>

    <p>“Hayır. Hiçbir zaman sana kızmadım. Kabahat <em>sende</em> değil.”</p>

    <p>Rosemary başını kaldırıp ona baktı, karanlıkta yüzündeki anlatımı çözmeye çalıştı. Gordon kızı kendine çekti, Rosemary ise anlaşılan bunu beklediğinden başını arkaya eğdi, Gordon da onu öptü. Rosemary büyük bir arzuyla ona sarılmıştı, bedeni onunkine yaslanmış erimekteydi.</p>

    <p>“Gordon, beni seviyorsun, değil mi?”</p>

    <p>“Elbette seviyorum.”</p>

    <p>“İşler ters gitti. Elimde değildi. Ansızın korktum.”</p>

    <p>Rosemary bedeninin tüm ağırlığını Gordon’unkine vermiş, başını göğsüne yaslamıştı. Gordon Rosemary’ nin kalp atışlarını duyuyordu. Sanki bir karara varmak üzereymişçesine şiddetle atıyordu.</p>

    <p>“Umurumda değil,” dedi Rosemary, yüzü Gordon’un ceketine gömülüydü.</p>

    <p>“Ne umurunda değil?”</p>

    <p>“Bebek. Tehlikeyi göze alacağım. Bana istediğini yapabilirsin.”</p>

    <p>Bu teslimiyetçi sözler üzerine Gordon’un içinde zayıf bir arzu uyandı ve çabucak söndü. Bunu neden söylediğini biliyordu. Şu anda gerçekten sevişmek istediğinden değildi. Bu sadece onu sevdiğini ve hayal kırıklığına uğratmaktansa büyük bir tehlikeyi göze alacağını dile getiren cömert bir dürtünün sözlere dökülmesiydi.</p>

    <p>“Şimdi mi?” dedi Gordon.</p>

    <p>“Evet, istersen.”</p>

    <p>Gordon düşündü. Rosemary’nin onun olmasını öylesine çok istiyordu ki! Ama soğuk hava üstlerine akıyordu. Çalılıkların ardındaki uzun otlar ıslak ve soğuk olsa gerekti. Yeri ve zamanı değildi. Hem zaten, sekiz peni meselesi aklını hâlâ kurcalıyordu. Artık sevişme havasında değildi.</p>

    <p>“Yapamam,” dedi sonunda.</p>

    <p>“Yapamaz mısın! Ama Gordon! Sandım ki...”</p>

    <p>“Biliyorum. Ama şimdi her şey değişti.”</p>

    <p>“Hâlâ kızgın mısın?”</p>

    <p>“Evet, bir bakıma.”</p>

    <p>“Neden?”</p>

    <p>Gordon Rosemary’yi biraz iterek kendinden uzaklaştırdı. Açıklamayı ha şimdi yapmıştı ha sonra. Yine de öylesine utanıyordu ki, şu sözleri ancak mırıldanabildi:</p>

    <p>“Sana korkunç bir şey söyleyeceğim. Yol boyunca içimi kemiren bir şey.”</p>

    <p>“Nedir?”</p>

    <p>“Şudur. Bana biraz borç verir misin? Tam anlamıyla tamtakır kaldım. Bugüne yetecek kadar param vardı, ama o felaket yemek parası her şeyi altüst etti. Sadece sekiz penim kaldı.”</p>

    <p>Rosemary şaşırmıştı. Gordon’un kollarından sıyrıldı.</p>

    <p>“Sadece sekiz peni kaldı! Sen <em>ne</em> diyorsun? Sekiz penin kalmışsa ne olmuş?”</p>

    <p>“Senden borç almak zorunda kalacağım demiyor muyum sana? Kendi otobüs biletini, benimkini, kendi çayını ve Tanrı bilir daha nelerin parasını ödeyeceksin. Üstelik seni ben davet etmişim. Paraları benim çekmem gerek, sen benim konuğumsun. Berbat bir durum.”</p>

    <p>“Senin <em>konuğun</em>! Ah, Gordon! Seni baştan beri <em>bu</em> mu yiyip bitiriyordu?”</p>

    <p>“Evet.”</p>

    <p>“Sen bir bebeksin Gordon! Böyle bir şey için nasıl kendini yersin? Ben sana para vermek istemiyormuşum sanki! Birlikte çıktığımızda kendi payıma düşenleri ben ödeyeceğim demiyor muyum hep?”</p>

    <p>“Diyorsun, ama senin ödemeni asla istemiyorum. Geçen akşam konuştuk bunu.”</p>

    <p>“Ah, ne kadar saçma, ne kadar saçmasın! Parasızlık utanılacak bir şey mi yani?”</p>

    <p>“Elbette! Hayatta utanılacak tek şey o.”</p>

    <p>“Peki bunun sevişmemizle ne ilgisi var, anlamadım? Seni anlamıyorum. Önce istiyorsun, sonra istemiyorsun. Paranın bununla ne ilgisi var?”</p>

    <p>“Çok ilgisi var.”</p>

    <p>Gordon kolunu ona doladı ve bayır aşağı yürümeye koyuldular. Rosemary hiçbir zaman anlamayacaktı. Ne olursa olsun Gordon’un açıklaması gerekiyordu.</p>

    <p>“Anlamıyor musun, insanın cebinde parası yoksa, tam bir insan değildir – yani kendini insan olarak <em>kabul</em> etmez.”</p>

    <p>“Anlamıyorum. Bence bu ahmaklık.”</p>

    <p>“Seninle sevişmek istemiyor değilim. İstiyorum. Ama cebimde sadece sekiz peni varken sevişemem, diyorum sana. Hele sen topu topu sekiz penim olduğunu bilirken... Yapamam. Fiziksel olarak olanaksız.”</p>

    <p>“Ama niçin? Niçin?”</p>

    <p>“Bunun yanıtını Lemprière’de bulursun,” dedi dalgın dalgın.</p>

    <p>Konu kapanmış oldu. Artık paradan konuşmadılar. İkinci kez müthiş kötü davranmıştı, üstelik Rosemary hatanın kendisinde olduğunu hissediyordu – Gordon bu duyguyu vermişti ona. Yürümeyi sürdürdüler, Rosemary Gordon’u anlamıyordu; öte yandan yaptığı her şeyi bağışlıyordu. Şu anda Farnham Common’a varmışlardı, dört yol ağzında biraz bekledikten sonra Slough’a giden otobüse bindiler. Karanlıkta otobüs yaklaştı, Rosemary Gordon’un elini tuttu ve bir kadının onun parasını çekmesinden herkes içinde utanmasın, bileti kendi alsın diye iki buçuk şilinlik bir para sıkıştırdı.</p>

    <p>Gordon’a kalsa, Slough’a yürür, bilet parasını başka şeye saklardı, ama Rosemary’nin bunu kabul etmeyeceğini biliyordu. Slough’da da doğrudan trene binip Londra’ya dönmekten yanaydı, ama Rosemary çayını içmeden bir yere gitmeyeceğini söyledi, bu durumda, istasyona yakın büyük, kasvetli, havadar bir otele girdiler. Yanında minik sandviçler ve cam macunundan küçük topları andıran kekle birlikte çay adam başına iki şilindi. Gordon’un kendi parasını Rosemary’nin çekmesine izin vermesi tam bir işkence oldu. Suratını astı, bir şey yemedi, sonra fısıltılı bir tartışmadan sonra, kendi sekiz penisini çay parasına katkı olarak ortaya koymayı kabul ettirdi.</p>

    <p>Londra’ya dönüş trenine bindiklerinde saat yediydi. Tren haki renkli şortlar giymiş yorgun yürüyüşçülerle doluydu. Rosemary ile Gordon pek konuşmadılar. Bitişik nizam oturdular, Rosemary kolunu onunkine dolamış, Gordon’un eliyle oynuyor, Gordon ise pencereden dışarı bakıyordu. Vagondakiler onlara bakıyor, ne konuda kavga ettiklerini merak ediyorlardı. Gordon lambaların oluşturduğu yıldızlarla dolu karanlığın akıp gitmesini izledi. Dört gözle beklediği gün sona ermişti. Şimdi Willowbed Sokağı’na dönüyordu, meteliksiz bir hafta başlıyordu. Bütün bir hafta bir mucize olmazsa, tek bir sigara bile alamayacaktı. Ne büyük aptallık etmişti! Rosemary ona kızmamıştı. Elini onunkine bastırarak onu sevdiğini anlatmaya çalışıyordu. Gordon’un solgun mutsuz yüzü azıcık diğer tarafa dönüktü, eski ceketi ve bakımsız fare renkli saçları fazla uzamıştı, berber istiyordu – bunlar Rosemary’nin yüreğini müthiş bir acıma duygusuyla doldurdu. Her şey yolunda gitseydi ona bu kadar sevecen yaklaşmazdı belki, çünkü kadınsı duygularıyla Gordon’un mutsuz olduğunu ve hayatındaki güçlüklerle boğuştuğunu anlamıştı.</p>

    <p>“Beni eve bırakacaksın, değil mi?” dedi Paddington’ da trenden indiklerinde.</p>

    <p>“Yürümeyi kabul edersen evet. Bilet param yok.”</p>

    <p>“N’olur <em>ben</em> vereyim bilet parasını. Ama yok! Verdirmezsin. Peki sen eve nasıl gideceksin?”</p>

    <p>“Yürüyeceğim. Yolu biliyorum. Pek uzak sayılmaz.”</p>

    <p>“Bütün o yolu yürümene dayanamam. Çok yorgun görünüyorsun. Lütfen bir iyilik et ve bilet paranı vermeme izin ver. <em>N’olur</em>!”</p>

    <p>“Olmaz. Yeterince verdin zaten.”</p>

    <p>“Ah Tanrım! Ne ahmaksın!”</p>

    <p>Metronun girişinde durdular. Gordon Rosemary’nin elini tuttu. “Sanıyorum şimdilik veda edeceğiz,” dedi.</p>

    <p>“Hoşçakal, Gordoncuğum. Beni gezdirdiğin için çok teşekkür ederim. Bu sabah çok eğlendik.”</p>

    <p>“Ah, bu sabah! Sabah farklıydı.” Aklı yollarda yalnız oldukları, cebinde hâlâ parasının bulunduğu saatlere kaydı. Büyük bir suçluluk duygusuna kapıldı. Genelde kötü davranmıştı. Rosemary’nin elini biraz daha kuvvetli sıktı. “Bana kızgın değilsin, ha?”</p>

    <p>“Hayır, elbette değilim.”</p>

    <p>“Sana kötü davranmak istemezdim. Mesele paraydı. Her zaman için paradır.”</p>

    <p>“Boş ver, bir daha sefere daha iyi olacak. Daha iyi bir yere gideceğiz. Hafta sonunu geçirmek üzere Brighton’a falan gideriz.”</p>

    <p>“Belki, param olduğunda. Bana yazacaksın değil mi?”</p>

    <p>“Evet.”</p>

    <p>“Mektupların beni ayakta tutan tek şey. Ne zaman yazacağını söyle de bekleyeceğim bir şey olsun.”</p>

    <p>“Yarın akşam yazarım, salı günü postalarım. Sen de salı akşam postasıyla alırsın.”</p>

    <p>“Peki, hoşça kal Rosemaryciğim.”</p>

    <p>“Hoşça kal Gordon, sevgilim.”</p>

    <p>Gordon onu bilet gişesinde bıraktı. Yirmi metre kadar ilerlemişti ki, kolunda bir el hissetti. Ansızın döndü. Rosemary’ydi. Ceketinin cebine tütüncüden aldığı yirmilik bir paket Gold Flake tıktı ve Gordon’un karşı durmasına meydan vermeden koşarak metroya girdi.</p>

    <p>Gordon, Marylebone çöpleri arasından sonra da Regent’s Park’tan geçerek eve yollandı. Günün son saatleriydi. Caddeler karanlık ve tenhaydı, insanlar, garip, tembel pazar akşamı duygularıyla bir iş günündekinden daha yorgundular. Hava da çok soğuktu. Gece inince rüzgâr çıktı. <em>Sertçe savuruyor ürküten rüzgâr</em>. On iki ya da on beş mil kadar yürüdüğünden ayakları acıyordu Gordon’un, ayrıca karnı da açtı. Bütün gün çok az bir şey yemişti. Sabahleyin doğru dürüst kahvaltı yapmadan aceleyle çıkmıştı, Ravenscroft Oteli’ndeki yemek de insana pek yarayacak bir şey değildi; o saatten beri ağzına katı yiyecek girmemişti. Öte yandan eve gidince de bir şeyler bulma umudu yoktu. Wisbeach Ana’ya bütün gün bulunmayacağını söylemişti.</p>

    <p>Hampstead Sokağı’na vardığında, arabaların geçmesi için köşede beklemesi gerekti. Burada bile parlayan lambalara ve kuyumcu vitrinlerinin pırıltısına karşın her şey karanlık ve üzgün görünüyordu. Sert rüzgâr ince giysilerini deliyor, onu ürpertiyordu. <em>Sertçe savuruyor ürküten rüzgâr / Daha yeni soyunmuş eğilen kavakları.</em> O şiiri bitirmişti, sadece son iki dizesi kalmıştı. Bu sabahki saatleri düşündü – bomboş sisli sokaklar, özgürlük ve serüven duygusu, dilediğin gibi dolaşabileceğin koskoca kırların ve bütün bir günün senin olmasının verdiği harika duygu... Para sayesinde olmuştu bu elbet. Yedi şilin on bir peni vardı cebinde bu sabah. Para-tanrısına karşı kısa süreli bir zafer kazanmıştı; bir sabah süren bir durum değişikliği, başka bir dünyada yaşayış, Ashtaroth ormanlarında minik bir tatil. Ama bu tür şeyler hep kısa sürer. Paran gider, onunla birlikte özgürlüğün de gider. <em>Sarkan deriyi sünnet edin, dedi Efendimiz.</em> Sonra sürüne sürüne, koklaya koklaya yaşamaya dön.</p>

    <p>Bir sıra otomobil daha geldi geçti. Özellikle biri dikkatini çekti, uzun ince bir şeydi, mavi ve gümüşi pırıltılı bir kırlangıç kadar güzeldi; bin altın etse gerek, diye düşündü. Maviler giymiş bir sürücü oturuyordu direksiyonda, dimdikti, kımıltısızdı, asık suratlı bir heykele benziyordu. Arkada, pembe ışıklı iç mekânda, ikisi delikanlı ikisi kız olmak üzere dört şık genç sigara içmekte ve gülmekteydiler. İnce tavşan suratlarına göz attı; asla sahtesi yapılamayacak olan o garip içsel pırıltıyla, paranın ışıltısının yumuşak sıcaklığıyla aydınlanmış esritici pembelikteki, pürüzsüz yüzlere baktı.</p>

    <p>Karşıya geçti. Bu akşam yemek yoktu. Ancak, şükürler olsun, lambada hâlâ gaz vardı; eve döndüğünde gizlice bir fincan çay içecekti. O anda kendisini ve hayatını gizli saklılıktan uzak bir durumda gözünün önüne getirdi. Her gece aynıydı – o soğuk ıssız yatak odası, hiçbir zaman ilerlemeyen bir şiirin yağlı, pis sayfalarına dönüş. Çıkmaz sokaktı bu. <em>Londra Sefaları</em>’nı asla bitiremeyecekti, Rosemary ile asla evlenemeyecekti, hayatını asla düzene koyamayacaktı. Sadece ailesinin diğer üyeleri gibi savrulup batacak, savrulup batacaktı; ama onlardan da kötü olacaktı; şimdilik belli belirsiz gözünün önüne getirebildiği korkunç bir yerin dibine batacaktı. Paraya karşı savaş ilan ettiğinde seçmişti bunu. Ya para-tanrısına hizmet edersin ya da dibi boylarsın; başka kural yok.</p>

    <p>Aşağılardan bir şey, taş sokağı titretti. Metro, yeryüzünün orta yerinden kayıp gidiyordu. İmgeleminde bir Londra vardı, bir Batı dünyası vardı; para tahtının etrafında var gücüyle çalışan, sürünen yüz milyon köle görüyordu. Toprak sürülüyor, gemiler seyrediyor, madenciler yeraltındaki ıslak tünellerde ter döküyor, memurlar patronları ciğerlerini sökmesin diye sekiz on beş trenine yetişmek için koşturuyorlardı. Bunlar karılarıyla yataklarında yatarken bile titriyor ve itaat ediyorlardı. Kime itaat? Para papazlığına, dünyanın pembe suratlı efendilerine. Üstteki kabuk tabakasına. Bin altınlık otomobillerde ne yaptıklarını bilmeyen cila parlaklığında genç tavşanlara, adalet mahkemesi avukatları ve çıtkırıldım Nancy erkeklere, bankerlere, gazete üstatlarına, dört cinsten romancılara, Amerikan boksörlerine, bayan pilotlara, film yıldızlarına, piskoposlara, ünlü ozanlara ve Chicago gorillerine.</p>

    <p>Bir elli metre daha yürüdükten sonra şiirinin son kıtasının kafiyesi geldi aklına. Şiiri içinden tekrarlayarak eve doğru yürüdü:</p>

    <blockquote>
      <div>
        <span>Sertçe savuruyor ürküten rüzgâr</span> <span>Daha yeni soyunmuş eğilen kavakları</span> <span>Ve bacaların kara şeritleri,</span> <span>Aşağı dönüyor; havanın kamçıları</span> <span>Dövüyor onları</span> <span class="quatrain">Yırtık posterler titreşiyor</span> <span>Tramvay gümbürtüleri ve at nallarının tıkırtısı</span> <span>İstasyona koşan memurlar</span> <span>Doğudaki damlara bakar titreyerek</span> <span>Kara kara düşünür her biri, “İşte kış geldi!</span> <span>Tanrım, n’olur bu yıl da işimi koru!”</span> <span>Soğuk iliklerine işler,</span> <span>Bağırsaklarına girer buzdan bir ok gibi,</span> <span class="quatrain">Kara kara düşünür hepsi kirayı, ücreti, pasoyu,</span> <span>Sigortayı, kömürü, işçi ücretlerini,</span> <span>Çizme, okul taksit masraflarını</span> <span>Drage malı ikiz yataklarında özlerken uykuyu</span> <span class="quatrain">Çünkü güzel yaz günlerinde</span> <span>Sattık bedenlerimizi Ashtaroth Ormanı’nda,</span> <span>Pişmanız şimdi ayazı yediğimizde</span> <span>Büyük Tanrı, diz çökeriz şimdi önünde,</span> <span class="quatrain">Varın yokun tanrısı, para-tanrısı,</span> <span>O yönetir eli, beyni, damardaki kanı</span> <span>O verir rüzgârı kesen tavanı çatıyı</span> <span>Ve verirken alır yine yoku varı;</span> <span class="quatrain">Kıskanç özenlerle gözetle bizi</span> <span>Bil düşümüzü, düşüncemizi, gizimizi,</span> <span>Söylet, konuştur, giydir bizi,</span> <span>Günümüz nasıl geçecek, emret haydi;</span> <span class="quatrain">Öfkemizi bastır, umudumuzu neşterle,</span> <span>Hayatımızı satın al, oyuncak bebekle, trenle</span> <span>Yiten inançları, bağra basılan hakaretleri</span> <span>Susturulmuş sevinçleri öv takdirlerle</span> <span class="quatrain">Ozanın dehasını vur zincirlere</span> <span>Vur zinciri işçinin gücüne, askerin şerefine</span> <span>Yay o dümdüz, ara bozan kalkanını</span> <span>Âşıkla gelininin arasına.</span>
      </div>
    </blockquote>
  </div>
</body>
</html>
