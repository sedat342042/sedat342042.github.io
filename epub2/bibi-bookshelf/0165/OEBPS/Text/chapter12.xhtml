<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aspidistra</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter12">
  <div class="chapter-begin html5_section">
    <div class="html5_header">
      <h1>XII</h1>
    </div>

    <p>Ravelston nikâh dairesinin kapısında onlara veda etmek istedi ama asla bırakmadılar, onu birlikte yemek yemeye sürüklediler. Modigliani’de değil ama. İki buçuk şiline dört çeşit yemek yenebilen o güzel küçük Soho lokantalarından birine gittiler. Sucuk-ekmek, tereyağı, kızarmış pisibalığı, bir de <em>entrecôte aux pommes frites</em> ile biraz sulu bir krem karamel yediler; ayrıca şişesi üç şilin altı peniye bir şişe Médoc Supérieur içtiler.</p>

    <p>Yalnızca Ravelston geldi nikâha. Diğer tanık, nikâh dairesinin kapısında buldukları bir profesyonel tanıktı, zavallı, zayıf, dişsiz bir yaratıktı, ona da iki buçuk şilin verdiler. Julia işinden izin alamamıştı, Gordon ile Rosemary de uzun ve dikkatli hazırlanmış yalanlarla bir gün izin alabildiler. Ravelston ve Julia dışında kimse bilmiyordu evlendiklerini. Rosemary bir iki ay daha çalışmayı sürdürecekti. Özellikle de hiçbiri düğün armağanı alacak durumda olmayan sayısız kardeşinin hatırına her şey olup bitinceye dek evlendiğini gizlemeyi yeğlemişti. Gordon’a kalsa bu işi daha olağan bir şekilde yapardı. Hatta kilisede evlenmeyi bile istemişti. Ama Rosemary onu vazgeçirdi.</p>

    <p>Gordon işe başlayalı iki ay oluyordu. Haftada dört sterlin on şilin alıyordu. Rosemary işi bıraktığında ucu ucuna geçineceklerdi, ama seneye ücretinin artacağı umudu vardı. Bebeğin doğumu için Rosemary’nin ailesinden biraz yardım isteyeceklerdi elbet. Bay Clew New Albion’dan bir yıl önce çıkmıştı, yerine New York’ta bir reklam ajansında beş yıl çalışmış bir Kanadalı olan Bay Warner gelmişti. Bay Warner şimşek gibi bir adamdı, ama hoştu. Gordon’la ikisi şu sıralarda büyük bir işle uğraşmaktaydı. Seba Melikesi Tuvalet Gereksinimleri Şirketi, April Dew diye bir deodoran için dev bir kampanyayla bütün ülkeyi reklama boğacaktı. Ter kokusuyla nefes kokusunun halledildiğine ya da hemen hemen halledildiğine karar vermişlerdi ve halkı korkutmak için uzun zamandır yeni bir yol bulmak amacıyla kafa patlatmaktaydılar. Derken parlak bir kıvılcım çaktı, ayak kokusundan ne haber? Bu alan hiç sömürülmemişti ve müthiş olanaklar sunuyordu. Seba Melikesi, fikri New Albion’a verdi. Gerçekten etkileyici bir slogan istiyorlardı; “Gece açlığı” ayarında bir şey – halkın bilincini zehirli bir ok gibi sarsacak bir şey istiyorlardı. Bay Warner üç gün düşündü, sonra unutulmaz “PP” sloganıyla çıkageldi. “PP” <em>Pedic Perspiration</em> – ayak terlemesi sözcüklerinin baş harfleriydi. Gerçek bir deha ürünü çıkmıştı ortaya. Çok yalın, ama çok etkileyiciydi. Bu harflerin neyi anlattığını öğrendin mi, suçluluk duygusu hissetmeden bakamazdın PP’ye. Gordon “pedic” sözcüğünü Oxford Sözlüğü’nde aradı, bulamadı. Ama Bay Warner, “Olsun!” dedi. “Ne fark eder ki?” Yine de insanları harekete geçirecekti. Seba Melikesi, fikri havada kaptı elbet.</p>

    <p>Ellerindeki bütün parayı kampanyaya yatırıyorlardı. Britanya Adaları’nın dört bir yanında “PP”yi halkın zihnine balyozla yerleştiren dev posterler asıldı. Bütün posterler birbirinin aynıydı. Fazla sözcük ziyan etmeye gerek yoktu, sadece fesat bir yalınlıkla şunları yazdılar:</p>

    <div class="epigraph html5_section epub-type_epigraph">
      <p>“PP”<br />
      ya<br />
      SİZ?</p>
    </div>

    <p class="after-bq">Bu kadar – resim yok, açıklama yok. Artık “PP”nin ne anlama geldiğini söylemeye gerek yoktu; İngiltere’de herkes öğrenmişti. Bay Warner, Gordon’un yardımıyla gazete ve dergiler için küçük ilanlar hazırlıyordu. Sivri fikirleri veren, ilanların genel görünümünü çizen ve hangi resimlerin gerekli olduğuna karar veren Bay Warner’ dı; ama metinlerin çoğunu Gordon yazıyordu – o sinir bozucu küçük öyküleri, her biri yüz sözcüklük realist birer roman olan, otuzlarında umudunu yitirmiş bakireleri, kız arkadaşları nedensiz yere kendilerini terk etmiş yalnız bekârları, çoraplarını ancak haftada bir kez değiştirebilen ve kocalarının “öteki kadın”ın pençesine düştüğünü gören işten başını kaşıyamayan ev kadınlarını anlatan metinleri yazan Gordon’du. Bu işi iyi yapıyordu; hayatında yaptığı bütün işlerden daha iyi yapıyordu hatta. Bay Warner ona övgüler yağdırıyordu. Gordon’un yazma yeteneği olduğu kesindi. Ancak yıllar süren bir çalışma sonucu öğrenilebilecek bir ustalıkla az sözcükle her şeyi anlatıyordu. Dolayısıyla, “yazar” olmak çabasıyla yürüttüğü o acılı mücadele boşa gitmemişti belki de.</p>

    <p>Restoranın kapısında Ravelston’la vedalaştılar. Bir taksi onları aldı. Ravelston nikâh dairesinden Soho’ya gelirken taksi parasını ödemekte ısrar etmişti, dolayısıyla şimdi kendileri taksiyle gidebilirlerdi. Şarapla kanları kaynamıştı, taksinin camından süzülen tozlu mayıs güneşinde mayışmışlardı. Rosemary başını Gordon’un omzuna dayadı, elleri, Rosemary’nin kucağında birleşmişti. Gordon Rosemary’nin parmağındaki yüzükle oynuyordu. Altın kaplama, beş şilin altı peni. Fena durmuyordu ama.</p>

    <p>“Yarın işe gitmeden önce çıkarmayı unutmasam,” dedi Rosemary düşünceli düşünceli.</p>

    <p>“Evlendik ha! Ölüm bizi ayırana kadar. Yaptık bu işi yani.”</p>

    <p>“Korkunç, değil mi?”</p>

    <p>“Ama işleri yoluna koyacağız sanıyorum. Kendi evimiz, bir bebek arabamız, bir de aspidistra zambağımız olacak.”</p>

    <p>Gordon öpmek üzere Rosemary’nin yüzünü kendine çevirdi. Bugün azıcık süslenmişti, Gordon ilk kez makyajlı görüyordu onu, üstelik pek usta olmadığı da belliydi. İkisinin yüzleri de bahar güneşinin yakıcılığından rahatsız oldu. Rosemary’nin yüzünde ince, Gordon’unkinde derin çizgiler vardı. Rosemary yirmi sekiz falan gösteriyordu; Gordon en az otuzbeş gösteriyordu. Ama Rosemary dün tepesindeki üç beyaz saçı koparmıştı.</p>

    <p>“Beni seviyor musun?” dedi Gordon.</p>

    <p>“Sana hayranım, aptal.”</p>

    <p>“Sana inanıyorum. Garip. Otuzumdayım ve bitmişim.”</p>

    <p>“Umurumda değil.”</p>

    <p>Öpüşmeye başladılar, sonra kendi taksilerine paralel giden bir otomobilde iki sıska üst-orta sınıf kadınının onlara ilgiyle baktığını görünce ayrıldılar.</p>

    <p>Edgware Sokağı’nın hemen bitimindeki daire fena sayılmazdı. Hareketsiz bir mahalleydi, yoksullar sokağıydı, ama Londra’nın merkezindeydi; ayrıca da çıkmaz sokak olduğundan sakindi. Arka pencereden (en üst kattaydılar) Paddington İstasyonu’nun çatısı görünüyordu. Kirası, eşyasız, haftada yirmi şilin altı peniydi. Bir yatak odası, bir giriş, mutfak, (şofbenli) banyo ve tuvalet. Eşyalarını almışlardı, Ravelston onlara düğün armağanı olarak yemek takımı vermişti. Julia ise, hiç hoşlarına gitmeyen ceviz kaplama, kenarları oymalı bir masa vermişti. Gordon hiçbir şey vermemesi için yalvardı. Zavallı Julia! Noel onu beş parasız bırakmıştı her zamanki gibi, üstelik Angela Hala’nın doğum günü de marttaydı. Ama bir düğünü armağansız bırakmak Julia için doğaya karşı işlenmiş bir cinayet olurdu. Tanrı bilir ne fedakârlıklar yapmıştı otuz şilini bir araya getirip o masayı almak için. Çarşafları, çatal kaşıkları eksikti hâlâ. Paraları oldukça parça parça alacaklardı.</p>

    <p>Heyecanla merdivenleri çıktılar. Ev, oturmaya hazırdı. Haftalarca akşamları eşya taşımışlardı. Böyle bir yerlerinin olması onlara muazzam bir serüven gibi geliyordu. İkisinin de eşyası olmamıştı o güne dek, çocukluklarından beri eşyalı evlerde oturmuşlardı. İçeri girer girmez, daireyi dolaştılar, her şeyin yerleştiğini ezbere bilmiyorlarmış gibi tek tek bakıp hayranlıklarını dile getirdiler. Her eşya karşısında saçma bir sevince gömüldüler. Temiz çarşaflı iki kişilik yatak, kaztüyü yorganla örtülüydü! Çarşaflar ve havlular çekmecelerdeydi! Yemek masası, dört sandalye, iki koltuk, divan, kitaplık, kırmızı Hint halısı, İskoç pazarından ucuza kapattıkları bakır kömür kovası! Hepsi onlarındı, her biri kendi mallarıydı – en azından taksitleri ödeyebildikleri sürece! Mutfağa gittiler. En küçük ayrıntısına dek her şey hazırdı. Gazocağı, et dolabı, emaye masa, tabak rafı, tencereler, çaydanlık, bulaşıklık, yer silme bezleri, bulaşık bezleri, hatta bir kutu tencere ovma tozu, bir paket toz sabun ve reçel kavanozuna konmuş yarım kilo soda bile vardı. Hepsi kullanılmaya hazırdı, hayata hazırdı. Şuraya girip hemen bir yemek hazırlayabilirdin. Emaye masanın başında el ele durmuş, Paddington İstasyonu’nun manzarasını seyrediyorlardı.</p>

    <p>“Ah, Gordon, ne güzel, ne hoş! Tamamen bize ait bir ev, burnunu sokan ev sahibi falan yok!”</p>

    <p>“En çok neyi seviyorum, biliyor musun, birlikte kahvaltı edeceğimiz düşüncesini. Sen karşımda, bana kahve koyuyorsun. Ne garip! Bunca yıldır tanışıyoruz, bir kez olsun birlikte kahvaltı etmedik.”</p>

    <p>“Gel bir şeyler hazırlayalım. Şu tencereleri kullanmak için can atıyorum.”</p>

    <p>Rosemary kahve yaptı ve Selfridge’nin ucuzlar bölümünden aldıkları kırmızı lake tepsiyle ön odaya getirdi. Gordon pencerenin yanında duran düğün armağanı masaya baktı. Aşağıda, sokak, sanki camsı sarı deniz, onu fersahlarca dibe batırmışçasına güneş ışığına boğulmuştu. Kahvesini, armağan masanın üzerine koydu.</p>

    <p>“İşte zambağı buraya koyarız,” dedi.</p>

    <p>“Neyi <em>neyi</em>?”</p>

    <p>“Aspidistrayı.”</p>

    <p>Rosemary güldü. Gordon sözlerinin şaka olarak algılandığını fark etti ve ekledi: “Bütün çiçekçiler kapanmadan önce gidip ısmarlamayı unutmayalım.”</p>

    <p>“Gordon! Şaka yapıyorsun! <em>Gerçekten</em> zambak almayı düşünmüyorsun, değil mi?”</p>

    <p>“Pekâlâ düşünüyorum. Biz zambağımızı tozlandırmayacağız. Eski bir diş fırçası yaprakları çok iyi temizler, diyorlar.”</p>

    <p>Rosemary Gordon’un yanına geldi ve kolunu çimdikledi.</p>

    <p>“Ciddi değilsin herhalde?”</p>

    <p>“Neden olmayayım?”</p>

    <p>“Aspidistra! O korkunç iç karartıcı şeyi burada düşünebiliyor musun! Hem, nereye koyacağız? Bu odada istemem, yatak odasında desen hiç olmaz. İnsanın yatak odasında zambak olur mu!”</p>

    <p>“Yatak odasına koymayacağız. Burası zambak yeri. Ön pencere, karşıdaki insanlar görebilsin diye.”</p>

    <p>“Gordon, şaka yapıyorsun – mutlaka şakadır!”</p>

    <p>“Hayır, hiç değil. Bir zambak almamız şart.”</p>

    <p>“Ama neden?”</p>

    <p>“Öyle gerekiyor. İnsan evlenince ilk iş olarak zambak alır evine. Hatta, ona bakarsan evlenme töreninin bir parçasıdır zambak.”</p>

    <p>“Saçmalama! Burada o şeylerden görmeye asla dayanamam. İlle de bir şey alacaksan sardunya alalım. Ama zambak olmaz.”</p>

    <p>“Sardunya işe yaramaz. Zambak istiyoruz biz.”</p>

    <p>“Zambak mambak almayacağız, o kadar.”</p>

    <p>“Alacağız. Az önce bana itaat edeceğine söz vermedin mi?”</p>

    <p>“Hayır, vermedim. Kilisede evlenmedik ki.”</p>

    <p>“Olsun, nikâh töreninde üstü örtülü söylendi. ‘Sevgi, onur ve itaat’ falan filan.”</p>

    <p>“Hayır, olmaz. O zambağı almayacağız bu eve.”</p>

    <p>“Alacağız.”</p>

    <p>“Al-ma-ya-ca-ğız, Gordon!”</p>

    <p>“Evet, alacağız.”</p>

    <p>“Hayır!”</p>

    <p>“Evet!”</p>

    <p>“Hayır!”</p>

    <p>Rosemary onu anlayamıyordu. Sırf terslik olsun diye bunu yaptığını sandı. Kavga kızıştı, alışkanlıklarını bozmadılar, büyük, şiddetli bir kavga yaptılar. Karıkoca olarak ilk kavgalarıydı. Yarım saat sonra aspidistra ısmarlamak üzere çiçekçiye gittiler.</p>

    <p>Ama dönüşte merdivenlerin yarısını çıktıklarında Rosemary ansızın durdu ve korkuluğu kavradı. Dudakları ayrıldı; bir an için çok garip göründü. Bir elini karnına bastırdı.</p>

    <p>“Ah, Gordon!”</p>

    <p>“Ne?”</p>

    <p>“Kımıldadığını hissettim!”</p>

    <p>“Ne kımıldadı?”</p>

    <p>“Bebek. İçimde kımıldadığını hissettim.”</p>

    <p>“Hissettin ha?”</p>

    <p>Garip, neredeyse ürkütücü bir duygu, ılık bir çekilme dolaştı Gordon’un karnında. Bir an için cinsel olarak Rosemary’yle birleştiğini hissetti, ama aklından hayalinden geçmemiş bir tatlı birleşmeydi bu. Rosemary’den bir iki basamak aşağıda durdu. Diz çöktü, kulağını Rosemary’nin karnına dayadı.</p>

    <p>“Bir şey duymuyorum,” dedi sonunda.</p>

    <p>“Tabii ki duymayacaksın! Daha birkaç ay duymazsın.”</p>

    <p>“Ama daha sonra duyacağım, değil mi?”</p>

    <p>“Sanıyorum. Yedi aylıkken <em>sen</em> duyabilirsin, dört aylıkken de <em>ben</em> hissederim. Sanıyorum böyle bu iş.”</p>

    <p>“Ama gerçekten kımıldamadı, değil mi? Emin misin? Gerçekten hareket ettiğini mi hissettin?”</p>

    <p>“Evet, kımıldadı.”</p>

    <p>Gordon uzun süre orada diz çökmüş halde durdu, başı Rosemary’nin karnına dayalıydı. Rosemary ellerini Gordon’un başına dayadı ve karnına bastırdı. Bir şey duymuyordu Gordon, sadece kendi kulağında bir vınlama vardı. Ama Rosemary yanılmış olamazdı. Orada bir yerde, o güvenli, ılık, yumuşak karanlığın içinde, canlıydı ve kımıldıyordu.</p>

    <p>Eh, Comstock ailesinde hareket başlamıştı, bir şeyler olacaktı.</p>
  </div>
</body>
</html>
