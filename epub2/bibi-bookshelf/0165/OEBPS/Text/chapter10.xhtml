<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aspidistra</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter10">
  <div class="chapter-begin html5_section">
    <div class="html5_header">
      <h1>X</h1>
    </div>

    <p>Yerin altı, yerin altı! Toprağın güvenli yumuşak rahmi, iş bulmanın, işten atılmanın söz konusu olmadığı, seni durmadan rahatsız etmediği, umudun, korkunun, hırsın, onurun, yükümlülüklerin bulunmadığı, alacaklıların kapına gelmediği yere batmak. İşte orada olmak istiyordu Gordon.</p>

    <p>Öte yanda ölüm değildi istediği, gerçek bedensel ölüm değildi. Garip bir duyguydu bu. Karakol hücresinde uyandığı o sabahtan beri aklından çıkmıyordu bu düşünce. Sarhoşluktan sonra gelen o kötücül, isyancı tutum, bir alışkanlık halinde yerleşmişti herhalde. O sarhoş gece, hayatında bir dönemi belirlemişti. Garip bir ivedilikle aşağı çekmişti onu. Daha önce para-yasasına karşı savaşmıştı, ama elinde kalmış o sefil edep ve nezaket artıklarına tutunmayı bilmişti. Şimdiyse, tam tamına edeplilikten, nezaketten kaçmak istiyordu. Aşağı gitmek istiyordu, derinliklere, edepli olmanın artık önem taşımadığı bir dünyaya gitmek istiyordu; kendine saygısının iplerini kesmek, kendini batırmak – Rosemary’nin dediği gibi <em>dibe</em> inmek istiyordu. Bütün bunlar aklında <em>yerin altında</em> olmak düşüncesiyle birleşiyordu. Yitik insanları, yeraltı insanlarını, serserileri, dilencileri, katilleri, fahişeleri düşünmek istiyordu. Onlar iyi bir dünyada, o pasaklı, dağınık kovuklarında yaşayıp gitmekteydiler. Para-dünyasının altında, başarısızlığın ve başarının anlam taşımadığı karman çorman, büyük bir dünya olduğunu düşünmek istiyordu; her şeyin, herkesin eşit olduğu bir hayaletler krallığı gibi bir dünya... Orada olmak istiyordu, hayaletler krallığında, hırstan, hırslı olmaktan <em>aşağıda</em> bir yerde. Güney Londra’nın o uçsuz bucaksız, dumanla kararmış varoşlarını, o insanın kendini bulmamak üzere yitireceği devasa, görkemsiz alanları düşünmek onu nedense rahatlatıyordu.</p>

    <p>Bir bakıma da bu iş, tam istediği gibiydi; ya da en azından istediğine yakın bir şeydi. Orada, Lambeth’de kışın çay sarhoşlarının sararmış fotoğraf misali solgun yüzlerinin sisler arasında sürüklendiği o çamurlu sokaklarda insanda bir <em>batmışlık</em> duygusu uyanıyordu. Burada, insanın parayla ya da kültürle ilişkisi olmuyordu. Entel görünmeye çalıştığın entel müşteriler yoktu; iğneleyici bir şekilde, “Bu kafayla, bu eğitimle, böyle bir işte neden çalışıyorsun ki?” diyebilecek, onu sorguya çekecek kimse yoktu. Burada varoşun bir parçasıydın ve bütün varoşta yaşayanlar gibi ne yapsan olağan karşılanıyordu. Genç kızlarla delikanlılar ve kitaplığa ender gelen orta yaşlı kadınlar Gordon’un eğitimli biri olduğunu pek fark etmiyorlardı. O, “kütüphanedeki arkadaştı”, aslında onlardan biriydi.</p>

    <p>Yapılan iş, aslında yapılmayan bir işti. Günde on saat, perşembeleri sekiz saat, orada öyle oturuyor, kitapları veriyor, kayda geçiriyor ve iki peniyi alıyordun. Aralarda okumaktan başka yapılacak hiç iş yoktu. Dışarıda, tenha sokakta izlenmeye değer hiçbir şey yoktu. Günün tek olayı, bitişikteki cenazecinin kapısına cenaze arabasının yanaşmasıydı. Bu Gordon’un azıcık ilgisini çeken bir olay sayılırdı, çünkü atlardan birinin rengi bozulmuştu ve yavaş yavaş garip bir morumsu kahverengiye bürünüyordu. Müşteri yokken çoğu zaman kütüphanedeki sarı şömizli çerçöpü okuyordu. Bu tür kitapları saatte bir kitap hızıyla okuyabilirdiniz. Bugünlerde bu kitaplar ona uygun düşüyordu. Tam anlamıyla bir “kaçış edebiyatı”ydı bu iki peni kitaplıklarındaki mallar. Zekâyı bu kadar az zorlayan hiçbir şey icat edilmiş değildi; bir film bile bunlara kıyasla belli bir çaba isterdi. Dolayısıyla bir müşteri şu ya da bu kategoriden bir kitap istedi mi, ister “Seks”, ister “Cinayet” ya da ister “Vahşi Batı” ya da “R<em>o</em>mance” (<em>o</em> harfini uzatacaksınız) romanı olsun, Gordon uzman önerileriyle hizmete hazırdı.</p>

    <p>Bay Cheeseman zor bir insan değildi, kötü bir patron değildi, gerekli olan tek şey, Kıyamet Günü’ne dek çalışsanız bile asla ve asla zam almayacağınızı anlamış olmaktı. Söylemeye gerek yok, Gordon’un para aşırdığından kuşkulanıyordu. Bir iki hafta sonra yeni bir kayıt sistemi geliştirdi, buna göre kaç kitabın alındığını anlıyor ve bunu günlük kasayla karşılaştırıyordu. Ama yine de (diye düşünüyordu adam) kitapları verip de kayda geçirmemek Gordon’un elindeydi; bu yüzden Gordon’un günde altı peni ya da hatta bir şilin aşırabileceği olasılığı prensesin yatağının altındaki bezelye tanesi gibi onu rahatsız etmeye devam ediyordu. Bununla birlikte o uğursuz cücemsi havasıyla tümüyle de sevimsiz değildi. Akşamları Gordon dükkânı kapattıktan sonra, günlük kazancı almak üzere geldiğinde bir süre Gordon’la oturup konuşuyor, bu arada gürültülü kıkırdamalarla son günlerde gerçekleştirdiği üçkâğıtları anlatıyordu. Bu konuşmalardan Gordon Bay Cheeseman’in geçmişi hakkında bilgi sahibi oluyordu. Kendisi eskicilikten gelmeydi, bu onun, deyiş yerindeyse tinsel uğraşıydı, bir de üç yıl önce bir amcadan o kitapçı dükkânı kalmıştı ona. O vakitler içinde raf bile bulunmayan, kitapların tozlu yığınlar halinde, ayrılmamış olarak orada burada durduğu bir dükkândı burası. Kitap koleksiyoncuları gelirdi bir ölçüde, çünkü zaman zaman çöp yığınları arasından değerli bir kitap çıkabilirdi, ama genelde, tanesi iki peniden cep kitabı olarak basılmış, okunmuş serüven kitapları bulunuyordu. Bu toz yığınını tiksintiyle yönetti başlangıçta Bay Cheeseman. Kitaplardan nefret ediyordu ve onlardan para kazanılacağını henüz kavramış değildi. Eskici dükkânının başına birini koymuştu, kitapçı dükkânına iyi bir teklif alır almaz devredip oraya dönmeyi tasarlıyordu. Ama şu sıralarda, kitapların doğru dürüst satılırsa para ettiğini anlamış bulunuyordu. Bu keşfi yapar yapmaz kitapçılığı müthiş sevmeye başladı. İki yıla kalmadan dükkânını Londra’da kendi çapındaki sahafların en iyisi haline getirdi. Ona göre kitap tıpkı kullanılmış pantolon gibi tam anlamıyla bir ticaret nesnesiydi. Kendisi hayatında hiçbir kitap <em>okumamıştı</em> – okumadığı gibi insanın neden böyle bir şey yapmak isteyebileceğini de havsalası almıyordu. Elindeki antika kitapları adeta burunlarını sayfalara dayayarak sevgiyle okuyan koleksiyonculara karşı, cinsel açıdan soğuk bir fahişenin müşterisine yaklaşımıyla kıyaslanabilecek bir davranış içindeydi. Bununla birlikte, kitaba şöyle bir dokunmakla değerli olup olmadığını anlıyordu. Kafası, müzayede fiyatları ve ilk baskı tarihleri konusunda kusursuz bir cevherdi, ayrıca pazarlıkta üstüne yoktu. En hoşlandığı mal toplama şekli, yeni ölmüş kişilerin, özellikle de kilise mensuplarının kütüphanelerini toptan almaktı. Bir rahip öldü mü, Bay Cheeseman akbaba dakikliğiyle olay yerinde biterdi. Rahiplerin, diye açıklamıştı Gordon’a, genellikle iyi birer kitaplıkları ve cahil eşleri vardır. Cheeseman dükkânın üst katında oturuyordu, elbet bekârdı, bir eğlencesi ve göründüğü kadarıyla dostları yoktu. Gordon bazen Bay Cheeseman’in akşamları ne yaptığını, kelepir peşinde koşmadığında vaktini nasıl geçirdiğini merak ederdi. Bay Cheeseman onun zihninde, çift kilitli, panjurları kapalı bir odada oturmuş, bozuk iki buçukluk yığınlarını ve kâğıt sterlin yığınlarını sayıp istifleyen, sigara kutularına dikkatle yerleştiren biri olarak yer etmişti.</p>

    <p>Bay Cheeseman Gordon’a çıkışırdı, ücretini kırpma bahaneleri arardı; bununla birlikte ona karşı bir düşmanlığı yoktu. Bazen akşamları dükkâna geldiğinde, cebinden yağlı bir patates cipsi paketi çıkarır, ona doğru uzatarak kırpılmış konuşmasıyla sorardı:</p>

    <p>“İster msn?”</p>

    <p>Paketi her seferinde o koca eliyle öyle sıkı tutardı ki iki ya da üç cipsten fazlasını almak olanaksızdı. Ama o, bu hareketini dostça bir davranış olarak değerlendirirdi.</p>

    <p>Gordon’un Lambeth Sokağı’na paralel olan Brewer’s Yard’daki evine gelince; pis bir barınaktan ibaretti. Oturma-yatma odası, haftada sekiz şilin olan bir çatı odacığıydı. Tavanı akıyordu – oda bir kenarı daralarak kesilmiş bir kaşar dilimi şeklindeydi – çatıda bir penceresi vardı, aslında oda, bugüne dek oturduğu tavan araları arasında ünlü bir şaire en uygun yerdi. Büyükçe, alçak, başucu kırık bir yatakla, küçük kumaş parçalarının eklenmesiyle oluşmuş, yırtık pırtık, yamalı bohça denilen bir yorganı vardı, çarşaflar on beşte bir değiştiriliyordu; kalubeladan kalma çaydanlıklarla çevrili bir küçük masa, kırık dökük bir sandalye, yıkanmak için bir teneke leğen, bir de gaz alevi veren önü kafesli bir ısıtaç bulunuyordu. Yerdeki çıplak tahtalar, lekesizdi, ama üstlerinde kir tabakası bulunduğundan koyu renkliydi. Pembe duvar kâğıdındaki çatlaklarda, çok sayıda böcek yaşamaktaydı; ne var ki mevsim kıştı ve odayı gereğinden fazla ısıtmazsan böcekler kımıldayamıyordu. Kendi yatağını kendin düzeltiyordun. Ev sahibesi Bayan Meakin, kuramsal olarak odaları her gün “düzeltiyordu” ama beş günün dördünde merdiven çıkmayı fazla zahmetli buluyordu. Nerdeyse tüm diğer kiracılar kendi yemeklerini odalarında pişiriyorlardı. Gazocağı yoktu elbet; sadece o kafesli ısıtaç vardı, iki kat aşağıda, herkesin ortaklaşa kullandığı büyük, leş kokulu bir evye bulunuyordu.</p>

    <p>Tavan arasında, Gordon’unkine bitişik odada uzun boylu, vardakosta bir ihtiyar kadın oturmaktaydı; biraz kafadan kontaktı ve yüzü, genellikle kirden bir zenci yüzü gibi simsiyahtı. O kiri nerden bulduğunu asla anlayamıyordu Gordon. Kömür tozu gibi bir şeydi. Kaldırımda kendi kendine konuşarak kraliçe gibi yürürken, mahalledeki çocuklar arkasından koşar “Marsık!” diye alay ederlerdi onunla. Alt katta durup dinlenmeden ağlayan bebeğiyle bir kadın oturuyordu; bir de evin her yanından duyulacak korkunç kavga ve barışma sahnelerinin kahramanı bir genç çift vardı. Giriş katında bir badanacı, karısı ve beş çocuğu, sağdan soldan verilen yiyecek ve giysilerle, arada bir çıkan badana işiyle yaşamlarını sürdürüyorlardı. Ev sahibi Bayan Meakin, bodrumda bir delikte oturmaktaydı. Gordon bu evden hoşlanıyordu. Bayan Wisbeach’inkinden çok farklıydı. Burada vıcık vıcık aşağı sınıf dürüstlüğü, ahlakı yoktu, gözetlenme, azarlanma korkusu yoktu. Kiranı ödediğin sürece neredeyse ne istersen yapabilirdin; eve sarhoş gelip merdivenleri emekleyerek çıkabilirdin, eve istediğin saatte kadın getirebilirdin, istersen bütün gün yatakta uzanabilirdin. Meakin Ana insanlara karışacak tiplerden değildi. Üstü başı düzgün değildi, köy ekmeği şeklinde yumuşacık bir yaratıktı. Söylendiğine göre, gençliğinde şansı pek yaver gitmemişti, bu herhalde doğruydu. Pantolon giymiş her şeye karşı sevgiyle yaklaşıyordu. Ama yine de bağrında saygınlık izleri barınmaktaydı. Gordon taşındığı gün, oflaya poflaya, anlaşılan bir yük taşıyarak yukarı kata çıktığını duydu. Kadın diziyle ya da dizinin bulunması gereken noktayla yavaşça Gordon’un kapısını vurdu, o da açtı.</p>

    <p>Elleri kolları dolu olarak odaya girerken, “İşte, bu sizin,” dedi soluk soluğa. “Bundan hoşlanacağınızı biliyorum. Bütün kiracılarımın rahat etmesini isterim. Buraya masaya koyayım, tamam mı. İşte! Bu odayı biraz daha yuvaya benzetiyor, değil mi?”</p>

    <p>Masanın üzerine koyduğu şey, zambak saksısıydı. Aspidistrayı görünce bir acı duydu Gordon. Burada bile, bu son sığınağında bile! Beni buldun mu, eyy düşmanım? Ancak bu pek canlı bir aspidistra değildi – hatta görünüşe bakılırsa ölüyordu.</p>

    <p>İnsanlar onu rahat bıraksaydı burada mutlu olabilirdi Gordon. İnsanın mutlu <em>olabileceği</em> – sürtük kadın gibi, dişi köpek gibi mutlu olabileceği bir yerdi. Bütün gününü anlamsız mekanik işlerle geçir, bir çeşit yarı-ölü durumda ne yaptığını bilmeden şapşal şapşal çalış; sonra eve gel, kömürün varsa (bakkalda altı penilik torbalar halinde satılıyordu) şömine yak, basık küçük tavan arasını ısıt; yağ-ekmek-pastırmadan oluşan sefil bir akşam yemeği tıkın, çay iç, kafesin ardındaki gaz alevinde pişirdiğin çayı iç; dağınık yatağına uzan, bir polisiye oku, ya da gece yarılarına dek <em>Tit Bits</em>’teki bulmacaları çöz; işte böyle bir yaşantı istiyordu. Bütün alışkanlıkları hızla yok oluyordu. Bu sıralarda en fazla haftada üç kez tıraş oluyordu ve bedeninin sadece görünen kısımlarını yıkıyordu. Yakınlarda iyi hamamlar vardı, ama bunlara olsa olsa ayda bir gidiyordu. Yatağını doğru dürüst düzeltmiyordu, sadece çarşafları ters çeviriyordu, kabını kacağını ikişer kez kullandıktan sonra yıkıyordu. Her şeyin üzerinde bir toz tabakası vardı. Gaz alevini örten ızgaranın üzerinde her zaman yağlı bir tava ve yumurta artıklarıyla kaplı bir iki tabak dururdu. Bir gece duvardaki çatlakların birinden böcekler çıkmış, tavandan ikişer ikişer yürüyerek ilerlemişlerdi. Gordon yatağında uzanmış, ellerini başının altına koymuş, ilgiyle onları izliyordu. Hiç kaygılanmadan, neredeyse bilerek isteyerek kendini mahvediyordu. Bütün bu duyguların altında, bir tembellik, dünyaya karşı bir <em>bananecilik</em> yatıyordu. Yaşam onu yenmişti, yumruğunu indirmişti; ama sen de başını başka tarafa çevirerek yaşamı yenebilirdin. Yükselmektense batmak iyidir. Aşağı, doğru hayaletler krallığına, utanç, çaba, edep ve nezaketin bulunmadığı gölgeler dünyasına!</p>

    <p>Batmak! Rekabet az olduğuna göre bu iş pek de zor olmasa gerekti! Ama gariptir, batmak çoğu kez yükselmekten zordur. İnsanı yukarı doğru çeken bir şey vardır daima. Sonuçta insan hiçbir zaman tümüyle yalnız değildir; dostlar vardır, âşıklar, akrabalar vardır. Gordon’un tanıdığı herkes ona mektup yazmıştı, ona acıyor, dırdır ediyorlardı. Angela Hala yazmıştı, Walter Amca yazmıştı, Rosemary kaç kez yazdı, Ravelston’dan da bir mektup aldı, elbet Julia’dan da. Hatta Flaxman bile ona şans dileyen bir iki satır yazdı. Flaxman Peckham’a, zambaklı aspidistralı mutlu yuvasına dönmüştü, karısı onu bağışlamıştı, barışmışlardı. Gordon bugünlerde mektup almaktan nefret ediyordu. Kaçmaya çalıştığı o diğer dünya ile arasındaki bağı simgeliyordu mektuplar.</p>

    <p>Ravelston bile ona karşıydı şimdi. Bu durum, Gordon’u yeni barınağında ziyaret ettikten sonra ortaya çıktı. Oraya gelinceye dek Gordon’un nasıl bir mahallede oturduğunu bilmiyordu. Bindiği taksi köşeyi dönüp Waterloo Sokağı’na girince çitişmiş saçlı partal giysili bir çocuk sürüsü ortalıkta bitivermiş, arabanın kapısına oltaya üşüşen balıklar gibi asılmaya başlamışlardı. Üçü kolu tutmayı başardı ve kapıyı açtılar. Çocukların kölecil bakışları, ölgün umutlar püskürten pis küçük suratları, midesini bulandırmıştı. Onlara doğru birkaç peni attı ve arkasına bakmaksızın kaçarcasına yürüdü gitti Ravelston. Dar kaldırımlar öbek öbek köpek pisliğiyle doluydu, şaşırtıcı bir durumdu bu, çünkü ortalıkta köpek görünmüyordu. Aşağıda bodrumda, Meakin Ana mezgit kaynatıyordu, kokusu ta yukarlara çıkmıştı. Tavan arasında Ravelston kırık sandalyeye ilişti, başı az daha tavana değiyordu. Havagazı yanmıyordu, odayı zambak saksısının yanında bir fincan tabağına konmuş dört mum aydınlatıyordu. Gordon partal yatakta ayakkabılarını çıkarmış, ama hiç soyunmamış bir halde yatıyordu. Ravelston içeri girdiğinde nerdeyse kımıldamadı. Orada öyle sırtüstü uzandı, zaman zaman tavanla arasında özel bir fıkra varmış da karşılıklı anımsıyorlarmış gibi azıcık gülümsüyordu. Odada, içinde uzun süre oturulmuş ve hiç temizlenmemiş odalara özgü o ağır, baygın koku vardı. Ateşin önündeki ızgarada kirli tabak çanak duruyordu.</p>

    <p>“Bir fincan çay ister misin?” dedi Gordon yerinden kımıldamadan.</p>

    <p>“Hayır, teşekkürler, istemem,” dedi Ravelston hemen, yanıtlamakta geç kalma korkusuyla.</p>

    <p>Izgaranın üzerindeki kahverengiye dönmüş lekeli fincanları ve aşağıdaki leş gibi evyeyi görmüştü. Ravel- ston’un neden çay istemediğini Gordon çok iyi biliyordu. Bu barınak, bütünüyle Ravelston’u afallatmıştı. Merdivenlerde yemek artıklarıyla balık kokusu! O korkunç karışımın kokusu! Ravelston partal yatakta sırtüstü yatan Gordon’a baktı. Hay allah! Gordon bir beyefendiydi! Başka bir zaman olsa bu düşünceyi kovardı; ama bu durumda kendini kandırmak olanaksızdı. Kendisinde bulunmadığına inandığı bütün sınıfsal güdüler ayaklandı. Akıllı, eğitimli, seçkin birinin böyle bir yerde yaşadığını düşünmek korkunçtu. Gordon’a buradan çıkmasını, kendini toparlamasını, doğru dürüst bir para kazanmasını ve bir beyefendi gibi yaşamasını öğütlemek istedi. Ama elbet bir şey demedi. Bu tür şeyler söylenmez. Gordon, Ravelston’un kafasından geçenleri biliyordu. Bu onu eğlendiriyordu bile. Buraya gelip kendisini ziyaret ettiği için minnet duymuyordu Ravelston’a; öte yandan, içinde bulunduğu ve bulunacağı çevreden utanmıyordu da. Konuşma biçiminde belli belirsiz, eğlenceli bir muziplik seziliyordu:</p>

    <p>“Benim salağın teki olduğumu düşünüyorsun elbet,” dedi tavana.</p>

    <p>“Hayır, neden düşüneyim?”</p>

    <p>“Pekâlâ düşünüyorsun. Doğru dürüst bir işe girmek yerine bu pislik yuvasında kalmakla aptallık ettiğimi düşünüyorsun. New Albion’daki o işi almam gerektiğini sanıyorsun.”</p>

    <p>“Hayır, kahretsin! Hiçbir zaman aklımdan geçirmedim onu. Amacını çok iyi anlıyorum. Daha önce de söyledim bunu sana. Prensipte son derece haklı olduğunu düşünüyorum.”</p>

    <p>“Ve uygulamaya geçirmediğin sürece prensiplerin iyi şeyler olduğunu düşünüyorsun.”</p>

    <p>“Hayır. Ama mesele ne biliyor musun, bu ilkeleri kişinin <em>ne zaman</em> uygulamaya soktuğu.”</p>

    <p>“Gayet basit. Paraya savaş açtım. Savaşım bu duruma yol açtı.”</p>

    <p>Ravelston burnunu kaşıdı, sonra sandalyeye yeniden yerleşmeye çalıştı.</p>

    <p>“Senin yanlışın nerede biliyor musun, insanın kendisini kokuşturmadan kokuşmuş bir toplumda yaşayabileceğini sanıyorsun. Sonuçta para kazanmayı reddederek ne elde ediyorsun? İnsan şu ekonomik sistemin dışında kalabilirmiş gibi davranmaya çalışıyorsun. Ama olmuyor. Olmaz. İnsan sistemi değiştirmeli ya da hiçbir şeyi. Onu bunu köşeye deliğe tıkamazsın – anlıyorsun ne demek istediğimi...”</p>

    <p>Gordon böcekli tavana ayağını salladı.</p>

    <p>“Elbet bu tam bir köşe delik, kabul ediyorum.”</p>

    <p>“Onu demek istemedim,” dedi Ravelston sıkıntıyla.</p>

    <p>“Ama gerçeklerle yüzleşmek gerek. Sen benim gidip <em>iyi</em> bir iş aramam gerektiği kanısındasın, öyle mi, değil mi?”</p>

    <p>“İşine bağlı. Bence o reklam ajansına gidip kendini satmamakta haklısın. Ama şimdiki berbat işinde kalman da yazık. Sonuçta yeteneklerin <em>var</em>. Onları bir şekilde kullanmak gerek.”</p>

    <p>“Şiirlerim var,” dedi Gordon kendi şakasına gülerek.</p>

    <p>Ravelston utandı. Bu sözler karşısında sustu. Elbet <em>vardı</em> Gordon’un şiirleri. <em>Londra Sefaları</em> vardı örneğin. Ravelston biliyordu, Gordon da biliyordu, ikisi de bir diğerinin bildiğini biliyordu, o da şuydu: <em>Londra Sefaları</em> hiçbir zaman bitmeyecekti. Belki de bir daha asla tek bir dize yazamayacaktı Gordon; en azından bu sefil yerde kalırken, bu çıkmaz sokak işinde çalışırken, bu yenik ruh haliyle asla yazmayacaktı. Gordon’un mücadele sürdüren bir ozan –tavan arasındaki geleneksel ozan– olduğu varsayımını benimsemiş görünüyorlardı.</p>

    <p>Ravelston kısa bir süre sonra gitmek üzere ayağa kalktı. Bu kokmuş mekân onu sıkıyordu, ayrıca da, Gordon’un onu yanında istemediği giderek daha açık hale geliyordu. Çekingen adımlarla kapıya doğru yürüdü, eldivenlerini taktı, sonra sol elindekini çıkararak geri döndü ve elini bacağına vurdu.</p>

    <p>“Baksana Gordon, darılmazsan bir şey söyleyeceğim. Burası pis bir yer, biliyorsun. Bu ev, bu sokak – her şey.”</p>

    <p>“Biliyorum. Domuz damı gibi. Bana uygun.”</p>

    <p>“Ama böyle bir yerde yaşamaya <em>mecbur</em> musun?”</p>

    <p>“Sevgili dostum, ücretimin ne kadar olduğunu biliyorsun. Haftada otuz şilin.”</p>

    <p>“Evet ama!.. Daha iyi yerler vardır mutlaka. Ne kadar kira ödüyorsun?”</p>

    <p>“Haftada sekiz.”</p>

    <p>“Sekiz şilin? Bu paraya doğru dürüst döşenmiş bir oda bulabilirsin. Ne olursa olsun bundan daha iyi bir yer... Bak ne diyeceğim, gel eşyasız bir oda tut, ben de sana on sterlin ödünç vereyim eşya alman için?”</p>

    <p>“On sterlin <em>ödünç</em>! Verdiğin bütün <em>ödünçlerden</em> sonra mı? Yani bana on sterlin <em>vermek</em> istiyorsun.”</p>

    <p>Ravelston mutsuz mutsuz duvara baktı. Kahretsin! Ne biçim söz!</p>

    <p>“Pekâlâ, öyle diyorsan, öyle. Sana on sterlin <em>vereceğim.</em>”</p>

    <p>“Ne var ki, ben bunu istemiyorum, anlamıyor musun?”</p>

    <p>“Ama saçmalık bu! Doğru dürüst bir yerde otur hiç olmazsa.”</p>

    <p>“Ama doğru dürüst bir yer istemiyorum ki. Eğri büğrü bir yer istiyorum. Örneğin bu oda.”</p>

    <p>“Ama neden? Neden?”</p>

    <p>Gordon yüzünü duvara döndürdü ve “Benim durumuma uygun olduğu için,” dedi.</p>

    <p>Birkaç gün sonra Ravelston ona uzun, çekingen bir mektup yazdı. Konuşmaları sırasında söylediklerinin çoğunu yineliyordu. Şunu anlatmak istiyordu Ravelston: Gordon’un söylediklerinde doğruluk payı çoktu, Gordon prensipte haklıydı, ama!.. Bu, kaçınılmaz bir “ama”ydı. Gordon mektubu yanıtlamadı. Ravelston’u tekrar gördüğünde aylar geçmişti. Ravelston onunla temas etmek için girişimlerde bulunmuştu. Ama gariptir –hatta sosyalist açıdan utanç verici denebilecek şekilde– Gordon gibi akıllı, iyi aileden birinin, o berbat yerde sürünmesi ve uşak gibi çalışması düşüncesi onu Middlesbrough’daki on bin işsizi düşünmekten daha çok rahatsız ediyordu. Birkaç kez Gordon’u canlandırma umuduyla <em>Antichrist</em>’a yazı göndermesini isteyen mektuplar göndermişti. Gordon bunları yanıtlamadı. Dostlukları sona erdi gibi geliyordu ona. Ravelston’dan geçindiği, onun evinde geçirdiği günler her şeyi mahvetmişti. Sadaka dostluğu öldürür.</p>

    <p>Sonra bir de Julia ile Rosemary vardı. Bunlar akıllarına geleni çekinmeden söylemeleriyle Ravelston’dan ayrılıyorlardı. Onlar durumu yumuşatırcasına Gordon’ un “prensipte haklı” olduğunu söylemiyorlardı; “iyi” bir işi geri çevirmenin asla doğru olmayacağını biliyorlardı. Tekrar tekrar yalvardılar ona New Albion’a dönmesi için. İşin en kötü yanı, ikisinin birlikte Gordon’un peşine düşmeleriydi. Bu işe başlamadan önce hiç tanışmamışlardı, ama şimdi nasılsa Rosemary Julia ile tanışmıştı. Ona karşı kadınlar birliği oluşturmuşlardı. Bunlar buluşuyor, Gordon’un “çıldırtıcı” bir davranış içinde olduğunu konuşuyorlardı. Gordon’un “çıldırtıcı” davranışına karşı duydukları öfke, tek ortak noktalarıydı. İkisi aynı anlarda ya da birbiri ardına sözle ya da mektuplarla saldırıyorlardı Gordon’a. Dayanılmaz bir durumdu bu.</p>

    <p>Neyse ki, ikisi de Meakin Ana’nın evindeki odasını henüz görmemişti. Rosemary bunu kaldırabilirdi, ama o pislik yuvası tavan arasını gördüğü anda belki de ölürdü Julia. Onu görmeye dükkâna gelmişlerdi. Rosemary birkaç kez, Julia ise çalıştığı yerden biraz uzaklaşmak bahanesiyle bir kez uğramıştı. Bu bile yetti aslında. Dükkânın ne basit, kasvetli bir küçük yer olduğunu görmek onları üzmüştü. McKechnie’deki işte az para alıyordu gerçi, ama utanılacak bir iş yapmıyordu. Orada Gordon kültürlü insanlarla tanışıyor, konuşuyordu; bu insanlar, onun bir “yazar” olduğunu gördükçe “bir fırsat yaratma” olasılığı canlılığını koruyordu. Ama burada, neredeyse varoş denilecek bu sokakta, haftada otuz şiline sarı ceketli işçi takımına hizmet etmek... Böyle bir işten ne umut edilebilirdi? Metruk bir yerde, çıkmaz sokakta çalış dur. Dükkân kapandıktan sonra o kasvetli sisli sokakta bir aşağı bir yukarı yürüyerek kaç akşam tartışmıştı bu konuyu Gordon’la Rosemary. Rosemary yakasını bırakmıyordu. <em>Lütfen</em> New Albion’a döner miydi? <em>Niçin</em> New Albion’a dönmüyordu? Gordon da ona her seferinde New Albion’ un onu geri almayacağını söylüyordu. Sonuçta iş için başvurmamıştı, dolayısıyla işi alıp alamayacağını nerden bilebilirdi? Bu belirsizliği korumayı yeğliyordu. Şimdi Gordon’da Rosemary’nin cesaretini kıran ve onu korkutan bir şey vardı. Çok kısa süre içinde, hatta ansızın değişmiş, çökmüş görünüyordu. Gordon bir şey dememişti ama, Rosemary onun her türlü çabadan, uyumlu, sağduyulu olma niyetinden kurtulup aşağılara, çamurlara batma isteğini tahmin ediyordu. O sadece paraya değil, yaşama da yüz çeviriyordu. Gordon’un işten atılmasından önceki eski günlerdeki gibi kavga etmiyorlardı şimdi. O günlerde, Rosemary Gordon’un doğaya aykırı, mantıksız kuramlarını pek umursamıyordu. Gordon’un para ahlâkına karşı nutukları aralarında bir tür şaka gibiydi. Zamanın geçtiği, Gordon’un doğru dürüst yaşaması için gerekli parayı kazanma fırsatının uzaklaştığı o zamanlar pek önemli değil gibi görünüyordu. Rosemary hâlâ kendisini bir genç kız olarak görüyor, geleceğin sınırsız olduğunu düşünüyordu. Gordon’un hayatının iki yılını – ona bakarsanız <em>Rosemary</em>’nin hayatının da iki yılını çöpe atmasına seyirci kalmış, karşı durmanın kadirbilmezlik olacağını düşünmüştü.</p>

    <p>Ama şimdi korkmaya başlamıştı. Zaman akıp gidiyordu, son, hızlı hızlı yaklaşmaktaydı. Gordon işini yitirdiğinde Rosemary ansızın, şaşırtıcı bir keşifte bulunmuş duygusuyla artık çok genç olmadığını fark etmişti. Gordon’un otuzuncu doğum günü geçmişti; kendisininki de çok uzaklarda değildi. Onları ne bekliyordu? Gordon hiç çaba harcamaksızın çöküyor, ölümcül başarısızlığa batıyordu. Batmayı <em>istiyor</em> gibiydi. Şimdi artık evlenmeleri için ne umut kalmıştı? Gordon Rosemary’nin haklı olduğunu biliyordu. Durum içinden çıkılmaz bir hal almıştı. Dolayısıyla henüz söze dökülmemiş olan sonsuza dek ayrılacakları düşüncesi her ikisinin de zihninde giderek büyüyordu.</p>

    <p>Bir gece demiryolu köprüsünün altında buluşacaklardı. Korkunç bir ocak gecesiydi; sis yoktu nasılsa, sadece köşeleri vınn diye dönen, tozları ve yırtık kâğıt parçalarını insanın yüzüne çarpan kötü bir rüzgâr vardı. Gordon, ufak tefek bedenini adeta sarsak sarsak hareket ettirerek, partallık ölçüsünde eski giysileri ve uçuşan saçlarıyla onu bekliyordu. Rosemary her zamanki gibi tam vaktinde geldi. Gordon’a koştu, yüzünü aşağı çekti ve soğuk yanağını öptü.</p>

    <p>“Gordon, canım, ne kadar da üşümüşsün! Neden paltosuz çıktın?”</p>

    <p>“Paltom rehinde. Söyledim sanıyorum.”</p>

    <p>“Ah, evet! Hay Allah!”</p>

    <p>Rosemary başını kaldırıp ona baktı, siyah kaşları azıcık çatılıydı. Gordon orada, yıkık dökük köprünün altında çok perişan, ezik görünüyordu, yüzünde gölgeler vardı. Rosemary ona sarıldı ve ışığa doğru çekti.</p>

    <p>“Gel yürüyelim. Durursak üşürüz. Sana çok ciddi bir şey söyleyeceğim.”</p>

    <p>“Ne?”</p>

    <p>“Belki de bana kızacaksın.”</p>

    <p>“Ne oldu ki?”</p>

    <p>“Bugün öğleden sonra Bay Erskine’i görmeye gittim. Onunla birkaç dakika görüşmek için iznini istedim.”</p>

    <p>Gordon bu sözlerin ardından gelecekleri biliyordu. Kolunu Rosemary’ninkinden kurtarmaya çalıştı, ama kız bırakmadı.</p>

    <p>“Eee?” dedi aksi aksi.</p>

    <p>“Senin hakkında konuştum. Seni işe alır mı, diye sordum. Elbet işler kötü, dedi, yeni bir eleman alamayız, falan filan. Ama ona sana söylediklerini anımsattım. Evet, senin gelecek vaat eden bir metin yazarı olduğunu söyledi. Neyse sonunda döndüğünde seni bir yere yerleştirmeye karar verdi. Gördün mü, haklıymışım. Sana iş <em>verecekler</em>.”</p>

    <p>Gordon yanıtlamadı. Rosemary onun kolunu sıktı. “Peki <em>şimdi</em> ne düşünüyorsun bu konuda?” dedi.</p>

    <p>“Ne düşündüğümü biliyorsun,” dedi Gordon soğuk soğuk.</p>

    <p>Aslında paniğe kapılmıştı ve kızmıştı. Tam da bundan korkuyordu. Rosemary’nin bunu er geç yapacağını daha baştan biliyordu. Onun bu girişimi soru işaretlerini yok ediyor, konuyu kesinleştiriyor, kendi kabahatini de artırıyordu. Elleri hâlâ ceket cebinde Rosemary’nin koluna yapışmasına ses çıkarmaksızın, ama onun yüzüne de bakmadan ayaklarını sürüye sürüye yürüyordu.</p>

    <p>“Bana kızdın mı?” dedi Rosemary.</p>

    <p>“Yok, kızmadım. Ama neden bunu yaptığını anlamıyorum – benim arkamdan iş çeviriyorsun.”</p>

    <p>Bu Rosemary’yi yaraladı. Bay Erskine’den o kararı duymak için çok çok yakarması gerekmişti. Müdürler makamında görüşmek için de bütün cesaretini seferber etmişti. Böyle bir istekte bulunduğu için kapıdan kovulacak diye ödü kopmuştu. Ama bunları Gordon’a söyleyecek değildi.</p>

    <p>“<em>Senin arkandan iş çevirdiğimi</em> söylemeseydin, iyi olurdu. Sonuçta sadece sana yardım etmeye çalışıyorum.”</p>

    <p>“Yüzüne bile bakmayacağım bir iş teklifi almanın bana nasıl yararı olacak?”</p>

    <p>“Yani şimdi, bu durumda bile dönmeyecek misin?”</p>

    <p>“Asla.”</p>

    <p>“Niçin?”</p>

    <p>“Albaştan mı edeceğiz yine?” dedi Gordon bitkin bir sesle.</p>

    <p>Rosemary Gordon’un kolunu bütün gücüyle sıktı ve yüzünü kendisininkine çevirdi. Ona adeta umarsızlık içinde tutunmaktaydı. Son çabasını harcamış ve başarısız kalmıştı. Gordon’un kendisinden bir hayalet gibi giderek uzaklaştığını, geri geri çekildiğini hissediyordu.</p>

    <p>“Böyle devam edersen kalbimi kıracaksın,” dedi.</p>

    <p>“Bence sen benimle uğraşma. Uğraşmasan çok daha iyi olur.”</p>

    <p>“Ama neden hayatını çöpe atıyorsun?”</p>

    <p>“Söyledim ya, elimde değil. Kararlarıma bağlı kalmam gerek.”</p>

    <p>“Bunun ne anlama geleceğini biliyorsun, değil mi?”</p>

    <p>İçi ürperdi Gordon’un, ama yine de bir teslimiyet, hatta rahatlama duygusuyla, “Yani ayrılacağız – bir daha görüşmeyeceğiz, demek istiyorsun, değil mi?” dedi.</p>

    <p>Yürüdüler, şimdi Westminster Bridge Sokağı’na girmişlerdi. Rüzgâr çığlık atarak üstlerine üstlerine geldi, bedenlerine çarpan toz bulutu, ikisinin de başlarını göğüslerine gömmesine neden oldu. Durdular. Rosemary’ nin küçük yüzü çizgilerle doluydu, soğuk rüzgâr ve lambanın soğuk ışığı bu çizgileri örtmüyordu.</p>

    <p>“Benden kurtulmak istiyorsun,” dedi Gordon.</p>

    <p>“Hayır. Hayır. Tam olarak öyle değil.”</p>

    <p>“Ama ayrılmamız gerektiğini düşünüyorsun.”</p>

    <p>“Böyle nasıl devam edebiliriz?” dedi Rosemary dalgın ve üzgün bir sesle.</p>

    <p>“Güç olduğunu kabul ediyorum.”</p>

    <p>“Berbat, umutsuz bir durum! Sonumuz neye varabilir böyle?”</p>

    <p>“Beni sevmiyormuşsun demek,” dedi Gordon.</p>

    <p>“Seviyorum, seviyorum! Biliyorsun sevdiğimi.”</p>

    <p>“Bir bakıma seviyorsun belki. Ama sana bakmaya yeterli parayı hiçbir zaman kazanmayacağımı bile bile sevmeye devam edecek kadar değil. Koca olarak istiyorsun beni, ama sevgili olarak değil. İşte, yine para sorunu, gördün mü.”</p>

    <p>“Para sorunu <em>değil</em>, Gordon! Hayır, <em>değil</em>!”</p>

    <p>“Evet, tek neden para. Daha baştan para girdi aramıza. Para, daima para!”</p>

    <p>Sahne devam etti, ama uzun sürmedi. İkisi de soğuktan titriyordu. İnsan bir sokak köşesinde, ısırıcı bir rüzgâr altında dikilirken duygular fazla önem taşımıyordu. Sonunda ayrıldıklarında, kesin bir vedalaşma olmadı. Rosemary sadece “Gitmeliyim artık,” dedi, onu öptü ve karşıya tramvay durağına koştu. Gordon onun gidişini genelde bir rahatlamayla izledi. Şimdi, rüzgârlı sokaktan uzakta, tartışmalardan, duygusal taleplerden uzakta, tavan arasının dağınık yalnızlığında, kendisine Rosemary’yi sevip sevmediğini soruyordu durmadan. Gözlerinde yaş varsa da bu sadece rüzgârın soğuğundandı.</p>

    <p>Julia ile durum neredeyse daha kötüydü. Bir akşam gidip kendisini görmesini istedi Gordon’dan. Bu, Rosemary’den Bay Erskine’in Gordon’a iş teklif ettiğini öğrendikten sonra oldu. İşin kötü yanı, Julia onun amaçlarını hiç, ama hiç anlamıyordu. Anladığı tek şey, “iyi” bir işin Gordon’a önerildiği, onunsa bunu geri çevirdiğiydi. Bu fırsatı kaçırmaması için nerdeyse dizlerine kapanarak yalvardı. Gordon kararından dönmeyeceğini söylediğindeyse ağladı, düpedüz ağladı. Bu çok kötü oldu. Zavallı kaz yüzlü kızcağız, saçlarında beyazlar çıkmış kızcağız, onurunu gururunu bir kenara atmış, Drage eşyalarla döşeli oturma-yatak odasında hüngür hüngür ağlıyordu! Bu Julia’nın bütün umutlarının söndüğü anı simgeliyordu. Ailesinin parasız, çocuksuz, boz bir belirsizliğe battığını adım adım izlemişti. Bütün umutlarını Gordon’a bağlamıştı, onun başaracağına inanmıştı; o ise, delice bir fikre saplanmıştı ve başarmayı reddediyordu. Gordon Julia’nın aklından geçenleri biliyordu; yumuşamamak için bayağı çaba harcaması, hatta acımasız olması gerekliydi. Onu tek düşündüren Rosemary ile Julia’ydı. Ravelston önemli değildi, çünkü o anlıyordu. Angela Hala ile Walter Amca da uzun, aptal mektuplarla hafif hafif asılıyorlardı elbet. Ama onları hiç umursamıyordu.</p>

    <p>Julia çaresizlik içinde hayatta başarılı olmak yönündeki son fırsatını da fırlatıp attıktan sonra <em>ne</em> yapmayı düşündüğünü sordu. Yanıt, sadece “Şiirlerim” oldu. Rosemary’ye de, Ravelston’a da aynı şeyleri söylemişti. Ravelston’a bu yanıt yeterli olmuştu. Rosemary artık onun şiirlerine inanmıyordu, ama bunu dile getirmedi. Julia’ ya gelince; Gordon’un şiirleri hiçbir zaman onun için bir anlam taşımadı. “Para getirmiyorsa neden yazasın, anlamıyorum,” diyordu her seferinde. Ona bakarsanız kendisi de şiirlerine artık inanmıyordu. Ama hiç değilse zaman zaman “yazmak” için mücadele ediyordu hâlâ. Taşındıktan kısa bir süre sonra <em>Londra Sefaları</em>’nın tamamlanmış bölümlerini temiz kâğıtlara çekti, daha dört yüz dize olmadığını gördü. Onları kopyalama işi bile son derece sıkıcıydı. Bununla birlikte, zaman zaman yapıyordu; oradan bir dize çıkarıyor, şurada birini düzeltiyor, ama bu arada herhangi bir gelişme kaydetmiyor, hatta bunu beklemiyordu da. Çok geçmeden sayfalar yine eskiden olduğu gibi çiziklerle, sözcük labirentleriyle doldu. Yağlı elyazması destesini nereye gitse cebinde taşıyordu. Kâğıtların cebinde durması onu biraz ayakta tutuyordu; sonuçta hiç kimseye olmasa da kendisine elle tutulur şekilde gösterebileceği bir tür başarıydı bu. İşte, iki yılın ürünü – belki bin saatlik çalışmanın sonunda elde kalan buydu. Artık onu bir şiir olarak algılamıyordu. Şimdi şiir kavramı onun için tümüyle anlamsızdı. Yalnız, <em>Londra Sefaları</em> günün birinde biterse, kaderden koparılmış bir parça, para-dünyasının <em>dışında</em> yaratılmış bir şey olacaktı. Öte yanda kitabın asla bitmeyeceğini her zamankinden daha açık bir şekilde görüyordu. Şu anda yaşadığı hayatta herhangi bir yaratıcı güdüyle nasıl donanabilirdi, bu mümkün olabilir miydi? Zaman geçtikçe <em>Londra Sefaları</em>’nı bitirme arzusu bile yok oldu. Yine de elyazmasını cebinde taşıyordu; ama bu kendi özel savaşında sadece bir tavır, bir simgeydi. O boş “yazar” olma düşünü çoktan bitirmişti. Sonuçta, bu da bir tür ihtiras değil miydi? Bütün bunlardan uzaklaşmak, bunların <em>altına</em> ulaşmak istiyordu. Aşağı, aşağı! Umudun uzanamayacağı, korkunun uzanamayacağı hayaletler krallığına! Yeraltına, yerin altına! İşte orada olmak istiyordu.</p>

    <p>Ne var ki, bir bakıma bu hiç kolay değildi. Bir gece dokuz sıralarında, yırtık pırtık yatak örtüsünü ayaklarına çekmiş, ellerini ısıtmak için başının altına koymuş halde yatağında uzanmıştı. Havagazı sönüktü. Her şeyin üzeri bir parmak tozla kaplıydı. Zambak, bir hafta önce ölmüştü ve saksısında solup gidiyordu. Örtünün altından ayakkabısız bir ayak çıkardı, kaldırdı, baktı. Çorabı delik deşikti – çoraptan çok delik vardı. Demek Gordon Comstock, bir varoş tavan arasında, ayağı çorabından fırlamış, dünyada yalnızca dört penisiyle, gerisinde otuz koca yılı bırakmış ve hiçbir şey, hiçbir şey başarmamış olarak partal bir yatakta uzanmış yatıyordu! Kuşkusuz, <em>şimdi</em> artık çok geçti – öyle miydi? Kuşkusuz, ne kadar uğraşırlarsa uğraşsınlar, onu böyle bir delikten çıkaramazlardı... Çamura ulaşmak istemişti – eee, işte bu çamurun ta kendisiydi, öyle değil mi?</p>

    <p>Bir yandan da bunların doğru olmadığını biliyordu. O öteki dünya, para ve başarı dünyası, her zaman için garip bir yakınlıktadır. Pisliğe ve sefalete sığınarak ondan kaçamazsın. Rosemary Bay Erskine’in teklifinden söz ettiğinde kızdığı kadar korkmuştu da. Tehlikeyi çok yakınına getirmişti teklif. Bir mektup, bir telefon ve hoop, bu delikten dosdoğru para-dünyasına – dört sterlin haftalığa, çabaya, uyumlu, edepli ve kölece yaşamaya adım atabilirdi. Kötüleşmek, söylendiği kadar kolay değildi. Bazen kurtuluşun seni av köpeği gibi kapar.</p>

    <p>Bir süre nerdeyse hiçbir şey düşünmeden, tavana bakarak öyle yattı. Orada, pis ve soğuk yatakta uzanmanın boşunalığı bir süre rahatlattı onu. Derken kapının hafifçe vurulmasıyla irkildi. Kımıldamadı. Gerçi onun kapı çalışına benzemiyordu ama, gelen Meakin Ana olsa gerekti.</p>

    <p>“Girin,” dedi.</p>

    <p>Kapı açıldı. Rosemary gelmişti.</p>

    <p>İçeri bir adım attı, sonra odanın tozlu, iç bayan kokusunu alınca durdu. Lambanın ölü ışığında bile odanın kirlilik derecesini görebiliyordu – masanın üzerinde yiyecek artıkları ve kâğıtlar, soğuk külle dolu şömine, önündeki tel koruyucuda kirli kaplar ve ölü aspidistra. Yavaş yavaş yatağa doğru ilerlerken şapkasını çıkardı ve sandalyeye fırlattı.</p>

    <p>“Tam sana göre bir yer!” dedi.</p>

    <p>“Döndün ha?” dedi Gordon.</p>

    <p>“Evet.”</p>

    <p>Eliyle yüzünü sıvazlarken başını başka yöne çevirdi. “Bana biraz daha nutuk çekmek için, ha?”</p>

    <p>“Hayır.”</p>

    <p>“Neden öyleyse?”</p>

    <p>“Çünkü...”</p>

    <p>Yatağın yanında diz çöktü Rosemary. Gordon’un kolunu indirdi, onu öpmek üzere başını uzattı, sonra çekti, şaşırmıştı; parmak uçlarıyla şakağındaki saçları okşamaya başladı.</p>

    <p>“Ahh, Gordon!”</p>

    <p>“Ne?”</p>

    <p>“Saçların ağarmış!”</p>

    <p>“Sahi mi? Nerede?”</p>

    <p>“Burada, şakağında. Küçük bir bölüm ama. Ansızın oldu herhalde.”</p>

    <p>Gordon umursamaz bir havada “Zamanın gümüşe çevirdiği altın saçlarım,” dedi.</p>

    <p>“Eh, ikimizin de saçları ağarıyor,” dedi Rosemary.</p>

    <p>Tepesindeki üç beyaz saçı göstermek için başını eğdi Rosemary. Sonra yatağa, onun yanına kıvrıldı, kolunu Gordon’un altından geçirdi, onu kendisine çekti ve yüzünü öpücüklere boğdu. Gordon ses etmedi. Bunun olmasını istemiyordu – hayatta en az istediği buydu. Ama Rosemary kendi bedenini onunkinin altına yerleştirdi; göğüs göğüseydiler. Rosemary’nin bedeni Gordon’unkinde eriyordu sanki. Yüzündeki anlatımdan, onu buraya neyin getirdiğini anlamıştı. Sonuçta bakireydi Rosemary. Ne yaptığını bilmiyordu. Onu harekete geçiren tek şey yüce gönüllü, soylu oluşuydu. Gordon’un sefaleti, Rosemary’yi ona çekmişti. Sadece beş parasız olduğundan, hayatta başarısızlığa uğradığından, bir daha yinelenmese bile, bir kez olsun ona teslim olmalıydı.</p>

    <p>“Dönmek zorundaydım,” dedi.</p>

    <p>“Neden?”</p>

    <p>“Burada yapayalnız olduğunu düşünmeye dayanamadım. Seni öyle bırakmak çok, çok kötü geldi bana.”</p>

    <p>“Beni bırakmakta haklıydın. Gelmeseydin daha iyi olurdu. Biliyorsun, evlenemeyiz.”</p>

    <p>“Umurumda değil. İnsan sevdiğine böyle davranmaz. Benimle evlensen de evlenmesen de seni seviyorum.”</p>

    <p>“Bu pek akıllıca değil,” dedi Gordon.</p>

    <p>“Umurumda değil. Keşke yıllar önce yapsaydım.”</p>

    <p>“Yapmasak çok daha iyi olur.”</p>

    <p>“Hayır.”</p>

    <p>“Evet.”</p>

    <p>“Hayır!”</p>

    <p>Ne de olsa Gordon’un hak etmediği kadar iyiydi Rosemary. Onu nice zamandır istiyordu, ama sonradan olacakları ölçüp biçmekten kendini alamamıştı. Sonunda Meakin Ana’nın pis yatağında, pek fazla haz alınmaksızın gerçekleşti olay. Şimdi Rosemary kalkmış giysilerini düzeltiyordu. Oda havasızdı, ama korkunç soğuktu. İkisi de azıcık titriyordu. Rosemary yorganı Gordon’un üzerine iyice örttü. Gordon ona arkasını dönmüş, yüzünü koluna gizlemiş, kımıltısız yatıyordu. Rosemary yatağın yanında diz çöktü, onun elini tuttu ve bir an için kendi yanağının üzerine koydu. Gordon bunu neredeyse fark etmedi. Rosemary ardından kapıyı sessizce kapattı, parmak uçlarına basarak halısız, pis kokulu basamakları indi. Yüreğinde keder vardı, hayal kırıklığı içindeydi ve çok üşüyordu.</p>
  </div>
</body>
</html>
