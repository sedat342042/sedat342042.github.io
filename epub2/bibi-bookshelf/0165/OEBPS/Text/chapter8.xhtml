<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aspidistra</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter8">
  <div class="chapter-begin html5_section">
    <div class="html5_header">
      <h1>VIII</h1>
    </div>

    <p>Saat biri vurduğunda, Gordon dükkânın kapısını çarptığı gibi neredeyse koşarak Westminster bankasının yolun aşağısındaki şubesine koştu.</p>

    <p>Yarı bilinçli bir dikkatle ceketinin yakasına yapışmış, kumaşı göğsüne bastırıyordu. Orada, sağ iç cebinde, varlığından biraz da kuşku duyduğu bir nesne vardı. Bu, üzerinde Amerikan pulu olan mavi bir zarftı; zarfta, elli dolarlık bir çek vardı; çek, “Gordon Comstock” adına imzalanmıştı!</p>

    <p>Kare şeklindeki zarfın bedeni üzerindeki izini cebindeki zarf değil de, kordan bir levhaymışçasına hissediyordu. Eliyle yokladığında ya da yoklamadığında da sabahtan beri orada durmaktaydı zarf; sağ göğsünün altındakı deri tabakasında özel bir duyarlılık geliştirmişti sanki – zarfı algılıyordu. On dakikada bir çeki zarfından çıkarıp merakla incelemişti. Ne de olsa kesin para demek değildi çekler. Tarih ya da imza konusunda bir numara varsa korkunç olurdu. Hem, yitirebilirdi zarfı – bir masal öğesi gibi kendiliğinden yok olabilirdi.</p>

    <p>Çek <em>Californian Review’</em>dan, haftalar ya da aylar önce umutsuzca bir şiir gönderdiği şu Amerikan dergisinden geliyordu. Şiiri gönderdiğini falan neredeyse unutmuştu, öyle çok zaman geçmişti üzerinden – bu sabah durup dururken gökten bu mektup inince anımsadı ancak. Ne mektup hem de! Hiçbir İngiliz editör böyle bir mektup yazmaz. “Çok olumlu izlenimler” edinmişlerdi bu şiirden, etkilenmişlerdi. Bir sonraki sayıya koymaya “gayret edeceklerdi”. Onlara diğer çalışmalarından örnekler göstermek “lütfunda” bulunur muydu? (Bulunur muydu? Vay canına, derdi Flaxman olsa.) Çek de mektubun içindeydi. Bu çorak 1934 yılında bir şiire elli dolar ödemek düpedüz delilikti. Ama işte, para buradaydı; çek buradaydı, kaç kez incelediyse, her seferinde her şeyin yerli yerinde, çekin pekâlâ gerçek olduğunu saptamıştı.</p>

    <p>Çek bozuluncaya dek rahat etmeyecekti –çünkü büyük olasılıkla banka çeki geri çevirecekti–, yine de bir hayaller ırmağı akmaktaydı zihninde. Kızların yüzleri, örümcek ağlarıyla kaplı Bordeaux şişeleri, büyük bira şişeleri, yeni bir takım elbise, rehindeki palto, Rosemary ile Brighton’da bir hafta sonu, Julia’ya verilecek yepyeni şıkır şıkır bir beş sterlinlik... Her şeyden çok elbet, Julia’ ya verilecek o beşlik... Çeki aldığında ilk aklına gelen o olmuştu. Parayla başka neler yaparsa yapsın, yarısını Julia’ya vermeliydi. Bütün bu yıllar boyunca ondan ne kadar “borç” aldığı düşünülürse, doğrusu buydu. Bütün sabah boyunca Julia’yı ve zaman zaman aklını kemiren borçlarını düşündü. Pek hoş bir düşünce değildi ama. Yarım saatliğine falan unutuyordu Julia’ya borçlarını, on sterlini ıvır zıvır şeylere harcamayı tasarlıyordu, sonra birden Julia’yı anımsıyordu. Zavallı sevgili Julia! Julia payına düşeni alacaktı. Hiç değilse beşliği. Ona olan borcunun onda biri bile değildi bu. Belli belirsiz bir haksızlık duygusuyla Julia’ya beş papel vereceğini yirminci kez kafasına yazdı.</p>

    <p>Banka çek konusunda mesele çıkarmadı. Gordon’un bankada hesabı yoktu, ama Bay McKechnie parasını orada işlettiğinden onu iyi tanıyorlardı. Gordon’a editörlerden gelen başka çekleri de bozmuşlardı. Yalnızca bir dakikalık bir kontrolden sonra kasiyer döndü.</p>

    <p>“Kâğıt para mı istersiniz Bay Comstock?”</p>

    <p>“Bir beşlik, gerisi birer sterlin lütfen.”</p>

    <p>Gıcır bir beşlik ve beş adet el değmemiş tek sterlinlik kâğıt para, hışırdayarak pirinç koruyucunun altından kaydı. Ardından kasiyer küçük bir bozuk paralar yığını sürdü önüne. Gordon, bir beyefendi havasıyla bozuklukları saymadan cebine attı. Bu küçük bir bahşişti. Elli dolar karşılığı on sterlin almayı ummuştu, o kadar. Dolar yükselmiş olsa gerekti. Beşlik kâğıt parayı özenle katladı ve Amerika’dan gelen zarfın içine koydu. Bu Julia’nın beşliğiydi. Bu kutsaldı. Şimdi hemen postalayacaktı parayı.</p>

    <p>Yemeğe eve gitmedi. Cepte beşlik – hatta onluk dururken zambaksal yemek odasında deri gibi sığır eti çiğnemenin âlemi var mıydı? (Paranın yarısının Julia’ya ayrıldığını boyuna unutuyordu.) Şimdilik Julia’nın beş sterlinini postalamak zahmetine katlanmadı. Bu akşam yapardı bu işi. Hem, cebinde çok para olduğu duygusu hoşuna gidiyordu. Cebinde onca parayla insanın kendini ne kadar farklı hissettiği şaşılacak bir durumdu. Zengin havalarında değil de, güvenli, canlanmış, yeniden doğmuş gibiydi. Dün olduğundan farklı biri gibi hissediyordu kendini. Gerçekten de farklıydı. Willowbed Sokağı 32 numarada gazocağında gizli gizli çay demleyen sefil adam değildi artık. Gordon Comstock’tu, ozandı, Atlantik Okyanusu’nun her iki yakasında da ünlü bir ozan. Yayımlanan kitapları: <em>Mice</em> (1932), <em>Londra Sefaları</em> (1935). Şimdi artık <em>Londra Sefaları’</em>nı müthiş bir güven duygusuyla aklından geçiriyordu. Üç ay sonra ışığı görecekti eser. Birinci kitabının yarı boyutunda, beyaz bez ciltli. Şansı döndüğünden beri, kendisine layık görmediği hiçbir şey yoktu.</p>

    <p>Ağzına bir lokma atmak üzere Prince of Wales’e yürüdü. Bir parça et, iki sebze, bir şilin iki peni, bir büyük bira dokuz peni, yirmi Gold Flakes bir şilin. Bütün bu lüksten sonra bile elinde on sterlinden – ya da daha doğrusu beş sterlinden fazla para kalmıştı. Birayla içi ısınmış olarak oturdu ve beş sterlinle yapılabilecek şeyler üzerinde düşünmeye başladı. Yeni bir takım elbise, kırlarda bir hafta sonu, Paris’e günübirlik gidip gelme, Soho restoranlarında on kez akşam yemeği... Bu noktada aklına Rosemary ve Ravelston’u bu akşam yemeğe davet etmesi gerektiği geldi. Bu piyangoyu kutlamaları gerekiyordu; ne de olsa, on sterlin –pardon beş sterlin– her gün gökten kucağına düşmüyordu kimsenin. Üçünü bir arada güzel yemekler ve şarapla, paranın tartışma konusu olmadığı bir ortamda gözünün önüne getirdi, bu karşı duramayacağı bir şey gibi takıldı aklına. Sadece tek bir konuda dikkatli olması gerekiyordu. Parasının <em>tamamını</em> harcamamalıydı elbet. Yine de bir sterlin ya da iki sterlin feda edebilirdi. Birkaç dakika sonra telefonla bardan Ravelston’u aradı.</p>

    <p>“Sen misin Ravelston? Şey, Ravelston! Bak ne diyeceğim, bu akşam benimle yemek yiyeceksin.”</p>

    <p>Hattın diğer ucundan Ravelston duyulur duyulmaz bir sesle karşı çıktı: “Hayır, saçmalama! <em>Sen</em> benimle yemek yiyeceksin.” Ama Gordon asıldı da asıldı. Bu kadar saçmalık olurdu! Ravelston bu akşam <em>onunla</em> yemek yiyecekti. Ravelston istemeyerek kabul etti. Pekâlâ, tamam, teşekkürler; daveti sevinerek kabul ediyor. Sesinde özür diler bir hava vardı. Ne olduğunu tahmin etmişti. Gordon bir yerden eline para geçirmişti ve hemen saçmaya başlamıştı; Ravelston her zaman olduğu gibi, onun işine karışamazdı. Nereye gitselerdi acaba? Gordon soruyordu. Ravelston iki buçuk şiline harika yemek veren o neşeli küçük Soho restoranlarını övmeye başladı. Ama Ravelston bunları andığı anda Soho restoranları berbat niteliğini alıverdi. Gordon bunu duymak bile istemiyordu. Saçmalık! Doğru dürüst bir yere gitmeliydiler. Bir işi yaptın mı iyi yapacaksın, diyordu içinden; iki sterlin – hatta üç sterlin harcayabilirdi. Ravelston genelde nerelere gidiyordu? Modigliani diye itiraf etti Ravelston. Ama Modigliani çok, çok – ama dur! Telefonda bile o nefretlik “pahalı” sözcüğünü kullanamazdı Ravelston. Gordon’a yoksulluğunu nasıl anımsatmalıydı. Gordon Modigliani’ yi belki de beğenmezdi, böyle umdu Ravelston. Ama Gordon memnundu. Modigliani? Tamam – saat sekiz buçukta ordayız. Güzel! Ne de olsa yemeğe üç sterlin harcasa bile kendine yeni bir çift ayakkabı, bir yelek ve pantolon alacak iki sterlini kalıyordu.</p>

    <p>İzleyen beş dakika içinde Rosemary ile anlaştı. New Albion, çalışanlarına telefon edilmesinden hoşlanmazdı, ama bir bakıma bunun önemi yoktu. Beş gün önceki o felaket pazar gezisinden sonra ondan bir mektup almıştı, ama görüşmemişlerdi. Rosemary sesi tanıyınca sevinçle yanıtladı onu. Bu akşam onunla yemek yer miydi? Elbette! Ne güzel! Böylece on dakika içinde her şey ayarlandı. Rosemary ile Ravelston’un tanışmasını hep istemişti, ama nasılsa bir türlü olmamıştı. Harcayacak paran olunca bu tür şeyler çok daha kolaydı.</p>

    <p>Taksi onu karanlık sokaklardan batıya doğru götürüyordu. Üç millik yoldu – olsun, parası vardı. Pire için yorgan yakmaya değer miydi? Bu akşam sadece iki sterlin harcama fikrini terk etmişti. Üç sterlin, üç sterlin on şilin – canı isterse de dört sterlin harcayacaktı. Oldu olacak – tam olsun. Haa! Bu arada! Julia’nın beşliği. Daha göndermemişti. Zarar yok. Sabah ilk işi onu göndermek olacaktı. Sevgili Julia! Beşliğini alacaktı.</p>

    <p>Taksi koltukları poposunun altında ne hoş bir yumuşaklıkla eziliyordu! Sağa sola kaydı. İçmişti elbet – iki tek, ya da belki üç tek atmıştı gelmeden önce. Taksi sürücüsü güneş yanığı yüzlü, bilgiç gözlü, iriyarı filozof bir adamdı. Gordon’la ikisi birbirlerini anlıyorlardı. Gordon’ un tekleri attığı barda çene çalmışlardı. Batı yakasına geldiklerinde taksici kendisine bir şey söylenmeden köşedeki mütevazı bir barın önüne çekti arabayı. Gordon’ un aklından geçenleri biliyordu. Gordon bir tek daha atabilirdi. Taksici de öyle. Ama parayı Gordon çekecekti – bu da sözsüz varılmış bir anlaşmaydı.</p>

    <p>“Aklımdan geçenleri okuyorsun,” dedi Gordon inerken.</p>

    <p>“Evet efendim.”</p>

    <p>“Bir tek iyi gelecek bana.”</p>

    <p>“Ben de öyle düşündüm, efendim.”</p>

    <p>“Sen de bir tek atabilecek misin, ha?”</p>

    <p>“Yeter ki insan istesin, efendim,” dedi sürücü.</p>

    <p>“Gel içeri,” dedi Gordon.</p>

    <p>Pirinç kenarlı bara dostça yaslandılar, dirsekleri değiyordu, taksicinin sigaralarından iki tane yaktılar. Gordon kendisini çok bilge ve geniş görüşlü hissediyordu. Taksiciye yaşamöyküsünü anlatmak isterdi. Beyaz önlüklü barmen hızla onlara koştu.</p>

    <p>“Buyursunlar?” dedi barmen.</p>

    <p>“Cin,” dedi Gordon.</p>

    <p>“İki olsun,” dedi taksici.</p>

    <p>Daha da yakın iki dost gibi bardakları tokuşturdular.</p>

    <p>“Nice yıllara,” dedi Gordon.</p>

    <p>“Doğum gününüz mü efendim?”</p>

    <p>“Sadece mecazi anlamda. Yeniden doğma günüm, diyelim.”</p>

    <p>“Ben pek okul okumadım,” dedi taksici.</p>

    <p>“Alegorik konuşuyordum yani,” dedi Gordon.</p>

    <p>“İngilizce bana yetiyor,” dedi taksici.</p>

    <p>“Eh, Shakespeare’in diliydi,” dedi Gordon.</p>

    <p>“Okumuş bir beyefendisiniz, edebiyatçı olabilir miydi, efendim?”</p>

    <p>“O kadar kötü mü görünüyorum?”</p>

    <p>“Kötü değil, efendim. Entelektüele benziyorsunuz.”</p>

    <p>“Haklısın. Ozanım.”</p>

    <p>“Ozan! Dünyada ne insanlar var, değil mi yani?” dedi taksici.</p>

    <p>“Güzel bir dünya, güzeel,” dedi Gordon.</p>

    <p>Düşünceleri lirik akıyordu bu gece. Bu arada bir cin daha içtiler, sonra bir cin daha içip kol kola taksiye gittiler. Gordon bu akşam toplam beş cin içmişti. Yüreğinde müthiş bir hafiflik vardı; damarlarında kanla karışık cin akmaktaydı. Koltuğun köşesine yaslandı, mavimsi karanlıkta yüzen reklam ışıklarını izledi. Neon ışıklarının kırmızısı ve mavisi şu an onu hoşnut ediyordu. Taksi ne güzel de kayıp gidiyordu! Otomobilden çok gondolda gibiydi. Bunu yapan paraydı. Para tekerlekleri yağlamıştı. Onu bekleyen geceyi düşündü; güzel yemekler, iyi şarap, her şeyden önemlisi güzel konuşmalar ve para-kaygısı yok. Öyle altı penilerle oynamak, “Şuna paramız yetmez, buna paramız yetmez” yok! Rosemary ve Ravelston onun müsrifliğine engel olmaya çalışacaklardı. Ama onların çenesini kapatacaktı Gordon. Canı isterse son kuruşuna kadar harcardı parasını. Tam tamına on papel vardı yenecek! Hiç değilse beş papel. Julia düşüncesi bir an yanıp söndü belleğinde sonra yine yok oldu.</p>

    <p>Modigliani’ye geldiklerinde hayli ayılmıştı. Canavarı andıran kapıcı az sayıda eklem yeri bulunan pırıl pırıl büyük bir mumyayı andırıyordu, hemen taksi kapısını açmak üzere atıldı. Adamın soran bakışları Gordon’un giysilerindeydi. Modigliani’de kravat zorunluluğu yoktu gerçi. Elbet son derece bohemdiler Modigliani’dekiler; ama bohem vardı, bohemcik vardı, Gordon normal bohem tanımına uymuyordu. Taksi sürücüsüne kırk yıllık dostuymuşçasına veda etti, ücret dışında iki buçuk şilin bahşiş verdi – ki bu durum üzerine kapıcının gözlerindeki ifade değişti. Tam o anda kapıdan Ravelston çıktı. Kapıcı Ravelston’u tanıyordu elbet. Aristokratça özensiz giyimi, upuzun seçkin gövdesiyle kaldırıma yürüdü, biraz kaygılı görünüyordu, bu yemeğin Gordon’a çok paraya patlayacağını düşünüp üzülüyordu.</p>

    <p>“Hah, geldin, Gordon!”</p>

    <p>“Selam Ravelston! Rosemary nerede?”</p>

    <p>“Belki içerde bekliyordur. Onu şahsen tanımıyorum, biliyorsun. Bak ne diyeceğim Gordon, bak! İçeri girmeden önce sana...”</p>

    <p>“Ah, bak, işte Rosemary!”</p>

    <p>Hızlı ve mutlu adımlarla onlara doğru geliyordu Rosemary. Büyük, hantal kargo gemileri arasında kaymakta olan minik, düzgün bir destroyer gibi kalabalığı yara yara geliyordu. Ve her zamanki gibi güzel giyinmişti. Madenci şapkası en kışkırtıcı biçimde kıvrılmıştı. Gordon’un yüreği hopladı. İşte senin kızın! Ravelston’un onu görmesinden gurur duyuyordu. Rosemary bu akşam çok neşeliydi. Son buluşmalarında yaşadıkları felaketi kendisi aklına getirmeyeceği gibi Gordon’a da anımsatmayacaktı, bu onun her tarafında yazılıydı. Gordon onları birbirine tanıştırırken belki de birazcık fazla canlı gülmüş ve konuşmuş olabilirdi. Ravelston onu hemen sevdi. Gerçekten de, onunla tanışan herkes hoşlanıyordu. Restorana girdiklerinde Gordon bir an için korktu. Artistik dekorasyon öyle ürkütücüydü ki. Koyu renkli açılıp kapanan masalar, gümüş renkli mumlar, duvarlarda çağdaş Fransız ressamlarından tablolar... Resimlerden biri, bir sokak manzarası Utrillo’nun olabilirdi. Gordon omuzlarını kastı. Hay Allah, korkacak ne vardı? Beş sterlinlik bütün para zarfın içinde, ceket cebinde duruyordu. Julia’nın beş sterliniydi o elbet; harcayacak değildi. Yine de varlığı ona cesaret veriyordu. Alaaddin’in lambası gibi bir şeydi yani. Salonun ta ilersinde, köşedeki masaya –Ravelston’un her zamanki masasına– doğru gidiyorlardı. Ravelston Gordon’un kolunu tuttu, Rosemary söyleyeceğini duymasın diye onu biraz geri çekti.</p>

    <p>“Gordon, bana bak!”</p>

    <p>“Ne?”</p>

    <p>“Buraya bak, bu akşam sen <em>benimle</em> yemek yiyeceksin.”</p>

    <p>“Saçmalama! Hesap benden.”</p>

    <p>“Lütfen, çok istiyorum. Bütün o parayı harcadığını görmek beni kahredecek.”</p>

    <p>“Bu akşam para lafı yok,” dedi Gordon.</p>

    <p>“Yarı yarıya bölüşelim o zaman,” diye yakardı Ravelston.</p>

    <p>“Benden,” dedi Gordon kesin bir ses tonuyla.</p>

    <p>Ravelston ısrarı bıraktı. Şişman, beyaz saçlı İtalyan garson köşedeki masanın yanında eğilip gülümsüyordu. Ama Gordon’a değil, Ravelston’a gülümsüyordu. Gordon kendisini hemen ortaya atması gerektiği duygusuyla oturdu. Garsonun verdiği mönüyü istemediğini elinin hareketiyle bildirdi.</p>

    <p>“Önce ne içeceğimize karar verelim,” dedi.</p>

    <p>“Ben bira içeceğim,” dedi Ravelston, dalgın bir ivedilikle. “Ben biradan başka içki sevmem.”</p>

    <p>“Ben de,” diye yankıdı Rosemary.</p>

    <p>“Yok öyle şey! Şarap içeceğiz. Ne seversin, kırmızı mı beyaz mı? Bana şarap listesini verin,” dedi garsona.</p>

    <p>“Öyleyse bir Bordeaux alalım,” dedi Ravelston. “Médoc ya da St. Julien falan.”</p>

    <p>“St. Julien’e bayılırım,” dedi Rosemary. Bu şarabın listelerdeki en ucuz şarap olduğunu anımsadığını sandı.</p>

    <p>Gordon için için onları izliyordu. İşte, görüyorsunuz! Şimdiden ona karşı cephe almışlardı. Parasını harcamasına engel olmaya çalışıyorlardı. O ölümcül, “Senin paran buna yetmez” havası her yerde dolaşacaktı. Bu Gordon’u işi büsbütün abartmaya itti. Bir dakika önce Burgundy’ye fit olacaktı. Şimdiyse gerçekten pahalı bir şey içmeleri gerektiğine karar vermişti – şöyle köpüklü, patlamalı bir şey. Şampanya? Yok, ona asla şampanya içirmezlerdi. Ah!</p>

    <p>“Asti var mı?” dedi garsona.</p>

    <p>Garson dışardan getireceği şarap için verilecek fazladan bahşişi düşünerek ansızın canlandı. Şimdi artık davet sahibinin Ravelston değil, Gordon olduğunu anlamıştı. Garip bir Fransızca ve İngilizce karışımıyla yanıtladı onu:</p>

    <p>“Asti mi efendim? Evet efendim. Çok güzel Asti! Asti Spumanti. <em>Trés fin! Trés vif!”</em></p>

    <p>Ravelston’un kaygılı gözü Gordon’unkini aradı. Bunu alamazsın, diye yakarıyordu bakışları.</p>

    <p>“O köpüklü şaraplardan biri mi?” diye sordu Rosemary.</p>

    <p>“Çok köpüklü, madam. Çok canlı bir şarap. <em>Trés vif!</em> Pop!” Adamın şişko elleri taşan köpükleri anlatmak çabasıyla bir hareket yaptı.</p>

    <p>“Asti,” dedi Gordon, Rosemary’nin onu durdurmasına meydan vermeden.</p>

    <p>Ravelston çok perişan görünüyordu. Asti’nin Gordon’a on ya da on beş şiline patlayacağını biliyordu. Gordon onun kaygılarını fark etmemiş göründü. Şarabın Sanseverina Düşesi ve onun “<em>force vin d’Asti</em>”sini çağrıştırması nedeniyle Stendhal’den söz etmeye başladı. Derken bir buz kovası içinde Asti geldi – Ravelston bunun yanlış olduğunu Gordon’a söyleyebilirdi. Pop! Mantar fırladı. Hoyrat şarap köpüklerini geniş yayvan kadehlere boşalttı. Masadaki atmosfer gizemli bir şekilde değişti. Üçüne de bir şeyler olmuştu. Daha içilmeden bu sihri hayata geçirmişti şarap. Rosemary sinirli halinden sıyrıldı, Ravelston masrafları düşünmeyi bıraktı, Gordon eli açıklık kararının getirdiği direnmeyi terk etti. Ançuez, ekmek, tereyağı gelmişti masaya, ayrıca kızarmış dilbalığı, fırında kızarmış sülün ve patates kızartması yiyorlardı; ama daha çok içiyor ve konuşuyorlardı. Ne kadar da önemli konularda akıllıca konuşuyorlardı – ya da onlara öyle geliyordu! Çağdaş yaşantının berbatlığından, çağdaş kitapların sefaletinden söz ediyorlardı. Zaten bugünlerde konuşulacak başka ne konu vardı? Gordon her zamanki gibi (ha, şu da var: Şimdi cebinde para varken ve söylediklerine kendi de pek inanmazken durum ne kadar farklıydı) içinde yaşadığımız çağın ölü oluşu ve korkunçluğu konusunda uzun nutuklar çekti. Fransız edebiyatı ve makineli tüfekler! Roland Butta ve <em>Daily Mail!</em> Cebinde iki kuruşla sokaklarda yürürken bunlar sapına kadar gerçekti, ama şu anda şakadan ibaretti. Ölmüş ve kokuşmakta olan bir dünyada yaşadığımızı örnekleriyle anlatmak ne eğlenceliydi – sindirim borunda güzel yemekler ve damarlarında iyi şarap olduğunda eğlenceliydi yani. Çağdaş edebiyatı yerin dibine batırırken müthiş bilgili havalarda ahkâm kesiyordu; hepsi ahkâm kesiyorlardı. Yapıtları basılmayan yazarları ince ince eleştiriyor, ünlülerin hepsini birer birer yere seriyorlardı. Shaw, Yeats, Eliot, Joyce, Huxley, Lewis, Hemingway – bunların hepsi bir iki basit tümceyle çöp kutusuna atıldı. Ne kadar eğleniyorlardı! Ah bir de bu böyle sürseydi! Ve elbet o anda Gordon her şeyin <em>böyle</em> sürebileceğine inanmaktaydı. Birinci Asti şişesinden Gordon üç, Ravelston iki, Rosemary ise bir kadeh içmişlerdi. Gordon karşı masadan bir kızın onu izlemekte olduğunu fark etti. Sedef pembesi teni, harikulade, badem gözleri olan uzun boylu, şık bir kızdı bu. Anlaşılan zengindi de; paralı entellerden. Kız Gordon’u ilginç bulmuştu – kim olduğunu merak ediyordu. Gordon salt kız için özel espriler ürettiğini fark etti. Gerçekten de zeki espriler yapıyordu, buna kuşku yoktu. Bunun nedeni de paraydı. Para taksilerin tekerlerini olduğu gibi düşüncenin tekerlerini de yağlıyordu.</p>

    <p>Ama nedense ikinci Asti şişesi birincisi kadar büyük bir başarı getirmedi. Bir kere, garsona söylenmesi sırasında sorun yaşandı. Gordon işaretle garsonu çağırdı.</p>

    <p>“Bundan bir şişe daha var mı?”</p>

    <p>Garson şişman ışıklarını saçtı. “Evet efendim! <em>Mais certainement, monsieur!”</em></p>

    <p>Rosemary kaşlarını çattı ve masanın altından Gordon’un ayağını dürttü. “Hayır, Gordon, <em>hayır</em>! Yapma.”</p>

    <p>“Neyi yapmayayım?”</p>

    <p>“Bir şişe daha isteme. Biz içmeyeceğiz.”</p>

    <p>“Haydi canım! Bir şişe daha getir, garson.”</p>

    <p>“Derhal efendim.”</p>

    <p>Ravelston burnunu kaşıdı. Suçluluk duygusundan Gordon’la göz göze gelmekten kaçınıyor, kadehine bakıyordu. “Bana bak Gordon. İzin ver bu şişe benden olsun. Çok rica ediyorum.”</p>

    <p>“Haydi canım!” diye yineledi Gordon.</p>

    <p>“Öyleyse yarım şişe al,” dedi Rosemary.</p>

    <p>“Bütün şişe, garson,” dedi Gordon.</p>

    <p>O andan sonra hiçbir şey aynı olmadı. Yine konuştular, güldüler, tartıştılar, ama durum farklıydı. Karşı masadaki şık kız Gordon’a bakmayı bıraktı. Nedense Gordon artık espri yapamıyordu. İkinci şişeyi ısmarlamak neredeyse her zaman yanlıştır. Bir yaz günü ikinci kez denize girmek gibi. Hava ne kadar sıcak olursa olsun, birinci girişinden ne kadar hoşlanırsan hoşlan, ikinci kez girdiğine hep pişman olursun. Sihir şarabı terk etmişti. Bu kez daha az köpürüyordu, daha çabuk sarhoş olmak umuduyla, tiksinerek mideye indirdiğin, insanı boğan, ekşimsi bir sıvıydı bu kez. Ancak Gordon’un ayık tarafı dış görünüşü hâlâ kurtarıyordu. Sohbet giderek bıktırıcı olmaya başladı. Gordon ile Ravelston aralarında küçük bir tartışma olmuş da bunu görmezden gelen iki kişi gibi birbirlerinden uzak ve rahatsız havalarda konuşuyorlardı. Shakespeare’den konuştular. Konuşma <em>Hamlet</em>’in anlamı konusunda uzun bir tartışmaya dönüştü. Çok sıkıcıydı. Rosemary esnemesini bastırmaya çalıştı. Gordon’ un ayık yarısı konuşurken, esrik yarısı bir kenarda durmuş dinliyordu. Sarhoş yarısı çok öfkeliydi. Körolasılar, ikinci şişeyi engellemeye çalışarak geceyi berbat etmişlerdi! Şimdi tek istediği doğru dürüst sarhoş olmak ve bu işi bitirmekti. İkinci şişenin altı kadehinden dördünü o içti – Rosemary tek yudum daha içmeyecekti. Ama bu hafif içki istediğini vermiyordu insana. Sarhoş daha içki isterdi, yine isterdi, yine isterdi. Kovayla bira olsa! Bir güzel sarhoş eder! Ant olsun daha sonra yüklenecekti biraları. İç cebinde saklı beş sterlinlik parayı düşündü. Nasılsa daha o para vardı eriyecek.</p>

    <p>Modigliani’nin salonunda bir yerde gizli müzikli saat onu çaldı.</p>

    <p>“Tüyelim mi?” dedi Gordon.</p>

    <p>Ravelston’un bakışları, suçlu suçlu yakarmaktaydı. “Lütfen hesabı paylaşalım!” diyordu gözler. Gordon görmezden geldi.</p>

    <p>“Burdan Café Imperial’a gidelim derim ben,” dedi.</p>

    <p>Hesap pusulası onu ayıltmadı. Yedikleri iki sterlinden biraz fazla tutmuştu, şarap otuz şilindi. Kâğıdı onlara göstermedi elbet, ama verdiği parayı gördüler. Garsonun tepsisine dört adet birer sterlinlik attı ve öylesine konuşuyormuş havasıyla, “Üstü kalsın,” dedi. Şimdi beşlik dışında on şilini kalmıştı. Ravelston Rosemary’nin paltosunu tutuyordu; Gordon’un tepsiye paraları attığını gördüğünde, Rosemary’nin dudakları dehşetle aralandı. Yemeğin dört sterlin gibi bir para tutacağı aklından geçmezdi. Gordon’un parayı böyle saçması onu müthiş öfkelendirdi. Ravelston dalgın ve hoşnutsuz görünüyordu. Gordon onların bakışlarına sövdü içinden. Neden kaygılanıyorlardı? İşte, parayı verebiliyordu, değil mi? Hâlâ o beşliği vardı. Ama cebinde tek peniyle eve dönerse kabahat onda olmayacaktı.</p>

    <p>Dış görünüşte hayli ayık ve yarım saat öncesine göre çok daha sakindi. “Café Imperial’a bir taksiyle gitsek iyi olur,” dedi.</p>

    <p>“Aa, yürüyelim!” dedi Rosemary. “Bir adımlık yer.”</p>

    <p>“Olmaz, taksi tutacağız.”</p>

    <p>Taksiye bindiler. Gordon Rosemary’nin yanına oturdu. Ravelston’la birlikte olmalarına karşın, kolunu kızın omzuna atmayı aklından geçirdi. Tam o anda camdan içeri soğuk bir rüzgâr girdi ve Gordon’un alnına çarptı. Bu onu sarstı. Hani geceleyin derin uykudan ansızın uyanırsınız ve – diyelim öleceğinizi ya da yaşamınızı baştan sona ziyan etmiş olduğunuzu anlarsınız ya, öyle bir an yaşadı Gordon. Belki bir dakika için ayık hissetti kendini. O dakikada kendini biliyordu, yapmakta olduğu korkunç çılgınlığın bilincindeydi – düpedüz, tek sözcükle ahmakça davranarak beş sterlini sokağa atmıştı ve şimdi de Julia’ya ait olan beşliği saçacaktı. Gözünün önünden, Julia’nın o oturma-yatak odasındaki ince yüzlü, beyaz saçlı, korkunç canlı bir görüntüsü geçti. Zavallı sevgili Julia! Bütün hayatı boyunca Gordon’a fedakârlık etmiş olan, kendisinden ardı ardına sterlin üstüne sterlin aldığı Julia; şimdi kendine verdiği beşlik sözünü bile tutacak dürüstlüğü gösteremiyordu ona karşı! Bu düşünceden hemen sıyrıldı; bir yere sığınırcasına sarhoşluğuna koştu. Çabuk, çabuk, ayılıyoruz! İçki, daha içki gerek! O ilk güzel kaygısız, kopuk anlara dön! Dışarda, henüz kapanmamış bir İtalyan bakkalının rengârenk vitrini, onlara doğru yüzdü. Gordon camına hızla vurdu. Taksi kenara çekip durdu. Gordon Rosemary’nin dizleri üzerinden inmeye kalkıştı.</p>

    <p>“Nereye gidiyorsun, Gordon?”</p>

    <p>“O ilk güzel kaygısız, kopuk anları yakalamaya,” dedi Gordon kaldırıma indiğinde.</p>

    <p>“Ne?”</p>

    <p>“Biraz daha kafa çekme vakti geldi. Barlar yarım saat sonra kapanacak.”</p>

    <p>“Hayır Gordon, olmaz! Başka içki almıyorsun. Yeterince içtin.”</p>

    <p>“Bekle!”</p>

    <p>Dükkândan çıktığında kucağında kiloluk bir Chianti şişesi vardı. Bakkal tıpasını çıkarmış, gevşekçe kapatmıştı şişeyi.</p>

    <p>Diğerleri onun sarhoş olduğunu – onlarla buluşmadan önce de içtiğini nihayet kavradılar. İkisini utandırdı bu. Café Imperial’e girdiler, ama ikisinin kafasında da Gordon’u bir an önce alıp yatağına tıkmak vardı. Rosemary Gordon’un arkasından “Lütfen daha içmesine engel ol!” diyordu Ravelston’a. O da düşünceli düşünceli başını salladı. Gordon önden yürüyor, boş bir masaya doğru ilerliyordu, herkesin kolunda tuttuğu şarap şişesine bakması hiç umurunda değildi. Oturdular ve kahve ısmarladılar, Ravelston, Gordon’un kahve yanında konyak da söylemesini zar zor engelledi. Hiçbiri rahat değildi. Süslü püslü ışıl ışıl kafede müthiş bir sıcak, birkaç yüz sesin konuşmalarından, kadeh ve tabak sesleriyle orkestranın sesinden oluşan kulakları sağır edici bir gürültü vardı. Üçü birden oradan kurtulmak istiyordu. Ravelston hâlâ masraflara üzülüyor, Rosemary de Gordon sarhoş olduğu için tasalanıyordu, Gordon ise susamıştı, huzursuzdu. Buraya gelmeyi o istemişti ama daha girer girmez kaçmak isteğiyle doldu. Sarhoş olan yarısı, biraz eğlenmek istiyordu. Bu sarhoş yarı daha uzun süre denetim altında tutulamayacaktı. Bira, bira, diye haykırıyordu sarhoş bölüm. Gordon bu havasız yerden hiç hoşlanmadı. Oysa gözünün önünden üstleri ıslak fıçılarla köpük taşan büyük bira bardakları geçiyordu. Gözü saatteydi. Neredeyse on buçuktu ve Westminster’deki barlar bile saat on birde kapanırdı. Birasını kaçırmayacaktı! Şarabı, barların kapandığı saate, sonraya saklayacaktı. Rosemary karşısında oturuyor, rahatsız bir havayla ama sıkılacak bir şey yokmuş ve eğleniyormuş izlenimi verecek bir ustalıkla Ravelston’la konuşuyordu. Hâlâ boş boş Shakespeare konuşuyorlardı. Gordon Shakespeare’den nefret ediyordu. Rosemary’nin konuşmasını izlerken, şiddetli, sapık bir arzuyla tutuştu birden. Dirseklerini masaya dayamış, öne doğru eğiliyordu; giysisinin arasından küçük göğüslerini açıkça görüyordu Gordon. Bu arzu bir tür ani darbe olarak geldi, soluğu tutuldu, böylece bir kez daha neredeyse ayıldı ve Rosemary’yi çıplak gördü! Rosemary onundu! Ne zaman isterse yatabilirdi onunla! Ah, bu akşam dize getirecekti onu! Neden getirmesin? Bu akşamı böyle bitirmek yakışık alırdı. Kolayca bir yer bulacaklardı; parayı bastırdığında tek soru sormayan bir sürü otel vardı Shaftesbury Caddesi’nde. Cebinde beşliği duruyordu. Masanın altından Rosemary’nin ayağına dokundu, onu tatlı tatlı okuşuyordu kendince, ancak sadece ayak parmağına değebildi. Rosemary hemen ayağını çekti.</p>

    <p>Birden kalktı Gordon ve “Haydi çıkalım burdan,” dedi.</p>

    <p>“Ah, evet!” dedi Rosemary derin bir soluk alarak.</p>

    <p>Yine Regent Caddesi’ndeydiler. Solda Piccadilly Meydanı ışıl ışıl parlıyordu, korkunç bir ışık havuzu oluşmuştu burada. Rosemary’nin gözleri karşıdaki otobüs durağına çevrildi.</p>

    <p>“Saat on buçuk,” dedi kuşkulu bir havayla. “On bire dek dönmüş olmalıyım.”</p>

    <p>“Haydi canım! Gel doğru dürüst bir bar bulalım. Biramı içmem gerek.”</p>

    <p>“Aa, hayır Gordon! Bu akşam artık bar yok. Bir yudum bile içemem. Sen de içmemelisin.”</p>

    <p>“Fark etmez. Gel böyle.”</p>

    <p>Gordon onu kolundan tuttu ve Regent Caddesi’nden aşağı çekeledi, kolunu kaçmasından korkuyormuşçasına sıkı tutuyordu. Bir an için Ravelston’u unuttu. Ravelston peşlerinden gitti, onları yalnız bırakması mı gerekiyordu, yoksa Gordon’a sahip çıkması mı, bilemedi. Rosemary Gordon’un kolundan çekişinden hoşlanmadı ve direnmeye çalıştı.</p>

    <p>“Beni nereye götürüyorsun Gordon?”</p>

    <p>“Köşeyi dönelim, orası karanlık. Seni öpmek istiyorum.”</p>

    <p>“Ben öpülmek istediğimi sanmıyorum.”</p>

    <p>“Pekâlâ istiyorsun.”</p>

    <p>“Hayır!”</p>

    <p>“Evet!”</p>

    <p>Rosemary kendini bıraktı. Ravelston ne yapacağını bilemediğinden köşede Regent Palace’ın yanında bekledi. Gordon’la Rosemary köşeyi dönünce kayboldular ve hemen karanlık dar sokaklara daldılar. Birkaç kapı arasından pembe pudrayla kaplı iskelet gibi suratlar şaşkın bakıyordu. Rosemary onlardan uzak durmaya çalıştı. Gordon ise bir bakıma hoşlanmıştı.</p>

    <p>“Seni kendilerinden biri sanıyorlar,” dedi Gordon.</p>

    <p>Şişesini dikkatle kaldırıma, duvarın dibine koydu, sonra ansızın Rosemary’yi tuttu ve kendine döndürdü. Kızı müthiş istiyordu ve giriş bölümleriyle zaman yitirmeye gerek görmüyordu. Yüzünü rasgele öpmeye başladı, beceriksiz ve hoyratça öpüyordu. Bir an için karşı durmadı Rosemary ama sonra korktu; Gordon’un yüzü onunkine çok yakındı, solgun, garip görünüyordu, ne yaptığını bilmez havalardaydı. Ağır bir şarap kokusu yayıyordu. Rosemary karşı durmaya çabaladı, başını çevirdi, Gordon şimdi sadece saçlarını ve boynunu öpebiliyordu.</p>

    <p>“Gordon, yapmamalısın!”</p>

    <p>“Nedenmiş?”</p>

    <p>“Ne yapıyorsun?”</p>

    <p>“Sence ne yapıyorum?”</p>

    <p>Rosemary’nin sırtını duvara dayadı ve aklı başka yerde, sarhoş bir adamın dikkatli hareketleriyle giysisinin önünü açmaya çalıştı. Giysi önü açılır türden değildi. Bu kez Rosemary öfkelendi. Şiddetle mücadele etti ve Gordon’un elinden kendini kurtardı.</p>

    <p>“Gordon, derhal bırak!”</p>

    <p>“Neden?”</p>

    <p>“Bir daha yaparsan suratına çarpacağım.”</p>

    <p>“Çarp suratıma! Feministlik taslama bana!”</p>

    <p>“Bırak beni!”</p>

    <p>“Geçen pazarı düşün,” dedi Gordon sulu sulu.</p>

    <p>“Gordon, buna devam edersen vuracağım sana, gerçekten vuracağım.”</p>

    <p>“Sen yapmazsın öyle şey.”</p>

    <p>Gordon elini giysinin önünden içeri soktu. Rosemary bir yabancıymış gibi garip bir kabalıkla yaptı bunu. Rosemary Gordon’un yüzündeki bu anlatımı hemen kaptı. Ona göre Rosemary değildi artık, sadece bir kız, bir kız bedeniydi. İşte buna çok sinirlendi. Zar zor kendini kurtardı. Gordon peşinden koştu, ve yine kolunu yakaladı. Rosemary var gücüyle bir tokat indirdi suratına ve Gordon’un ulaşamayacağı bir noktaya çekildi.</p>

    <p>“Neden vurdun?” diye sordu. Yanağını tutuyordu, ama tokattan incinmiş değildi.</p>

    <p>“Böyle bir şeye dayanamam ben. Eve gidiyorum. Yarın farklı biri olacaksın.”</p>

    <p>“Yapma! Gel benimle. Yatacaksın benimle.”</p>

    <p>“İyi geceler!” dedi Rosemary ve karanlık yan sokaktan kaçtı.</p>

    <p>Gordon bir an için onu izlemeyi düşündü, ama bacakları onu taşımayacak kadar ağırdı. Zaten değmez, diye düşündü. Ravelston’un hâlâ beklemekte olduğu yere doğru yürümeye başladı; Ravelston kısmen Gordon’u düşündüğünden, kısmen de tam arkasında volta atan iki umutlu fahişeyi görmezden gelmeye çabaladığından dalgın görünüyordu. Gordon sırılsıklam sarhoş, diye düşündü Ravelston. Saçları alnına dökülmüştü, yüzünün bir tarafı solgun, sapsarı, diğer yanağıysa Rosemary’nin tokadından kıpkırmızıydı. Ravelston bu kırmızılığın sarhoşluktan olduğunu sandı.</p>

    <p>“Rosemary’yi ne yaptın?” dedi.</p>

    <p>“Gitti,” dedi Gordon elini şöyle sallayarak – bu hareketi her şeyi açıklıyordu. “Ama gece daha yeni başladı.”</p>

    <p>“Bak Gordon, şu anda yatakta olmalısın.”</p>

    <p>“Yatakta, evet, ama yalnız değil.”</p>

    <p>Köşede durmuş, kendisini gizleyen gece yarısı mehtabına bakıyordu. Bir an için hayli perişan hissetti kendini. Yüzünden ateş fışkırıyordu. Bütün bedeni yorgun, şişmiş, alev alev yanıyor gibiydi. Özellikle de başı patlama noktasına gelmişti sanki. Uğursuz ışıklar, onun duygularını yönlendiriyor sanırdınız. Gökyüzüne baktı, yanıp sönen, bir mavi bir kırmızı renge bürünen aşağı yukarı ok gibi gidip gelen reklam ışıklarını izledi, bunlar ölmeye mahkûm bir uygarlığın korkunç, uğursuz pırıltılarıydı, batan bir geminin hâlâ sönmemiş ışıklarıydı. Ravelston’un kolunu tuttu, elinin bir hareketiyle Piccadilly Meydanı’nı taradı.</p>

    <p>“Cehennemdeki ışıklar tıpkı böyle olacak.”</p>

    <p>“Kesinlikle.”</p>

    <p>Ravelston boş bir taksi arıyordu. Gordon’u hiç gecikmeden evine götürüp yatırmalıydı. Gordon sevinçli mi yoksa acılı mı olduğuna karar veremiyordu. İçindeki o yanma ve patlama duygusu korkunçtu. Ayık tarafı henüz ölmemişti. Ayık taraf hâlâ yapmakta olduğu şeyi yapmış olduğunu bal gibi biliyordu. Ertesi gün kendisini öldürmek isteği yaratacak çılgınlıklar yapmıştı. Anlamsız bir gösteriş için beş sterlini döküp saçmış, Julia’yı soymuş, Rosemary’yi incitmişti. Yarın – ah, yarın, ayık olacağız! Evine git, evine git, diye haykırıyordu ayık taraf. Sarhoş yanı, okkalı bir küfür savurdu. Sarhoş Gordon hâlâ biraz daha eğlence arıyordu. Ve sarhoş Gordon, daha güçlüydü. Karşıda bir yerlerde yanıp sönen bir saat gözüne ilişti. On bire yirmi vardı. Çabuk, barlar kapanacak! <em>Haro!la gorge m’ard!</em> Bir kez daha düşünceleri şiir gibi aktı. Kolunun altında sert, yuvarlak bir cisim hissetti, bunun Chianti şişesi olduğunu keşfetti ve tıpayı çıkardı. Ravelston onunla göz göze gelmemeyi başararak bir taksi sürücüsüne el ediyordu. Arkasındaki fahişelerin şaşkın haykırışlarını duydu. Döndüğünde, Gordon’un şişeyi başına diktiğini dehşetle gördü.</p>

    <p>“Hey, Gordon!”</p>

    <p>Ona doğru sıçradı ve kolunu aşağı çekmeye çalıştı. Şarabın bir kısmı Gordon’un yakasından içeri boşaldı.</p>

    <p>“Tanrı aşkına dikkatli ol! Polisin seni yakalamasını mı istiyorsun?”</p>

    <p>“İçmek istiyorum,” diye yakındı Gordon.</p>

    <p>“Saçmalama! Burada içemezsin.”</p>

    <p>“Beni bir bara götür,” dedi Gordon.</p>

    <p>Ravelston umarsızca burnunu kaşıdı. “Hay Allah! Kaldırımda içmekten daha iyi bu herhalde. Gel, bir bara girelim. Orada içersin.”</p>

    <p>Gordon şişesini özenle kapattı. Ravelston onu meydanın karşı tarafına götürdü, Gordon koluna asılmıştı – ama destek almak için değil, çünkü bacakları hâlâ onu taşıyordu. Göbekte durdular, sonra trafikte bir boşluk yakalayıp Haymarket’a indiler.</p>

    <p>Barda hava birayla ıslanmış gibiydi. İçine azıcık viski konularak doldurulan biradan yükselen bir sis kaplamıştı her yanı. Barda bir yığın adam harıl harıl konuşuyor, içkilerini Faustvari bir iştahla saat on bir olmadan bitirmeye çalışıyorlardı. Gordon kalabalığı yararak ilerledi. Birkaç çarpma ya da dirseklenmeyi mesele edecek havada değildi. Bir an sonra barda, Guinness içen iriyarı bir gezgin tüccarla uzun boylu, zayıf, bütün konuşması “Ne? Vay!” ve “Ne, ne!” sözcüklerinden ibaret bıyıkları aşağı sarkık bir binbaşı eskisinin arasına sıkıştı, hemen birayla ıslanmış tezgâhın üzerine bir iki buçukluk attı.</p>

    <p>“Bir litre bira lütfen!”</p>

    <p>“Burada litrelik bira servisi yok!” diye tersledi onu bardaki kız, bu arada tek gözü saatte ölçü kabına viski dolduruyordu.</p>

    <p>“Litrelikler üst rafta Effie!” diye bağırdı tezgâhın diğer ucundan patron.</p>

    <p>Bardaki kız üç bardak kulpunu acele acele itti önüne. Dev bardak da Gordon’un önüne kondu. Gordon bardağı kaldırdı. Amma da ağırdı! Bir litre arı su bir kilogram geliyordu. Bu da nerden çıktı! Lıkır lıkır lıkır! Gordon birinci bardağı kafasına dikti, bira minnetle yemek borusundan aktı. Bir soluk aldı, azıcık midesi bulanıyordu. Haydi, bir tane daha. Lıkır lıkır! Bu kez nerdeyse boğuluyordu. Ama dayan Gordon, dayan! Yemek borusundan akıp giden ve kulaklarını boğuyormuş gibi gelen bira şelalesinin sesi arasında patronun çağrısını duydu: “Son içkiler, beyler, lütfen!” Bir an için yüzünü koca bardaktan çekti, normal soluk almaya başlayıncaya dek bekledi ve sonuncuyu kafasına dikti. Lıkır lıkır lıkır! A-a-ah! Gordon bardağı yerine bıraktı. Üç fırtta bitirmişti bardağı – fena sayılmaz.</p>

    <p>“Hey! Onun diğer yarısını da ver bana – çabuk!”</p>

    <p>“Ne oluyor!” dedi ordan binbaşı.</p>

    <p>“Biraz fazla ileri gitmiyor musun?” dedi tüccar. Ravelston tezgâhın biraz aşağısında, birkaç adamın arasından Gordon’un yaptıklarını gördü. “Hey, Gordon!” diye seslendi, herkesin içinde “Artık içme” demekten utandığı için kaşlarını çattı, başını iki yana salladı. Gordon dimdik ayakta durdu. Hâlâ sallanmıyordu, ama bilincini zorlayarak yapıyordu bunu. Başının müthiş büyüdüğünü sanıyordu, bütün bedeni şişmiş, alev alev yanıyormuş gibiydi hâlâ. Yeniden doldurulmuş bardağı cansız cansız kaldırdı. Artık içmek istemiyordu. Biranın kokusu midesini bulandırıyordu. Berbat, solgun sarı, tatsız tuzsuz bir sıvıdan başka bir şey değil. Neredeyse idrar gibi! Patlamaya hazır bağırsaklarına o koca bardak dolusu sıvının zorla indirilmesi – ne korkunç! Ama haydi, korkaklık etme! Buraya neden geldik? İndir şunu gövdeye! İşte, bak, burnuma ne kadar yakın, haydi, fondip – lıkır lıkır lıkır!</p>

    <p>Aynı anda korkunç bir şey oldu. Nefes borusu kendiliğinden kapandı, ya da bira bardağı ağzı bulamadı. Bira kabarmış bir deniz dalgası gibi üstüne başına dökülmekteydi. <em>Ingoldsby Efsaneleri</em>’ndeki Peter gibi birada boğulmaktaydı. İmdat, diye bağırmaya çalıştı, yutkundu ve bardağı elinden bıraktı. Çevresinde bir itiş kakış oldu. Herkes üstüne bira sıçramasın diye sakınıyordu. Şangırr, diye kırıldı bardak. Gordon ayakta sallanıyordu. İnsanlar, şişeler, aynalar dönüyor, dönüyordu. Gordon düşüyordu, bayılmak üzereydi. Ama karşısında belli belirsiz gördüğü siyah, dik duran bir şekil, dönen dünyadaki tek durağan nokta – bir sütun vardı. Onu sımsıkı tuttu, tutan kolunu salladı, sallandı, sımsıkı tutundu. Ravelston ona doğru gelmeye başladı.</p>

    <p>Bardaki kız, tezgâhtan öfkeyle eğildi. Dönen dünya yavaşladı ve durdu. Gordon’un zihni bayağı açıktı.</p>

    <p>“Hey, o sütunu neden tutuyorsun?”</p>

    <p>“Pantolonum mahvoldu!” diye bağırdı tüccar.</p>

    <p>“Sütunu neden mi tutuyorum?”</p>

    <p>“<em>Evet!</em> Sütunu neden tutuyorsun?”</p>

    <p>Gordon yan yan sallandı. Binbaşının uzamış suratı, ıslak bıyıklarından damlalar akıta akıta yukardan ona bakıyordu.</p>

    <p>“Kız diyor ki, ‘Sütunu neden tutuyormuşum,’ diyor.”</p>

    <p>“Ne diyorsun? Ne?”</p>

    <p>Ravelston birkaç adamın arasından kendine yol açtı ve Gordon’un yanına ulaştı. Koluyla Gordon’u belinden kavradı ve ayağa kaldırdı.</p>

    <p>“Kalk Allah aşkına! Sarhoşsun!”</p>

    <p>“Sarhoş mu?” dedi Gordon.</p>

    <p>Herkes onlara gülüyordu. Ravelston’un solgun yüzü kızardı.</p>

    <p>“O kırdığın bardak iki şilin üç peni değerinde,” dedi bardaki kız.</p>

    <p>“Ya benim pantolonum n’olucak?” dedi tüccar.</p>

    <p>“Bardağın parasını vereceğim,” dedi Ravelston. Verdi. “Şimdi, yürü bakalım. Sarhoş oldun.”</p>

    <p>Gordon’u kapıya doğru götürmeye başladı, kollarından birini Gordon’un omzuna atmıştı, diğeriyle daha önce elinden aldığı Chianti şişesini tutuyordu. Gordon kendini kurtardı. Pekâlâ dimdik ve dümdüz yürüyebiliyordu. Gururlu bir havayla, “Sarhoş muymuşum?” dedi.</p>

    <p>Ravelston yine onun koluna girdi. “Evet, korkarım öylesin. Kesinlikle.”</p>

    <p>“Kuğu denizde yüzer, güzel yüz kuğu güzel,” dedi Gordon.</p>

    <p>“Gordon, düpedüz sarhoşsun. Ne kadar çabuk yatağa girersen o kadar iyi olur.”</p>

    <p>“Kardeşinin gözündeki çöpü çıkarıp atmadan önce kendi gözündeki merteği çıkar,” dedi Gordon.</p>

    <p>Ravelston bu arada onu kaldırıma çıkarmıştı. “Bir taksi bulsak iyi olacak,” dedi, bir sağa, bir sola bakınarak.</p>

    <p>Ama ortalıkta taksi yoktu. İnsanlar kapanmakta olan bardan gürültüyle çıkmaktaydı. Gordon açık havada kendini daha iyi hissetti. Zihni hiç bu kadar açık olmamıştı. Uzaklarda bir yerlerdeki neon ışığının kırmızı, şeytansı uzantısı, aklına çok parlak bir fikir getirdi. Ravelston’un kolunu çekeledi.</p>

    <p>“Ravelston! Bak ne diyeceğim, Ravelston!”</p>

    <p>“Ne?”</p>

    <p>“Gel bir iki yosma bulalım.”</p>

    <p>Gordon’un sarhoş durumuna karşın müthiş şaşırdı ve utandı Ravelston. “Sevgili dostum! Böyle bir şey yapamazsın.”</p>

    <p>“Yüksek sınıftan atma şimdi. Neden yapamazmışız?”</p>

    <p>“Nasıl yaparsın, saçmalama! Az önce Rosemary’ye iyi geceler diledin – hem de o kadar tatlı bir kıza!”</p>

    <p>“Gece karanlığında bütün kediler tekirdir,” dedi Gordon, çok esaslı ve kinik bir vecize söylemiş havalarında.</p>

    <p>Ravelston bu sözleri duymazdan geldi. “Piccadilly Meydanı’na yürüsek iyi olacak,” dedi. “Orada bol bol taksi vardır.”</p>

    <p>Sinemalar boşalıyordu. Ürkünç ceset ışıklar altında insan ve otomobil ırmakları bir aşağı bir yukarı gitmekteydi. Gordon’un zihni olağanüstü berraktı. Yaptığı ve az sonra yapmaya devam edeceği delilik ve kötülüklerin neler olduğunu biliyordu. Yine de, sonuçta pek fark etmez gibi geliyordu ona. Çok çok uzaklarda, bir teleskopun tersinden bakıyormuş gibi, otuz yılını, boşa geçmiş yaşamını, bomboş geleceğini, Julia’nın beş sterlinini, Rosemary’yi gördü. Filozofvari bir ilgiyle adeta kendi kendine konuştu:</p>

    <p>“Şu neon ışıklara bak! Hele şu seks dükkânı önündeki korkunç maviler! Bu ışıkları gördüğümde, lanet bir adam olduğumu anlıyorum.”</p>

    <p>Ravelston dinlemişti onu. “Öyle,” dedi. “Ah, işte bir taksi!” İşaret etti. “Lanet olsun! Görmedi beni. Burda bir saniye dur sen.”</p>

    <p>Gordon’u metro girişinde bıraktı ve karşıya geçti. Gordon’un aklı kısa bir süre için bomboşluğa gömüldü. Sonra kendi yüzünün yanına yaklaşmış iki yıpranmış ama genç yüzün farkına vardı. Rosemary’ninkinin daha kaba modeline benzeyen şapkaları vardı; kaşları siyah kalemle boyanmıştı. Onlarla şakalaşmaya başladı. Bu takılmalar birkaç dakikadır sürüyormuş gibi geldi ona.</p>

    <p>“Selam Dora! Selam Barbara! (Demek adlarını biliyordu.) Nasılsınız bakalım? Moruk İngiltere’nin kefeni ne durumda?”</p>

    <p>“Oo, pek de yürekli birine benziyorsun!”</p>

    <p>“Ee, gecenin bu saatinde ne arıyorsunuz burada?”</p>

    <p>“Oo, dolaşıyoruz...”</p>

    <p>“Kimi yutayım diye bakınan aslan gibi ha?”</p>

    <p>“Oo, sandığım kadar yürekli değilsin ha! Sence yürekli mi Barbara? Evet evet, yürekli.”</p>

    <p>Ravelston bir taksi bulmuş ve Gordon’un durduğu yere getirmişti. Taksiden indi, Gordon’u iki kız arasında görünce birden irkildi.</p>

    <p>“Gordon! Aman Tanrım! Sen ne halt ediyorsun?”</p>

    <p>“Sizi tanıştırayım. Dora ve Barbara,” dedi Gordon.</p>

    <p>Ravelston bir an için neredeyse öfkeli göründü. Ona bakarsanız, Ravelston doğru dürüst öfkelenme yetisinden yoksundu. Üzgün, acılı, utanmış, evet; ama öfkeli olamazdı. Kızların varlığından habersiz izlenimi vermek için müthiş bir çaba harcayarak bir adım yaklaştı onlara. Onları fark ettiği anda oyun bozulacaktı. Gordon’un kolundan tuttu, karga tulumba taksiye sokacaktı.</p>

    <p>“Haydi Gordon, Tanrı aşkına gel! İşte taksi, bak. Doğru eve gidiyoruz, seni yatıracağım.”</p>

    <p>Dora da Gordon’un diğer koluna yapışmış, çantasını çalmış hırsız misali çekeliyordu.</p>

    <p>“Ne biçim iş bu böyle?” diye haykırdı yabanıl bir öfkeyle.</p>

    <p>“Bu iki bayana hakaret etmek istemezsin umarım?” dedi Gordon.</p>

    <p>Ravelston bir kararsızlık geçirdi, bir adım geri attı, burnunu kaşıdı. Şu anda kararlı davranması gerekiyordu; ama Ravelston hayatında kararlı olmamıştı. Dora’dan Gordon’a, Gordon’dan Barbara’ya çevirdi bakışlarını. Durum ölümcüldü. Yüzlerine baktıktan sonra yapacak bir şey yoktu. Hay Allah! Ne yapabilirdi? Bunlar da insandı, onlara hakaret edemezdi. Bir dilenci gördüğünde elini cebine sokmasına neden olan güdü onu şu anda çaresiz bırakmıştı. Yoksul, sefil kızlar! Onları apar topar gecenin karanlığına salacak yürek yoktu onda. Ansızın Gordon’un kendisini sürüklediği bu berbat serüvene katılmak zorunda kalacağını anladı. Hayatında ilk kez, eve bir yosmayla gitme tuzağına düşmüş oluyordu.</p>

    <p>“Oldu olacak!” dedi duyulur duyulmaz bir sesle.</p>

    <p>“<em>Allons-y,”</em> dedi Gordon.</p>

    <p>Taksi sürücüsü Dora’nın baş işareti üzerine nereye gideceğini öğrenmiş oldu. Gordon koltuğun köşesine gömüldü ve anında, sonradan ne yaptığının kısmen bilincinde olarak, içinden yeniden çıkacağı sonsuz bir uçuruma yuvarlandı. Işıkların yıldızlar gibi aydınlattığı bir karanlığın içinde dümdüz kayıp gidiyordu. Yoksa ışıklar hareket ediyordu da o duruyor muydu? Okyanusun dibinde, ışık saçan kayıp giden balıkların arasındaymış gibiydi. Derken cehennemin dibinde lanetlenmiş bir kul olduğu düşüncesi geçti kafasından. Cehennemdeki manzara tam tamına böyle olsa gerekti. Dipte soğuk, kötücül renkli ateş uçurumları, yukarısı kapkaranlık... Ama cehennemde işkence olmalıydı. Bu işkence miydi? Duygularını yerli yerine koymaya çabaladı. Bilincini bir an için yitirmiş olması onu zayıf düşürmüş, hasta etmiş, sarsmıştı; alnı ortadan ikiye ayrılıyordu sanki. Bir elini uzattı. Bir diz, jartiyer ve kendiliğinden onunkini arayan küçük, yumuşak bir ele değdi. Karşısında oturan Ravelston’un sinirli sinirli ayağını dürttüğünü fark etti.</p>

    <p>“Gordon! Gordon! Uyan!”</p>

    <p>“Ne oluyor?”</p>

    <p>“Gordon! Hay Allah! <em>Causon en français. Qu’est-ce que tu as fait? Crois-tu que je veux coucher avec une sale</em><a class="si-noteref epub-type_noteref" href="#f6" id="ref_f6">6</a> <em>–</em> ah, kahretsin!”</p>

    <p>“Oo –<em>parle vu franse!</em>” diye cikledi kızlar.</p>

    <p>Gordon müthiş eğleniyordu. Ravelston’a bir iyilik yapıyorum, diye düşündü. Bir salon sosyalisti, bir fahişeyi eve atıyor! Hayatının ilk proleter hareketiydi bu. Ravelston, onun aklından geçenleri okumuşçasına sessiz bir üzüntü içinde Barbara’dan mümkün olduğunca uzak bir noktaya çekilmek üzere köşesine büzüldü. Taksi yan sokaklardan birinde bir otelin önünde durdu; berbat, salaş, aşağılık bir yerdi burası. Kapının üzerindeki “Otel” tabelası yamuktu. Pencereler hemen hemen karanlıktı, ama içerden içkili, ölgün şarkılar yükseliyordu. Gordon taksiden zar zor indi, Dora’nın koluna girmeye çalıştı. Hadi bize bir yardım et, Dora. Dikkat basamak var. Hoop!</p>

    <p>Küçükçe, loş, pis kokulu, bakımsız, vasat bir giriş, halılar – ve nedense garip bir geçici mekân duygusu... Soldaki bir odadan kilise orgu gibi yaslı, abartılı bir şarkı duyuluyor. Şaşı gözlü, kötü bakışlı bir oda hizmetçisi bitiveriyor. Dora’yla ikisi tanışıyorlar anlaşılan. Surata bak! O alanda rekabet yok. Soldaki odadan alaylı bir ses şarkıyı sürdürüyor:</p>

    <blockquote>
      <div>
        <span>“Güzel kızı öpen adam</span> <span>Gidip annesine demiş ki</span> <span>Dudaklarımı kes kökünden</span> <span>Kes kökünden....”</span>
      </div>
    </blockquote>

    <p class="after-bq">Baştan çıkmışlığın o anlatılması olanaksız, gizlenmesi olanaksız acısıyla, üzgüsüyle dolu ses yavaş yavaş kesildi. Çok genç bir sese benziyordu. Yüreğinin derinliklerinde, evceğizinde annesi ve kız kardeşleriyle terlik saklamaca oynamak arzusuyla dolu yoksul bir çocuğun sesiydi belki. İçerden kahkahalar duyuluyordu, bir grup genç ahmak, viski ve kızlarla âlem yapıyor olsa gerekti. Bu Gordon’un aklına bir şey getirdi. Ravelston ardında Barbara ile içeri girerken, sordu Gordon:</p>

    <p>“Chianti’m nerede?”</p>

    <p>Ravelston ona şişeyi verdi. Solgun yüzünde, üzgün, tuzağa düşmüş bir anlatım vardı. Suçluluk ve rahatsızlık duygularını yansıtan hareketlerle Barbara’dan uzak duruyordu. Ona dokunamıyor, hatta bakamıyordu, bununla birlikte kaçmak elinde değildi. Gözleri Gordon’unkileri aradı. “Tanrı aşkına, bu işten sıyrılmanın yolu yok mu?” diyordu gözler. Gordon ona kaşlarını çattı. Dayan! Kaçmak yok! Dora’nın koluna girdi yine. Haydi Dora! Şimdi şu merdiveni çıkalım. Ah! Dur bir dakika.</p>

    <p>Dora düşmesin diye kolunu onun beline doladı, Gordon’u kenara çekti. Loş, pis kokulu merdivenden süslü püslü bir genç kadın iniyordu, bir yandan da eldivenini ilikliyordu; ardından kabak kafalı orta yaşlı, smokin giymiş, ipek gömlekli bir adam iniyordu, şapkası elindeydi. Onları görmezden gelerek yanlarından geçti; küçük, ince dudakları gerilmişti. Suçlu bakışlarından bir aile erkeği olduğu anlaşılıyordu. Gordon, adamın kabak kafasının ardında yansıyan ışığı gördü. Kendisinden önceki adam... Belki aynı yatak kullanılacak. İlşa’nın pelerini. Haydi öyleyse Dora, çıkalım! Ah, şu merdivenler! <em>Difficilis ascensus Averni</em>. Evet, tamam, geldik! “Basamağa dikkat,” diyor Dora. Merdiven bitti. Yerler satranç tahtası gibi siyah beyaz. Kapılar beyaz boyalı. Kusmuk, pislik kokusu, hafiften bir kirli çarşaf kokusu.</p>

    <p>Burdan, hey, bu taraftan. Ravelston kapıda durdu, parmakları kapı kolundaydı. İçeri giremiyordu hayır – yapamayacaktı. O korkunç odaya giremeyecekti. Gözleri, kamçılanmak üzere olan bir köpeğin bakışlarıyla son kez Gordon’a döndü. “Nasıl yapabilirim bunu?” diyordu gözler. Gordon ona sert bir göz attı. Dayan, aslanım – Regulus! Yazgına doğru yürü! <em>Atqui sciebat quae sibi Barbara.</em> Yaptığın iş çoook, çok daha proleterce. Derken Ravelston’un yüzü şaşırtıcı bir ivedilikle aydınlandı. Bir rahatlama, neredeyse sevinç yaladı yüzünü. Aklına harikulade bir fikir gelmişti. Hiçbir şey yapmadan kıza parasını verebilirdi! Şükürler olsun! Şöyle bir dikeldi, cesaretini topladı ve içeri girdi. Kapı kapandı.</p>

    <p>İşte geldik. Leş gibi, berbat bir oda. Yerler muşamba, gaz sobası, dev boyutlu çift kişilik yatak, çarşafları nerdeyse simsiyah olmuş. Yatağın başucunda <em>La vie Parisienne</em>’den renkli, çerçeveli bir resim. Bunun yeri mi burası... Bazen orijinalden ayırt edilemiyor bu tür resimler. Vay canına! Pencerenin yanındaki bambu masanın üzerinde, kesinlikle ve de gerçekten bir aspidistra saksısı! Beni burda da mı buldun, ey, sen düşmanım? Olsun, gel Dora. Şöyle bir bakalım sana.</p>

    <p>Gordon, yatakta uzanmıştı herhalde. Pek iyi göremiyordu. Kızın gençliği, obur yüzü, siyah kalemle çizilmiş kaşları ona doğru eğilmişti.</p>

    <p>Kız, “Hediyemden ne haber?” diye sordu, yarı yaltaklanarak, yarı korkutarak.</p>

    <p>“Boş ver onu şimdi. Haydi işbaşı! Gel. Ağız fena değil. Gel buraya. Yakına gel. Ah!</p>

    <p>Yok. Yararı yok. Olanaksız. İş kafada bitiyor. Ruh istekli, beden zayıf. Yine dene bakalım. Yok. İçkidendir. Bkz. <em>Macbeth.</em> Son bir deneme. Hayır, yararı yok. Bu akşam olmayacak korkarım.</p>

    <p>Pekâlâ Dora, merak etme. İki papelini alacaksın. Sonuca göre ödeme yapmıyoruz.</p>

    <p>Beceriksiz bir hareket yaptı. “Bak, şu şişeyi getir buraya. Orda çekmecenin üzerinde.”</p>

    <p>Dora getirdi şişeyi. Ah, bu güzel işte. Hiç değilse başarısızlık söz konusu değil. Şişmekten devinkilere benzeyen elleriyle Chianti şişesini kafasına dikti. Şarap yemek borusundan aktı, acıydı, boğucuydu, bir kısmı burnundan çıktı. Bu canını sıktı. Kayıyordu, kızaktaydı, yataktan düşüyordu. Kafası yere çarptı. Bacakları hâlâ yataktaydı. Bir süre böyle yattı. Yaşamak bu mu? Aşağıda genç sesler hâlâ hüzünlü şarkılarını söylüyorlardı.</p>

    <blockquote>
      <div>
        <span>“Bu gece eğlenelim,</span> <span>Bu gece eğlenelim,</span> <span>Bu gece eğlenee-ee-li-im</span> <span>Yarın ayılaaa-cağ-ııız!”</span>
      </div>
    </blockquote>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f6">
      <a class="si-backref" href="#ref_f6">6</a><span class="si-footnote-text">. “Fransızca konuşalım. Ne yaptın sen? Pis bir kadınla yatmak ister miyim sanıyorsun?” (Y.N.)</span>
    </div>
  </div>
</body>
</html>
