<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kafka</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal1" id="calibre_toc_7">Taşrada Düğün Hazırlıkları – İkinci Elyazması</h2>

  <p class="normal">Girişten geçip kapının önündeki geniş alana çıkan Eduard Raban yağmur yağdığını fark etti. Ahmakıslatan türünden, inceden yağan bir yağmur.</p>

  <p class="normal">Önündeki kaldırımdan, onunla aynı sırayı izleyen ve yağmura aldırmayan insanlar yürüyordu. Küçük bir kızın elinde gri bir köpek vardı. İki beyefendi konuşuyorlar, arada yüzlerini birbirlerine çeviriyorlar, böyle davranarak rüzgârda açılıp kapanan kapılara benziyorlardı. Beyefendilerden biri, avuç içleri yukarı bakan ellerini tekdüze indirip kaldırıyor, sanki bir malın ağırlığını tartar gibi davranıyordu. O sırada uzun boylu bir hanımefendi göründü, yüzünde gökyüzünde parlayıp sönen yıldızlara benzer bir ışık vardı; yassı şapkası ne oldukları anlaşılmayan süslerle doluydu; yoldan geçenler ona garipseyerek bakıyorlardı, bu haliyle henüz yazılmamış bir yasayı uygular gibiydi. Birden elinde incecik bastonuyla genç bir adam, hızla yürüyüp geçti kaldırımdan, sol elini felçliymiş gibi göğsünün üzerinde tutuyordu. Kaldırımda yürüyenleri çoğu işinde gücünde kişilerdi, hızla yürümelerine karşın uzun süre gözlemlenebiliyor, kimi kaldırımdan yürürken kimi aşağı, yola iniyordu; pek çoğunun giyimi ucuz türdendi, bunlar toplumsal nezaket kurallarına hiç aldırış etmiyor, kendileri yolda itilip kakılırken başkalarını da itip kakıyorlardı. İkisi katlayıp kollarına astıkları pardösüleriyle yürüyen üç beyefendi yağmurdan korunmak için girdikleri duvar dibinden çıkıp kaldırımın kenarına yaklaşıyor, yolu ve karşı kaldırımı gözden geçiriyorlardı.</p>

  <p class="normal">Yayaların arasından, bazen hayal meyal bazen açık seçik olarak yolun parke taşları görünmekteydi. Boyunlarını uzatan atlar, sağa sola yatan arabalarını tekerlekler üzerinde çekerek ilerletmeye çabalıyorlardı. Bu arabaların yumuşak minderlerine gömülüp yayaları izleyen yolcular, kimi zaman bakışlarını evlere, mağazalara, balkonlara, hatta gökyüzüne çeviriyorlardı. Bir araba başka bir arabayı geçmeye niyetlendiğinde, atlar birbirlerine yaslanıyor, bağlı oldukları araba okunu koşumlarıyla çekiştiriyor, arabayı salıncak gibi sallıyorlardı; az sonra geçilecek arabanın çevresinde çizilen yay tamamlanıyor, atlar birbirlerine yaslanmayı bırakıyor, yine de, ince uzun ve vakur başları birbirlerine bakmayı sürdürüyordu.</p>

  <p class="normal">Aceleyle seğirten orta yaşlı bir beyefendi kapıya yaklaşıp henüz ıslanmamış mozaik taşlar üzerinde durdu; arkasına döndü, daracık caddeye gökten karışık düzen dökülen yağmura baktı.</p>

  <p class="normal">Raban sağ dizini kırarak üzeri kara bir bezle kaplı bavulunu yere koydu. Sular caddenin iki yanında, yerlerde şimdiden yol yapmıştı, bu yollar çukurlara yerleştirilmiş ızgaralara doğru hızla ilerliyordu.</p>

  <p class="normal">Orta yaşlı beyefendi kapıya yavaşça yaslanan Raban’ın yanında hiçbir yere tutunmadan dikiliyor, arada dönüp Raban’a bakıyor, baktığı her seferde boynuna sert bir hareket yaptırmak zorunda kalıyordu. Yine de bu hareketi öyle boş boş durduğundan, çevresindekileri sıkıntıdan incelemek gibi doğal sayılabilecek bir gereksinimden ötürü yapmıyordu; dolayısıyla, sağa sola bakışlarıyla fazla bir şey gördüğü de söylenemezdi. Örnek olarak, Raban’ın dudaklarının renginin kaçtığını, dudakların handiyse Kuzey Afrika desenli kravatı ile aynı rengi aldığını da fark etmemişti. Ne var ki, bunu fark ettiği anda bir çığlık koyuvereceği de kuşkusuzdu, bunun pek doğru bir davranış sayılamayacağı da kuşkusuzdu; çünkü aslında şimdi çok yorgun olan Raban’ın benzi başka zamanlarda da şimdikinden az soluk değildi.</p>

  <p class="normal">Beyefendi yavaşça, “Aman ne kötü hava,” dedi, görmüş geçirmiş ama biraz düşkünce kişilere özgü o hava vardı üzerinde.</p>

  <p class="normal">Raban, “Haklısınız! Bir de yolculuk yapmak zorunlu ise,” diye yanıtladı, hemen kendini doğrultup dikleşti.</p>

  <p class="normal">Beyefendi, “Düzeleceğe de benzemiyor,” dedikten sonra son bir kez denetlemek ister gibi öne eğilerek sokağı baştan aşağıya süzdü, ardından göğe baktı. “Günler, hatta haftalarca sürebilir bu. Hafızam yanıltmıyorsa, bu hava haziran ve temmuz başında da düzelmeyecekmiş. Kim sever bu havayı! Bana bir bakın, sağlığım için çok yararlı olan yürüyüşlerimden vazgeçmem gerekecek.”</p>

  <p class="normal">Bunları söyledikten sonra esnedi; artık Raban’ın konuşmasını işitse bile konuşulanlara ilgisini yitirmiş durumdaydı.</p>

  <p class="normal">Raban çok etkilenmişti; çünkü kendisi farkında olmasa da bu beyefendi konuşmayı başlatmıştı. Raban konuşmadan kendisine bir pay çıkartmaya kalkıştı: “Aslında,” dedi, “bu şehirde bize yararı olmayan pek çok şeyden vazgeçebiliriz. Vazgeçmedik mi, başımıza geleceklerden sadece kendimiz sorumlu oluruz. Artık pişmanlık duyar ve gelecekte nasıl davranmamız gerektiğine dair açık bir görüş edinebiliriz. Böyle tek tek olaylardan…”</p>

  <p class="normal2">(Elyazmasında iki sayfa eksiktir)</p>

  <p class="normal">“Bunu söylerken özel bir şeyi kastetmiyorum. Gerçekten de kastettiğim bir şey yok,” dedi Raban çabuk çabuk. Beyefendinin dalgınlığını bağışlamaya dünden hazırdı, çünkü övünmeyi sürdürmek istiyordu: “Anlattıklarımın hepsi, az önce sözünü ettiğim, diğer pek çoğu gibi geceleri okuduğum bir kitaptan. Geceleri nerdeyse hep yalnızım. Ailemden kaynaklanan bir yalnızlık. Yalnızlık bir yana bırakılırsa, akşam yemeğinin ardından okunan güzel bir kitabın keyfi hiçbir şeyde yoktur. Her zaman böyle olmuştur. Geçenlerde elime geçen bir broşürde bir yazardan alıntılanan şu sözleri okudum: İyi kitap en iyi arkadaştır. Doğru söze ne denir, gerçekten de iyi kitap iyi arkadaştır.”</p>

  <p class="normal">Beyefendi, “İnsan gençse, evet,” dedi, bunu derken çok önemli bir gerçeği belirtmek istemiş değildi, sadece yağmurun yağdığını, hatta durmak yerine giderek hızlanıp arttığını söylemek istemişti. Raban başka türlü anladı ama; sanki beyefendi onca yaşına karşın kendisini hâlâ terütaze sanıyordu; Raban’ın henüz otuzlarında olduğunu dikkate almıyor, kendisi otuz yaşında iken Raban’a kıyasla nasıl da dengeli davrandığını ima etmek istiyordu. Beyefendinin düşüncesine göre, kendisi gibi orta yaşlı birinin işi gücü olmasa ve yağmur yağsa bile böyle bir kapı girişinde dikilmesi, hele ayaküstü gevezelik etmesi zamanı tamamen boşa harcamaktı.</p>

  <p class="normal">Fakat Raban’ın inandığı bir şey vardı; kendi yeteneklerine dair başkalarının söyledikleriyle asla ilgilenmiyor, bir zamanlar bunları can kulağıyla dinlerken şimdi hiç önemsemiyordu; o kadar ki, ister onu övsünler ister yersinler, konuşanlar duvara söz söylüyorlardı. Bu nedenle, “Ne diyeceğimi bile beklemediniz ki; bu yüzden boşa konuşuyoruz işte,” deyiverdi.</p>

  <p class="normal">Beyefendi, “Rica ederim, buyurun konuşun,” dedi.</p>

  <p class="normal">“Hiç önemi yok,” dedi Raban, “söylemek istediğim, kitapların yararlı olmasından başka bir şey değildi, en ummadığınız anlarda size yardım ederler. Bir işe giriştiniz diyelim, bu işe dair hiçbir şey söylemeyen kitaplar en çok işinize yarayanlar olurlar. Neden mi, bir işe girişmeye niyetlenen kişinin kafasında işle ilgili birbiriyle ilintisiz heyecanlı düşünceler dolaşır. Kitap bir kere bu heyecanla boy ölçüşmeye görsün, sıradan içeriğiyle okuyucunun zihninde Kızıldeniz’i yarıp geçen Yahudiler gibi bir yol açar kendisine.”</p>

  <p class="normal">Yaşlı beyefendinin varlığı Raban’a rahatsızlık veriyordu artık. Beyefendi dibine dek girmişti sanki – yine de önemsizlik…</p>

  <p class="normal2">(elyazmasında iki sayfa eksiktir)</p>

  <p class="normal">“Gazete bile. – Yine de size şunu söylemeliyim, iki hafta izin aldım ve köye gidiyorum, uzun süredir aldığım ilk izin bu, başka bir neden dolayısıyla da gerekli bir izin; son okuduğum kitap, bu yolculukla ilgili olmasa bile, aklımda yepyeni düşünceler uyanmasını sağladı, sizin tahmin edebileceğinizden de çok.”</p>

  <p class="normal">“Beyefendi, “devam edin, devam edin,” dedi.</p>

  <p class="normal">Raban sustu, dimdik durdu, pardösüsünün epeyi yukarı açılmış ceplerine ellerini soktu.</p>

  <p class="normal">Biraz sonra, beyefendi, “Bu yolculuk sizin için önemli olmalı,” dedi.</p>

  <p class="normal">“Elbette, elbette,” dedi Raban ve yine kapıya yaslandı. Tam o anda bina girişinin insanlarla dolduğunu fark etti. Kendisiyle aynı pansiyonda kalan bir memur merdivenlerden indi, kalabalığı izin isteyerek yarıp geçti. Kalabalığın başlarının üzerinden Raban’a dönüp, “İyi yolculuklar!” dedi. Kalabalığın başları, eliyle yağmuru işaret eden Raban’a döndü; herkes ona bakarken, memur anlaşılan daha önce verilmiş bir sözü kastederek ertesi Pazar mutlaka yanına geleceğini bildirdi.</p>

  <p class="normal2">(elyazmasında iki sayfa eksiktir)</p>

  <p class="normal">“… çok da iyi bir işi var, işini seviyor, çok önceden hayalini kurduğu bir iş bu. Öyle dayanıklı ve neşeli ki, zaman öldürmek için kimseye gereksinimi yok, ama o herkes için gerekli. Üstelik sağlığı hep yerinde. İşte böyle, fazla konuşmayalım!”</p>

  <p class="normal">Beyefendi, “Sizinle tartışmak istemem,” dedi.</p>

  <p class="normal">“Tartışmak istemeseniz de yanıldığınızı bir türlü kabul etmiyorsunuz; bu inat neden, anlamadım ki. Şu anda böyle açıkça beleğinizde kalanları, onunla konuştuktan sonra, her iddiaya varım, unutacaksınız. Söylediklerinizi şimdi düzeltmediğim için kızacaksınız bana. Bakın, bir kitaptan söz ettiği zaman! İçinde güzellik barındıran her şeye hayrandır o…”</p>
</body>
</html>
