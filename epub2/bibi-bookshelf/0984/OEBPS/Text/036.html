<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 25</title>
</head>

<body>
  <h1 class="h11">BÖLÜM 25</h1>

  <p class="p13"><span class="t6">KANAT ÇIRPI</span><span class="t6">Ş</span><span class="t6">I</span></p>

  <p>&nbsp;</p>

  <p>Bulutsuz bir geceydi; ay henüz doğmamıştı ama yıldızlar çok parlaktı. Ağaçların arasından kaleye doğru ilerlerken bir baykuşun üç kez öttüğünü duydum.</p>

  <p>"Bu Adriana," diye fısıldadı Alice, bizi sese doğru yönlendirirken.</p>

  <p>Sesin geldiği yere yaklaştıkça izlendiğimiz hissine kapıldım. Her şey son derece sakindi ve havada en ufak bir kıpırtı dahi yoktu. Ve sonra başımı kaldırınca yüzlerce gözün dikkatle bana baktığını gördüm. Tepemizdeki dallar kuşlarla doluydu. Farklı türleri seçebilmeme yetecek kadar ışık yoktu ama serçelerden iri kargalara kadar pek çok kuş türü vardı. Gecenin bu saatinde bir dala tünemiş uyuyor olmalıydılar; ama işte, hepsi uyanıktı. Bizi bu şekilde izlediklerini görmek biraz sinir bozucuydu.</p>

  <p>Adriana bir ağacın altında Simon'la birlikte bizi bekliyordu. Parmağını dudağına götürerek sessiz olmamızı işaret etti. Arkasındaki ağaçların arasından Greeba Kalesi'nin girişini görebiliyordum. Kapı açıktı ve beş adam oraya doğru yürüyordu.</p>

  <p>Adriana öne çıkıp sol elini Alice'in, sağ elini benim omzuma koydu. Sonra kuşların sessizce beklediği yere bakıp ağzını açarak tuhaf bir ses çıkardı; bu tıpkı bir kuş çığlığına benziyordu, ama tanıdığım bir ses değildi. Bunun üzerine kuş sürüsü tek vücut halinde harekete geçti. Kanatların çırpılma sesi yerini bir süre sonra tekrar sessizliğe bıraktı.</p>

  <p>"Artık güvende olursunuz," diye fısıldadı Adriana. "Size zarar vermezler. Keşke sizinle gelebilseydim..."</p>

  <p>"Risk almaya değmez," diye yanıtladı Alice fısıldayarak. "Lizzie senin kokunu hemen alacaktır. Onunla işimizi hallettikten sonra burada buluşuruz. Ne kadar sürer bilemem. Saatler sürebilir ya da bir gün belki de daha fazla."</p>

  <p>Adamlar artık neredeyse kale kapısına varmışlardı. Kapı yavaşça açılırken metalin metale sürtünme sesiyle birlikte zincir sesleri de duyuldu.</p>

  <p>"Simon ile birlikte burada bekliyor olacağız, ne kadar sürerse sürsün. Gözümüz kalede olacak. Şimdi hemen karşımızdaki duvara doğru ilerleyin," dedi Adriana, hâlâ fısıldıyordu. "Kuşlar saldırıya geçince kapıdan girersiniz."</p>

  <p>Söylediğini yapıp bayır aşağı inmeye başladık. Kapı artık tamamen açılmıştı ve muhafız değişimi gerçekleşmek üzereydi. Yaklaşık bir düzine asker vardı. Birkaç dakika sonra nöbeti teslim eden muhafızlar evlerine doğru yola koyulacaktı. Bize doğru bakarlarsa görülme tehlikemiz vardı.</p>

  <p>Bir şekilde dikkatlerini çekmeden duvara ulaşmayı başardık. Yeomen askerlerinin yarısı ağaçlara doğru ilerliyordu ve diğer yarısı kapıyı indirmeye başlarken yine o tanıdık zincir sesleri duyuldu. Çok geç olmak üzereydi. Ama tam o esnada bir başka ses daha duyuldu: kanat çırpışları. Başımı kaldırdığımda yıldızların önünde bir bulut gördüm. Kalabalık kuş sürüsü, kara bir bulut gibi askerlerin üzerine çöktü. Küfürler, bağrışlar ve sonra acı dolu bir çığlık duyuldu.</p>

  <p>Alice ile birlikte duvar boyunca koşmaya başladık. Adriana muhafızların dikkatini dağıtmaktan bahsetmişti fakat kapıya vardığımızda bunun yalnızca kaleye girebilelim diye çıkarılmış basit bir kargaşa olmadığının farkına vardık. Bu adamlar canlarını kurtarmaya çabalıyordu. Kimisi saldırgan kuşları savuşturmak için kollarını sallayarak etrafta koşuyordu. İçlerinden biriyse kuşlarla çevrili bir vaziyette yerde yuvarlanıyordu; havada kuş tüyleri uçuşuyordu.</p>

  <p>Canlarını kurtarmaya çalışan askerler indirilmesi yarım kalan kale kapısından içeri girdiğimizi görmediler. Ve kuşların onları kaleden uzaklaştırmaya çalıştığı açıktı. Elbette ki muhafızlar Lizzie'ye karşı duydukları korkudan daha sonra geri dönebilirdi. Tabii dönebilecek halleri kalmış olursa...</p>

  <p>İç kapı -kuleye girişi sağlayan- umduğum gibi açıktı ve birkaç dakika içinde Alice ile birlikte içeri girmiştik bile.</p>

  <p>Şimdi bizi bekleyen iki tehlike vardı. Bunlardan en önemlisi elbette ki Lizzie'nin kendisiydi. Bizi görür görmez öldürebilirdi ya da en azından kan kabını alabilir ya da bana kırdırabilirdi. Bir diğer tehlike de cadı, anima zulasıyla uğraşıp dengesini bozduğu için bölgeye üşüşen yaratıklardı. Zula artık uğursuz bir ateş görevi görüyordu; cadıların yaktığı, Karanlık'a ait yaratıkları kendine çeken bir ateş.</p>

  <p>Olabildiğince az ses çıkarmaya gayret ederek kule basamaklarını tırmandık. Fark edilmeden şamanın çalışma odasına ulaşma olasılığımızın çok düşük olduğunu biliyordum. Ucundaki bıçağı hazır ettiğim üvez asamı sımsıkı tutuyordum; gümüş zincirse cübbemin sol cebindeydi ve pantolonumun arka cebinde tuzla demir vardı. Neyle karşılaşacağımızı kim bilebilirdi?</p>

  <p>Mutfakla yatak odalarına açılan kapıları geçtikten sonra taht odasına ulaştık. Sessizdi, kimsecikler yoktu ve loş bir ışıkla aydınlatılmıştı; duvarda sadece iki meşale vardı. Kırmızı halı boyunca ilerleyip tahtı geçtikten sonra kapıdan geçerek basamakları çıktık. Yuvarlak salona varınca durup etrafı dinledik. Yakınlarda birilerinin olduğuna dair en ufak bir işaret olmadığından kapıyı açıp şamanın çalışma odasına girdik. Oda karanlıktı ama masanın üzerinde bir mum vardı. Alice ilerleyip mumu aldı. Mum anında yanarak odayı titrek bir sarı ışıkla doldurdu.</p>

  <p>"Alice!" diye bağırdım sinirlenerek. Mumu yakmak için kara büyü kullanmıştı; ilk kez böyle bir şey yaptığını görüyordum.</p>

  <p>"Kaybedecek vakit yok Tom! Endişelenme," dedi. "Bu sadece faydalı bir numara, ayna kullanmaktan kötü değil."</p>

  <p>Ama endişeleniyordum; Karanlık'ı giderek daha fazla kullanmaya başlamıştı. Bu işin sonu nereye varacaktı?</p>

  <p>Lizzie'nin buraya gelip etrafı karıştırdığı belliydi. Kitap sıraları bozulmuştu ve raflarda bazı boşluklar vardı. Masanın üzerindeki kafatasının yanına üç büyük kara büyü kitabı yerleştirilmişti. Ama büyük sandık hâlâ aynı köşede duruyordu.</p>

  <p>"Kitapları karıştırmış," diye mırıldandı Alice. "Defteri almakla iyi etmişim, öyle değil mi? İşime yaramamış olsa bile en azından onun eline geçmesini engelledim. İşe koyulsak iyi olur..."</p>

  <p>Bunun üzerine masanın başına geçip üç kitabın da kapaklarını inceledi. Ardından içlerinden birini seçerek göz atmaya başladı.</p>

  <p>"İncelemek için not ettiğin sayfa numaralarının listesi nerede?" diye sordum.</p>

  <p>"Aptal olma Tom. Lizzie'nin eline geçme tehlikesine karşın listeyi buraya getiremezdim. Pendle cadıları okudukları şeyleri hafızalarına kaydedebilirler. Bütün büyüleri ezbere bilirler. İhtiyacım olan şey aklımda."</p>

  <p>Onu kitaplarla bırakıp pencereye giderek karanlık geceye baktım. Ay yükselmişti ve aşağıda avluyla birlikte duvarın da bir kısmını görebiliyordum. Ne yazık ki bu pencere kapıyı görmediğinden muhafızların geri dönüp dönmediklerini kestiremiyordum.</p>

  <p>Acaba Lizzie nerede? diye düşündüm. Kulede yoksa belki de diğer binalardan birindeydi? Aniden basamakların en yukarısından beklemenin daha faydalı olacağının farkına vardım. Böylelikle merdivenleri çıkan biri olup olmadığını duyabilirdim.</p>

  <p>"Ben dışarıda nöbet tutacağım Alice," dedim.</p>

  <p>Alice başını aşağı yukarı sallayıp bir sayfa çevirdikten sonra başını ellerinin arasına alarak okumaya devam etti. Ben yuvarlak salona çıkarak kapıyı açık bıraktım. Diğer yedi kapı kapalıydı. İçlerinden biri cübbelerin tutulduğu odaydı. Diğeri banyoya açılıyordu. Yani beş tane de yatak odası vardı. Aniden ürperdim. Belki de Lizzie bu odalardan birinde uyuyordu? Bu beklediğim fırsat olabilirdi. Onu gümüş zincirimle bağlayabilirdim.</p>

  <p>Ve yine aniden başımın içinde bir şimşek çaktı sanki. <span class="t19">İ</span><span class="t19">çgüdülerine daima güven</span>. Hayalet böyle derdi. İşte o esnada hangisinin Lizzie'nin odası olduğuna emin oldum. Onun içeride olduğuna da emindim.</p>

  <p>Asamı duvara yaslayıp zinciri sol bileğime doladım. Sonra diğer elimle kapıyı yavaşça açtım. Oda karanlıktı ama dışarıdaki meşale yatağı aydınlatmaya yetiyordu ve Lizzie'nin orada olduğunu gördüm. Sırtüstü yatıyordu, üzerinde mor bir gecelik vardı.</p>

  <p>Dikkatle ona doğru ilerledim.</p>

  <p>Fakat içeri adımımı atar atmaz yaptığım hatanın farkına vardım...</p>

  <p>Yataktaki, Lizzie değil sadece geceliğiydi!</p>

  <p>Her tarafım kaskatı kesildi. Demek beni buraya getiren şey, içgüdülerim falan değildi. Tuzağa düşürülmüştüm. Bir zorlama büyüsüyle beni odaya çekmiş olmalıydı. Dizlerimin üzerine çöktüm. Burası da neydi böyle, yoksa bir tür kemik tarlası mıydı? Nefes almakta güçlük çekiyordum ve bedenim her geçen saniye daha da ağırlaşıyordu. Sanki olduğum yerde eriyordum. Bayılırken havaya kaldırılarak taşındığımı hissettim; aşağı, aşağı, aşağı...</p>

  <p>&nbsp;</p>

  <p>Yakınlardan gelen bir homurtuyla birlikte gözlerimi açtım. Nemli döşemelerin üzerinde yan yatıyordum.</p>

  <p>Bacaklarım zincirlerle sımsıkı sarılarak taş duvardaki demir bir halkaya bağlanmıştı. Yavaşça doğrulup sırtımı duvara vermeye çabaladım. Kaskatı kesilmiştim ve başım ağrıyordu. Etrafıma baktım. Aynı şekilde üçü taştan biriyse topraktan dört duvarı olan bu hücre, Lord Barrule'nin beni kapattığı hücreden çok daha büyüktü. Sağımda ve solumda kalan duvarlarda, karşı duvardaki delikten sızan esintiyle titreyen birer meşale asılıydı. Bu delik buggane'nin tünellerinden bir başkasına açılıyor olmalıydı. Yine zindana atıldığımın farkına vardım.</p>

  <p>Acaba Alice nerede? diye düşündüm. Yoksa o da mı esir alınmıştı? Lizzie onu şamanın çalışma odasında bulmuş muydu? Yoksa asıl beni yakalamakla mı ilgiliydi?</p>

  <p>Sol tarafımda duvara zincirlenmiş bir başka tutsak vardı. Çenesi göğsüne değecek şekilde başı önüne düşmüş olduğundan yüzünü seçemiyordum. Bir erkek olduğu belliydi, Alice olamazdı. Sonra onun da arkasında bir başka silüet daha olduğunu fark ettim ve onu daha net bir şekilde görebildiğimde dehşete kapılarak kusacak gibi oldum. Kendimi tutabilmeye çabalayarak öksürdüm. Kendi kanından bir havuzun ortasında oturan ölü bir yeomen askeriydi bu. Kollarından biriyle her iki bacağı yoktu, yüzü darmadağın olmuştu; buggane onu yiyor olmalıydı.</p>

  <p>Bedenim kontrolsüz bir şekilde titrerken gözlerimi sımsıkı kapadım. Derin derin soluk alıp vererek sakinleşmeye çalıştım.</p>

  <p>Sağıma bakınca meşalenin altına zincirlenmiş başka biri daha olduğunu gördüm. Sütümsü gözleriyle gür siyah saçlarının arasından çıkan iki kısa boynuzu gördüm. Bu Horn'du, insanat. Ona baktığımı görünce hırıltıya benzer bir ses çıkardı. Vahşi bir hayvandan farksızdı. Kör gözlerine rağmen bir şekilde görebildiğini anımsadım.</p>

  <p>Konuşmaya çalıştıysam da boğazım kupkuruydu ve ağzımdan kelimeler ancak ikinci denemede çıkabildi. "Ben düşmanın değilim," dedim hırıltıya benzer bir sesle. "Beni tehdit ederek vaktini boşa harcıyorsun."</p>

  <p>"Fırsatını bulsan beni öldürür ya da bağlarsın!" dedi suçlayıcı ve tok bir ses tonuyla.</p>

  <p>"Bak, ikimiz de aynı durumdayız," dedim.</p>

  <p>Horn boğuk boğuk inledi. "Hayatım boyunca Lord Barrule'ye hizmet edeceğimi düşünüyordum. O iyi bir efendiydi."</p>

  <p>"Öyle mi?" diye sordum. "Anneni öldürmedi mi? Bana böyle söylenmişti."</p>

  <p>"Annem mi? Annem!" Horn toprak zemine tükürdü. "O sadece kan bağı anlamında annemdi. Bana kötü davranıyor ve acımasızca zulmediyordu. Ama Şeytan'a olan nefretim çok daha fazla, çünkü benim babam o; bu dünyaya herkese ibretlik bir canavar şeklinde gelmemin sorumlusu o! Hayatım boyunca bana şefkat gösteren tek kişi Lord Barrule'ydi."</p>

  <p>Şefkat mi? Barrule'nin muhafızlarının onu kulaklarına geçirdikleri zincirlerle çekiştirdiklerini anımsadım. Bu pek de şefkatli bir davranış sayılmazdı ama yaratığı daha fazla sinirlendirmenin de bir anlamı yoktu.</p>

  <p>"Sanırım buggane'i artık cadı kontrol ediyor, öyle mi?" diye sordum.</p>

  <p>Başını evet anlamında aşağı yukarı salladığını gördüm, boynuzları meşalenin ışığında parladı. "Tüm gücümle savaştım ama boşuna. Buggane'e hükmediyor fakat mağaradaki animaları kontrol etmekte güçlük çekiyor. Efendimin yöntemlerini tam anlamıyor. Bu onun alışkın olduğu kara büyülerden çok farklı."</p>

  <p>"Şu kim, biliyor musun?" diye sordum başımla yere yığılmış yatan diğer tutsağı göstererek.</p>

  <p>"Komutan Stanton. Acımasız biriydi. Ustam benim yerime onu dinleyip gümüş zincirler geçirilebilsin diye kulaklarımı delmesine izin verdi. Beni ancak bu şekilde kontrol edebileceğini söyledi. Bana sorarsan hak ettiğini bulmuş. Aklını kaçırmış; boş bir çuvaldan farksız, buggane animusunu emmiş. Yakında etiyle kanı için geri gelecek. Sonra da sıra bana gelecek..."</p>

  <p>Komutan Stanton! Lizzie'ye karşı gelmenin bedelini ödemişti.</p>

  <p>Aklım bir kez daha Alice'e kaydı. Lizzie'nin şamanın defterine ulaşmasına engel olmakla iyi yapmıştı; bu her şeyi değiştiren hareket olabilirdi. Alice'in tam olarak ne başarmak istediğini bilmiyordum, fakat bir keresinde buggane'den çok daha güçlü bir ecinni olan Zehir'le bile ittifak yapmıştı. Bu neredeyse Alice'in sonu olacaktı, ama yine de onu bir süre kontrol etmeyi başarmıştı. Şamanın defterleri ve kara büyü kitaplarının yardımıyla aynı şeyi burada da yapabilir miydi?</p>

  <p>Açlık ve susuzluktan yorgun düştüğümü hissettim, ama hepsinden kötüsü içimde yükselip duran ve kontrol etmekte güçlük çektiğim dehşet duygusuydu. Eğer Alice bana yardım etmezse çok geçmeden yaşam enerjim içimden çekilecekti. En azından başparmak kemiklerimi almaya geldiğinde Lizzie'yi görmemiş olurum diye düşündüm. Hayatta kalmamın Alice'in kara büyü kullanmasına bağlı oluşu korkunç bir şeydi, fakat bir an için bana umut verdi. Sonra Alice'in de yakalanmış olabileceğini düşündüm.</p>

  <p>Kollarım bağlı değildi ve ceplerimi karıştırınca biraz tuzla demir buldum; gümüş zincirim bile yerinde duruyordu. Belki de Kemikli Lizzie ona dokunamamıştı. Ya da artık gücünden son derece emin olduğundan umursamıyordu. Özel anahtarım da cebimdeydi. Bu anahtar hemen her kilidi açabilirdi fakat zincirleri tutan kilidi açmaya çalıştığımda deliğe dahi girmedi. Bir anlığına alevlenen ümidim gerisingeri sönüverdi.</p>

  <p>Tüm olasılıkları -bana bir kaçış ya da kurtarılma ümidi verebilecek her şey- düşünürken en azından bir saat geçti. En sonunda Hayalet'i düşündüm. Eninde sonunda uyanacaktı ve belki de neler olup bittiğini kestirebilirdi. Ama o da Lizzie'ye karşı güçsüzdü. Doğrusunu söylemek gerekirse bu konuda Alice'e daha çok inanıyordum.</p>

  <p>Stanton sanki acı çekiyormuş gibi ara ara inliyordu fakat bu yalnızca bedenine dair refleksif bir hareketti; ne de olsa zihni çoktan yitip gitmişti, bedeni artık bomboş bir kabuktan ibaretti. Hatta belki ruhu da kaçıp gitmişti.</p>

  <p>Aniden yeni bir ses duydum. Korkudan irkilmeme neden olan bir ses. Biri ya da bir şey toprak tünel boyunca bize doğru ilerliyordu.</p>

  <p>Titreyen tavandan yere toprak parçaları düşmeye başladıkça titredim. Sonra buggane'nin devasa kıllı başı belirdi. Birbirine yakın iri gözleriyle her birimizi tek tek süzdükten sonra, ıslak burnunu çekip iri gövdesini zindana attı. Ama yalnız değildi. Hemen arkasından biri daha tünelden çıktı, kirli kıyafetleri ve çamur içindeki saçlarıyla bitap görünen biri. Bu bir kadındı ve çok kötü görünüyordu. Ancak ayağa kalkıp da sivri burunlu ayakkabıları ve delişmen gözlerini görünce bunun Kemikli Lizzie olduğunu anlayabildim. Tacı hâlâ başındaydı, fakat saçındaki kir tabakasının altında neredeyse kaybolmuştu.</p>

  <p>Cadı beni görmezden gelerek Daniel Stanton'un yanına gitti. Diz çökünce elinde bir bıçak olduğunu fark ettim. Komutanın başparmak kemiklerini kestiğini görmemek için başımı çevirmem gerekti. Stanton acı içinde bağırınca kendi kendime bunun yalnızca bedeninin verdiği bir tepki olduğunu, artık orada olmayan beyninin acıyı hissedemeyeceğini hatırlatmam gerekti.</p>

  <p>Ardından Lizzie yanıma gelip diz çökerek yüzüme baktı. Gülümsüyordu ve kan içindeki elleriyle hâlâ bıçağı tutarken bakışları öfke doluydu. "Sıra sende evlat. Şimdi bulabileceğim her türlü yardıma ihtiyacım var. Yedi kere yedinin kemikleri her şeyi değiştirebilir."</p>

  <p>Hızlı düşünmeliydim. "Kraliçe olmak istediğini sanıyordum," dedim, dikkatini dağıtmaya çalışırken bir yandan da elimi cebime atmış tuzla demir çıkarmaya çalışıyordum. "Bu adaya hükmetmek istediğini düşünmüştüm. Sana ne oldu böyle?"</p>

  <p>Bunun üzerine Lizzie şaşkına döndü ve yüzünde acı ve kayıp ifadesi belirdi. Bir anda onda Alice'i gördüm; yani cadının genç halini. Sonra alaycı bir şekilde gülümseyerek bana doğru eğildi ve o pis kokan nefesi her yanımı sardı.</p>

  <p>"Burada güç var evlat, en çılgın hayallerimin dahi ötesinde bir güç; istersem tüm dünyayı ayaklarımın altına serebilecek bir güç. Ama her şey sırayla. Yeryüzünde hüküm sürebilmem için önce mağaradaki gücü kontrol edebilmem gerek. Bu zaman alacak ama değer. Ve senin kemiklerinin de faydası olacak..."</p>

  <p>&nbsp;</p>
</body>
</html>
