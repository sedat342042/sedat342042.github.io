<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 8</title>
</head>

<body>
  <h1 class="h11">BÖLÜM 8</h1>

  <p class="p13"><span class="t6">BUGGANE</span> <span class="t6">İ</span><span class="t6">LM</span><span class="t6">İ</span></p>

  <p>&nbsp;</p>

  <p>"Bugganeler genellikle yıkıntıların etrafında dolaşan bir tür ecinnidir," diye söze başladı Hayalet, "ama bu merkezî noktadan epey uzağa gidebilir. Tuz ve demirden etkilenmezler, bu da onlarla uğraşmayı güçleştirir. Fakat gümüş alaşımı bıçaklara karşı savunmasızdırlar. Yaratık tam olarak görünür hale geldiğinde bıçağı kalbine saplaman gerekir. İyi haber şu ki böyle bir bıçağımız var..."</p>

  <p>Göstermek için asasına uzanıp bir düğmeye basarak uç kısmındaki bıçağı çıkardı.</p>

  <p>"Çırağımın zaten bildiği gibi iki farklı biçimde görünürler: siyah bir boğa ve iri yarı, kıllı bir adam."</p>

  <p>"Boğa biçimindeyken en büyük tehdit nedir?" diye sordum.</p>

  <p>"Gürültülü bir şekilde böğürerek karanlığın enerjisini üzerlerine çekerler. Genellikle kurbanları öyle büyük bir dehşete kapılır ki hareket dahi edemez. Sonra da saldırıya geçip önüne çıkan her şeyi ezer geçer."</p>

  <p>Hayalet sessizleşti ve görünüşe bakılırsa bir şeyler düşünüyordu. Bir süre sonra araya girdim, "Peki ya şu kıllı adam? Ona burada <span class="t19">Çi</span><span class="t19">ğ</span><span class="t19">neyici</span> diyorlar."</p>

  <p>"Bu isim tam ona göre evlat. Buggane tünel kazmak için o şekle girer. Keskin pençeleri ve dişlerini kullanarak önüne çıkan ağaç köklerini parçalar. Hakkında bir şeyler hatırlamak için hafızamı zorluyorum. Kütüphanemin yanmasının bu kadar büyük bir kayıp olmasının nedenlerinden biri de bu. Artık bazı şeyler yalnızca hafızamda kayıtlı ve ben öldükten sonra onlar da sonsuza dek yok olacak."</p>

  <p>"O halde yeniden yazmalısınız Bay Gregory. Hem de en kısa zamanda," dedi Alice.</p>

  <p>"Evet, haklısın kızım," diye onayladı Hayalet. "Fırsat bulur bulmaz niyetim aynen bunu yapmak." Bir şeyler hatırlamaya çalışırken göğüs geçirip öylece boşluğa bakmaya devam etti. "Buggane, pis işlerinin çoğunu görünmez ruh biçimindeyken yapar..."</p>

  <p>"Sadece ölüp gitmekten çok daha beter!" diye araya girdi Simon, Adriana'yı bekleyen kaderi düşündükçe sesi titriyordu. "Buggane kurbanının ruhunu emiyor!"</p>

  <p>Hayalet başını iki yana salladı. "Hayır, bu doğru değil, ama çoğu insan buna inanıyor. Ruh yaşamaya devam ediyor. Buggane'nin emdiği şey <span class="t19">animus</span>, bir başka deyişle yaşam enerjisi; ki bu tamamen farklı bir şey. Beden ve zihne güç veren enerjiden besleniyor; buggane bedenin canlılığını emip onu öldürüyor. İlk önce zihin ölüyor, işte insanların boş bir kabuktan ibaretmiş gibi görünmelerinin nedeni bu.</p>

  <p>"<span class="t19">Animizm</span> adını verdiğimiz bir tür büyü çeşidiyle uğraşan şaman büyücüleri var. Buggane bir şamanla ittifak oluşturarak güç kazanabilir: İnsan kurbanlar karşılığında şamanın düşmanlarından birini ortadan kaldırır yahut <span class="t19">animas</span><span class="t19">ı</span><span class="t19">n</span><span class="t19">ı</span> şamanla paylaşır. Ve işte benim en çok korktuğum da bu, yani karşımızda tek başına bir buggane olmayabilir. İşin içinde Karanlık'la ilgili bir şaman da olabilir. Kabul etmek gerekir ki söz konusu olan şey sözde Karanlık'la uğraşmaksa -cadı olduğuna dair iftira atılan kişilerin test edilip öldürülmesi- Karanlık kullanılıyor demektir. Buggane'nin yanında bir de insanat var. O halde söyler misin Simon, tüm bunlar ne zaman başladı?"</p>

  <p>"Yirmi beş yıl önce, ben daha doğmamışken bu insanatla birlikte bir cadı batı sahilimize çıkmış. İnsanat onun oğluymuş. Cadı, buggane'e yem edilmiş ve oğlu da zindana atılarak cadı avında kullanılmış. Olası cadılar şimdiye dek hep çivili fıçılarda test edilmiş ama suçlu bulunanlar eskiden yakılırmış. Yabancılarla ve buraya yerleşmek üzere gelen mültecilerle hep uğraşırlarmış. Adriana kendi halkımızdan olup da suçlanan ilk kişilerden..."</p>

  <p>Tam o esnada Simon'ın sesi kısıldı ve gözyaşlarını güçlükle bastırabildi. Hayalet soru sormaya devam etmeden önce sabırlı bir şekilde kendisini toparlamasını bekledi.</p>

  <p>"Bunun zor olduğunu biliyorum Simon, ama anlatacağın her ayrıntı, bizi bekleyen olaylarla başa çıkabilme gücümüzü arttırır. Mesela, 'onlar' diyorsun, tüm bunların arkasında kim var? Burada olup bitenden kim sorumlu?"</p>

  <p>"İdare Konseyi'nin başında Greeba Kalesi'nden Lord Barrule var, yani Adriana'yı suçlayan adam. İnsanatın hayatta kalması ve onu cadıları aramak için kullanmak onun fikriydi. Buggane hakkında yapılabilecek hiçbir şey olmadığını, ancak onu yakmak yerine cadılarla besleyerek hem halkın güvenliğini sağlamanın hem de onu susturmanın mümkün olduğunu söyleyen de oydu."</p>

  <p>"O halde kara şaman <span class="t19">ta kendisi</span> olabilir," dedi Hayalet. "Daha kötüsü olamaz. Güçlü ve etkili biri. Fakat eğer buggane'i yok edebilirsek onu da etkisiz hale getirebiliriz. Nasıl biridir?"</p>

  <p>"Onu en iyi özetleyen kelime: acımasız!" diye yanıtladı Simon. "İşlerin kendi istediği gibi yürümesini ister ve tam bir kumarbazdır. Kalede düzenlenen kumar partileriyle ilgili bir sürü hikâye anlatılır. Köpek dövüşlerinde bahis oynuyorlarmış. Hatta Barrule'nin bir keresinde buraya bir ayı getirtip bir kurt sürüsüyle dövüştürdüğü söylenir."</p>

  <p>Bunun üzerine hepimiz sessiz kaldık. Hayvanlara yapılan zalimlikten nefret ederim ve aklımdan aynı duruma Pençe'yle yavrularının düştüğünü geçirdim.</p>

  <p>"Buggane'nin ruh halinde gelmesi korkunç olmalı," dedim en sonunda.</p>

  <p>"Açık arazide tek umudun ondan olabildiğince hızla kaçmak," dedi Hayalet. "Bunlardan birinin yakınında kalırsan hiç şansın olmaz evlat. Kurbanlarına kötücül bir insan sesiyle fısıldar, ta ki zihinlerinde görüntüler oluşuncaya dek. Hayatları boyunca yaptıkları yahut başlarından geçen en kötü şeylere dair görüntüler... Bu ecinni tam bir sadisttir, acı vermeye bayılır ve sizi bu kötü olayları tekrar tekrar yaşamaya zorlar.</p>

  <p>Fısıltısını beyninin içinde duyarsın. Bazı insanlar akıllarını kaçırıp sivri çubuklarla kendilerini sağır etmişlerdir ama bunun da bir faydası olmaz. Fısıltı devam eder. Birkaç günlük süre içerisinde yaratık tüm hayat enerjinizi emer. Kurbanlarının animasını yer altında bir labirentte saklar."</p>

  <p>"Hani şu Priestown Katedrali'nin altındaki gümüş kapının arkasında kalan labirent gibi bir şey mi?"</p>

  <p>"Hayır evlat, bu çok farklı. Zehir oraya bağlıydı ve o labirent Küçük İnsanlar tarafından kazılarak taşlarla döşenmişti. Buggane ise ağaç kökleri arasında kıvrıla kıvrıla ilerleyen labirentini kendi kazar. Ağaçları kontrol edip köklerini hareket ettirir. Hatta bu durum bazen civardaki insanlar için kötü sonuçlar doğurabilir. Gençken Zehir'le ilk karşılaşmamda gümüş kapıya bir top sicim bağlamıştım. Tünel boyunca ilerlerken sicimi salmış ve sonra gerisingeri takip ederek dönüş yolunu bulmuştum. Fakat şimdi bu mümkün değil. Buggane tünelleri bazen gün aşırı değişebilir. Bazen çökerek o an içinde kim varsa boğulmalarına neden olabilir. Eyaletin güneyinde bir buggane'nin başka bir hayalet tarafından öldürüldüğüne dair kayıtlar var. İblis öldükten üç ay sonra tünel çökerek o bölgede büyük bir göçük oluşmasına neden olmuş."</p>

  <p>"Buggane ile kendi tünel sisteminde asla karşı karşıya gelmemelisin," diye devam etti Hayalet, "yani yer altına inmek aklımızdan geçen en son şey olmalı! Bize yüzünü gündüz vakti göstermeyecektir. Karanlık çöktükten sonra şapele yaklaşmamız, onu dışarı çıkarmak için yeterli olur. Biz de bunu yapmayı düşünüyoruz..."</p>

  <p>&nbsp;</p>

  <p>O gece şafak sökmeden birkaç saat önce nöbet devir teslimi için uyandırılana dek derin bir uyku çektim. Nöbet tutmak için köpeklerin yeterli olacağını düşünüyordum, ancak Hayalet'in işini şansa bırakmaya hiç niyeti yoktu. Şamanların hayvanlar üzerinde özel güçleri olduğunu ve ne kadar iyi eğitilmiş olursa olsun hayvanları kendi istediklerini yapmaya zorlayabileceklerini söyledi.</p>

  <p>En sonunda güneş doğudaki ağaçların arasından yükseldi ve çok geçmeden etraf kuş cıvıltılarıyla doldu. Orman yavaş yavaş uyanıyordu.</p>

  <p>Herhangi bir tehlike belirtisi yoktu. Birkaç kilometre daha kuzeye gidince buggane'nin bölgesine gireceğimize inanmak güçtü. Alice'in topladığı mantarlarla kahvaltı yaptık. Hanlardan yiyecek almak çok riskliydi; hem zaten ne Hayalet ne de ben çok fazla bir şey yemiyorduk. Karanlık'la çarpışmaya hazırlanmak için oruç tutacaktık.</p>

  <p>Kahvaltının ardından dördümüz şapele doğru yola koyulduk. Kaptan Baines köpeklerle arkadan gelecekti.</p>

  <p>"Burada başarının sırrı dikkati çekmemek," dedi ustam, Baines'e, "ve eğer işin içinde bir şaman varsa o hayvanların harabelere yaklaşmasını istemiyorum. Ancak buggane'nin gündüz saatlerinde herhangi bir tehlike oluşturmayacağına dair inancım tam. Şimdilik sadece gözlem yapacağız, böylece gece olduğunda daha hazırlıklı olabiliriz."</p>

  <p>Oraya vardığımızda batıdan gelen yağmur bulutları toplanmaya başlamıştı ve gri gökyüzünün altında şapel son derece ürkütücü görünüyordu. Üç tarafı da ormanlık araziyle çevrili bir tepenin üzerindeydi. Duvarları yerindeydi ama çatısı yoktu. Kapısı menteşelerinden sökülmüş olduğundan içeri girip üzerleri yosun tutmuş duvarlara baktık.</p>

  <p>"Bazı insanlar, bugganelerin harabe şapelleri tercih etmelerinin nedeninin yeniden inşa edilmesini engellemek olduğuna inanırlar," dedi Hayalet, "ancak bu inanışa dair herhangi bir kanıt yok. Fakat Karanlık'a ait çoğu yaratık insanların toplu halde dua ettikleri yerlerden uzak durur. Hatta bazı öcüler, inşa edilmekte olan kiliselerin temellerini yerinden oynatır; dua sesi duymaya tahammül edemezler. Ama beni burada asıl düşündüren şey, bölgesinin genişliği. Acaba buradan ne kadar uzaklaşıyor?"</p>

  <p>"İşte kale!" dedim Alice'e, çok uzaktaki ağaçların arasından görünen gri kuleyi işaret ederek. Kalenin arkasında Greeba Dağı yükseliyordu.</p>

  <p>Alice o yöne baktı ama hiçbir şey demedi.</p>

  <p>"Evet, kale bu," dedi Simon üzgün bir şekilde. "Buggane'e verilecek kurbanları tuttukları zindanlar kalenin bu tarafında, hendeğin hemen güneyinde..."</p>

  <p>"Eğer buggane'nin etki alanı her yöne bu mesafe kadar uzanıyorsa epey geniş bir alanı kapsıyor demektir," dedi Hayalet. "Hadi araziyi keşfedebilmek için o yöne doğru yürüyelim."</p>

  <p>Şapelin yıkıntısından güneye doğru yürümeye başladı. Tepeden aşağı, ormanın derinliklerine ilerlerken attığımız her adımda yükselen bir su sesi duyuldu. Toprak ıslaktı ve yürüdükçe botlarımızdan ses çıkıyordu.</p>

  <p>"Bu, Greeba Nehri olmalı," dedi Hayalet durarak. "Yeterince ilerledik. Burası tehlikeli bir bölge; hava karardıktan sonra girme riskini alamayız. Buggane biçim değiştirecek olursa muhtemelen bu, bataklık ortamına uygun olacaktır."</p>

  <p>"Solukan biçimi alabilir mi?" diye sordum. Solukanlar gerçekten çok korkutucuydu. Bill Arkwright ile çalışırken bir çocuğu öldüren bir solukanın peşine düşmemiz gerekmişti. Zavallı çocuğu sürükleyerek yatağından alıp sonra da yemişti. Geriye yalnızca kanlı pijaması kalmıştı.</p>

  <p>"Bu mümkün evlat, umalım da öyle olmasın. Solukanlar tehlikeli yaratıklardır. Hatta bazen at kadar büyük olabilirler. Bataklıkları ve suyu severler. Burası onlar için son derece uygun." Hayalet, Simon'a döndü. "Gövdeleri kılıcın dahi girmekte zorlanacağı kalın pullarla kaplıdır. Üstüne üstlük güçlü çeneleri ve keskin dişleri vardır, karadayken de kurbanlarının derisine nüfuz eden bir tür zehir tükürürler. Sonuç pek hoş olmayan bir ölümdür..."</p>

  <p>En sonunda köşeye sıkıştırmayı başardığımız solukanı hatırladım. Bill'e tükürmüştü ama neyse ki zehir postalına isabet etmişti. Ağaçların arasından sık bitki örtüsüne baktım. Öylesine sıktı ki nehri göremiyordum bile. Alice'le birbirimize baktık, ikimiz de aynı şeyi düşünüyorduk. İçimizde buraya dair kötü bir his vardı.</p>

  <p>&nbsp;</p>

  <p>Kaptan Baines'in köpeklerle birlikte bizi beklediği ağaçlık alana geri döndük. Karanlık çöktükten kısa bir süre sonra hazırlanıp şapele doğru tekrar yola koyulduk. Gün boyu şiddetli bir yağmur yağmıştı ama şimdi batıdan sertçe esmekte olan rüzgârın dağıttığı bulutların arasından ay seçilebiliyordu.</p>

  <p>"Eh, hadi şu işi bitirelim," dedi Hayalet çantasını bana uzatarak.</p>

  <p>Kaptan ve Simon Sulby köpeklerle birlikte bizi bekleyeceklerdi. Hayalet, Alice'in de aynı şeyi yapacağını bekliyor olmalıydı, zira Alice bizimle birlikte yola koyulunca şaşkın şaşkın baktıktan sonra suratını astı.</p>

  <p>"Olduğun yerde kal kızım," dedi. "Bu Hayalet işi."</p>

  <p>"Geçmişte epey işe yaradım ama," diye yanıtladı Alice.</p>

  <p>Ustam sırayla her ikimize de baktı, bakışlarından bir şeyden şüphelendiği anlaşılıyordu. Kan kabını kesinlikle bilmiyordu, ama bir sorun olduğunu sezdiğini anlamıştım.</p>

  <p>"Sanki göbekten bağlısınız," dedi suratını asarak.</p>

  <p>Gülümseyip omuz silktim. Hayalet başını iki yana salladıktan sonra şapele doğru yürümeye başladı; biz de onun arkasından. Hâlâ harabeden epey uzaktayken bir anda bizi durdurdu. "Şimdi gözünüzü dört açın evlat," dedi usulca.</p>

  <p>İlerlemeye devam ettik, ama bu kez çok daha yavaş ve temkinli yürüyorduk, her adım bizi şapel duvarlarına biraz daha yaklaştırıyordu. En sonunda nemli duvarlarına dokunabilecek kadar yakınına ulaştık.</p>

  <p>"Sanırım buralarda," dedi Hayalet. "Varlığını kemiklerimde hissedebiliyorum..."</p>

  <p>Haklı olduğunu biliyordum. Sırtımda bir serinlik hissettim, Karanlık'a ait bir yaratık yaklaştığında ortaya çıkan bir tür uyarıydı bu. Hayalet duvar boyunca önden giderek ağaçlara yöneldi.</p>

  <p>Kısa bir süre sonra ağaçların arasına girdik, yüzümüze hafif bir esinti vuruyordu ve ay ne zaman bulutların arasından çıksa yerde gölgeler beliriyordu. On beş-yirmi adım atmıştık ki ustam bir anda olduğu yerde kalakaldı. Ağaçların arasında, elli metre kadar uzağımızda iki adam vardı. İçlerinden biri kapkara cübbesi ve uzun ince yapısıyla korkuluğu andırıyordu; tıknaz, kaslı ve iri başlı olan diğerininse neredeyse boynu yok gibiydi.</p>

  <p>Ay yeniden belirip de onları aydınlattığında yüzleşmek üzere olduğumuz dehşetin farkına vardık. Uzun boylu adamın sert, acımasız bir yüzü vardı. Ama beni asıl dehşete düşürüp dizlerimin titremesine neden olan diğer adamdı. Aslında bir insan bile sayılamazdı. Yaratığın o denli tıknaz görünmesinin nedeni dört ayağının üzerinde duruyor olmasıydı. Şimdi bir anda arka ayaklarının üzerinde doğrulunca devasa boyutu ortaya çıktı. Yüzü de tıpkı bedeninin geri kalanı gibi kıllarla kaplıydı, ama bunlar insan saçından ziyade hayvan postunu andırıyordu. Buggane kıllı bir adam olarak karşımızdaydı: Çiğneyici. Yanındaki de şaman olmalıydı.</p>

  <p>Aklımdan bunlar geçer geçmez buggane bir kez daha dört ayağının üzerine indi. Ay bulutların arkasında gözden kaybolarak bizi bir kez daha karanlığa gömdüğünde tek görebildiğim parlak kırmızı bir çift göz oldu. Hemen ardından kükredi. Yeri ve hatta ağaçları dahi sarsan ürkütücü bir kükremeydi bu. Öyle dehşet vericiydi ki olduğum yerden kıpırdayamadım bile.</p>

  <p>Hayalet'in asasının ucundaki bıçağı çıkarttığını duydum, sonrasında bilinçli bir şekilde düşmanlarımıza doğru ilerlemeye başladı. Ay yeniden bulutların arasından çıktığında bu kez karşımızda sadece buggane vardı. Şaman ortadan kaybolmuştu.</p>

  <p>İblis şimdi de iri boynuzlu, kaslı, kapkara bir boğa şeklini almıştı ve devasa ön toynaklarıyla öfke içinde toprağı eşelerken burnundan soluyordu. Saldırıya geçmeye hazırlanıyordu.</p>

  <p>Toynaklarıyla yeri döverek Hayalet'e doğru atıldı. Ustam asasını çaprazlama tutarak savunma pozisyonu aldı. Buggane'e kıyasla ufak ve kırılgan görünüyordu ve yaratığın ayaklarının altında kalacağı kesindi. Yüreğim ağzımdaydı. Orada öylece dehşet içinde kalakaldım. Ustam ölmek üzereydi.</p>

  <p>&nbsp;</p>
</body>
</html>
