<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 4</title>
</head>

<body>
  <h1 class="h11">BÖLÜM 4</h1>

  <p class="p13"><span class="t6">KANATLI FARELER</span></p>

  <p>&nbsp;</p>

  <p>Hayalet önde biz arkada ağaçların arasından tırmandık.</p>

  <p>Yarım saat kadar ustam elinden gelenin en iyisini yaparak bizi takip edenlere, hatta köpeklere dahi izimizi kaybettirebilecek bir yol izledi. Dizlerimize kadar suyun içine girerek iki farklı nehir boyunca ilerledik, ilkinde farklı bir kıyıdan çıkarken ikincisinde aynı kıyıyı kullandık. En sonunda tatmin olunca bizi daha sakin bir şekilde kuzeye doğru götürmeye başladı.</p>

  <p>"Şansımızı Eyalet'te deneseydik daha iyi olurdu," dedi Alice. "Ne kadar ırmak geçersek geçelim bizi bulacaklardır. Bu küçüklükte bir adada bizi eninde sonunda bulurlar."</p>

  <p>"Mona'nın o kadar küçük olduğunu sanmıyorum Alice. Saklanacak epey yer olacaktır," dedim. Haklı olmayı umuyordum.</p>

  <p>Hayalet tepenin zirvesine ulaşmış ufka doğru bakıyordu.</p>

  <p>"Bizi ele geçirmek için çok çaba sarf edecekler midir sizce?" diye sordum en sonunda ona yetişerek.</p>

  <p>"Olabilir evlat. Geride bıraktığımız dostumuzun başımıza bela olacağına bahse girerim, peşimize tek başına düşmeyecektir. Şu balıkçılar da peşimizden gelmediler, yani kendisine yardım edecek birilerini bulmalı ki bu da zaman alır. Omzundaki armayı ve işareti gördün mü?"</p>

  <p>"Çember içine alınmış üç zırhlı bacak," diye yanıtladım.</p>

  <p>"Peki ya hemen altındaki Latince yazı ne anlama geliyor?" diye sordu ustam.</p>

  <p>"Karşıma ne çıkarsa çıksın beni deviremez?"</p>

  <p>"Eh, yakın sayılır. Bunun anlamı öz-yeterlik evlat. Ada halkı zorlu ve dirençli; kesinlikle yanlış yere gelmişiz. Bu arada izimizi kaybettirdik galiba. Üstelik," diye devam etti bayır aşağı işaret ederek, "uğraşmaları gereken yalnızca biz değiliz!"</p>

  <p>Çok aşağıda, büyük bir kasaba ve boy boy teknelerin yanaşmış olduğu bir liman görebiliyordum. Onun da ötesinde, bir kısmı epey açığa demirlemiş olan daha büyük gemiler, yarım ay şeklindeki körfezde bekliyordu. Çok sayıda ufak tekne, insanları kıyıya taşıyordu. Kalabalık bir martı sürüsü körfezin üzerinde dönüp duruyordu ve çıkardıkları gürültüyü tepede bulunduğumuz yerden dahi duyabiliyorduk.</p>

  <p>"Burası Douglas, adadaki en büyük kasaba. Bizim gibi mülteciler geliyor," dedi Hayalet. "Bu gemilerin bir kısmı yakında demir alır, ama çoğu Eyalet'e geri gitmeyecektir. Yanımda bizi daha batıya, İrlanda'ya götürecek kadar para olabilir. Orada muhtemelen daha sıcak karşılanırız. Zaten daha kötüsü olamaz."</p>

  <p>"İyi de gitmemize izin verecekler mi?" diye sordum.</p>

  <p>"Fark ettirmeden gitmek en iyisi evlat. Karanlığın çökmesini bekleyeceğiz, sonra sen kasabaya inersin. Gemicilerin çoğu birkaç tek atmayı sever; onları sahil şeridindeki hanlarda bulabilirsin. Şansın varsa ufak teknesi olan birini bulursun."</p>

  <p>"Ben de Tom'la gideceğim," dedi Alice, "ve gözlerimi her tür tehlikeye karşı açık tutacağım..."</p>

  <p>"Hayır kızım, sen köpekler ve benimle birlikte burada kalacaksın. Evlat bu kez yalnız gitse daha iyi olur..."</p>

  <p>"Neden Alice benimle gelemiyor? İki çift göz bir çiftten iyidir," dedim.</p>

  <p>Hayalet ikimize de kızgın kızgın baktı. "Siz görünmez bir zincirle falan mı bağlısınız?" diye sordu başını iki yana sallayarak. "Son zamanlarda hiç ayrılmadınız. Hayır, kararımı verdim. Kız burada kalıyor!"</p>

  <p>Alice bana baktı ve Şeytan'ı kontrol altında tutan tek şey, kan kabı, aklına gelince gözlerinde beliren korkuyu gördüm. Kabın içinde altı damla kan vardı: üç damla Alice'in üç damla da benim kanım. Alice de güvendeydi; tabii benim yanımda olduğu sürece. Ama eğer kasabaya tek başıma gidecek olursam Şeytan'ın ondan intikam almasına engel olacak hiçbir şey kalmazdı. Yani o esnada itiraz etmese bile Hayalet'in sözünü dinlemeyip benim peşimden kasabaya geleceğini biliyordum.</p>

  <p>&nbsp;</p>

  <p>Karanlık çöktükten kısa bir süre sonra cübbemi, çantamı ve asamı bırakıp bayır aşağı inmeye başladım. Görünüşe bakılırsa ada halkı hayaletlerden -ve çıraklarından- pek hoşlanmıyordu. Şimdiye kadar bizi kasabada aramaya başlamış olabilirlerdi. Bulutlar dağılmıştı ve gökte solgun bir yarım ayla ışıl ışıl parlayan yıldızlar vardı. Yüz metre kadar ilerledikten sonra durup bekledim. Çok geçmeden Alice yanıma geldi.</p>

  <p>"Bay Gregory seni durdurmaya çalıştı mı?"</p>

  <p>Alice başını iki yana salladı. "Ona tavşan avlayacağımı söyledim, fakat başını iki yana sallayıp ayaklarıma baktı, yani bana inanmadığını biliyorum."</p>

  <p>Ayaklarının çıplak olduğunu gördüm.</p>

  <p>"Ayakkabılarımı çantana atmıştım Tom. Böylece insanlar belki cadı olduğumu düşünmezler."</p>

  <p>Bayır aşağı ilerledik ve çok geçmeden ağaçların arasından çıkarak yakın zamanda yağan yağmurun kayganlaştırdığı çimenlik bir yamaca ulaştık. Alice çıplak ayakla yürümeye alışkın olmadığından ilk kulübelerin göründüğü çakıl taşlı patikaya varıncaya dek iki kez düştü.</p>

  <p>On dakika sonra kasabaya girdik. Dar parke taşlı sokakları takip ederek limana doğru yürümeye başladık. Douglas denizcilerle doluydu ama az sayıda kadın da vardı, kimisi Alice gibi çıplak ayaklıydı; yani içlerinde en güzeli olduğunu saymazsak Alice'i diğer kadınların arasında farklı kılan herhangi bir şey yoktu.</p>

  <p>Neredeyse insan sayısı kadar martı vardı, insanların kafalarına doğru pike yapan bu martılar oldukça saldırgan ve korkusuz görünüyordu. Adamın teki elindeki bir parça ekmeği ağzına atmak üzereyken içlerinden birinin kaptığını gördüm.</p>

  <p>"Şu kuşlar korkunç," dedi Alice. "Kanatlı fareler."</p>

  <p>Bir süre sonra her beş evden birinin han olduğu geniş, kalabalık bir caddeye ulaştık, ilk hanın penceresinden içeri baktım. Dolu görünüyordu, fakat kapıyı açıncaya dek ne kadar dolu olduğunu kestiremedim. Sıcak havayla karışık keskin bir bira kokusu yüzüme çarptı; içerisi içki içen denizcilerle hınca hınç doluydu. Ancak kalabalığı yararak içeri girebileceğimi anlayınca dönüp Alice'e doğru başımı salladım ve yol boyunca ilerlemeye devam ettik.</p>

  <p>Geçtiğimiz diğer hanlar da en az ilki kadar doluydu, ama sonra limana inen bir ara sokak ve bu ara sokakta da bir han olduğunu fark ettim. Hanın kapısını açınca neredeyse terk edilmiş olduğunu gördüm. Tam içeriye girmek üzereyken hancı bize doğru yumruğunu salladı.</p>

  <p>"Gidin buradan! Buraya ayak takımı almıyoruz!" diye bağırdı.</p>

  <p>İkiletmeye ihtiyacım yoktu; istediğim en son şey dikkatleri üzerime çekmekti. Tam arkamı dönüp ana caddeye yönelmek üzereyken Alice aksi istikameti işaret etti.</p>

  <p>"Şurayı deneyelim Tom. Hana benziyor."</p>

  <p>Alice haklı çıktı. Dar sokağın köşesinde, giriş kapısı limana bakan bir han vardı. Barda bira içen birkaç kişi dışında burası da az önce girdiğimiz han gibi bomboştu. Hancı bana düşmanca değil de ilgiyle bakınca bu merakın iyiye alamet olmayacağını düşünerek çıkmaya karar verdim. Ancak tam çıkmak üzereyken biri adımı seslendi.</p>

  <p>"Bak sen, Tom Ward değil mi bu!" Ve iri yarı, kırmızı yüzlü ve favorili bir adam bana doğru yürümeye başladı.</p>

  <p>Bu <span class="t19">Celeste</span>'in, yani annemle beni geçtiğimiz yaz Yunanistan'a götüren geminin kaptanı Baines idi. Sunderland Burnu hattında çalışıyordu. İşgalci askerlerden kaçan bir güverte dolusu mülteciyi buraya getirmiş olmalıydı.</p>

  <p>"Seni görmek güzel evlat. Kızı da tabii!" diyerek kapı ağzında duran Alice'e baktı. "Hadi içeri gelin de ateşin başında ısının biraz."</p>

  <p>Kaptanın üzerinde gri renk yün bir kazakla uzun, koyu renk, su geçirmez bir parka vardı. Doğrusu denizciler soğuk havada nasıl giyineceklerini iyi biliyorlardı. Köşedeki boş ahşap masalardan birine geçti ve biz de hemen karşısındaki taburelere oturduk.</p>

  <p>"Aç mısınız?" diye sordu.</p>

  <p>Başımı evet anlamında salladım. Karnım zil çalıyordu. Birkaç lokma peynir dışında en son, Alice'in bir gece önce pişirdiği tavşanları yemiştik.</p>

  <p>"Hancı, bize iki bira soslu güveç*, sıcak olsun!" diye bara doğru seslendikten sonra bize döndü. "Sizi adaya kim getirdi?" diye sordu sesini alçaltarak.</p>

  <p class="p16"><span class="t21">*</span> <span class="t21">İ</span><span class="t21">ngilizlere özgü geleneksel bir yemek: steak and ale pie, [Ç.N.]</span></p>

  <p>"Küçük bir balıkçı teknesiyle geçtik. Adaya Douglas'ın güneyinde çıktık ama başımız hemen derde girdi. Kaçabildiğimiz için şanslıydık. Eli sopalı bir adam bizi tutuklamaya kalkıştı, fakat Bay Gregory onu etkisiz hale getirdi."</p>

  <p>"Ustan şimdi nerede?"</p>

  <p>"Kasabanın güneyindeki tepede. Bizi İrlanda'ya götürebilecek bir tekne kiralayabilir miyiz diye bakmam için beni buraya gönderdi."</p>

  <p>"Fazla şansın yok genç Tom. Benim gemim <span class="t19">Celeste</span>'ye el konuldu ve güvertede silahlı askerler var. Buraya getirdiğim yolcularınsa tümü gözaltında. Diğer gemilerdeki mülteciler de aynı durumda. Tabii ada halkını suçlayamayız. En son istedikleri şey, işgalcilerin buraya da gelmesi olur. Cadıların Eyalet'ten kaçma olasılığından da korkuyorlar ve bunda haklılar. Kuzeyde ufak bir balıkçı teknesi kıyıya vurdu. Her iki mürettebatı da ölmüş; kanları çekilmiş ve başparmak kemikleri kesilmiş."</p>

  <p>Alice bunu duyunca irkildi. Ne düşündüğünü biliyordum. Pendle cadıları ne olup biteceğini görmek için beklerlerdi. Ama bu başka bir cadının marifeti olabilirdi; ne de olsa içlerinden bazıları Eyalet'ten kaçmış olsa gerekti. Ve bu cadı ya Alice'in annesi idiyse?</p>

  <p>Ya Kemikli Lizzie adada kol geziyorsa?</p>

  <p>&nbsp;</p>
</body>
</html>
