<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 6</title>
</head>

<body>
  <h1 class="h11">BÖLÜM 6</h1>

  <p class="p13"><span class="t6">B</span><span class="t6">İ</span><span class="t6">R ÖLÜ DAHA</span></p>

  <p>&nbsp;</p>

  <p>"Mona'da birkaç buggane var," diye devam etti Adriana, "ama kurtulanları en tehlikeli olanına yem yapıyorlar. Greeba Kalesi yakınlarındaki tapınak harabelerinde yaşıyor."</p>

  <p>"Ve seni yiyor öyle mi?" diye sordu Alice, gözlerini korku içinde açarak.</p>

  <p>Adriana başını sallayarak onayladı. "Kurbanları kalenin güney kanadında, buggane'nin yaşadığı yerin yakınındaki mahzenlere kapatıyorlar. Yavaş yavaş ruhlarını emip tapınağın altında bir yerde topluyor. Sonrasında vücut hâlâ yürüyüp nefes alabiliyor, fakat içi boşalıyor. Ta ki iki ayaklı, iri yarı bir adama benzeyen buggane gelip kanını içerek onu yiyinceye dek. Hatta kocaman dişleriyle eze eze bazı kemikleri de yiyor. Bu yüzden ona Ezici diyoruz. Vücuttan geriye kalanlar da civardaki kireç kuyusuna atılıyor."</p>

  <p>Sessizce bizi bekleyen korkunç sonu düşündük, ama sonra bir şey aklımı kurcalamaya başladı. Adriana diğer mahkûmlara çivili fıçıda yuvarlandıklarında nasıl hayatta kalabileceklerini öğrettiğinden bahsetmişti. İyi ama neden o da fıçıda yuvarlanmamıştı?</p>

  <p>"Adriana, neden dün seni de diğerleriyle birlikte test etmediler?"</p>

  <p>"Çünkü Lord Barrule -Greeba Kalesi'nin lordu ve İdare Konseyi'nin başı- fikrimi değiştirmem için bana bir şans daha verdi. Dediğini yaparsam beni kurtaracak. Aksi halde test edilmemi sağlayacak..." Adriana'nın alt dudağı titremeye başladı ve gözleri doldu.</p>

  <p>"Ne konuda fikrini değiştirmen gerekiyor?" diye sordum.</p>

  <p>"Bir fıçıcı olan Simon Sulby ile evlenmek istiyorum -bana fıçılarla ilgili gizli bilgileri veren kişi- fakat Lord Barrule karısı olmamı istiyor. İlk karısı öldüğünden bu yana on yıldır yalnız yaşıyor. Başka hiçbir kadına bakmamış bile. Ölmüş eşine çok benziyormuşum, o yüzden benimle evlenmek istiyor. Çok nüfuzlu biri ve her istediğini elde etmeye alışkın. Onu reddettim ve reddetmeye devam ettim; ta ki kendini kaybedip beni cadılıkla suçlayıncaya dek.</p>

  <p>Yine de isterse beni kurtarabilir, dediğim gibi o çok güçlü bir adam. Tek bir sözüyle beni salıverirler. Ama çok mağrur biri ve istediğini elde edememeye dayanamıyor. Bir başkasının karısı olmamdansa ölmemi tercih eder. Yakında çok geç olacak. Başlangıçta testleri akşamları yapıyorlardı, fakat büyük bir kalabalık toplanmaya başladı ve onları zapt etmek iyice güç bir hal aldı. O yüzden bizi şafak sökmeden, henüz ortalık sessizken tepeden aşağı yuvarlayacaklar."</p>

  <p>Bu sözler üzerine ben de, Alice de uzun bir süre konuşamadık. Durum sahiden çok kötü görünüyordu.</p>

  <p>O esnada Hayalet'in ne yaptığını düşündüm. Dönmediğim için endişelenmeye başlamış olmalıydı. Hiç şüphe yok ki Alice'in de beni takip ettiğini fark etmiştir. Elimden kasabaya inmemesini dilemekten başka bir şey gelmiyordu. Öyle bir şey yapacak olursa anında yakalanırdı.</p>

  <p class="p13">* * *</p>

  <p>Kilitte dönen anahtarın metalik gıcırtısı uzun süren sessizliği bozdu. Yoksa bizi almaya mı geldiler? diye düşündüm. Şafağa daha birkaç saat vardı.</p>

  <p>Hücre kapısı yavaşça aralandı ve içeri biri girdi. Bu ne bir yeomen askeri ne de nöbetçiydi. Gelen Horn'du, yani insanat. Kulaklarındaki zincirler sökülmüştü ve belinden yukarısı çıplaktı, üzerinde yalnızca pantolon ve postallar vardı. Göğsü birbirine karışmış koyu renk tüylerle kaplıydı ve geniş omuzlarıyla uzun kolları kaslarla kaplıydı. Güçlü ve tehlikeli görünüyordu; bir insanı elleriyle öldürebilirdi.</p>

  <p>Odaya bu şekilde dalıverince biz de ayağa kalkıp kapının en uzağındaki duvara sırtımızı yaslayıncaya kadar geriledik. Ne istiyordu? Yüzündeki ifade hiç hoşuma gitmemişti. Boynuzları değilse de yüzü bir canavarı andırıyordu.</p>

  <p>Dosdoğru Alice'e ilerledi. Alice'i korumak için aralarına girmeye çalıştığımda omzuma doğru kolunu savurdu. Bu darbe bir masa ayağıyla dövülmekten farksızdı ve ayaklarım yerden kesiliverdi. Düştüm ama olabildiğince hızla toparlanıp tekrar Alice'e doğru ilerledim. İnsanat bana doğru döndü, vahşi bakışları tehditkârdı; boynuzları bana yönelecek şekilde başını öne eğdi. Ona daha dikkatli bir şekilde yaklaşmaya devam ettim, fakat Alice beni durdurmak için elini uzattı.</p>

  <p>"Hayır Tom! Geri çekil!" diye bağırdı. "Seni öldürür. Bırak onunla ben ilgileneyim."</p>

  <p>Dediğini yaptım, ama yine de Alice için en ufak bir tehlike dahi söz konusu olduğunda yaratığa saldırmak için kendimi hazırladım. Tabii asam ve zincirim olmadan elimden pek bir şey gelmezdi. Tıpkı annem gibi doğuştan gelen bir zamanı yavaşlatma becerim vardı, ancak kullanması çok zordu ve bunu yalnızca Alice'in başı gerçek anlamda derde girerse kullanmaya karar verdim.</p>

  <p>İnsanat yeniden Alice'e döndü. Aralarında ancak bir kol boyu mesafe vardı.</p>

  <p>"Kardeşim?" dedi alçak sesli bir homurtuyla.</p>

  <p>"Ben senin kardeşin filan değilim!" dedi Alice öfkeli bir şekilde başını iki yana sallayarak.</p>

  <p>İnsanat başını yana eğip üç kez havayı kokladı. "Babalarımız aynı. Benim üvey kardeşim olmalısın. İnkâr etme. Kasabada emin olamamıştım ama artık eminim. Hatta hiç şüphem yok."</p>

  <p>Bu doğruydu. Anneleri farklıydı ama her ikisinin de babası Şeytan'dı.</p>

  <p>Alice bir anda gülümseyiverdi. "Eh, madem kardeşiz bana yardım etmek istersin, öyle değil mi? Ölmemi istemezsin herhalde? Büyük ve güçlüsün. Bizi buradan çıkaramaz mısın?"</p>

  <p>"Bunu yapamam. Komutan Stanton beni cezalandırır. Kırbaçlanırım."</p>

  <p>"Birlikte kaçabiliriz," diye önerdi Alice.</p>

  <p>"Efendim Lord Barrule'yi bırakamam. Bana iyi davranıyor."</p>

  <p>"İyi mi davranıyor?" diye sordum. "Kulaklarına zincir geçirip kasabada dolaştırmasına ne demeli? Bu pek de iyi bir davranış sayılmaz."</p>

  <p>İnsanat memnuniyetsizce homurdandı. "Bunu Komutan Stanton yapıyor çünkü benden korkuyor, fakat Lord Barrule bana asla zarar vermiyor. Hayır, o böyle bir şey yapmaz. Beni öldürtebilirdi, ama bunun yerine ona hizmet etmeme izin verdi. O iyi bir efendi."</p>

  <p>"O halde ne istiyorsun?" diye sordu Alice. "Bir şey istiyor olmalısın, aksi takdirde buraya gelmezdin."</p>

  <p>"Sadece seni görmek istedim, hepsi bu," diye yanıtladı. "Sadece küçük kız kardeşimi görmek istedim."</p>

  <p>Bunun üzerine arkasını dönüp kapıya doğru ilerledi.</p>

  <p>"Umarım beni gördüğüne memnun olmuşsundur, çünkü çok yakında ölmüş olacağım," diye bağırdı Alice. "Çok iyi bir abisin doğrusu. Abi ve kardeşler birbirlerini kollamalı."</p>

  <p>Ama kapı arkasından kapandı ve bir kez daha anahtarın kilitte döndüğünü duyduk.</p>

  <p>"Eh, denemeye değerdi," dedi Alice. "Acaba burada kaç tane insanat var... Doğrusu diğerleri de ona ve Tusk'a benziyor mu diye merak ediyorum..."</p>

  <p>Tusk, Yaşlı Malkin Ana'nın kocaman dişli insanat oğluydu. Ağzına sığamayacak kadar çok dişi olduğundan ona bu isim verilmişti. Hayalet asasını alnına saplayarak onu öldürmüştü.</p>

  <p>Şeytan'ın kaç insanat oğlu vardı? Bu ilginç bir soruydu. Tusk kötücüldü. Malkin Ana'nın, annelerle bebeklerini öldürmesine yardım etmişti. Cadının ismi de buradan geliyordu, muhtaç anneler için bir ev işletiyordu. Ama kadınların çoğu ortadan kayboluyordu ve yöre halkı en sonunda olayı araştırma cesareti topladığında kemik dolu bir bahçe buldular. Kadınların çoğu ezilerek öldürülmüştü, göğüs kafesleri parça parça olmuştu. Bu, Tusk'ın işiydi. İnsanatlar son derece güçlü olur ve Horn da çok tehlikeli görünüyordu.</p>

  <p>"İnkâr etmenin faydası yok," diye devam etti Alice. "Tusk'la babalarımız aynı ama ben kendimi bir an için bile onun üvey kardeşi olarak görmedim."</p>

  <p>"Horn, Tusk kadar kötü görünmüyor. Çok zor günler yaşamış olsa gerek," dedim.</p>

  <p>"Bu kesinlikle doğru," dedi Adriana. "Stanton ona kötü davranıyor ama Lord Barrule'ye neden bu kadar sadık olduğunu anlayamıyorum. Efendisinin Stanton'a kötü davranması için fırsat verdiğini göremiyor mu? Kimileri Horn'un sadakatinin nedeninin, Barrule'nin ona buggane'nin sahibi olma izni vermesi olduğunu düşünüyor."</p>

  <p>"Sahibi mi?" diye sordum.</p>

  <p>"Denilenlere bakılırsa Horn, buggane ile birlikte çalışıyor. Kurbanlarını seçmesine yardım ediyormuş..."</p>

  <p>&nbsp;</p>

  <p>O gece çabuk geçti ve şafak sökmeden önce hücremize üç yeni tutsak daha getirildi. Genç kız olan ikisi Eyalet'ten gelen mültecilerdi, diğeriyse adada yaşayan daha yaşlı bir kadındı.</p>

  <p>Adriana vakit kaybetmeden fıçıda nasıl doğru konumun alınabileceğini anlattı. Eyalet'ten gelen iki kız onu dikkatle dinlediler ama adalı kadın ağlamaya başladı. Onu bekleyen şeyle ilgili çok hikâye duymuştu. Buggane'e verilme fikri onu öyle bir dehşete düşürüyordu ki neredeyse çivilerin arasında ölmeyi yeğleyecekti.</p>

  <p>Şafak sökmeden hemen önce nöbetçiler -birkaç düzine kadar- gelip bizi önce kule basamaklarından aşağı, sonra da köyün içinden güneye doğru sürüklediler. Adriana da yanımızdaydı, görünüşe bakılırsa Barrule'nin sabrı taşmıştı. Ardından bizi ite kaka yüksek bir tepeye çıkardılar. Burası Slieau Whallian olsa gerekti. Uzun ve zorlu bir tırmanıştı. Acaba bizi buradan mı aşağı yuvarlayacaklardı? Eğer öyleyse hayatta kalma şansımız çok azdı.</p>

  <p>Doğuda gökyüzü kızıla bürünmeye başlamıştı, ufuktaysa tek bir parlak yıldız görünüyordu. Hiç rüzgâr yoktu ve hava serindi, koca koca fıçıların yanında soğuktan titreyerek öylece bekledik. Fıçıların tepeden aşağıya yuvarlanırken izleyecekleri yol meşalelerle aydınlatılmıştı. Aslında buna gerek yoktu, etraf yeterince aydınlanmıştı. Nöbetçilerin çoğu bizimle birlikte zirvede beklediler. Aşağıda, sık bir ormanın başladığı noktada altı adam olduğunu görebiliyorduk; içlerinden birinin belinde bir kılıç vardı ve bu muhtemelen bizi tutuklayan yeomen komutanı Stanton'dı.</p>

  <p>"Önce şu!" diye bağırdı nöbetçilerden biri, yaşlı kadını işaret ederek. Onu tutup sürüklemeye başladıklarında kadın isterik bir şekilde ağlamaya başladı, tüm bedeni titriyordu.</p>

  <p>"Korkaklar!" diye bağırdı Adriana öfke içinde yumruğunu askerlere sallayarak. "Bir kadına bunu nasıl yapabilirsiniz, üstelik ada halkından birine?"</p>

  <p>"Çeneni kapat yoksa ağzını bağlarız!" diye bağırdı yeomen askerlerinin en iri yarı olanı. Bir diğeri de onu omzundan yakaladı, fakat Adriana silkelenip ondan kurtuldu.</p>

  <p>Fıçı artık olması gerektiği yerde yuvarlanmaya hazır vaziyete getirilmişti; kapağını açtıklarında içindeki keskin çivileri gördüm. Adriana'nın hayatta kalma olasılığımız hakkında çok iyimser olduğunu düşünüyordum. Bu fıçının içinden sağ çıkmak nasıl mümkün olabilirdi?</p>

  <p>Kadını fıçının önünde dizlerinin üzerine çöktürdüler. "Hadi! İçeri gir!"</p>

  <p>Kadın sanki kendi ölümüyle yüzleşiyormuş gibi dehşet dolu bir ifadeyle çivilere baktı.</p>

  <p>"Seni içeri ittirmemiz gerekirse çok daha kötü olur!" diye bir tehdit savurdu muhafız sert bir sesle.</p>

  <p>Kadın bunun üzerine sürünerek içeri girdi, sivri çiviler tenine battıkça bağırıyordu. İçeri girince kapağı kapatıp iki çiviyle tutturdular.</p>

  <p><span class="t19">Tak! Tuk!</span></p>

  <p>Bir kez itmeleriyle birlikte fıçı bayır aşağı yuvarlanmaya başladı. Yeomen askerleri gerçekten çok hızlı çalışıyor, diye düşündüm endişelenerek. İçeri girdikten sonra doğru pozisyonu almak için sadece birkaç saniye vardı.</p>

  <p>Fıçı aşağıya ulaşıp da bir ağaç kütüğünün dibinde durmadan önce üç korkunç çığlık duyuldu. İki adam fıçıya doğru ilerledi, içlerinden birinin elinde manivela vardı. Adam kapağı zorlayıp açarken kulak tırmalayıcı bir çatırtı duyuldu.</p>

  <p>Net göremeyecek kadar uzaktaydık fakat kadını dışarı çıkardıklarında hareket etmiyordu. Onu bir patates çuvalı gibi kenara fırlattılar.</p>

  <p>"Bu ölmüş! Sıradakini gönderin!" diye seslendi Komutan Stanton.</p>

  <p>Eyaletli iki kız titreyerek ağlıyordu; el ele tutuşmuşlardı fakat muhafızlar onlara yaklaşırken birbirlerine sarıldıklarından zorla ayrılmaları gerekti.</p>

  <p>Kızlardan ilkinin bağıra çağıra debelenirken zorla fıçıya sokulmasını dehşet içinde izledim. Bu kez fıçı yarı yolda bir kayaya çarpınca kısa süreliğine havalanıp çatırdayarak yere indi. Durduğunda muhafızlar bu kızın da cesedini çıkarıp diğerinin yanına fırlattılar.</p>

  <p>Olanlar karşısında dehşete kapılmıştım ve kalbim deli gibi çarpıyordu. Acaba sahiden düzgün bir pozisyon alarak sağ kalmak mümkün müydü?</p>

  <p>Ama test edilen üçüncü kadın aşağıya ulaştığında hâlâ hayattaydı. İki yeomen askeri onu götürürlerken bağırıp ağladığını duyabiliyordum. Yaralanmış olduğu belliydi ama en azından hayattaydı. Demek bu sahiden mümkündü.</p>

  <p>Adriana dönüp Alice'le bana baktı. Alt dudağı titriyordu ve eski cesaretinden eser yoktu; korku içindeydi. "İnsan ölmek üzere olduğunu hissedebilir mi?" diye sordu. "Çünkü ben şu anda öyle hissediyorum - sanki bu dünyada fazla vaktim kalmamış gibi..."</p>

  <p>"Ustam buna inanmıyor," dedim. "Öleceğini önceden kestirmenin mümkün olmadığını düşünüyor."</p>

  <p>"Ama ben bunu çok güçlü bir şekilde hissediyorum," dedi ağlayarak. "Sanki çok az vaktim kalmış gibi!"</p>

  <p>Öne eğilip kulağına fısıldadım. "İyi olacaksın," diyerek ona cesaret verdim. "Fıçının içine bize anlattığın şekilde girmen yeterli."</p>

  <p>Adriana yanıt veremeden muhafızlar onu almaya geldiler. Endişeli bir şekilde bize doğru gülümsedikten sonra tek kelime etmeden fıçıya girdi.</p>

  <p><span class="t19">Tak! Tuk!</span></p>

  <p>Fıçı yuvarlanmaya başlamıştı. Sarsıntısız, düzgün bir iniş oldu. Acaba yaşıyor muydu? Kapağı açarlarken bir kez daha kırılan ahşabın sesi duyuldu.</p>

  <p>"Bu da yaşıyor! Cadı olduğuna hiç şüphe yok!" diye bağırdı Stanton.</p>

  <p>Adriana fıçıdan çıkar çıkmaz iki muhafız tarafından götürüldü. Topallıyordu ama hayattaydı. Buggane'i sonra düşünürdük.</p>

  <p>Alice fıçıya doğru sürüklenirken bana bakıp gülümsedi. Görünüşe bakılırsa test edilen son kişi ben olacaktım. Alice de tıpkı Adriana gibi çabucak fıçıya girdi. Kapak kapanır kapanmaz pozisyon alacaktı.</p>

  <p>Bu kez iniş sert oldu, fıçı iki kez yerden kesildi. Neyse ki ağaca çarpmadı. Aşağıya ulaştığında yüreğim ağzıma gelmişti. Acaba Alice düzgün pozisyon almayı başarabilmiş miydi? Muhafız kapağı açarken ben de endişeli bir şekilde Alice'in dışarı çıkmasını bekledim. Ama muhafız bir süre bekledikten sonra Alice'i çekerek fıçıdan çıkardı.</p>

  <p>"Bir ölü daha!" diye bağırdı komutan. "Şu küçük cinciyi yollayın bakalım. Bitirelim şu işi! Kahvaltıya hazırım!"</p>

  <p>Boğazım düğümlendi ve göğsümün sıkıştığını hissettim. Aşağıda, Alice'in bedenini diğer iki cesedin yanına atıyorlardı.</p>

  <p>&nbsp;</p>
</body>
</html>
