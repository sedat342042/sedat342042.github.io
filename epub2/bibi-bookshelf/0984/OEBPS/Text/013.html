<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 2</title>
</head>

<body>
  <h1 class="h11">BÖLÜM 2</h1>

  <p class="p13"><span class="t6">HENÜZ ÖLMED</span><span class="t6">İ</span><span class="t6">N!</span></p>

  <p>&nbsp;</p>

  <p>Hayalet bir şey demeden dönüp tepeye doğru koşar adım ilerlemeye başladı. Çok geçmeden taşlık zemin yerini çamurlu araziye bıraktı. Tepeyi tırmandıktan sonra bahçe sınırına ulaştık. Biz ağaçların arasına dalarken köpeklere orada beklemelerini söyledim.</p>

  <p>Çok geçmeden ilk cesetleri bulduk. Havadaki ağır kokudan anlaşıldığı kadarıyla epeydir burada olmalıydılar; üzerlerinde gri üniformalar, başlarındaysa düşman miğferlerinden vardı ve hayatları korkunç bir şekilde sona ermişti: Ya boğazları parçalanmış ya da kafaları ezilmişti. Tüm bunları öcünün yapmış olduğu açıktı. Ama sonra, ağaçların arasından çıkıp da evin yanındaki bahçeye doğru ilerlerken kasabın doğru söylediğini gördük. Öcünün başa çıkamayacağı kadar kalabalıklardı. Öcü bir yandan bahçenin bu tarafındaki işgalcileri öldürürken arka taraftan giren diğer askerler evi ateşe vermişti.</p>

  <p>Geriye yalnızca kapkara duvarlar kalmıştı. Hayalet'in Chipenden'deki evi artık yalnızca dört duvardan ibaretti: Çatı çökmüş ve içerisi, kıymetli kütüphanesi de dâhil, darmadağın olmuştu.</p>

  <p>Uzun bir süre hiçbir şey demeden öylece baktı. Sessizliği bozmaya karar verdim. "Öcü şimdi nerededir?" diye sordum.</p>

  <p>Hayalet bana bakmadan yanıt verdi: "Onunla bir anlaşma yaptım. Evi korumanın yanı sıra yemek pişirme ve temizlikle de ilgilenmesi karşılığında bahçenin hâkimiyetini ona verdim. Karanlık çöktükten sonra bahçede gördüğü canlılar -çıraklar ve bağlayıp kontrolümüz altına aldıklarımız hariç- onundu ve üç kez sesli bir şekilde uyardıktan sonra istediğini yapabilirdi. Yani davetsiz misafirlerin kanı onundu. Ama anlaşma ev sağlam olduğu sürece geçerliydi. Yani yangından sonra gitmekte özgürdü. Öcü artık gitti evlat. Sonsuza dek gitti."</p>

  <p>Evin enkazının etrafında yavaşça yürüyüp çimenlik alanın orta yerindeki büyük, gri ve siyah kül yığınının önünde durduk. Kütüphane raflarındaki kitapların büyük bir bölümünü alıp yakmışlardı.</p>

  <p>Hayalet dizlerinin üzerine çöküp soğumuş külleri eşelemeye başladı. Elini neye atsa ufalanıyordu. Sonra üzeri yanmış deri bir kitap kapağına uzandı; kitabın sırtı her nasılsa tamamen yanmamıştı. Onu yukarı kaldırıp parmaklarıyla üzerini temizledi. Omzunun üzerinden kitabın başlığını görebiliyordum: Lanetliler, Şaşkınlar ve Çaresizler. Uzun yıllar önce, genç bir adamken yazdığı bir kitaptı bu; bedenin Karanlık'a ait yaratıklar tarafından ele geçirilmesi üzerine yazılmış önemli çalışmalardan biri. Malkin Ana'yla başım dertte olduğu zaman okumam için ödünç vermişti. Artık geriye yalnızca kapağı kalmıştı.</p>

  <p>Ustamın kütüphanesi yok olmuştu; hayaletler tarafından nesiller boyunca yazılmış tüm o kelimeler -Karanlık'a karşı verilen mücadeleyle geçen sayısız yılın mirası, dipsiz bir bilgi birikimi- alevlerce yutulmuştu.</p>

  <p>Ustamın hıçkırıklara boğulduğunu duydum. Utanarak arkamı döndüm. Yoksa ağlıyor muydu?</p>

  <p>Alice üç kez burnunu çektikten sonra kolumdan tutup beni çekti. "Beni takip et Tom," diye fısıldadı.</p>

  <p>Birkaç yanık kirişi aşıp bir zamanlar arka kapının bulunduğu şekilsiz yarıktan içeri girdi. Kütüphane enkazının yerini ezbere buldu, geriye yalnızca kül ve yanık ahşap parçaları kalmıştı. Burada durup yerde bir şeyi işaret etti. Başka bir kitabın sırt kısmını gösteriyordu. Kitabı hemen tanıdım. Hayalet'in '<span class="t19">Yarat</span><span class="t19">ı</span><span class="t19">klar Kitab</span><span class="t19">ı</span>'ydı bu.</p>

  <p>Ümide kapılmaya dahi cesaret edemeden eğilip kitabı yerden aldım. Acaba bu kitabın akıbeti de az önce bulduğumuz diğer kitabınkiyle aynı mıydı, yani geriye yalnızca kapağı mı kalmıştı? Ama neyse ki içi de sağlam kalmıştı. Sayfaları çevirip kontrol ettim. Kenar kısımları hafif yanmıştı ama yine de sağlam ve okunabilir durumdaydı. Gülümseyip Alice'e teşekkürler anlamında başımı salladıktan sonra Yaratıklar Kitabı'nı ustama götürdüm.</p>

  <p>"Bir kitap sağlam kalmış, Alice buldu."</p>

  <p>Kitabı alıp uzun uzun kapağına baktı, yüzünde en ufak bir ifade yoktu. "Onca kitaptan geriye kalan yalnızca bir tane. Diğerleri kül olup gitti," dedi sonunda.</p>

  <p>"Ama Yaratıklar Kitabı en önemli kitaplarınızdan biri," dedim. "Hiç yoktan iyidir!"</p>

  <p>"Onu biraz yalnız bırakalım," diye fısıldadı Alice kolumdan tutup yavaşça çekerek.</p>

  <p>Çimenlik arazi ve batı bahçesinin ağaçları arasında onu takip ettim. Yorgun bir şekilde başını iki yana salladı. "Sürekli daha kötüye gidiyor," dedi. "Ama atlatacaktır."</p>

  <p>"Umarım Alice. Umarım. Bu kütüphane onun için çok değerliydi. Kitapları koruyup yenilerini eklemeye hayatını adamıştı. Bu kitaplar yeni nesil hayaletlere aktaracağı bir mirastı."</p>

  <p>"Bir sonraki hayalet sen olacaksın Tom. Bu kitaplar olmadan da idare edersin. Kendi kitaplarını yazmaya başla. Bunu yapman gerek. Hem her şey bitmiş değil. İkimiz de nerede başka bir kütüphane olduğunu biliyoruz ve başımızı sokacak bir dama ihtiyacımız var. Yaşlı Gregory'nin Anglezarke'daki o soğuk ve nemli evine dönmek için güneye gitmenin âlemi yok. Orası düşman hattının gerisinde, üstelik kışı geçirmek için de uygun bir yer değil, ayrıca orada da kitap yok. Zavallı Bill Arkwright artık değirmende yaşayamaz, bu yüzden vakit kaybetmeden kuzeye, kanala doğru gitmeliyiz. Şu askerler o kadar uzağa gitmiş olamazlar."</p>

  <p>"Haklı olabilirsin Alice. Burada durup beklemenin âlemi yok. Hadi gidip Bay Gregory'e bu önerimizi söyleyelim. Arkwright'ın kütüphanesi Hayalet'inkinden çok daha küçük, ama yine de daha iyisini oluşturmak için bir başlangıç."</p>

  <p>Ağaçların arasından çıkıp çimenlik alanı gerisingeri kat ederek Hayalet'e doğru bu kez farklı bir yönden ilerlemeye başladık. Çimlerin üzerine oturmuş Yaratıklar Kitabı'na bakıyordu, başını ellerinin arasına almıştı ve ona yaklaşmakta olduğumuzun farkında değildi. Alice aniden durup cadıların gömülü olduğu doğu bahçesine baktı. Yine üç kez üst üste gürültülü bir şekilde havayı kokladı.</p>

  <p>"Sorun ne Alice?" diye sordum yüzündeki endişeli ifadeyi fark ederek.</p>

  <p>"Bir tuhaflık var Tom. Eskiden bahçenin bu bölgesinden geçerken Lizzie'nin kokusunu her defasında alabilirdim..."</p>

  <p>Kemikli Lizzie iki yıl boyunca Alice'i eğitmişti. Oldukça güçlü, kötücül bir kemik cadısı olan Kemikli Lizzie, ustam tarafından canlı canlı bir çukura bağlanmıştı. Ve bunu kesinlikle hak etmişti. Çocukları öldürüp kemiklerini kara büyü ayinlerinde kullanmıştı.</p>

  <p>Alice temkinli bir şekilde önden ilerleyerek doğu bahçesindeki ağaçların arasına daldı. Ölü cadıların gömüldüğü mezarları geçtik. Her şey yerli yerinde görünüyordu fakat Lizzie'nin bağlı olduğu cadı çukuruna ulaştığımızda şaşkına döndüm. Parmaklıklar bükülmüştü ve içerisi boştu. Kemikli Lizzie kaçmıştı.</p>

  <p>"Ne zaman kaçmış olabilir Alice?" diye sordum endişeli bir şekilde; cadının hâlâ yakınlarda bir yerde olabileceğinden korkmuştum.</p>

  <p>Alice bir kez daha havayı kokladı. "En az iki gün önce... Ama endişelenme, çoktan uzaklaşmıştır. Pendle'a döndüğüne eminim. Uğurlar olsun, ne diyeyim."</p>

  <p>Hayalet'in bulunduğu yere döndük. "Kemikli Lizzie çukurundan kaçmış," dedim. "Alice bunun evi yaktıkları gün olduğunu düşünüyor."</p>

  <p>"Burada başka cadılar da varmış," diye ekledi Alice. "Öcü ortadan kaybolunca bahçeye girip onu çukurdan çıkarabilmişler."</p>

  <p>Hayalet söylediklerimizi duymamış gibiydi. Yaratıklar Kitabı'nı sımsıkı göğsüne bastırmış, boş boş küllere bakıyordu. Kuzeye, Arkwright'ın evine gitmeyi önermek için doğru zaman değildi. Hava kararmaya başlamıştı ve batıya zorlu bir yolculuk yapmış, üstelik yolun sonunda bir de kötü haber almıştık. Sabah uyandığında ustamın eski benliğine biraz olsun kavuşabilmesini ummaktan başka bir şey gelmiyordu elimden.</p>

  <p>Artık öcü tehdidi olmadığından, bahçede beklemekte olan köpekleri çağırmak için ıslık çaldım. Yunanistan'dan döndüğümüzden beri Pençe ve onun yavruları olan Kemik ile Kan Long Ridge'in ötesinde yaşayan emekli bir çobanın yanında yaşıyorlardı. Maalesef çoban için köpeklere bakmak artık çok güçleşmişti ve işte Caster'daki dumanı da onları yanımıza alıp Chipenden'e dönmek üzere yola koyulduğumuzda görmüştük. Bu üç köpek, ölen ustaları Bill Arkwright tarafından su cadılarının yakalanması yahut öldürülmesinde kullanılıyordu.</p>

  <p>Alice tavşan avlarken ben de küçük bir ateş yaktım. Üç tavşan yakalayıp döndü ve çok geçmeden onları ateşin üzerinde kızartmaya başladığımızda ağzımın suyu akmaya başladı. Yemek hazır olunca ateş başındaki yemeğimize katılması için Hayalet'i çağırmaya gittim. Bir kez daha sanki orada değilmişim gibi davrandı. Sanki taşa konuşuyordum.</p>

  <p>İlerleyen saatlerde, tam yatmadan önce batıya baktım. Beacon Tepesi'nde bir ışık vardı. Ben bakarken giderek büyüdü.</p>

  <p>"Daha fazla asker çağırmak için feneri yakmışlar Alice," dedim. "Görünüşe bakılırsa büyük bir savaş başlamak üzere."</p>

  <p>Eyalet boyunca kuzeyden güneye uzanan tepelerde zincirleme yakılan ateşler son kalan askerleri de desteğe çağırıyor olmalıydı.</p>

  <p>Hava epey serindi ve Alice'le birlikte ateşin hemen yakınında yatıyor olmamıza rağmen uykuya dalmakta güçlük çektim, özellikle de Pençe ısrarla ayaklarımın üzerine yatıp durdukça. En sonunda dalmışım, ta ki şafak sökerken aniden uyanıncaya kadar. Etrafta büyük bir gürültü vardı: patırtı, gümbürtü ve çatırtılar... Yoksa gök mü gürlüyor, diye düşündüm uyku sersemi.</p>

  <p>"Şu top seslerini duyuyor musun Tom!" diye bağırdı Alice. "Çok uzak değiller, öyle değil mi?"</p>

  <p>Güneyde bir yerde savaş başlamıştı. Yenilgi, Eyalet'in düşmanın eline geçmesi anlamına gelirdi. Elimizde fırsat varken vakit kaybetmeden kuzeye gitmeliydik. Birlikte kalkıp Hayalet'in yanına gittik. Hâlâ başı önde, kitabı sımsıkı kavramış vaziyette oturuyordu.</p>

  <p>"Bay Gregory," dedim, "Bill Arkwright'ın değirmeninde ufak bir kütüphane var. Bu bir başlangıç, işe oradan başlayabiliriz. Neden kuzeye gidip şimdilik orada yaşamıyoruz? Hem daha güvenli olur. Düşman kazansa bile Caster'dan daha kuzeye gitmek istemeyebilirler..."</p>

  <p>Devriye birlikler gönderseler bile muhtemelen yalnızca Eyalet'in kuzeydeki en büyük kasabası olan Caster'ı işgal ederlerdi. Hatta belki ağaçların arasında kalan değirmeni fark etmezlerdi bile.</p>

  <p>Hayalet başını kaldırmadı.</p>

  <p>"Daha fazla beklersek çok geç olabilir. Burada kalmaya devam edemeyiz."</p>

  <p>Ustam bir kez daha yanıt vermedi. Alice'in öfke içinde dişlerini gıcırdattığını duyabiliyordum.</p>

  <p>"Lütfen Bay Gregory," diye yalvardım. "Pes etmeyin."</p>

  <p>En sonunda başını kaldırıp bana baktı ve üzüntüyle başını salladı. "Burada kaybedilen şeyin ne olduğunu tam olarak anladığını sanmıyorum. Bu kütüphane bana ait değildi evlat, ben yalnızca bekçiliğini yapıyordum. Gelecek nesiller için kütüphaneyi koruyup büyütmek benim görevimdi. Başarısız oldum. Yorgunum, her şeyden yorgunum..." diye yanıtladı. "Yaşlı kemiklerim daha fazla devam edemeyecek kadar yorgun. Çok şey gördüm ve çok uzun yaşadım."</p>

  <p>"Beni dinle Yaşlı Gregory," diye çıkıştı Alice. "Hemen ayağa kalk! Çürüyene dek öylece oturmanın kimseye faydası yok!"</p>

  <p>Hayalet bir anda ayağa fırladı, gözleri öfke içinde parlıyordu. Alice ona sadece kendi aramızda 'Yaşlı Gregory' diye hitap ederdi. Daha önce bunu yüzüne karşı kullanma cesaretini gösterememişti. Hayalet sağ eliyle Yaratıklar Kitabı'nı sımsıkı tutarken sol eliyle de Alice'in kafasına vurmaya hazırlanıyormuş gibi asasını havaya kaldırmıştı.</p>

  <p>Ancak Alice gözünü bile kırpmadan tiradına devam etti: "Hâlâ yapılacak çok şey var: Karanlıkla savaşılması gerek, yeni kitaplar yazılmalı. Henüz ölmedin ve şu yaşlı kemiklerini hareket ettirebildiğin sürece çalışmaya devam etmelisin. Tom'u koruyup onu eğitmek senin görevin. Eyalet'e karşı vazifen!"</p>

  <p>Hayalet yavaşça asasını indirdi. Alice'in sarf ettiği son cümle bakışlarındaki ifadeyi değiştirmişti. Ne de olsa 'vazife'ye her şeyden çok inanıyordu. Eyalet'e olan vazifesi ona tehlike ve zorluklarla dolu, uzun hayatı boyunca daima yol göstermişti.</p>

  <p>Tek bir kelime daha etmeden Yaratıklar Kitabı'nı çantasına koyup kuzeye doğru ilerlemeye başladı. Alice'le ben de köpeklerle birlikte onun peşinden yola koyulduk. Görünüşe bakılırsa değirmene gitmeye karar vermişti.</p>

  <p>&nbsp;</p>
</body>
</html>
