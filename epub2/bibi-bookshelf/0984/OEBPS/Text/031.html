<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 20</title>
</head>

<body>
  <h1 class="h11">BÖLÜM 20</h1>

  <p class="p13"><span class="t6">BÜYÜK GÜÇ</span></p>

  <p>&nbsp;</p>

  <p>Orada öylece durup kendimi her an gerçekleşebilecek bir saldırıya hazırladıysam da hiçbir şey olmadı.</p>

  <p>"İlerlemeye devam et," diye buyurdu Horn önümüzde uzanan karanlığın içinden. "Neredeyse geldik..."</p>

  <p>Çok yavaş bir şekilde ilerlemeye devam ettik; etraf öyle karanlıktı ki hemen önümdeki Hayalet'i bile göremiyordum. Taş zemindeki ayak seslerini duymasam yok olduğunu düşünebilirdim. Sonra belli belirsiz bir parıltı gördüm.</p>

  <p>Işığa yaklaştıkça şiddeti değişmemesine rağmen boyut olarak büyüdüğünü fark ettik. Bu bana mağara çatısından alçalarak bize göz atan parlak küreyi anımsattı. Fakat o küre ufak ve sarı renkliyken karşımızdaki ışık kırmızı ve son derece büyüktü. Üstelik tam bir küre de değildi; görünmeyen güçlerin etkisi altındaymış gibi sürekli olarak şekli değişip duruyordu.</p>

  <p>Uzaktan keskin çizgilere sahipmiş gibi göründüyse de yaklaştıkça ormanda karşımıza çıkabilecek bir sise benzediğini gördük, çevresi dağınık ancak iç kısımları çok daha belirgindi, insanat bu ışığın içine girmişti bile ve ilerledikçe daha da silikleşiyordu. Onu takip ettik. Kendi adıma son derece isteksizdim. Acaba herkes benim gibi mi hissediyor diye düşünüyordum. Ellerimle yüzüm karıncalanıyor, attığım her adımla birlikte tehlikeye yaklaştığımıza dair hislerini güçleniyordu. Sonra insanat durup bize döndü. Işığın önünde boynuzlu bir siluetten ibaretti.</p>

  <p>"Burası sahiden de Lucius Grim'in Zulası! Haklıydım," dedi Hayalet.</p>

  <p>"Sizin için herhangi bir tehlike yaratmıyor," dedi Horn. "En azından kendi başına. Burası buggane'nin canlılardan çaldığı hayat gücünü sakladığı yer. Enerjiden ibaret, yüzyıllar boyunca biriktirilmiş animanın toplandığı muazzam bir depo."</p>

  <p>"Öldürdüğü yüzlerce insanı düşünsenize." Hayalet tiksinerek başını iki yana salladı.</p>

  <p>"Yüzlerce değil, binlerce, on binlerce," dedi insanat. "Diğer bugganeler de bu zulaya katkıda bulunmuş; süreç yüz yıllardır devam ediyor. Bu mağara artık devasa bir enerji kaynağı ve animizm büyüsü konusunda bilgili kişilerin toplanma noktası. Yalnızca şamanlar değil, Romanyalı cadılar da var. Hâlihazırda yedi kişilik bir cadılar meclisi, geçici olarak ruhlarını buraya göndermiş durumda. Mağaraya girdiğinizi görünce bana konumunuzu bildirdiler."</p>

  <p>Tepemizde yedi ışık dans edip duruyordu. Bunlar cadıların ruhları olmalı, diye düşündüm. Hayalet'in Yaratıklar Kitabı'nda buna benzer bir şey okuduğumu anımsadım. Tehlikeliydiler: Bizim gibi bir grup insanın yaşam gücünü dakikalar içinde emebilirdi.</p>

  <p>"Hadi o zaman! Bitirelim şu işi," diye emretti Hayalet sabırsızlanarak. "Ne istiyorsun?"</p>

  <p>"İntikam," dedi insanat yüzünü öfkeyle buruşturarak. "Efendim Lord Barrule'yi öldüren cadıdan intikam almak istiyorum. Onu yok etmek istiyorum!"</p>

  <p>"Evet, biz de onu yok etmek istiyoruz," dedi Hayalet. "Ama bizi buraya kadar sadece bunu söylemek için mi getirdin? Eğer öyleyse yolumuza devam etmemize izin verseydin daha iyi olurdu."</p>

  <p>"Size bunu göstermem ve çok önemli bir bilgi vermem gerekiyordu," diye devam etti Horn. "Tüm adanın kontrolünü ele geçirmeden önce cadıyı durdurmanıza yardımcı olabilecek bir bilgi. Cadı ustamın başparmak kemiklerini farkında olmadan bir kanal gibi kullanarak buradaki enerjiden faydalanıyor. Ve bu durum giderek daha da kötüleşecek. Ben de aynı gücü kullanıyorum ve ona karşı koymaya çabalıyorum. Ama benden daha güçlü, hem de çok daha güçlü ve yakında buggane'nin kontrolünü ele geçirecek. Böyle bir şey olursa bu devasa kaynak onun emrine girecek! Şu anda bu zula hakkında hiçbir şey bilmiyor, fakat buggane'nin kontrolünü ele geçirince öğrenecektir. Ve o zaman neler yapabileceğinin farkına varacak ve burada durmak istemeyecek. En nihayetinde deniz aşırı ülkeler de tehlikeye girecek. "Ustam kendini kumara kaptırmıştı ve buradaki büyü gücünün az bir bölümünü kullanmaktan ötesiyle uğraşmadı; cadıysa bütün gücü ele geçirip onu hoşlanmadığı herkese karşı kullanacaktır. Çok geç olmadan harekete geçmelisiniz!"</p>

  <p>Hayalet başını aşağı yukarı salladı. "Şu kemikleri ondan almalıyız. Tabii söylemesi kolay. Ona daha ne kadar direnebilirsin? Buggane'den daha ne kadar uzak tutabilirsin?"</p>

  <p>"Bunu kestirmek imkânsız. Tek bildiğim her geçen gün zorlaştığı," diye yanıtladı Horn. "Kaybedecek vakit yok. Sizi yukarıdaki ormana çıkaracak bir tünel göstereceğim. Cadının kemik tarlasından geçmenize gerek kalmayacak."</p>

  <p>İnsanat mağaranın karanlığında önden ilerlerken elimizdeki fenerlerin ışıkları yeniden canlandı. Bizi yeni kazılmış bir tünelden geçirdikten sonra karanlığa geri döndü. Tünel çok dik bir açıyla yükseliyordu ve herhangi bir engel yoktu; birkaç dakika içinde kendimizi ağaçların arasında bulduk. Etraf hâlâ karanlıktı ama gökyüzü doğudan aydınlanmaya başlamıştı ve uzakta, mazgallı siperlerinde ışıldayan fenerleriyle Greeba Kalesi görülüyordu; muhafızlar pürdikkat görev yerlerinde olsa gerekti.</p>

  <p>"Kule gereğinden fazla yakın," dedi Hayalet. "Ondan ne kadar uzaklaşabilirsek kendimi o kadar iyi hissedeceğim."</p>

  <p>"Artık hiçbir yer güvenli değil," dedi Adriana. "Ben eve, Peel'e gidiyorum, annemi görmeliyim. Babamın ölümünün yarattığı şok ona ağır gelmiş olabilir. İsterseniz benimle gelebilirsiniz."</p>

  <p>"Bu adaya yabancı olduğumuz için teklifini memnuniyetle kabul edeceğiz," dedi Hayalet, "fakat önce çantalarımızı alsak iyi olur."</p>

  <p>Çantalar hâlâ bıraktığım yerdeydi. Şamanın defterini Alice'ten alıp çantama koyduktan sonra ustamın çantasıyla birlikte sırtıma astım ve Adriana önden, biz arkadan batıya doğru yola koyulduk. Bir süre sonra Alice onun yanına gitti ve yürürken bir yandan da sohbet etmeye başladılar.</p>

  <p>Sisli ve iç karartıcı bir sabahtı, gri gökten düşen soğuk bir çisenti yüzlerimize çarpıyordu. Ana yollar ve patikalar yerine sık ağaçlar ve çalılıkların arasından yürüdüğümüz için oldukça yavaş ilerliyorduk. Çok geçmeden acıktığımı hissettim, sıcak bir yerde dinlenmek de hiç fena olmazdı.</p>

  <p>"Romanya nerede?" dedim Hayalet'in yanında yürümek için adımlarımı hızlandırarak.</p>

  <p>"Annenin memleketi Yunanistan'ın kuzey batısında kalan ormanlık bir yer evlat. Neden? Şu yedi cadıyı mı düşünüyorsun?"</p>

  <p>Başımı evet anlamında salladım. "Mağaraya epey uzaktan gelmişler," dedim.</p>

  <p>"Doğru evlat, ama fiziksel olarak gelmemişler, yoksa başımız derde girerdi. Gördüğümüz şey animizm ve zulanın gücüyle bedenlerinden ayrılarak buraya kadar gelen ruhlarıydı. Şu insanatla işbirliği yaptıklarından herhangi bir tehlike teşkil etmediler. Ama işimiz zor. Lizzie ve buggane ile başa çıkabilsek bile orada depolanan enerjiyi olduğu gibi bırakmak çok tehlikeli. Karanlık'a hizmet eden bir başkası orayı bulup kendi amaçları için kullanabilir."</p>

  <p>"Peki böyle bir şey neden şimdiye kadar olmamış?"</p>

  <p>"Belki de olmuştur evlat, ama böyle bir zulayı kontrol etmek büyük beceri gerektirir. Lucius Grim bile bu gücü tam olarak anlayamadı. Ve dolayısıyla kendi erken sonunu hazırladı. Neyse ki Lord Barrule kumara olan ilgisi sayesinde bu kaynaktan yeterince faydalanamayacak kadar meşguldü. Ama zaman içinde yeterli karanlık güçlere sahip biri mutlaka çıkacaktır. Ayrıca adada bu kaynağa enerji sağlamaya devam edecek başka bugganeler de var; bunlar tıpkı öcüler gibi bir yerden bir yere gitmek için ley hatlarını* kullanabiliyorlar. Evet, buna dikkat etmeliyiz. Bizi zorlu bir görev bekliyor."</p>

  <p class="p16"><span class="t21">* Dünyay</span><span class="t21">ı</span> <span class="t21">çepeçevre saran manyetik alan çizgilerine verilen ad. [Ç.N.]</span></p>

  <p>&nbsp;</p>

  <p>Peel Değirmeni'ne akşamüzeri erken saatlerde vardık. Ormandan çıkarken ileride, uzun ve çok kemerli bir suyolu boyunca çağlayan suyun gücüyle yavaş yavaş dönen devasa değirmeni gördük. Fakat çok geçmeden öğütülen buğday olmadığını anladık. Patrick Lonan'ın ölüm haberini alan değirmen çalışanları kendisine olan saygılarından dolayı paydos etmişlerdi.</p>

  <p>Değirmencinin büyük evi değirmenin hemen yanındaydı. Orada çok iyi karşılandık. Adriana önce annesiyle ilgilendikten sonra hizmetlilerden her birimize banyo ve sıcak yemek hazırlamalarını rica etti. Zavallı babası ölmüş olabilirdi fakat işlerin olması gerektiği şekilde yürümesi gerektiğinde ısrar ederek çalışanlara ertesi sabah işe gelmeleri konusunda haber gönderdi.</p>

  <p>İnsanat vakit kaybetmeden Lizzie'ye saldırmamız konusunda bizi kışkırtmaya çalışmıştı, fakat biz değirmende iki gün kalıp dinlenerek güç toparlarken bir yandan da nasıl bir yol izlememiz gerektiğini düşündük. Hayalet çok sessizdi ve görünüşe bakılırsa bize umut verebilecek durumda değildi.</p>

  <p>Peki o halde bu mücadeleyi nasıl kazanacaktık? Lizzie artık Greeba Kalesi'nin kontrolünü tamamen ele geçirmişti ve çok yakında bütün adayı da ele geçirmemesi için herhangi bir neden göremiyordum. Ve emrine amade olabilecek gücün farkına varırsa... bunu düşünmek dahi istemiyordum.</p>

  <p>Ne var ki değirmende uzun süre kalamayacağımızı biliyorduk. Bizi aramaya başladıklarında, gelecekleri ilk yer burası olurdu. Cadı çok geçmeden yeomen askerlerini peşimize takardı.</p>

  <p>Değirmendeki üçüncü günümüzde şafak sökmesiyle uyanıp Alice'le birlikte yürüyüşe çıktım. Bulutsuz ve serin bir sabahtı ve yerde belli belirsiz bir çiğ tabakası vardı. Alice oldukça sessizdi, canının bir şeye sıkıldığını hissedebiliyordum.</p>

  <p>"Sorun ne?" diye sordum. "Canının bir şeye sıkkın olduğu belli. Lizzie mi?"</p>

  <p>"Lizzie hepimizin canını sıkıyor."</p>

  <p>Bir süre hiçbir şey demedim ve sessizce yürüdük. Fakat sonra onu biraz daha sorgulamaya karar verdim. "Lizzie senin annen Alice ve herkes onun ölmesini istiyor. Bu seni üzüyor olmalı... Paylaş benimle; bunları içine atma."</p>

  <p>"Ondan nefret ediyorum. Benim annem filan değil. Lizzie bir katil. Çocukları öldürüp kemiklerini alıyor. Öldüğü zaman sevineceğim."</p>

  <p>"Sen kafesteyken onunla dövüştüğüm gece Lizzie'nin hayatı benim insafıma kalmıştı. Ama onu öldüremedim. Sorun sadece bunu soğukkanlı bir şekilde yapamayacak oluşum değil, aynı zamanda onun senin annen olmasıydı. Bu bana doğru gelmedi Alice."</p>

  <p>"Beni dinle Tom. Söyleyeceklerimi iyi dinle. Bir daha böyle bir fırsat eline geçtiğinde onu öldür. Duraksama. Eğer o gece onu öldürmüş olsaydın herkesi büyük bir dertten kurtarırdın!"</p>

  <p>Ancak Alice lafını bitirir bitirmez kontrolsüz bir şekilde hıçkırarak ağlamaya başladı. Onu kollarıma aldım ve yüzünü omzuma yasladı. Uzun bir süre ağladı, en sonunda ağlaması bittiğinde elini sıktım ve birlikte eve geri yürüdük.</p>

  <p>Ağaçların arasından çıkarken Adriana'nın ön kapıdaki ufak kuş sürüsüne ekmek kırıntıları attığını gördüm. Bizi görünce ellerini çırpınca kuşların hepsi havalandı ve neredeyse tamamı çatıya kondu. Çiy tutmuş çimenlik arazi boyunca ilerleyip yanımıza geldi.</p>

  <p>Yüzünde oldukça ciddi bir ifade vardı. Annesi hâlâ Kemikli Lizzie'yle olan karşılaşmasının etkilerini yaşıyordu ve Simon Sulby'nin nerede olduğuna dair hâlâ en ufak bir fikir yoktu. Sanki yer yarılmıştı da hem o hem de Kaptan Baines içine düşmüşlerdi.</p>

  <p>"Annen bugün nasıl?" diye sordum.</p>

  <p>"Biraz daha iyi gibi," diye yanıtladı Adriana. "Epeyce ısrardan sonra bu sabah birkaç yudum et suyu içebildi. Ama aklı hâlâ yerinde değil ve sanki eve döndüğünü anlamadı. Neyse ki babamın başına gelenleri unutmuşa benziyor. Ona kötü haberi verecek olmaktan çok korkuyorum...</p>

  <p>"Ve korkarım hepimiz için başka bir kötü haberim daha var," diye devam etti konuşmasına suratını asarak. "Sanırım sorun buraya geldiğimiz andan beri beklediğimiz şey. Değirmencilerimizden biri bu sabah tarlalardan geçerek işe giderken St. Johns'un kuzey batısında toplanmakta olan kalabalık bir grup yeomen askeri görmüş. Görünüşe bakılırsa bu yöne gelmeye hazırlanıyorlarmış. Eğer öyleyse yakında burada olurlar."</p>

  <p>&nbsp;</p>
</body>
</html>
