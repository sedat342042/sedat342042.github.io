<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 16</title>
</head>

<body>
  <h1 class="h11">BÖLÜM 16</h1>

  <p class="p13"><span class="t6">USTANIN EN KÖTÜ KÂBUSU</span></p>

  <p>&nbsp;</p>

  <p>Hayalet'in kuleye doğru ilerlemeye başladığını gören Alice, "Çabuk Tom. Aşağı inip onu uyar!" diye bağırdı. "Lizzie'ye karşı ne şansı olabilir ki?"</p>

  <p>"Benimle gel," dedim onu kolundan çekerek.</p>

  <p>"Hayır, ben burada kalıp majestelerini oyalayacağım. Biraz daha sıcak su isteyip istemediğini soracağım. Onu küvette ne kadar uzun süre tutarsak Yaşlı Gregory'nin de şansı o kadar artar. Endişelenme, iyi olacağım."</p>

  <p>Onu Kemikli Lizzie'yle bırakmak hoşuma gitmiyordu ama başka seçeneğim de yoktu. Alice'in söyledikleri mantıklıydı. Cadının dikkatini dağıtabilirdi. Ustamı uyarmam gerektiğini biliyordum. Lizzie'nin artık ne kadar güçlenmiş olduğunu bilmeden buraya gelecek olursa ya ölürdü ya da buggane'e yem olmak üzere zindanı boylardı.</p>

  <p>Bunun üzerine Alice'i orada bırakıp olabildiğince hızlı bir şekilde basamaklardan aşağıya inmeye başladım. Hayalet muhafız odasına varmak üzereyken karşılaştık. Neredeyse çarpışıyorduk.</p>

  <p>"Sakin ol evlat!" diye bağırdı.</p>

  <p>"Lizzie artık çok güçlü!" dedim nefes nefese. "Sizi tek bir kelimeyle dondurabilir. Zincirimi cebimden çıkarmamı engelledi!"</p>

  <p>Hayalet asasını muhafız odasının masasına dayadıktan sonra oturdu. "Cadıyla ilgili bir tuhaflık olduğunu sezmiştim. Dışarıda ufak çaplı bir ordu var ama, yine de içeriye girip cadının işini bitiremiyorlar. Şamanın öldüğünü düşünüyorlar. Bu doğru mu?"</p>

  <p>Başımı evet anlamında salladım. "Lizzie onun kemiklerini aldı."</p>

  <p>"Karanlık'ın hizmetkârlarından biri daha eksildi desene... Lizzie, askerleri fena korkutmuş. Onunla başa çıkabilmek için beni, -yani bir hayaleti, üstelik de yabancı bir hayaleti- içeri göndermeye razı oldular. Bu insanlar daima özgür olmuşlardır, dolayısıyla çok çaresiz olmalılar."</p>

  <p>"Mona Kraliçesi olmaktan bahsediyor," dedim ustama.</p>

  <p>Bunun üzerine kaşlarını kaldırdı. "Anlatsana. Acele etme ve hiçbir şeyi atlama."</p>

  <p>"Ama şu anda banyo yapıyor. Bu sizin için en iyi fırsat olabilir!"</p>

  <p>"Kemikli Lizzie banyo mu yapıyor? Üstüme iyilik sağlık!" dedi Hayalet ondan alışkın olmadığım bir şeyi yapıp gülümseyerek. "Ama neler olup bittiğini öğrenmeden tek bir adım bile atmam. Ne kadar çabuk başlarsan o kadar erken biter evlat!"</p>

  <p>Bunun üzerine dediğini yaptım. Ona Alice ve Lizzie'nin dudaklarının dikilmesinden ve buggane'nin her bir hücreye açılan tünellerinden bahsettim. Sonra dövüşü, kaçışımızı ve buggane'e bir şeyler mırıldanışını anlattım; son olarak da köpeklerle karşı karşıya geldiğimi, Bill Arkwright'ın hayaletinin belirdiğini ve şamanın öldüğünü söyledim.</p>

  <p>Ustam başını iki yana salladı. "Büyüklük hülyalarına kapıldığı kesin. Üstelik de sahiden tehlikeli. Zavallı Bill... Neyse ki şu Lizzie olayını hallettiğimizde serbest kalabilecek. Ama olabilecek en kötü durumla karşı karşıyayız evlat. Buraya şu cadı sorununu çözmek üzere gönderildim ama bu iş hallolursa artık bana ihtiyaçları kalmayacak. Greeba Kalesi'nin yeni bir hükümdarı olacak ve işler eskiden olduğu gibi devam edecek. Hatta muhtemelen biz de yine zindanları boylayacağız. Şaman ölmüş olmasına rağmen buggane'i beslemeye devam edecekler. Eski oyunlarına geri dönecekler. Korkarım dünyanın düzeni bu. Tarih tekerrürden ibarettir."</p>

  <p>Ustam derin derin göğüs geçirdikten sonra bir süre düşüncelere daldı. "Daha önce de buna benzer durumlarla karşılaştım. Artık tüm bunlar beni çok yoruyor evlat; hem bedenen hem de ruhen. Tabii bunu daha sonra düşünürüz. Öncelikle Lizzie'yi halletmeliyiz," diyerek ayağa kalktı.</p>

  <p>"Ya çok güçlüyse? Ya?.."</p>

  <p>"Bak evlat, endişelenme. Daha önce pek çok cadıyla mücadele ettim ve her seferinde galip geldim. Sen gençsin ve hâlâ bir çıraksın. Seni kontrol edebilmesinin nedeni bu. Hadi gidip şu işi halledelim! Beni Lizzie'ye götür..."</p>

  <p>Bundan hiç hoşlanmamıştım ama ustamın dediğini yaptım. Cadının hâlâ küvette olmasını umuyordum. Fakat taht odasına girer girmez olumsuz düşünmekte ne kadar haklı olduğumu anladım.</p>

  <p>Kemikli Lizzie tahtta oturuyordu, Alice ise basamakların üzerinde dehşete kapılmış görünüyordu. Lizzie'nin üzerinde uzun, mor renkli bir elbise vardı, ıslak saçları dümdüz taranmıştı, dudaklarıysa kırmızıya boyalıydı. Oldukça gösterişli görünüyordu. Tam bir kraliçe gibi olmasa da saray hayatına alışkın bir kadın izlenimi veriyordu. Fakat beni asıl korkutan şey, tavırları ve yüzündeki ifadeydi.</p>

  <p>Kontrol tamamen elindeydi ve dalga dalga soğuk bir öfke yaydığını hissedebiliyordum. Ne var ki Hayalet kararlı görünüyordu ve tahta doğru ilerlemeye başladı.</p>

  <p>Basamaklara gelince durdu. Ben hemen arkasındaydım ve gümüş zincirini bileğine dolamak üzere sol elini pantolonunun cebine soktuğunu gördüm. Ustamın Lizzie'yle son savaşını anımsadım, çıraklığımın henüz başındaydım. Lizzie'nin güçlü insanat yardımcısını öldürmüş ve cadıyı gümüş zinciriyle bağladıktan sonra omzuna alarak Chipenden'de bir çukura kadar taşımıştı. Bunu yine yapabilir miydi? Böyle düşündüğü kesindi. Ve Lizzie de son kez olanları anımsıyor olsa gerekti.</p>

  <p>Çok geçmeden Lizzie'nin hiç endişeli olmadığını fark ettim. Hatta Hayalet'e bakmıyordu bile. Öfke dolu bakışları benim üzerimdeydi.</p>

  <p>"Sana güvenilmez, öyle değil mi? Sırtımı döner dönmez koşup ustanı getiriyorsun. Seni şuracıkta öldürmeliyim..."</p>

  <p>Hayalet vakit kaybetmeden zinciri koluna dolayıp Lizzie'ye doğru fırlattı. Cadı hâlâ tahttaydı; bu oldukça kolay bir atıştı. Lizzie bağlanmış sayılırdı. Zincirin ışıldayan ölümcül bir spiral şeklini alışını izledim. Fakat beni şaşkınlığa uğratarak tahtın yarım metre sağına düştü.</p>

  <p>Ustam nasıl ıskalayabilirdi? Bunun yanıtı güçlü bir kara büyü olmalıydı. Ya da belki de başka bir şey...</p>

  <p>Umutsuzluğa kapıldım. Alice ustamın gücü konusunda şüphe duymakta haklıydı. Gerçeği görmeye başlıyordum. Hayalet çöküş dönemindeydi. Gücü gitgide azalıyordu. Çırağı olduğum John Gregory kendisine karşı kullandığı büyü ne kadar etkili olursa olsun, hiç güçlük çekmeden Lizzie'yi bağlayabilirdi.</p>

  <p>Ustamın suratı asıldı ve şaşkınlık içinde bakakaldı. Sendeledi ve sanki bir şeyler söyleyecek gibi oldu ama elini boğazına götürdü, soluğu kesilmişe benziyordu. Dizlerinin bağı çözüldü ve öne doğru devrildi, alnı en alttaki basamağı birkaç santimle ıskaladı. Hızla yanına koşup eğildim. Orada yüzükoyun, öylece yatıyor, güçlükle nefes alıyordu.</p>

  <p>"Ölmedi, merak etme!" diye bağırdı Lizzie ayağa kalkarak. "Yaşlı Gregory'nin ölümü bu kadar kolay olmayacak. O çukurda geçirdiğim acı dolu yıllardan sonra. Ondan alacağım var ve önce acı çekecek. Şimdiye dek hiç tatmadığı kadar acı çekecek! Bu, ustanın en büyük kâbusu olacak."</p>

  <p>Bu sözleri bana, ustamın Lizzie'yi etrafı kanla dolu bir tahtta otururken gördüğü rüyayı anımsattı. Tüm bunlar gerçek oluyordu.</p>

  <p>Lizzie basamaklardan inip ayakkabısının sivri ucuyla ustamı tekmeleyecekmiş gibi ayağını kaldırdı ama sonra durup başını iki yana salladı. "Hissedemeyecekse onu tekmelememin ne anlamı var?" diye mırıldandı. "Şimdi sana bir iş vereceğim evlat. Dışarı çıkıp kale kapısının dışındaki şu adamlarla konuşmanı istiyorum. Onlara artık benim emrimde çalıştıklarını söyle. İçlerinden mantıklı ve deneyimli birini benim yardımcım, diğerlerine benim yerime emir verecek olan hizmetkârım olarak seçmelerini istiyorum.</p>

  <p>"Ve bir şey daha. Bekletilmekten hoşlanmam. Karar vermek için on dakikaları var. Bu süreyi aştıkları her beş dakika için içlerinden birisi ölecek. Hadi şimdi git de bunu onlara anlat!"</p>

  <p>Önce yerde yatan ustama, sonra Alice'e baktım. Fakat bu duraksama Lizzie'yi daha da öfkelendirdi. Tehditkâr bakışlarla bana doğru bir adım attı.</p>

  <p>"Bana itaat etmemeyi mi düşünüyorsun evlat? Bir daha düşünsen iyi edersin. Hem şu kan kabını biliyorum."</p>

  <p>"Üzgünüm Tom, çok üzgünüm. Bana zorla söyletti..." dedi Alice.</p>

  <p>"Olay sadece Şeytan'ın önce kime geleceği. Eğer Alice beni kızdıracak olursa onu zindana atarım. Yanında ben olmayınca beş dakika bile dayanamaz. Ve sana gelince... Bu çok kolay. Seninle hemen şimdi ilgileneceğim. Şu kan kabını cebinden çıkarıp yere fırlat! Hadi! Hemen!"</p>

  <p>Karşı koymaya çabaladıysam da elimin cadıya itaat ettiğini fark ettim. Alice'in gözleri iyice açıldı ve ben alnımdan sızan terleri hissettim. Elim kendi kendine harekete geçerek kan kabını yere fırlatmaya hazırlanırken kalbim yerinden fırlayacakmış gibi çarpıyordu.</p>

  <p>"Dur!" diye bağırdı Lizzie tam zamanında. Bana bakıp pis pis sırıttı. "Şimdi onu cebine geri koyabilirsin çünkü artık neler yapabileceğimi biliyorsun. Bana bir daha itaatsizlik edersen o kabı kırdırıp seni en derin, en karanlık ve en nemli zindana attırırım. Sonra da kimin önce geleceğine bakarız: Buggane mi yoksa Şeytan mı?"</p>

  <p>Asamı alıp söylediklerini yapmak üzere arkamı döndüm. Başka çarem var mıydı ki?</p>

  <p>&nbsp;</p>

  <p>İlk kapıdan geçip ana kapıya doğru ilerlerken yeomen askerleri ayağa kalkıp hendeğin etrafına toplandılar.</p>

  <p>"Neler oluyor?" dedi Komutan Stanton bana doğru ilerleyerek. "Sana büyü yaptığı kesin! İçeri girerken yaşlı ve uzun boyluydun, oysa şimdi genç ve en az beş santim daha kısasın!"</p>

  <p>Bunun üzerine hep bir ağızdan güldüler, fakat kahkahaların bazısı zorlamaydı.</p>

  <p>"Ustam yaralandı," dedikten sonra Stanton'un ne tepki vereceğinden korkarak Lizzie'nin mesajını ilettim. Cadının Greeba Kalesi'ni yönetme planını kolay kolay kabul edecek birine benzemiyordu. Üstelik cadıya hizmet edecek bir yardımcı seçmeye de razı olacağını sanmıyordum. Elçi olarak beni cezalandırma kararı vermemesini umuyordum.</p>

  <p>Stanton umursamaz görünüyordu. "Ona çalışacakmışız öyle mi? Ya başka planlarımız varsa?"</p>

  <p>"Karar vermek için on dakikanız varmış. Eğer bu süre zarfında kararınızı bildirmezseniz onu beklettiğiniz her beş dakikada bir aranızdan birisi ölecekmiş."</p>

  <p>Adamlardan bazıları homurdanmaya başladı, oldukça kaygılı görünüyorlardı. Korkunun hastalık gibi birinden diğerine bulaştığını görebiliyordum.</p>

  <p>Stanton önce yanıt vermedi. Düşünceli bir şekilde kuleye baktı. Sonra yine bana döndü. "Sen bir hayalet çırağı olarak bu işlerden anlarsın. Bunu sahiden yapabilir mi? Yani bu kadar uzaktayken aramızdan bazılarını öldürebilir mi?"</p>

  <p>"Bu kolay değil," diye itiraf ettim. "Cadılar düşmanlarını uzaktan öldürmek için sıklıkla çeşitli büyülere başvururlar, ama bu her zaman işe yaramaz. Fakat Kemikli Lizzie sahiden çok güçlü bir cadı. Olabileceğine inanmayacağım şeyler yaptı. Hayaletlerin kara büyüye karşı belli bir bağışıklığı vardır ve ustam uzun yıllardır bu mesleği başarılı bir şekilde yürütüyor. Ama bunun bile ona faydası olmadı," dedim başımı üzgün bir şekilde iki yana sallayarak. "Kara büyü kullanarak ustamı bayılttı. Yani neler yapabileceğini kim kestirebilir ki?"</p>

  <p>Başını sallayıp adamlarına baktı. "Bence onu bir teste tabi tutalım. Dakikaların geçmesine izin vereceğiz. Belki de sadece blöf yapıyordur."</p>

  <p>Bu karardan herkes hoşnut görünmüyordu ama kimse itiraz etmedi. Hendeğe doğru gitmek üzere arkamı dönecektim ki Stanton beni kolumdan yakaladı. "Hayır evlat, neyin ne olduğunu anlayana kadar bizimle kalıyorsun."</p>

  <p>Beni ateşin yanına oturttu, diz çökerek yanıma geçip ellerini alevde ısıtmaya başladı. "İçeride cadı ve ustandan başka kim var?" diye sordu.</p>

  <p>"Arkadaşım Alice"</p>

  <p>"Alice mi? Fıçı testinden kurtulmayı başaran şu küçük cadı mı? Hani kafama kayayla vuran şu kurnaz kız?"</p>

  <p>"O bir cadı değil."</p>

  <p>"Barrule onun cadı olduğunu düşünüyordu ve bu konularda asla yanılmaz," diye araya girdi.</p>

  <p>"O sahiden cadı değil," dedim ısrar ederek.</p>

  <p>Stanton sanki bir konuda karar vermeye çabalıyormuş gibi bana uzun uzun baktıktan sonra, "Senin adın ne evlat?" diye sordu.</p>

  <p>"Tom Ward."</p>

  <p>"Pekâlâ Tom Ward, benim adım Daniel Stanton, burada kumandan benim. Lord Barrule'ye on beş yılı aşkın bir süre hizmet ettim ve bazen onun adına hoşlanmadığım şeyler yaptım. Yine de insan ekmeğini nereden kazandığını bilmeli, hepimiz zaman zaman istemediğimiz şeyler yapmak durumunda kalabiliriz. Yine de bir cadının yardımcısı olmanın pek bana göre olmadığını düşünüyorum.</p>

  <p>Durum şu. Barrule varis bırakmadı. On yıl kadar önce karısı doğum esnasında öldü ve çocuğu da sadece birkaç saat yaşadı. Bu yüzden Parlamento, yani Tynwald önümüzdeki hafta onun yerini alıp İdare Konseyi'nin başına kimin geçeceğini belirleyecek. Ben görevimin bir sonraki efendimiz yani yeni işverenim için bu kalenin güvenliğini sağlamak olduğuna inanıyorum. Yani öyle ya da böyle cadıyla yüzleşmemiz gerekiyor."</p>

  <p>Aniden ateşin yanında oturan adamlardan biri çığlık attı. Daniel Stanton ayağa fırladı. Ben de onun peşinden giderek bağıran adamın alevlerin yanında sırtüstü yattığını gördüm. Acı içinde kıvranıyordu, elleri sanki boğuluyormuş gibi boğazındaydı. Yüzü morarıyordu. Yardıma koşup onu doğrultmaya çalışanlar, dudağını ıslatanlar oldu. Ama adam aniden titreyip son nefesini verdikten sonra kaskatı kesildi.</p>

  <p>"Öldü!" diye bağrışlar yükseldi.</p>

  <p>Etrafımı saran korku dolu yüzlere bakıyordum. Stanton'un adamlarından bazıları koşarak kaçacakmış gibi görünüyordu.</p>

  <p>"Bu cadının işi!" diye bağırdı içlerinden biri.</p>

  <p>"Evet," diye onayladı bir diğeri, "ya bunu bir daha yaparsa? Sırada içimizden biri olabilir!"</p>

  <p>Yeomen askerleri yüzlerinde gergin bir ifadeyle etrafta boş boş dolaşıyorlardı. Yalnızca Stanton korkmuş görünmüyordu. Kollarını kavuşturmuş, başı dik vaziyette öylece duruyordu.</p>

  <p>Beş dakika sonra yakınımızdaki bir asker inleyip ellerini boğazına götürdükten sonra sendeleyerek yere düştü ve öldü. Stanton'ın adamları artık dehşete kapılmıştı. Bunlar vahşi ölümlere alışkın yeomen askerleriydi, ancak bu yaşadıkları doğal bir şey değildi. Paniğe kapılmaya başlıyorlardı.</p>

  <p>Stanton adamlarını sakinleştirmek için elini kaldırıp yüksek ve anlaşılır bir sesle şöyle dedi. "Cadının dediğini yapacağız! Gidip onunla kendim konuşacağım." Elini sağ omzuma koydu. "Pekâlâ evlat. Anladığım kadarıyla sen de fırsatın olsa onu durdurmak istersin, öyle değil mi?"</p>

  <p>Başımı aşağı yukarı salladım.</p>

  <p>"O halde geçen gece bunu yapabilecekken niye yapmadın? Ben oradaydım ve olanları gördüm."</p>

  <p>Bu kez başımı iki yana salladım. "Birçok nedeni var... Onu öylece soğukkanlı bir şekilde öldüremezdim."</p>

  <p>"Bunu yapmak zordur," dedi başını sallayıp beni onaylayarak, "üstelik sen daha çok gençsin. Ama benim elime bir fırsat geçecek olursa hiç tereddüt etmem. O yüzden bu işte birlikteyiz, anlaştık mı?"</p>

  <p>"Önce ustamı güvenli bir yere almaya çalışmalıyız. O ne yapmamız gerektiğini bilir."</p>

  <p>"Gidip cadının söyleyeceklerini dinleyelim bakalım," dedi Stanton. "Bir süre oyunu onun istediği gibi oynayıp fırsat kollayacağız."</p>

  <p>&nbsp;</p>
</body>
</html>
