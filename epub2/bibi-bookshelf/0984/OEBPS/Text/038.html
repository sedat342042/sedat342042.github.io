<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 27</title>
</head>

<body>
  <h1 class="h11">BÖLÜM 27</h1>

  <p class="p13"><span class="t6">Ş</span><span class="t6">İ</span><span class="t6">MD</span><span class="t6">İ</span> <span class="t6">KEM</span><span class="t6">İ</span><span class="t6">KLER</span><span class="t6">İ</span><span class="t6">N</span><span class="t6">İ</span> <span class="t6">ALACA</span><span class="t6">Ğ</span><span class="t6">IM</span></p>

  <p>&nbsp;</p>

  <p>Koridorlar zifiri karanlığa gömülmüştü; meşaleleri yenileyen olmamıştı. Mumum olmasa önümüzü bile zor görürdük.</p>

  <p>Henüz fazla ilerleyememişken aniden Karanlık'a ait bir şeyin yaklaştığının habercisi olan o tuhaf serinliği hissettim. Olduğum yerde durdum ve Horn'un tısladığını duydum. Aynı şeyi o da hissetmiş olmalıydı. Hemen önümüzden tıkırtı ya da çatırtıya benzeyen bir ses geliyor ve onu tok, tehditkâr bir hırıltı takip ediyordu. Bir şey bize doğru yaklaşıyordu. Mumu havaya kaldırınca duvarda ışığın erişemediği bir yer olduğunu gördüm; diğer gölgelerden de koyu bir bölge. Bize doğru hareket ederken büyümeye başladı.</p>

  <p>Bu da neydi? Daha önce hiç böyle bir şeyle karşılaşmamıştım. Hırıltı yeniden duyuldu, bu kez daha tok ve tehditkârdı. Lizzie'nin marifetiyle buraya çağrılmış Karanlık'a ait bir varlık olsa gerekti.</p>

  <p>Harekete geçmeliydim. Hem de hemen. Hızla mumu Horn'a verip arka ceplerime uzanıp sağ avucumu tuz, sol avucumu demir tozuyla doldurdum. Her ikisini de bu tehditkâr gölgeye doğru savurdum. Onu bir bulut gibi sarıp sarmaladılar. Acı dolu bir çığlık duyuldu ve geriye yalnızca sağa sola saçılmış tuz ve demir tozları kaldı. Ya acı içinde kaçmış ya da yok olmuştu. Ama daha ileride buna benzer başka tehlikeler de olabilirdi.</p>

  <p>Korku içinde başımı kaldırıp yukarı baktım. Acaba çıkan sesler muhafız odasındakileri harekete geçirmiş olabilir miydi? Çığlığın bir insandan çıkmadığı belliydi. Yani bu ses muhtemelen muhafızların neler olup bittiğine bakmak için aşağı inmelerindense dehşete kapılıp kaçmalarına neden olurdu.</p>

  <p>Horn öne geçti. Tünel duvarlarından sızan suların tavandan damlayıp basamaklara doğru aktığı hendeğin alt kısmı boyunca ilerledik. Tırmanmaya başladık, ara sıra durup etrafı dinliyorduk. En sonunda ulaşabildiğimiz muhafız odasının kapısına kulaklarımızı dayayıp içeriyi dinledik ama içeriden hiçbir ses gelmiyordu.</p>

  <p>Horn mumu bana verip yavaşça kapıyı açtı. Oda boştu. Karşı duvar dibindeki masanın üzerinde birkaç maşrapa su vardı ve içlerinden birini alıp kana kana içtikten sonra yine masanın üzerindeki kurumuş ekmeklerden birini suyla ıslatıp yedim. Bedenimin acilen enerjiye ihtiyacı vardı, buggane'nin emdiği enerjiyi yerine koymam gerekiyordu. Yemeyi bitirdiğimde insanat önüme geçti.</p>

  <p>"Şimdi cadıya saldırmalıyız," diye kükredi.</p>

  <p>"Önce Alice'i bulmamız daha iyi olur," dedim. "Bize yardım edebilir."</p>

  <p>Horn başını aşağı yukarı sallayıp söylediklerimi onayladı ve muhafız odasından çıkıp tırmanmaya devam ettik.</p>

  <p>Lizzie'yi kendini beğenmiş bir surat ifadesiyle tahtında otururken bulduk. Kaçtığımızı biliyor ve ona gelmemizi bekliyordu. Olduğu yerde daire çizip duran, kapana kısılmış iki sinekten farksızdık; ne yaparsak yapalım Lizzie'nin ağından bir türlü çıkamamıştık.</p>

  <p>Sonra tahtın arkasında bir yeomen askerinin cesedini ve Lizzie'nin dudaklarındaki kan izlerini gördüm. Bu beni zindana indiren asker olmalıydı. Lizzie onu öldürüp kanını içmişti. Aslen kemik cadısı olmasına rağmen insan kanından da hoşlanıyordu. Çocuklarınkini tercih ediyordu ama yeterince susamışsa yetişkinlerin kanı da işini görürdü.</p>

  <p>Horn ile birlikte halı boyunca Lizzie'ye doğru ilerlerken zincirimi hazırladım, bir yandan da acaba bu kez onu bağlayacak gücü bulabilecek miyim diye kendi kendime soruyordum. Ama daha ben saldırıya geçemeden Lizzie ayağa fırlayıp öfke içinde Horn'a baktı. Çılgına dönmüş gibiydi; ağzından sızan kan ve tükürük karışımı çenesindeki yapışkan sıvıya karışıyordu.</p>

  <p>"<span class="t19">Sen</span> artık çok oldun. Yavaş ve acı dolu bir şekilde ölmen gerekiyordu ama artık hemen öleceksin!" diye bağırarak sol elini açıp avucunu Horn'a doğru uzattı. Ardından elinde tuttuğu bir şeyi buruşturuyormuş gibi avucunu kapayıp Kadim Dil'de bir şeyler mırıldandı.</p>

  <p>İnsanat bağırıp yüzünü ellerinin arasına aldı. Başının yamru yumru bir hal alıp kendi üzerine kapanırken yavaş yavaş ezilip kan içinde kalmaya başladığını dehşet içinde izledim. Horn taş dolu bir bohça gibi yanımda yere yığılırken tiz, acı dolu çığlıkları yavaş yavaş yerini sessizliğe bıraktı. Başı kanlı bir yumruya dönmüştü.</p>

  <p>Kusmamak için kendimi zor tutuyordum ve dizlerim titremeye başladı.</p>

  <p>"Şimdi söyle bakalım, kızım nerede?" diye sordu Lizzie kaşlarını çatarak.</p>

  <p>Alice'i henüz bulamamış olduğuna inanamıyordum. Nerede olabilirdi? Sakinleşmek için derin bir nefes alıp omuz silktim. "Bilmiyorum. Ben de onu aramaya geldim," dedim.</p>

  <p>Lizzie cübbesinin altından keskin bir bıçak çekip çıkardı. "Buggane bu kez kendi başına idare etmek zorunda kalacak," dedi. "Başıma açtığın dertler yeter, o yüzden kemiklerini ben alacağım. <span class="t19">Buraya gel!</span>"</p>

  <p>İradem dışı ona doğru yürümeye başladım. Cübbemin cebinden gümüş zincirimi çıkarmaya çalıştıysam da kolum kaskatı kesilmişti. Sakinleşmek için derin bir nefes aldım ama bacaklarımı artık kontrol edemiyordum. Bir adım daha attım ve sonra bir adım daha, ta ki cadının o midemi bulandıran leş gibi nefesini yüzümde hissedinceye dek.</p>

  <p>Lizzie sol elimi, sağ eline alıp havaya kaldırdı. "Şu başparmağına son kez bak evlat. Yakında kazanımda kaynayacak!"</p>

  <p>Bu da neydi böyle? Yaşadığım onca şeyden sonra burada bu şekilde mi ölecektim?</p>

  <p>Cadı sol elindeki bıçağı başparmağıma doğru indirmeye başladı. Elimi çekmeye çabaladıysam da yapabileceğim hiçbir şey yoktu. Büyük bir acı duymayı bekleyerek başımı yana çevirdim. Ama bıçak tenime değmedi. Bunun yerine meşaleler titreyip söndü ve belli belirsiz bir ışık göründü. Aniden, beni şaşkına döndüren bir şey oldu ve Alice elinde şamanın büyü kitaplarından biri olduğu halde önümde beliriverdi.</p>

  <p>Üzerindeki belli belirsiz pırıltıdan bunun Alice değil de onun ruhu olduğunu hemen anladım. Kendisi başka bir yerde olmalıydı. Aniden içim umutla doldu. Yoksa şamanın büyü kitaplarından mı öğrenmişti?</p>

  <p>"Eğer Tom'a zarar verirsen bunu asla elde edemezsin!" diye uyardı Alice'in titreşen görüntüsü. "Barrule'nin defterini aldım ve okudum. Asıl işe yarar şeyler bu büyü kitabında yazıyormuş!"</p>

  <p>"Bir işler çevirdiğini tahmin etmeliydim kızım," diye homurdandı Lizzie.</p>

  <p>"Zulanın gücünü nasıl doğrudan kullanabileceğin yazıyor, ama bunu şifreli bir şekilde yazmış. Birçok farklı sayfadan parçalar alıp büyüleri bir araya getirmen gerekiyor," dedi Alice. "Bu kitap ve benim bildiklerim olmadan bunu asla yapamazsın. Yıllarca üzerinde çalışsan bile bir yere varamazsın. Öyle değil mi?"</p>

  <p>Lizzie'nin suratı öfke içinde buruştu ama yanıt vermedi.</p>

  <p>"Eğer bu kitabı almak ve bildiklerimi öğrenmek istiyorsan gel ve al. Lord Barrule ve kumarbaz arkadaşlarının günlerini gün ettikleri uzun odadayım. Tom'u da yanında getir, ama eğer onun kılma zarar verirsen o pis ellerini asla bu kitaba süremezsin." Alice kitabı kaldırıp annesine gösterdi.</p>

  <p>Sonra bir anda gözden kayboldu ve meşaleler tekrar yandı.</p>

  <p>Lizzie bana döndü. "Görünüşe bakılırsa biraz daha vakit kazandın evlat! En azından ben o kitabı alıncaya dek..."</p>

  <p>Kolumu sımsıkı tutan Lizzie diğer elindeki bıçağı hazır edip beni basamaklar boyunca sürükledi, önce muhafız odasından, ardından yer altı tünellerinden geçirdi. Zindanların yanından geçerken içlerinde tutuklular varmış gibi kapılarının kapalı olduğunu gördüm.</p>

  <p>Uzun oda neredeyse tamamen karanlıktı, paslı duvar desteklerinde titreşen birkaç meşale dışında ışık yoktu. Lord Barrule hâlâ taş zeminin üzerinde yatıyordu ve etrafı eskisinden de beter bir ölüm kokusu kaplamıştı.</p>

  <p>Alice gölgelerin içinden çıkıp Lizzie'nin karşısına geçti. Sol elinde büyü kitabı, sağ elindeyse asam vardı.</p>

  <p>"Tom'u bırakırsan sana bildiklerimi anlatıp kitabı veririm," dedi sakin bir şekilde, yüzünde belli belirsiz bir gülümseme vardı.</p>

  <p>Lizzie beni sertçe Alice'e doğru ittirdi. "Kitabı bana ver ve konuşmaya başla! Hızlı ol. Sabrım taşmak üzere!" diye çıkıştı.</p>

  <p>"Kitabı alabilirsin," dedi Alice büyü kitabını ona fırlatarak.</p>

  <p>Lizzie kitabı tutmak üzere elini uzattı ama daha dokunamadan kitap havada alevler içinde kaldı. Cadı irkilip geriye çekilince sayfaları buruşup küle dönen kitap ayaklarının dibine düştü.</p>

  <p>Lizzie öfkeden deliye dönmüştü fakat Alice muzaffer bir edayla gülümsüyordu. Cadı öne eğilip işaret parmağını kızına doğrultarak Kadim Dil'de bir şeyler söyledi. O an Alice için dehşete kapıldıysam da hiçbir şey olmadı, hatta Alice'in yüzündeki gülümseme iyice yayıldı.</p>

  <p>"Kendimi korumak için zulayı kullandım," dedi. "Artık bana zarar veremezsin ve şimdi Tom benim yanımda olduğuna göre ona da zarar veremezsin! Ama ben sana zarar verebilirim. Beni zorlarsan sana gerçekten çok büyük zararlar verebilirim. Annem olmasaydın seni şuracıkta öldürürdüm! Ama şimdi sana söylenenleri yapacaksın, hem de hemen. Bana şamanın başparmak kemiklerini ver! Hemen şimdi!"</p>

  <p>Lizzie titremeye başladı, alnında boncuk boncuk terler birikmişti. Alice'in buyruğuna karşı çıkmaya çalışırken yüzü şekilden şekle girdi fakat bunu başarabilecek kadar güçlü değildi. Alice'in dediğini yapmak zorunda kalarak elbisesinin cebinden Lord Barrule'nin parmak kemiklerini çıkardı. Enerjilerinin tamamı kullanılabilsin diye kaynatılarak derisinden ayrılan kemikler bembeyazdı.</p>

  <p>Alice kemikleri almak için elini uzattı ve Lizzie bir kez daha karşı koymaya çalıştı; tüm bedeni titriyordu. Tüm çabasına rağmen sonunda onları Alice'in avucuna bırakıverdi.</p>

  <p>Ardından bir çığlık atarak yer altı tüneline doğru koşup gözden kayboldu.</p>

  <p>&nbsp;</p>
</body>
</html>
