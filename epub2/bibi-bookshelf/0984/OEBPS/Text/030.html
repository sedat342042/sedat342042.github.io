<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 19</title>
</head>

<body>
  <h1 class="h11">BÖLÜM 19</h1>

  <p class="p13"><span class="t6">GR</span><span class="t6">İ</span><span class="t6">M ZULASI</span></p>

  <p>&nbsp;</p>

  <p>"Bu buggane'nin işi," dedim. "Şimdi ne yapacağız?"</p>

  <p>"İçi oyuk ağaca ulaşmak için şu kökleri bir şekilde aşmalıyız," diye yanıtladı Alice.</p>

  <p>"Asalarımızla çevresini kazıp ilerleyebiliriz ama bu çok uzun sürer. Daha iyi bir fikrim var," diyerek Alice'le Adriana'nın arkasına baktım. "Ağaç kökleri yolumuzu kapamış!" diye bağırdım Hayalet'e. "Tünelde biraz gerileyelim. Köpeklere rahat çalışabilmeleri için alan bırakmalıyız. Pençe! Kan! Kemik!"</p>

  <p>Köpekler heyecanlı bir şekilde yanımıza gelirken diğerleri gerilediler. Ellerimle köklerin yanındaki toprağı kazdıktan sonra ileriyi işaret ettim. Çok geçmeden üçü birlikte hızla kazıp patileriyle toprağı arkalarına atmaya başlamışlardı bile. Hatta Pençe sola doğru kazarken Kan ve Kemik sağa doğru kazdığından bir yerine iki tünelimiz oldu.</p>

  <p>Sağdaki tünel daha genişti ve Hayaletle birlikte asalarımızın ucundaki bıçaklarla biraz daha genişleterek sığabileceğimiz bir hale getirdik.</p>

  <p>En sonunda yine ilerliyorduk. İçi oyuk ağaçtan kurtulabileceğimize dair bir umut doğdu. Evet, tehlikeliydi ama kemik tarlasındaki gizli patikayı bulabilecek tek kişi varsa o da Alice'ti.</p>

  <p>Çok geçmeden bir başka sorunla daha karşılaştık ki bu ilkinden çok daha kötüydü. Yolumuz bu kez kaskatı bir toprak yığınıyla kesiliyordu. Yine buggane tarafından yenice kazılmış, keskin bir eğimle aşağıya uzanan bir başka tünel vardı.</p>

  <p>Hayalet başını iki yana sallayarak yanıma geldi. "Bir kez daha kazmayı deneyebiliriz fakat bu yığının arkasında tünel tamamen göçmüş olabilir," dedi. "Bu durum hoşuma gitmedi evlat. Sanki koyun gibi güdülüyoruz. Birileri aşağıya inmemizi istiyor olmalı."</p>

  <p>"Buggane mi?" diye sordum.</p>

  <p>"Olabilir, ama Lizzie'nin buyruklarını yerine getiriyor olabilir. Cadı tünelden kaçtığımızın haberini almış olmalı. Ya geldiğimiz yoldan geri gideceğiz ya da aşağıya devam edeceğiz," diyerek yeni tüneli işaret etti.</p>

  <p>"Geri gidersek bizi bekliyor olurlar. Bu kez Lizzie <span class="t19">hepimizi</span> birden zindana tıkar," dedim.</p>

  <p>Hayalet omuz silkti. "O halde ilerlemeliyiz. Bu kez ben öne geçeyim evlat, neyle karşılaşacağımız belli olmaz." Ve bu sözlerin ardından sürünerek tünel boyunca ilerlemeye başladı.</p>

  <p>Tünelin eğimi giderek arttıkça ben de huzursuzlanıyordum. İleride bizi bir tehlikenin beklediğini hissediyordum.</p>

  <p>Sonra tünel genişlemeye başladı ve Hayalet ayağa kalkıp elindeki feneri havaya kaldırdı. Çok geçmeden önümüzdeki devasa bir açıklık olduğunu gördük, duvarlar o kadar uzaktaydı ki fenerlerin ışığı onları aydınlatamıyordu. Çok büyük bir mağaranın girişindeydik.</p>

  <p>Köpekler bile sessizdi. Arkamızda beklemeye devam ettiler, daha fazla ilerlemeye istekli görünmüyorlardı. Belki onlar da bizim gibi korkuyor ve bizi daha önce hiç karşılaşmadığımız bir şeyin beklediğini hissediyorlardı.</p>

  <p>"Bunu beklemiyordum," dedi Hayalet neredeyse fısıltıyla. "Sanırım burayı biliyorum. Bir efsaneden ibaret olduğunu sanıyordum. Ama gerçekmiş..."</p>

  <p>"Gerçek olan nedir?" diye sordum. "Neredeyiz?"</p>

  <p>Fakat Hayalet kendi kendine mırıldanıp sorumu yanıtsız bıraktı.</p>

  <p>"Burayı buggane yapmış olamaz," dedi Alice. "Pençeleriyle kayaları delebilse bile böyle bir alanı kazması için en az on ömre ihtiyacı olur."</p>

  <p>"Burası zaten vardı ve buggane şans eseri buldu," dedi ustam.</p>

  <p>"Ya da belki burayı biliyordu," dedi Adriana karanlık tünelden çıkarak. "Belki de bu mağaradan haberdar olduğu için labirentini bilerek buraya yaptı."</p>

  <p>"Peki ama bu kadar büyük bir alanı ne yapacak ki?" diye sordum yüksek sesle düşünerek.</p>

  <p>"Sana daha önce söylediğim gibi evlat," dedi Hayalet, "buggane animus, yani insanların yaşam gücünü emerek labirentinin merkezinde saklar; şamanla ortak çalıştığı için büyük bir alana ihtiyaç duymuş olmalı. Ama bu gerçekten büyük, ihtiyacı olanın çok ötesinde."</p>

  <p>"Animusu ne için kullanıyor?"</p>

  <p>"Animusun Şamanlara hayvanları kontrol edip ruhlarını uzaklara gönderme gücü veren veren bir tür büyü gücü kaynağı olduğunu biliyoruz. Ama söz konusu buggane olunca bu yaratıkla şimdiye dek gerçek anlamda konuşabilen biri olmamış. Fısıldar, tehdit eder sonra da animusu emerek kurbanını öldürür fakat bunun nedenini bilmiyoruz. Şaman, yani Lord Barrule muhtemelen bu konuda daha çok şey biliyordu ama o artık ölü..."</p>

  <p>"Eh, evlat," diye devam etti ustam, "bana buranın nasıl bir yer olduğunu sordun, anlatayım. Ölmeden önce burayı görebileceğimi sanmıyordum. Şimdiye dek burası hakkında sadece rivayetler duydum. Yaratıcısına ithafen buraya 'Grim Zulası' denir ve dünyadaki en büyük animizm kaynağıdır. Bundan yüz yıllar önce Lucius Grim adında bir şaman tarafından oluşturulmuş. Söylentilere göre ruhunu Karanlık'ın içine dahi gönderebiliyormuş ama sonunda ruhu bir ecinni tarafından yakalanmış. Bu onun mirası ama tabii yıllar içinde başka şamanlar da katkıda bulunmuş. Bunların sonuncusu da Lord Barrule. Neyse, ilerleyelim. Ama mağara duvarına yakın yürüyün. Kim bilir, belki başka bir çıkış yolu daha buluruz."</p>

  <p>Hayalet önden yürümeye devam etti, hemen arkasındaysa hâlâ çıt çıkarmayan köpekler vardı. Ayaklarımızın altındaki yumuşak çamur yerini kayalara bıraktı. Çok geçmeden Alice şaşkınlıkla irkildi. İleride bir şey fark etmişti. "Orada bir şey var," dedi. "Hareket eden ışıklar görüyorum. Hiç hoşuma gitmedi."</p>

  <p>İşaret ettiği yere baktık. Yıldızları andıran ufak, sarı ışıklar, kuş değil de balık sürüsü gibi hareket ediyordu. Kaç tane olduklarını saymaya çalıştım; bu çok zordu ama toplam yedi tane sayabildim. Aniden içlerinden biri diğerlerinden ayrılıp bize doğru süzülmeye başladı. Yaklaştıkça bunun ışıldayan bir küre olduğunu gördüm.</p>

  <p>"Ateş elementalleri!" diye bağırdı Alice. "Tıpkı Yunanistan'da gördüklerimiz gibi.</p>

  <p>Yunanistan'dayken yanar orblardan beş kollu yıldıza benzeyen asterilere kadar birçok farklı ateş elementaliyle karşılaşmıştık. Hepsi de ölümcüldü ve insanı saniyeler içinde küle çevirebilirdi. Tıpkı Bill Arkwright'ın başına geldiği gibi.</p>

  <p>Fakat Hayalet başını iki yana salladı. "Hayır kızım, bunların ne olduğunu bilmiyorum, fakat ateş elementali olamazlar. Bu mağara çok nemli. Hatta adanın tamamında Eyalet'inkine benzer nemli bir hava hâkim. Onlara hiç uygun değil. Burada yaşayamazlar."</p>

  <p>Bu parlayan küre, Hayalet'i haklı çıkarmak istermiş gibi bize saldırmak yerine gerileyip uzaktaki arkadaşlarının tuhaf dansına katıldı. Sanki bize daha yakından bakmak istemiş ve ilgi çekici olmadığımıza karar vermişti.</p>

  <p>İşte Hayalet tam o esnada Alice'in elinde bir kitap olduğunu fark etti. "Onu nereden buldun kızım?" diye sordu suratını asarak. "Şamana mı aitti?"</p>

  <p>Alice başını sallayarak onayladı. "Onun defteri. Lizzie'nin eline geçmesin diye aldım, hem belki Karanlık'la ilgili yeni şeyler öğreniriz. Defterin bizde durması en iyisi, sizce de öyle değil mi?"</p>

  <p>Ustam pek ikna olmuşa benzemiyordu ama sesini çıkarmadı ve mağaranın kıvrılan duvarı boyunca ilerlemeye devam ettik. Bir süre sonra bizi durduran yine Alice oldu. Üç kez gürültülü bir şekilde havayı kokladı. "İleride bir şey var ve buraya doğru geliyor," diye uyardı. "Karanlık'a ait bir şey..."</p>

  <p>Alice cümlesini tamamlar tamamlamaz köpeklerin üçü de yaklaşan tehlikeyi sezinleyerek hırlamaya başladı. Fenerlerimizi havaya kaldırınca bize doğru yaklaşan bir silüet gördük.</p>

  <p>"Bu insanat," dedi Alice, silüet, ışığın etki alanına girince.</p>

  <p>Haklıydı. Horn tek başınaydı. Kulaklarında zincirlerin geçirildiği delikler hâlâ kötü görünüyordu ve sanki her birimizi sırayla inceliyormuş gibi süt beyazı kör gözlerini oynatıp duruyordu.</p>

  <p>Bir cadıyla Şeytan'ın ilişkisinden çok farklı çocuklar doğabilirdi. Katil cadı Grimalkin bir keresinde son derece sağlıklı bir insan doğurmuştu; Şeytan'sa sırf bu yüzden çocuğu oracıkta öldürmüştü. Sonra Alice vardı, güçlü bir cadı olma potansiyeline sahip bir insan. Fakat öte yandan tıpkı babaları gibi boynuzlu, ecinnilere benzeyen yaratıklar da vardı.</p>

  <p>Hayalet asasını hazırlayıp yaratığa doğru ilerledi.</p>

  <p>İnsanat dişlerinin arasından tısladıktan sonra sert bir sesle konuştu. "Beni takip edin!"</p>

  <p>"Neden böyle bir şey yapacakmışız?" diye sordu ustam asasını tehditkâr bir şekilde havaya kaldırarak.</p>

  <p>"Beni takip edin," diye tekrarladı Horn. Dönüp karanlığa doğru yürümeye başladı.</p>

  <p>Kaya duvarın göreceli güvencesini bırakmak istemiyordum. Mağaranın devasa boşluğuna açılma fikri hiç hoşuma gitmiyordu: Kaybolunabilir ya da karanlık sizi bir şekilde yutabilirdi.</p>

  <p>"Bekle!" diye bağırdı Hayalet muhtemelen aynı şeyi düşünerek. "Seni takip etmek için bize iyi bir neden sunmalısın. Yoksa burada kalıyoruz!"</p>

  <p>İnsanat dönüp bize baktı, yüzünde öfke dolu bir ifade vardı; bir insandan çok, vahşi bir hayvanın ifadesi. "Takip etmeye <span class="t19">mecbursunuz</span>. Başka seçeneğiniz yok."</p>

  <p>"Her zaman bir seçenek vardır," dedi Hayalet. "Evet, her zaman vardır. Diyelim kalmayı seçtik..."</p>

  <p>"O halde ölünceye dek bu mağarada kalırsınız. Ben istemediğim müddetçe buradan kaçmak mümkün değil. Artık ustam öldüğüne göre buggane'nin kontrolü bende. Cadının tüm çabalarına rağmen hâlâ ben ne dersem onu yapıyor; en azından şimdilik."</p>

  <p>"Yalan söylüyor olabilir," dedi Adriana alçak sesle. "Burada kalmak daha güvenli."</p>

  <p>"Tabii tüm giriş ve çıkışlar buggane tarafından açılmamışsa," diye yanıtladım.</p>

  <p>"Ve sanırım durum tam da bu," dedi Hayalet. "Korkarım en mantıklı şey, dediğini yapmak."</p>

  <p>Böylece istemeyerek de olsa insanatın peşinden mağaranın içlerine doğru ilerledik. Çok geçmeden duvarlar arkamızda kaldı ve fenerlerimizin cılız, sarı ışığıyla yürümeye devam ettik. Her yanımız zifiri karanlıktı. Ayak seslerimiz boşlukta yankılanıyordu ve ben giderek endişeleniyordum.</p>

  <p>Çok geçmeden durum daha da kötü bir hal aldı. Fenerlerimizin ışığı zayıflamaya başladı ve birkaç dakika sonra iyice azaldı. Bu kara büyünün işi olsa gerekti ve Hayalet anında elini kaldırıp bizi durdurdu. Biz durduktan kısa bir süre sonra da fenerler tamamen sönerek bizi karanlığa gömdü.</p>

  <p>Bu bir tuzak mıydı? diye düşündüm. Yoksa Horn bizi ölüme mi sürüklemişti?</p>

  <p>&nbsp;</p>
</body>
</html>
