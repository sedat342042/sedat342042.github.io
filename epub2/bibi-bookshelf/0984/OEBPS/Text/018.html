<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 7</title>
</head>

<body>
  <h1 class="h11">BÖLÜM 7</h1>

  <p class="p13"><span class="t6">BA</span><span class="t6">Ş</span><span class="t6">PARMAK ALINDI</span></p>

  <p>&nbsp;</p>

  <p>Alice'in öldüğüne inanamıyordum. Birlikte öyle çok şey yaşamış, öyle çok tehlike atlatmıştık ki... Gözlerim dolarken sürüklenerek ağzı açık fıçının önünde zorla diz çöktürüldüm.</p>

  <p>"Hadi içeri evlat. Zırlamayı kesersen senin için daha iyi olur!"</p>

  <p>Gözyaşlarından önümü göremezken sürünerek fıçıya girdim, çiviler ellerimle dizlerime batıyordu. İçeri girer girmez kapak kapanarak beni karanlığa gömdü.</p>

  <p><span class="t19">Tak! Tuk!</span></p>

  <p>Fıçı hareket etmeye başladı ve ben de tam zamanında dirseklerimle dizlerimi kullanarak, kendimi fıçının iç tarafına doğru olabildiğince ittirerek bir şekilde sivri çivilerin arasındaki boşluklara yerleşmeyi başardım. Fıçı giderek daha hızlı yuvarlanırken oluşan merkezkaç kuvveti beni çivilere doğru ittiriyordu. Bir sarsıntı oldu ve neredeyse çivilerin üzerine düşecektim. Sonra fıçı yavaşladı ve en sonunda durdu. Kapak zorla açılarak içeriyi gün ışığıyla dolduruncaya dek hareket etmedim.</p>

  <p>Bir yüz içeri baktı. Bu Komutan Stanton'dı. "Bu da ölmemiş!" diye bağırdı. Sonra sesini alçaltarak aşağılayıcı bir şekilde şöyle dedi. "Hadi çık bakalım küçük cinci! Buggane seni bekler..."</p>

  <p>Sürünerek dışarı çıkarken çiviler ellerimle dizlerime battı. Aniden tok bir ses ve hemen ardından canhıraş bir çığlık duydum. Titreyerek ayağa kalkarken Stanton benden uzaklaşıp kılıcına uzandı. Kılıcı çekmek üzereyken bir tok ses daha duyuldu ve kanlar içinde dizlerinin üzerine yığıldı.</p>

  <p>"Alice!"</p>

  <p>Alice sol elinde bir kaya olduğu halde öylece önümde duruyordu. Kayayı kullanarak hem Stanton'ı hem de son kalan muhafızı etkisiz hale getirmişti. Karmakarışık duygular içindeydim: şaşkınlık, rahatlama, mutluluk ve sonra yeniden korku...</p>

  <p>Tepeden bağrış sesleri duydum ve yukarı bakınca muhafızlardan bazılarının bize yaklaşmakta olduklarını gördüm.</p>

  <p>"Koş Tom!" diye bağırdı Alice elindeki kayayı fırlatıp ağaçların arasına girerek.</p>

  <p>Ben de onu takip ettim. Ağaçlar oldukça yaşlı ve olgundu, uzun dalları nedeniyle aralarında epey açıklık vardı. Dönüp arkama baktığımda peşimizdeki adamların bize yüz metreden daha yakın olduklarını gördüm. Bir dere aşıp ormanın daha sık olan bölgesine yöneldik. Sık ağaçların arasına girmeden önce yeniden arkama baktığımda peşimizdeki askerlerin görünürde olmamaları beni rahatlattı. Bundan sonra iş, kimin dayanma gücünün daha yüksek olduğuna bakıyordu. Ya da belki sık ağaçların arasında izimizi kaybettirebilirdik.</p>

  <p>İnce dalların arasından geçip yerdeki yaprakları ezerek beş dakika boyunca koştuk. Çok ses çıkarıyorduk fakat aynı şey bizi kovalayanlar için de geçerliydi ve görünüşe bakılırsa aramız giderek açılıyordu.</p>

  <p>Aniden Alice sol tarafta bir şey işaret etti. Dizlerinin üzerine çöküp sürünerek daha da sık bir çalılığın arasına girdi. Bir süre bu şekilde el ve dizlerimizin üzerinde mümkün olduğunca az ses çıkararak ilerledik. Sonra durup peşimizdeki yeomen askerlerini dinledik. Uzaktan sesler geliyordu ama bu sesler giderek azaldı, azaldı ve sonunda tamamen kesildi.</p>

  <p>Alice uzanıp elimi tuttu. "Özür dilerim Tom. Seni korkuttum mu?"</p>

  <p>"Öldüğünü sandım Alice," dedim yeniden duygulanarak. "O muhafız nasıl öyle bir hata yaptı bilmiyorum..."</p>

  <p>"Hata yapmadı. Yani pek sayılmaz. Kendi kalbimi ve soluk alıp verişimi durdurdum. Nasıl yapıldığını bilirsen çok kolaydır. Lizzie bana bu konuda alıştırma yaptırırdı. Ruhlarla irtibattayken çok faydalı oluyor. Bir o kadar da tehlikeli. Bazı cadılar nefes almayı unutup bir daha asla uyanmıyorlar!"</p>

  <p>"Keşke ne yapmayı planladığını bilseydim," dedim elini sıkarak.</p>

  <p>"Fıçıya girene kadar ben de bilmiyordum. O daracık yere girer girmez aklıma geldi ve fıçı aşağıda durunca da harekete geçtim. Buggane'e götürülmekten iyidir, öyle değil mi? Bu arada burnumuz bile kanamadan kurtulmuş sayılmayız !"</p>

  <p>Gülümsedim. Alice haklıydı: çiviler ikimizin vücudunda da çizikler açmıştı ve benim gömleğimle pantolonumda, Alice'inse elbisesinde derin yırtıklar vardı.</p>

  <p>"Şimdi ikimiz de birer Mouldheel gibi görünüyoruz!" diye şaka yaptım, Alice'in ayaklarına bakarak. Mouldheel cadı klanı, çıplak ayakları ve yırtık pırtık kıyafetleriyle bilinirdi.</p>

  <p>"Eh Tom, bir kızın kendisini iyi hissetmesini nasıl sağlayabileceğini doğrusu iyi biliyorsun," dedi alaycı bir şekilde. Suratım asıldı ama Alice sımsıcak bir şekilde gülümseyip yeniden elimi sıktı.</p>

  <p>"Zavallı Adriana," dedi bir süre sonra. "Bize nasıl hayatta kalmamız gerektiğini o öğretti ama bunun kendisine faydası olmadı. Onu buggane'e yem yapacaklar."</p>

  <p>Bir saat kadar bekledikten sonra saklandığımız yerden çıkıp güneydoğuya, biz Douglas'a inince Hayalet'in beklediği tepeye doğru yürümeye başladık. Hâlâ orada olduğunu umuyorduk.</p>

  <p>Henüz kısa bir süre yürümüştük ki uzaktan köpek havlamaları duyduk. "Bunlar takipçi köpekler olsa gerek!" dedim.</p>

  <p>Seslere bakılacak olursa hayvanlar bize doğudan yaklaşmaktaydı. Tam güvendeyiz diye düşündüğümüz sırada takip yeniden başlamıştı. Eğer yakalanacak olursak Alice'in yaptığı şey yüzünden buggane'e yem edilmeden önce sıkı bir dayak yerdik. Bize acımazlardı.</p>

  <p>Yeniden koşmaya başladık, ama bu kez ne kadar hızlı koşarsak koşalım takipçiler arayı kapıyordu. Bir ara dönüp arkama bakınca uzakta üç tane adam gördüm; ancak köpekler çok daha hızla yaklaşmaktaydı.</p>

  <p>Köpekleri uzak tutmamı sağlayacak asam yanımda değildi. Birkaç dakika içinde bize yetişip keskin dişlerini etimize geçireceklerdi. Hatta sahipleri gelmeden bizi epey hırpalayabilirlerdi.</p>

  <p>Tam o esnada fark ettiğim bir şey, korku ve paniğimi yenerek nefes nefese durmama neden oldu. Alice de durup bana baktı.</p>

  <p>"Endişe etme Alice!" dedim güçlükle. Bu havlamaları sonunda tanımıştım. "Bunlar Bill Arkwright'ın köpekleri!"</p>

  <p>Bu köpeklerin ara ara ulumayla karışan kendilerine özgü sert bir sesi vardı. Ve çok geçmeden haklı olduğum anlaşıldı. Bunlar Pençe ve yavruları Kan'la Kemik'ti. Koşarak yanıma geldiler ve çok geçmeden yüzümle ellerimi yalamak için birbirleriyle yarışıyorlardı. İyi de köpeklerin arkasından gelen o üç adam kimdi? Sadece bir kişi olmalıydı: ustam...</p>

  <p>Onlara doğru dikkatlice baktım. İçlerinden biri sahiden de Hayalet'ti ve çantalarımızla asalarımızı taşıyordu. Yaklaştıkça ikinci adamın da Kaptan Baines olduğunu anladım. Ustamı bulup yakalandığımızı haber vererek bizi bekleyen tehlikeleri anlatmış olmalıydı. Peki ya üçüncü kişi kimdi? Yirmi yaşlarında, açık renk saçlı ve geniş yüzlü bir adamdı.</p>

  <p>"Başımıza sımsıkı bir çorap ördüğünüz kesin," dedi Hayalet en sonunda yanımıza varınca.</p>

  <p>"Sizden önce peşimizde başkaları vardı," dedim. "Sizin de Greeba Kalesi askerlerinden olduğunuzu sandık..."</p>

  <p>"Nasıl kaçtınız?" diye sordu kaptan.</p>

  <p>"Slieau Whallian'daki fıçılarda teste tabi tutulduk. Fıçıya düzgün bir şekilde yerleşerek tek parça halinde kurtulmayı başardık. Alice ölü numarası yapıp eline geçirdiği bir kayayla muhafızları etkisiz hale getirdi."</p>

  <p>Hayalet'e onun kalbini durdurmak için kara büyü yaptığını söyleyemeyeceğim için bundan hiç bahsetmedim. Zaten izin vermediği halde peşimden gittiği için yeterince sinirli olsa gerekti.</p>

  <p>"Yani sizi tepeden aşağı yuvarladılar mı?" diye sordu açık renk saçlı adam ilk kez konuşarak. Aklı başından gitmiş gibi bir hali vardı. "Bunu akşamüzeri bir sonraki partiye kadar yapmamaları gerekiyordu!"</p>

  <p>"Kalabalık toplanmasın diye erkenden yaptılar, şafak sökmeden hemen önce," dedim.</p>

  <p>"Peki ya diğerlerine ne oldu? Onlar da kaçabildi mi? Adriana adında bir kız vardı?" diye sordu endişeli bir şekilde.</p>

  <p>Başımı aşağı yukarı salladım. "Toplam altı kişiydik. Adriana fıçıdan sağ salim çıktı, ama hayatta kalmayı başaran diğer tutsakla birlikte götürüldü. Diğer iki kadın fıçının içinde öldüler."</p>

  <p>"O halde onu kurtarmak için çok geç kaldım," diye homurdandı genç adam "Şimdi onu Greeba Kalesi'ndeki buggane'e götürecekler..."</p>

  <p>"Bu gencin adı Simon Sulby," diye açıkladı kaptan. "Kız arkadaşını kurtarmak üzere buraya gelirken köpekler kokusunu alınca yollarımız kesişti ve birlikte ilerlemek daha mantıklı geldi. Ne yazık ki görünüşe bakılırsa çok geç kalmışız."</p>

  <p>"Şu kaleye gideceğim!" dedi genç adam çaresizlik içinde yüzünü buruşturarak. "Onu kurtarmak için elimden geleni <span class="t19">yapmal</span><span class="t19">ı</span><span class="t19">y</span><span class="t19">ı</span><span class="t19">m!</span>"</p>

  <p>"Hayır, bu çılgınlık," dedi Kaptan Baines onu kolundan yakalayarak. "Bu şekilde tek başına gitmenin hiçbir faydası olmaz."</p>

  <p>"Evet, ben de aynı fikirdeyim," dedi Hayalet. "Ama tabii hep birlikte Greeba'ya doğru gidebiliriz. Hem böylece düşüncelerimizi toparlayacak vakit de bulmuş oluruz. Bir de bugganeler hakkında bildiklerimi size aktarmak istiyorum, faydası olabilir. Sen de şunları al bakalım evlat. Yeterince taşıdım!"</p>

  <p>Hayalet sözlerini bitirip her iki çantayla birlikte asamı uzattı; Alice ayakkabılarını giydikten sonra Greeba Kalesi'ne doğru yola koyulduk.</p>

  <p>&nbsp;</p>

  <p>Kaleye uzanan en kestirme yol, at arabasının izlediği dar patikaydı. Fakat yeomen askerleriyle karşılaşmamak için daha uzun bir yolu tercih ettik. Uzakta engebeli ve dağlık bir arazi vardı; ormanlık vadiler bana Eyaleti hatırlatıyordu. Yolculuk her ne kadar iyi geçse de Simon Sulby'nin üzüntüsü hepimizi etkiledi; neredeyse umutsuzluğa kapılmak üzereydi. Adriana'yı o zindanlardan kurtarma şansı ne olabilirdi ki?</p>

  <p>Akşamüzeri olduğunda geceyi geçirmek üzere Greeba Dağı'nın gölgesinde kalan ufak bir ormanlık arazide durduk. Ben ateşi yakarken Alice de biri yaban dört tavşan yakaladı. Alice onları pişirirken biz de ateşin etrafına toplanıp olanları daha detaylı bir şekilde konuştuk.</p>

  <p>"Demek gerçek bir Eyalet cadısı karaya çıkmış," dedi Hayalet. "Bir tane mi yoksa daha fazla mı?"</p>

  <p>Kaptan Baines omuz silkti. "Kim bilir? Ama iki adam öldürüldü ve bu da İdare Konseyi'nin testlerin başlatılmasını emretmesi için bahane oldu."</p>

  <p>"Ve başparmak kemikleri alınmış, öyle mi?"</p>

  <p>"Evet ve öldürülen iki balıkçının da kanları emilmiş, boğazları kesilmiş."</p>

  <p>"Bu durumda iki cadı olabilir," dedi Hayalet; "bir kemik cadısı ve bir kan cadısı ..."</p>

  <p>"Ya da bu Lizzie olabilir," dedi Alice şişe takılı yaban tavşanını ateşin üzerinde çevirirken. "O hem kan <span class="t19">hem de</span> kemik büyüsü yapıyor. Bir zamanlar onun da hizmetçi cini vardı ama öldürüldü. Belki de çukurdan kurtulduktan sonra Pendle'dan çıkarak batıya, sahile doğru ilerlemiştir."</p>

  <p>"Bu bir olasılık kızım, doğru söylüyorsun, yani dikkatli olmalıyız."</p>

  <p>Çok geçmeden akşam yemeğimize gömüldük. Ben yaban tavşanını Alice'le paylaştım ama Simon uzunca bir süre önündeki tavşana baktıktan sonra eliyle itti.</p>

  <p>"Hadi ye Simon. En azından biraz yemeye çalış. Gücünü kaybetmemelisin," dedi Kaptan Baines.</p>

  <p>"Hayır," dedi Simon ayağa kalkarak. "Kaleye doğru ilerlemeye devam etmeliyim. Hava kararınca buggane zindanlara iner ve Adriana..."</p>

  <p>"Otur şuraya," dedi Hayalet. "Kız bu gece tehlikede değil. Ve muhtemelen önümüzdeki birkaç gece de olmayacak. Her ne kadar daha önce bir buggane ile uğraşmam gerekmemiş olsa da bana güven, onlar hakkında herkesten çok şey biliyorum. Daha öğrenilecek çok şey olduğuna şüphem yok, fakat tek seferde yalnızca bir kurbana odaklandıklarını ve birkaç gün boyunca onun kanını emdiklerini biliyorum. Kaleye kaç esir götürdüler?"</p>

  <p>"Testler neredeyse bir haftadır devam ediyor," diye yanıtladı Simon. "Fıçıların içinden en az yedi ya da sekiz kişi canlı olarak kurtuldu. Ama içlerinden birkaçı sorgu esnasında ölmüş olabilir..."</p>

  <p>"Hepsi de Eyalet mültecisi mi?"</p>

  <p>"Adriana hariç hepsi öyle. Lord Barrule ona ilgi duyuyor olmasaydı şimdi evinde güvende olurdu."</p>

  <p>"Bu kadarı kararımı vermeme yeter," dedi Hayalet. "Bu insanlara yardım etmeliyiz. Ben Eyalet'te yaşayan insanlara hizmet ediyorum, her nerede olursam olayım. Bu benim görevim."</p>

  <p>"Yani onları zindanlardan kurtarmaya mı çalışacağız?" diye sordum.</p>

  <p>"Zaman içinde belki evlat, tabii şu anda bunu nasıl yapabileceğimizi bilmiyorum. Hayır, onları Karanlık'tan başka bir şekilde koruyacağız. Eğer buggane tapınak harabelerindeyse biz de oraya gideceğiz!"</p>

  <p>&nbsp;</p>

  <p>Akşam yemeğinden sonra közlenen ateşin etrafında oturup bizi nelerin beklediği hakkında konuşmaya devam ettik. Güneş batmıştı ve gökte tek tek yıldızlar beliriyordu. Rüzgâr yoktu, orman son derece sessizdi. Duyabildiğimiz en yüksek ses köpeklerin hırıltılı soluk alıp verişleriydi.</p>

  <p>"Bugganeler tam olarak ne kadar tehlikelidir?" diye sordu Kaptan Baines.</p>

  <p>"Eh, en kötüsünü bilmeniz daha iyi olur," diye yanıtladı Hayalet. "Hadi defterini çıkar ve söyleyeceklerimi not et evlat. Yaratıklar Kitabı'ma eklenmesi gereken birkaç şey var, yani sen de her şeyi bilmiyorsun. Bunların hepsi eğitiminin bir parçası..."</p>

  <p>Çantamdan mürekkep, tüy kalem ve defteri çıkarmamı bekledikten sonra konuşmaya başladı.</p>

  <p>&nbsp;</p>
</body>
</html>
