<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 24</title>
</head>

<body>
  <h1 class="h11">BÖLÜM 24</h1>

  <p class="p13"><span class="t6">KORKUNÇ</span> <span class="t6">Ş</span><span class="t6">EYLER</span></p>

  <p>&nbsp;</p>

  <p>Tam akşam yemeği vaktinde oradaydık. Adriana aşçıyı evine erken göndermiş ve kuzu yahnisini kendi hazırlamıştı. Haftalardır yediğim en lezzetli yemekti ve yemeğin yanında her birimize büyük birer fincanda bal ve çeşit çeşit baharattan yapılan şıraya benzer bir içecek verdi.</p>

  <p>Hayalet annesinin ölümü için başsağlığı dilediğinde Adriana bir süre acı içinde ağladı.</p>

  <p>"Evet," dedi ustam şırasından bir yudum alarak. "Sabırlı davranmaya çalıştım ama artık daha fazla dayanamayacağım. Mektubunda bahsettiğin Greeba Kalesi'ndeki şu tuhaf olaylar nedir?"</p>

  <p>"Civar ormanlarda korkunç şeyler görülmüş. Çeşit çeşit yaratık ve şeytanlar ..."</p>

  <p>"Buggane çok farklı biçimlere bürünebilir," diye araya girdi Hayalet.</p>

  <p>"Ama bunlar buggane'nin mıntıkasında değil," diye yanıtladı Adriana, "çok daha kuzeyde görülmüş. Koyun ve inekler de kaybolmaya başlamış. Geriye yalnızca kemikleri kalıyormuş."</p>

  <p>Hayalet sakalını sıvazladı. "Peki ya görenler? Şahitler güvenilir insanlar mıymış?" diye sordu.</p>

  <p>Adriana omuz silkti. "Bazıları diğerlerine göre daha güvenilir ama içlerinden biri hayallere kapılmayan aksi, basit bir ormancıymış. O da dönüp duran ışıklar görmüş, yedi tane saymış. Ona doğru yaklaştıklarını görünce kaçmış. Bunlar mağarada gördüğümüz ışıklar olabilir mi?"</p>

  <p>"Kaçmakla iyi etmiş," dedi Hayalet. "Cadı çetesi hayat enerjisini birkaç dakika içinde emebilirdi. Bunlar kötü haberler. Görünüşe bakılırsa anima zulasına gelen Karanlık'a ait yaratıklar, artık onun gücünü kullanabiliyor. Bütün ada hatta daha da ötesi büyük bir tehdit altında."</p>

  <p>"Yapılabilecek bir şey var mı?" diye sordu Adriana.</p>

  <p>"Evet. Buggane'yi öldürmek tüm bunlara bir son verir. Zula yalnız o büyümeye devam ettikçe aktif kalır. Buggane olmazsa gücünü yavaş yavaş kaybetmeye başlar. Başka?" diye sordu Hayalet. "Kemik cadısından haber var mı?"</p>

  <p>"Yeomen askerlerini Greeba'ya geri çekti, ama sonra birkaç güne kalmadan çoğunun parasını verip gönderdi, geriye yalnızca elli muhafız kaldı."</p>

  <p>"O halde Lizzie büyük bir hata yapmış," dedi Hayalet. "O adamların İdare Konseyi yönetiminde sabit işleri vardı. Şimdi bu duruma öfkelidirler ve cadıya karşı kullanılabilirler."</p>

  <p>"Bu bir hata değil," dedi Alice başını iki yana sallayarak. "Lizzie'yi herkesten daha iyi tanıyorum ve bu şimdiye dek duyduğum en korkutucu şey. Çok parası vardı ve tüm o parayı bitirmiş bile olsa istediği an vergi toplayabilirdi. Demek ki umurunda değil. Onlara ihtiyacı yok. Yani bu kadar güçlenmiş."</p>

  <p>Hayalet yanıt vermedi fakat yüz ifadesi Alice'in söylediklerinden rahatsız olduğunu gösteriyordu.</p>

  <p>"O günden bu yana muhafızların bazıları kalede olan biten şeylerden korkarak kaçmış," diye devam etti Adriana. "Ortada kimse yokken sesler çıkıyor, kendilerini izleyen, durduklarındaysa kesilen ayak sesleri duyuyorlarmış. Sadece göz ucuyla görebildikleri gölgeler kol geziyormuş. Kalenin her yerindeymişler. Gece olduğunda daha da kötü oluyormuş, fakat bunlar gündüz vakti bile duyulabiliyormuş. Kalenin bazı bölümleri de buz gibiymiş..."</p>

  <p>Bunun kötüye işaret olduğunu biliyordum. Hayalet ve ben yedinci oğulların yedinci oğulları olduğumuzdan Karanlık'a ait bir şey yaklaştığında tuhaf bir serinlik hissederiz; oysa diğer insanlar bunu genellikle hissetmez. Normal insanların da bu soğuğu hissetmesi çok güçlü bir kara büyünün yapıldığına işarettir.</p>

  <p>"Cadının yanında artık bir düzine asker ya vardır ya yoktur, onlar da kaçmaktan daha çok korkanlardır," diye devam etti Adriana. "Tehditler savuruyormuş; izni olmadan gidenlerin uykularında öleceğini söylüyormuş ve iki kişi bu şekilde ölmüş... Peki şimdi ne yapacağız?" diye sordu. "Lizzie'nin durdurulması gerek."</p>

  <p>"Bir plan yapabilmek için beynimi patlatıp duruyorum," dedi Hayalet. "Muhafız sayısı azaldığına göre yakınına gitmek daha kolay olacaktır ama böylesine muazzam bir güce karşı ne yapabiliriz ki? İlk denememde zincirimi bile doğru dürüst fırlatamadım ve St. Johns'ta beni dizlerimin üzerine çöktürdü. Çaresizdim." Ustamı şimdiye kadar hiç bu kadar ümitsiz ve yılgın görmemiştim.</p>

  <p>"Ama onu durdurmak benim görevim," Hayalet göğüs geçirdi, "ve kendi canım pahasına dahi olsa bunu yapacağım."</p>

  <p>"Onun dikkatini dağıtmalıyız," dedi Alice. "Şamanın başparmak kemiklerini ondan alabilirsek başa çıkması çok daha kolay bir hal alır."</p>

  <p>"Horn bu kemikleri depolanan güce erişmek için bir aracı olarak kullandığını söyledi. Ama bu epey önceydi. Şimdi o güce direkt erişimi olabilir," dedi Hayalet. "Artık o kemiklere ihtiyacı kalmamış olabilir."</p>

  <p>"Bir şey yapmalıyız," dedim. "Dikkatini dağıtmak iyi bir fikir. Ayrılıp ona farklı yönlerden yaklaşmalıyız. Denemeye değer."</p>

  <p>"Farklı yönler mi?" diye sordu Hayalet şırasını içtikten sonra. "Ona yalnızca iki yönden yaklaşabiliriz. Ya ana kapı ya da buggane'nin tünelleri. Buggane artık onun kontrolüne tamamen geçmiştir. Ben kendi adıma tünelde o yaratıkla karşılaşma fikrine pek sıcak bakmıyorum. Bize saldırmasına bile gerek yok. Sadece tüneli başımıza yıkıp bizi boğabilir."</p>

  <p>&nbsp;</p>

  <p>Hepimiz yorgunduk ve düzgün bir plan yapamadan erkenden yattık. Daha yenice uykuya dalmıştım ki yanımda birinin varlığını hissederek uyanıverdim. Yatakta doğrulunca birinin fısıldadığını duydum, "Şşşşş, her şey yolunda Tom. Benim, Alice..."</p>

  <p>"Bir sorun mu var?" diye sordum.</p>

  <p>Eli karanlıkta benim elimi buldu. "Sadece konuşmak istedim. Yaşlı Gregory'nin bir şey yapacağı yok. Evini ve kitaplarını kaybetti ve iki kez üst üste Lizzie'yi alt edemedi. Tüm bunlar onu yiyip bitirdi. Artık ondan geçti Tom. Korkuyor. Oysa bizim birlikte onu alt edebileceğimizi düşünüyorum. Yaşlı Gregory olmadan daha başarılı oluruz."</p>

  <p>Bir anda buz kestiğimi hissettim. "Böyle konuşma Alice. Sadece kötü bir süreçten geçiyor. Kendine gelecek ve eskisinden de güçlü olacak. Bekle ve gör!"</p>

  <p>"Hayır Tom. Bunu kabullenmem gerek: Onun işi bitti. Sana hâlâ bildiklerini öğretebilir, bunu yapacak da zaten, ama bundan böyle asıl tehlikeli işleri yapan kişi sen olacaksın."</p>

  <p>"Ne yapacağız peki? Hiçbirimiz Lizzie'yle başa çıkmak için bir yol bulamadı. Sorun sadece Bay Gregory'de değil."</p>

  <p>"Ben bulabilirim Tom. Bir yolunu biliyorum. Ama Yaşlı Gregory bunu onaylamaz. Asla kabul etmez."</p>

  <p>"Kara büyü kullanmayı mı gerektiriyor?" diye sordum.</p>

  <p>Alice bir kez daha elimi sıktı. "Aslında tam olarak kullanmak sayılmaz Tom. Sadece kara büyüye nasıl karşı koyacağını bilmek. Yaşlı Gregory bunu anlamaz. Adriana bu yüzden içeceğine ilaç karıştırdı. Şafak söktükten çok sonra uyanabilecek. O zamana dek döneriz, hem de her şeyi halletmiş olarak."</p>

  <p>"İçeceğine ilaç mı karıştırdınız? Bu çılgınlık! Öğrenirse ne düşünür? Bunu yapamam Alice. Beni asla affetmez."</p>

  <p>"Gelip yardım etmelisin, aksi takdirde Adriana, Lizzie'yi tek başına alt etmeye çalışacak. Bana öyle söyledi. Biz olmazsak ya ölür ya da buggane'e yem olur. Simon'la birlikte kaleye doğru yola çıktılar bile. Biz olsak da olmasak da Lizzie'ye saldıracak. Buggane'nin tünellerinden gitme riskini almayacağız. Ön kapıdan gireceğiz. Adriana bizi içeri sokabilir!"</p>

  <p>"Muhafızları nasıl aşacağız? Kale kapısında hâlâ nöbetçiler vardır, üstelik kapı da kapalı olacaktır."</p>

  <p>"Sadece yarım düzine adam var, hepsi bu. Saat on birde nöbet değişimi oluyor. Kimse geceleri orada kalmak istemediğinden nöbetleşe geliyorlar. Lizzie bunu kabul etmiş. Tam muhafızların nöbet değişimi esnasında saldıracağız."</p>

  <p>"Adriana'nın yardımı ne olacak?" diye sordum.</p>

  <p>"Onun bir kuş cadısı olduğunu unuttun mu? O zaman bunun saçmalık olduğunu düşünmüştüm. Eh, ben hâlâ onun bir cadı olduğunu düşünmüyorum. Pendle'da böyle düşünen yok. Ama kuşlarla neler yaptığını görsen inanamazsın. Onları kullanarak muhafızların dikkatini dağıtacak. Bekle ve gör."</p>

  <p>"Ama büyük bir sorun var. Lizzie'nin uzun koklamayla beni ya da seni fark edemeyeceğini biliyoruz. Bizim oraya doğru yaklaştığımızı kestiremez. Ama Adriana ve Simon'ı kesin sezinler. Daha onlar kale kapısına ulaşmadan farkına varacaktır."</p>

  <p>"Adriana'yla bu konuyu da konuştum. Eğer içeri girip Lizzie'yi alt edebilirsek o Simon'la birlikte dışarıda kalacak. Eğer bunu başaramazsak ikisi birlikte içeri girecekler. Adriana, Lizzie'den intikam almayı kafasına koymuş." Alice başını iki yana sallayıp göğüs geçirdi. "Ama tek başına hiç şansı yok Tom, o yüzden biz de gitmeliyiz. Tek şansımız bu."</p>

  <p>"İyi de içeri girince tam olarak ne yapacağız?" diye sordum.</p>

  <p>"Bir süredir bunu düşünüyordum. Şamanın kitaplarını koyduğu odaya gitmeliyiz. Uzun süredir defterinden bir anlam çıkarmaya çabalıyorum. Yazanların çoğunu anlamadım ama bazı kara büyü kitaplarına göndermeler var. Nereye bakacağımızı bilirsek buggane'i kontrol etmekle ilgili bir şeyler bulabiliriz. Hatta şu anima zulasından bile bahsediyor. Gücünün nasıl kullanılabileceğini anlatıyor."</p>

  <p>"Bu büyü kitaplarını okuyabilecek misin? Muhtemelen Kadim Dil'de yazılmışlardır. Aylardır üzerinde çalıştığımı ve çok yavaş ilerlediğimi biliyorsun."</p>

  <p>"Ben yaklaşık iki yıl üzerinde çalıştım. Lizzie'nin küçük bir kitaplığı vardı. Kitapların çoğu İngilizceydi, bir kısmı da Latince, ama en güçlü büyüler Kadim Dil'de yazılanlardı. Okumam hâlâ yavaş, fakat biraz vaktim olursa neler yazdığını sökebilirim. Denemeye değer Tom. Ne diyorsun?"</p>

  <p>Böylelikle istemeyerek de olsa Alice'e eşlik etmeyi kabul ettim. Köpeklere veda ettim ve ses çıkarmamalarını sağlamayı başardım. Hayalet hâlâ gürültülü bir şekilde horluyordu. Olan biteni öğrendiğinde söyleyeceklerinden korkuyordum. Fakat bu şartlar altında başka seçeneğim var mıydı?</p>

  <p>&nbsp;</p>
</body>
</html>
