<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 10</title>
</head>

<body>
  <h1 class="h11">BÖLÜM 10</h1>

  <p class="p13"><span class="t6">TEHL</span><span class="t6">İ</span><span class="t6">KEL</span><span class="t6">İ</span> <span class="t6">B</span><span class="t6">İ</span><span class="t6">R RAK</span><span class="t6">İ</span><span class="t6">P</span></p>

  <p>&nbsp;</p>

  <p>Çıra kutumu açtım ve ellerimin titremesine rağmen mumu yakabilmeyi başardım. Dehşet içinde toprak duvara baktım. Tünelin girişinde kıllı bir kafa, kollar ve üst gövde belirdi; yaratık dosdoğru bana bakıyordu. Devasaydı.</p>

  <p>En büyük korkumla yüz yüzeydim: Karşımda duran yaratık Çiğneyici şekline bürünmüş buggane idi. İblis bodur ama cüsseliydi, boynu yokmuş gibi görünüyordu ve ön kolları toprağı kazmaya uygun geniş pençelerle sonlanıyordu. İri bedeni mum ışığında yağa bulanmış gibi parlayan siyah kıllarla kaplıydı. Yakından bakıldığında en çarpıcı özelliği yüzüydü, iri gözleri yırtıcı hayvanlarınki gibi birbirine yakındı ama bakışları muma döndüğünde gözlerini kısıyordu. Buggane bu biçimiyle karanlık tünellerden oluşan bir labirent yaratmıştı. Acaba ışıktan rahatsız mı oluyor diye düşündüm?</p>

  <p>Yaratığın titreşip duran ıslak burnundan akan nem damlaları yere düşüyordu; aniden hırlayıp ağzını açınca tek ısırışla bir kol, bacak hatta kafayı dahi koparabilecek keskinlikte dişleri göründü, iki sıra dişi vardı. Ön taraftaki keskin ve üçgen şeklindeki dişler tıpkı bir testereyi andırıyordu; arkadakilerse insan dişleri gibi daha geniş ama çok daha iriydi: ezip çiğnemeye yarayan azı dişleri. Adını boşuna Çiğneyici koymamışlardı.</p>

  <p>İyi de yanıma neden bu şekilde gelmişti? Ruh halinde gelip fısıldayarak hayat enerjimi emmesi gerekmiyor muydu? Sol elimi cebime atıp gümüş zincirimi hazırladım. Bir yandan da zincir işe yarar mı ve işe yararsa bile onu ne kadar süre boyunca tutabilir diye düşünüyordum. Muhafızlar asamı almıştı. Yanımda onu öldürebilecek hiçbir şey yoktu.</p>

  <p>Buggane zindana girip dört ayağının üzerinde bir köpek gibi kesik kesik nefes alarak bana doğru ilerlemeye başladı. Cüssesi yetişkin bir adamınkinin yaklaşık iki katıydı. Bu tünele nasıl sığmıştı? Su damlalarıyla kaplı postunun parladığını görebiliyordum. Neyse ki çok yaklaşmadı ama yine de midemi kaldıran o iğrenç soluğunu duyabiliyordum. Ben kusmamaya çabalarken yaratık da dört ayağının üzerinde ilerleyerek etrafımda yavaşça daire çizmeye başladı; bir yandan da kesik kesik duyulan soluk alıp verişleri bilinçli bir koklamaya dönüştü. Saldırmaya mı hazırlanıyor? diye düşündüm. Eğer öyleyse, ne bekliyordu? Yoksa cadıların yaptığı gibi yakın sezgi yoluyla hakkımda bir şeyler öğrenmeye mi çalışıyordu?</p>

  <p>Tehditkâr bir şekilde etrafımda daire çizen yaratığa daima yüzüm dönük olacak şekilde dizlerimin üzerinde yavaşça dönmeye başladım. Mum titreyen elimden düşmek üzereydi, hatta bir ara istemeden alevi yaratığa doğru aniden uzatıp geri çekiverdim. İrkilip gözlerini kıstı. Yoksa bana mı öyle gelmişti?</p>

  <p>Karanlık'a ait yaratıkların çoğu gün ışığından çekinir ve uzak durmaya çalışırdı ama ateş ya da mum alevinden genellikle rahatsız olmazdı. Buggane bu haliyle mum ışığından rahatsız oluyordu. Peki ya gerçek bir ateş onun için tehdit oluşturur muydu? Mumu yüzüne doğru uzatmayı denedim. Gerileyip tehditkâr bir şekilde hırladı. Sonra keskin dişlerini gösterince mumu hemen geri çektim.</p>

  <p>Tok bir ses, "Yerinde olsam öyle yapmazdım!" diye uyardı tünelin girişinden. "Bir ısırıkla kolunu koparabilir. Ya da belki kafanı... Bu tam bir lokma olur."</p>

  <p>Konuşan Horn'du; insanat. Başını iki yana sallayarak bana bakıyordu.</p>

  <p>Bakışlarımı buggane'e çevirdim. Bir tam daireyi tamamlamıştı ve artık saldırıya hazırlandığı kesindi. Gergin bir şekilde beklemeye devam ettim, ağzım korkudan kurumuştu, sol elimse hâlâ gümüş zincirin üzerindeydi. Ama yaratık beni şaşırtarak toprak duvara doğru geriledi. Horn'un yanında durdu; insanat bir süre başını okşadıktan sonra kulağına bir şeyler fısıldayarak yana çekildi, iblis gerisingeri tünele girdi. Bir süre yaratığın tünel boyunca ilerlemeye çalışırken çıkardığı homurtuları duydum. Sonra sesler tamamen kesildi.</p>

  <p>Horn hâlâ bana bakıyordu. "Seni istiyor evlat. Senin ne olduğunu; yedinci oğlun yedinci oğlu biliyor. Kanının kokusunu seviyor ve seni afiyetle yiyip kemiklerini kırmak istiyor. Onu çok az bu kadar istekli gördüm!"</p>

  <p>Sonra arkasını dönüp buggane'nin peşinden tünele girdi. Sesler tekrar kesilinceye kadar bekledim. Ancak ondan sonra ayağa kalkıp tünelin girişine doğru ilerledim. Mumu kaldırıp içeri baktım. Tünelin ucu hâlâ kapalı görünüyordu. Peki o halde buggane ve Horn nereye gitmişti? Yoksa yaratık tüneli arkalarından doldurmuş muydu? Bu mümkün görünmüyordu; tünelin diğer ucu sert bir toprak tabakasıyla kapalıydı.</p>

  <p>Endişeli ancak meraklıydım. Dinledim. En ufak bir ses dahi yoktu. Yoksa karanlığın içinde bir yerde beni mi bekliyordu? Sağduyum eğer bana zarar vermek istese bunu zindanda da çok kolay bir şekilde yapabileceğini söylüyordu. Eğilip tünele girdim ve sürünerek ilerlemeye başladım. Zindandayken çıkmaz bir uç gibi görünen yere ulaştığımda tünelin doksan derece sola doğru döndüğünü gördüm. Diğer zindanlara paralel bir şekilde devam ediyordu. Duvarların toprak olmasının nedeni buydu; böylece buggane kurbanlarına fiziksel biçiminde ulaşabiliyordu. Her zindan kısa tünellerle buraya bağlanıyor olmalıydı.</p>

  <p>Yani bu, bir tür kaçış yolu muydu? Çoğu insan için değil. Böyle bir karşılaşmadan sonra dehşete kapılıp tünele girmeyi hayal dahi edemezlerdi. Peki ya benim için bir kaçış imkânı olabilir miydi? Ben bir hayalet çırağıydım ve daha önce de pek çok korkutucu deneyim yaşamıştım. Hâlâ eğitimine devam eden bir hayalet olarak içgüdüm tünel boyunca ilerlememi söylüyordu. Bu da işin bir parçasıydı. Tam o esnada ustamın buggane tarafından ağaç köklerinin arasında açılan tüneller konusundaki uyarısını anımsadım. Bu tüneller zaman zaman kayıyor hatta kimi zaman göçebiliyordu. Bu düşünce paniğe kapılmama neden oldu. Ya içinde bulunduğum tünel göçüverirse? Veya bu labirentte kaybolup buggane yahut Horn'la burun buruna gelirsem?</p>

  <p>Hayır, henüz böyle bir risk almaya hazır değildim. Yavaşça geriledim ve çok geçmeden kendimi yeniden zindanın zemininde buldum.</p>

  <p>Mumu söndürüp yeniden uyumayı denedim. Bu kez daha zordu. En sonunda tam uykuya dalmak üzereyken koridor boyunca yaklaşan ayak sesleri duydum. Yoksa Hayalet'i mi yakalamışlardı? Bir anahtarın kilitte döndüğünü duydum ve iki iri yarı yeomen askeri ellerinde meşalelerle içeri girdi.</p>

  <p>"Ayağa kalk evlat!" diye emretti içlerinden biri. "Seni uzun odaya alıyoruz."</p>

  <p>Diğeri tünel girişine doğru ilerledi. "Bak sen burada neler var?" dedi zindanın zeminine saçılmış toprak parçalarına bakarak. "Görünüşe bakılırsa aç bir ziyaretçin olmuş! Önce kurbanlarına şöyle bir göz atmaktan hoşlanır, yarın gece asıl işine başlayacağından şüphen olmasın!"</p>

  <p>Zindanları sağımıza alarak koridor boyunca ilerledik. Zindanlardan yine çıt çıkmıyordu. Acaba içlerinde kimse yok muydu? Adriana'ya ne olduğunu düşündüm. Onu nerede tutuyorlardı? Yoksa buggane onu yemeye başlamış mıydı? Bu düşünce dehşete kapılarak titrememe neden oldu. Zavallı kız bunu hak etmiyordu. Kimsenin kaderi böyle olmamalıydı. Ama sonra basamaklara devam etmek yerine sola döndük, hemen ardından tekrar sola dönerek duvara asılı meşalelerin aydınlattığı, çok daha geniş, taş döşeli bir koridora ulaştık. Görünüşe bakılırsa hâlâ hendeğin güneyinde, buggane'nin bölgesindeydik.</p>

  <p>Uzakta köpeklerin havladığını duyabiliyordum, geçidin sonundaki kapıya yaklaştıkça sesler de yükseliyordu ve sonra büyük, dikdörtgen biçiminde bir odaya itildim. Duvarlarda düzinelerce meşale asılıydı ve neler olup bittiğini net bir şekilde görebiliyordum. Sağ duvar boyunca iki düzine kadar adam balya balya samanların üzerine oturuyor; beş ya da altı kadar silahlı yeomen askeriyse hemen yakınlarında duruyordu. Kapıda durmuş sert bir ifadeyle bana bakan kumandanları Stanton'un başı sarılıydı Alice'in attığı taşın onu yaraladığı belliydi. Uzaktaysa, toprak duvara dayalı süslü bir şekilde oyulmuş ahşap bir sandalye vardı ve olup biten olayları kontrol eden Lord Barrule de bu sandalyede oturuyordu. Onun hemen sol arka tarafındaysa karanlık bir tünele açılan ve tıpkı benim zindanımdakine benzer bir giriş vardı.</p>

  <p>Sol duvarda büyük çelik kafesler vardı. Ben on dört tane saydım. En sonuncusu hariç, her birinin içinde birer köpek vardı. Köpekler farklı cinsti ancak hepsi de iri ve saldırgandı. Bakışlarım bu kafeslerin arasında dolaştı. Ne göreceğimi bilmeme rağmen Pençe, Kan ve Kemik'i de bu kafeslerde görmek yine de beni şaşırttı. Sinirden midem kasılmıştı.</p>

  <p>Odanın ortasında üzeri yer yer kan lekeli talaşla kaplı oldukça büyük, boş bir alan vardı. Burada köpek dövüştürdükleri çok açıktı. Para alışverişi yapan insanlar gördüm. Dövüşlerin sonucuna göre bahis oynuyor olmalıydılar.</p>

  <p>Lord Barrule ayağa kalkıp ellerini havaya kaldırdı. Bunu yapınca köpek havlamaları kesildi ve ara sıra duyulan birkaç cılız inleme dışında köpeklerden çıt çıkmaz oldu.</p>

  <p>Ben bakmaya devam ederken kafeslerden ikisi açıldı ve içlerindeki köpekler deri tasmalarından sürüklenerek alanın ortasına getirilip burunları neredeyse birbirine değecek kadar yaklaştırıldılar. Her ne kadar kuvvetli, iri yarı köpekler olsalar da korkmuş görünüyorlardı. Onları getirenler köpekleri orada öylece bırakıp bizim bulunduğumuz kapıya doğru gerilediler. Şaman aniden ellerini aşağıya indirip gürültülü bir şekilde üç kez çırptı. Üçüncü çırpmada köpekler bir anda ürkeklikten saldırganlığa geçiş yaparak vahşi bir şekilde öne atıldılar.</p>

  <p>Dövüş hızlıydı ve öfke doluydu: Dişleriyle birbirlerini parçalamaya çalışıyorlardı ve birkaç saniye geçmeden ilk kan akmıştı bile. Görüntü bakamayacağım kadar acımasız ve dehşet verici olduğundan başımı öne eğdim. Ne yazık ki kulaklarım hâlâ olan biteni duyabiliyordu. En sonunda köpeklerden biri tiz bir çığlık atıp sessiz kaldı. Kalabalıktan alkış ve ıslıklar duyulurken kaybedenler okkalı küfürler savuruyordu. Başımı kaldırdığımda kazanan, kafesine geri götürülürken kaybeden köpek yerde yatıyor, parçalanmış boğazından sızan kan talaşı kırmızıya boyuyordu.</p>

  <p class="p13">* * *</p>

  <p>Üç dövüş daha izlemeye zorlandım ve her birinde Bili Arkwright'ın köpeklerinden biri kafesinden sürüklenerek çıkarılacak diye korkuya kapıldım. Peki ya bu Arkwright'ın köpeklerinden ikisini birbirleriyle dövüştürürlerse ne olacaktı? Şamanın, köpeklerin kendi kanından olan hayvanları dahi öldürebilmelerini sağlayacak kadar güçlü olduğuna şüphem yoktu.</p>

  <p>Fakat neyse ki dövüş bu gecelik sona erdi ve bahisçiler ayaklanıp gitmeye hazırlandılar. Bense yaka paça zindanıma götürülüp bir kez daha öylece karanlığın içine fırlatıldım. Neden bu zalimliği izlemem gerekti? diye düşündüm. Bunun nedeni salt sadizm olabilir miydi? Pençe, Kan ve Kemik'in başına gelecekleri düşünerek acı çekmem mi istenmişti? Sorularımın yanıtını çok geçmeden alacaktım...</p>

  <p>Tünelin karanlığında bir parıltı, bir tür aydınlık belirdi. Paniğe kapılarak ayağa kalktım. Yoksa bu gelen ruh biçimindeki buggane miydi? Ne var ki bu parıltı bir anda katılaşarak tanıdığım bir silüete dönüştü: Yüzünde acımasız bir ifade, üzerinde siyah cübbesiyle uzun boylu, iskeleti andıran bir silüet. Bu gelen şaman Lord Barrule'den başkası değildi. Tabii aslında sadece Greeba Kalesi'nin herhangi bir noktasından ruhunu zindanıma gönderiyordu.</p>

  <p>"Buggane seni kesinlikle istiyor evlat," dedi görüntü. "Kokladığı şey hoşuna gitmiş, fakat böyle olması gerekmiyor. Bu gece gördüklerin hoşuna gitti mi?"</p>

  <p>Başımı iki yana salladım.</p>

  <p>"Çok daha kötüsü olabilirdi. Senin köpeklerini birbirleriyle dövüştürebilirdim. Ya da belki anneye karşı yavruları... Bu hâlâ yapılabilir..."</p>

  <p>Yanıt vermedim. Şimdiye dek karşılaştığım insanların arasında ilk defa bir yüzde bu denli kötücüllük ve acımasızlık görüyordum. Bu adam her şeyi yapabilirdi.</p>

  <p>"Kendi hayatını riske atmaya gönüllüysen köpeklerinin hayatlarını bağışlayabilirim. Kumar oynayan dostlarımı gördün; yarın gece onlara özel bir eğlence sunmak istiyorum: bir hayalet çırağı bir cadıya karşı. Kim kazanır? Her ne kadar durum cadının lehine görünse de sonucun kestirilemez olması, bu oyunu çok daha eğlenceli hale sokuyor. Ama sen mesleğine özgü aletleri kullanabileceksin. Gümüş zincirin yanında, asanı da geri vereceğim. Cadıyı yenersen seni bırakırım. Hatta köpeklerini bile götürebilirsin. Ancak kaybedecek olursan onları ölümüne dövüştürürüm!"</p>

  <p>"Adriana'yla dövüşmemi mi istiyorsun?" diye sordum. Bunu isteyebileceğine inanamıyordum.</p>

  <p>"Hayır seni küçük aptal! O salak kızı kastetmiyorum. Onun için başka planlarım var! Sen çok daha tehlikeli bir rakiple karşılaşacaksın. Senin oralardan gelen bir rakip, kemik cadısı Lizzie!"</p>

  <p>&nbsp;</p>
</body>
</html>
