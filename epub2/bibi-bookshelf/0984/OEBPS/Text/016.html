<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 5</title>
</head>

<body>
  <h1 class="h11">BÖLÜM 5</h1>

  <p class="p13"><span class="t6">İ</span><span class="t6">NSANAT</span></p>

  <p>&nbsp;</p>

  <p>Kaptan bildiklerini anlatırken biz de sıcak güveçlerimizi yemeye koyulduk. Görünüşe bakılırsa mültecilerin neredeyse tamamı Eyalet'e geri gönderiliyordu. Adadaki İdare Konseyi liderleri, bunu yapmadıkları takdirde saldırıya uğrayacak bir sonraki hedefin Mona Adası olacağından korkuyorlardı.</p>

  <p>"İşte <span class="t19">Celeste</span>'ye de bu yüzden el konuldu. Yakında Sunderland Burnu'na geri dönerek kaçan mültecileri düşmanın insafına teslim edeceğim. Üstelik bunu gerçekten yaptığımı kontrol etmek üzere güvertede silahlı askerler olacak. Burada yalnızca buldukları cadılar kalacak. Tabii ben hiç cadı getirmedim. Aslında cadı olmayan bazıları da teste tabi tutularak suçlu bulunacak. Suçsuzların da acı çekeceğine hiç şüphe yok..."</p>

  <p>Hayalet'in 'yanlış suçlama' dediği durumdan bahsediyordu. Haklıydı: Mona'ya en azından bir gerçek cadı gelmiş olmalıydı ama pek çok masum kadın da onun yaptıkları için korkunç bedeller ödemeye zorlanacaktı.</p>

  <p>"Benim tavsiyem adanın iç taraflarına ilerleyip güneybatı sahiline gitmeniz olur. Port Erin diye ufak bir balıkçı kasabası var, ayrıca o burnun güneyinde daha başka pek çok kasaba var. Mülteciler adanın o kısmına götürülmüyordur, bu yüzden orada tetikte bekleyen daha az adalı olacaktır. Belki İrlanda'ya oradan geçmenin bir yolunu bulabilirsiniz..."</p>

  <p>"Bana kalırsa iyi bir tavsiye Tom," dedi Alice gülümseyerek.</p>

  <p>Ben de gülümsedim, fakat hemen ardından yüzünde korku ve dehşet dolu bir ifade belirdiğini gördüm. Bir tehlike sezinlemiş gibi kapıya bakıyordu.</p>

  <p>Kapı bir anda gürültüyle açıldı ve ellerinde sopalarıyla yarım düzine kadar iri yarı adam içeri daldı. Üzerlerinde üçbacaklı arma olan deri yelekler vardı: Yeomen askerleri. Kemerinde kılıç asılı, uzun boylu ve kara bıyıklı bir adam -komutanları olduğu çok açıktı- onların ardından içeri girdi. Kapı ağzında durup etrafa göz gezdirerek masada ve barda oturan herkese tek tek baktılar. Yanlarında bir tutsak olduğunu da o sırada fark ettim.</p>

  <p>Tutsağın üzerinde de armalı deri yeleklerden vardı. Oldukça uzun boylu ve iri yapılıydı. Acaba neden kendi adamlarından birini tutuklamışlardı? Ne yapmış olabilirdi? Sonra tutsağın tuhaf ve acımasız bir şekilde bağlı tutulduğunu gördüm. Her iki kulağına da takılmış ince, gümüş zincirlerin uçları, onu çekiştirip duran iki askerin elindeydi. Kulakları baş kısmına çok yakın bir noktadan delinmişti ve zincirlerin takıldığı delikler şişip kızarmıştı.</p>

  <p>Tutsak üç kez gürültülü bir şekilde havayı kokladıktan sonra metalin metala sürtününce çıkardığı sese benzer bir sesle konuştu: "Kadın kokusu alıyorum! Burada bir kadın var Komutan Stanton," diyerek bıyıklı ve uzun boylu adama döndü.</p>

  <p>Askerler aynı anda Alice'e baktı. Handaki tek kadın oydu.</p>

  <p>Tutsak masamıza doğru yürümeye başladı, zincirleri tutan askerler de peşinden geliyordu, Stanton ise kenarda bekliyordu. O sırada iki ayrı şeyi aynı anda fark ettim: İlki tutsağın kör olduğuydu, göz bebekleri süt beyazdı; ikincisiyse dehşete kapılmama neden oldu.</p>

  <p>Saçları siyah, kıvırcık ve mattı; insan saçından ziyade hayvan postunu andırıyordu. Alnının iki tarafındaysa kısa ve kıvrık iki boynuz vardı. Boynuzlar beyazdı ve her ikisinin de ucu sivriydi. Bu bir insan değildi; bir insanat idi, yani Şeytanla cadının birleşmesi sonucu ortaya çıkan bir yaratık.</p>

  <p>"Bu bir kadın değil!" diye güldü Stanton. "Pis ayaklı, sıska bir kız. Bir daha dene!"</p>

  <p>Bu kez insanat havayı koklamadı; kör gözleriyle onu görebiliyormuş gibi öylece Alice'e baktı. Buruşuk yüzünde şaşkın bir ifade vardı.</p>

  <p>"Eee, hadi ama," diye üsteledi komutan sabırsız bir şekilde. "Kız cadı mı değil mi?"</p>

  <p>"İçinde karanlık var!" diye bağırdı insanat. "Kara güçler!"</p>

  <p>"Bilmemiz gereken de buydu! Yakalayın şunu çocuklar!" diye bağırdı ve iki adam öne çıkıp Alice'i oturduğu yerden sürükleyerek götürdüler. Alice karşı koymaya çalışmadı. İyice açılmış gözlerinde korku dolu bir ifade vardı.</p>

  <p>Bildiğim tek şey vardı: Alice'i götürdükleri yer, her neresiyse ben de gitmeliydim. Kan kabından ayrılacak olursa Şeytan ondan intikam alabilirdi. Ancak herhangi bir şey yapmam gerekmedi.</p>

  <p>"Diğer ikisine de bak!" diye emretti Stanton. "Bir cadıyla konuşuyorlardı. İşbirliği içerisinde olabilirler. Belki içlerinden biri cincidir."</p>

  <p>İnsanat, Kaptan Baines'e döndü. "Burada Karanlık yok," diye homurdandı.</p>

  <p>"Peki ya şu oğlan?"</p>

  <p>Sıra bendeydi, ancak kör gözleriyle bana baktıktan sonra yaratık iyice şaşkın bir ifade takındı. Ağzı aralandı ve sapsarı iki sıra diş göründü, ama hiçbir şey demedi.</p>

  <p>"Bütün gün burada bekleyemeyiz. Sorun ne?"</p>

  <p>"Ruhunun derinliklerinde bir parça karanlık gömülü. Çok ufak bir parça..."</p>

  <p>"Yeterli! Onu da getirin!" diye çıkıştı Stanton. "Erkek cadı test edeli epey zaman oldu. Çok nadir görülürler."</p>

  <p>Yakalanmadan önce Kaptan Baines'in endişe dolu yüzüne bakabilecek kadar vaktim oldu, hemen ardından ellerim arkamda bağlandı ve kendimi Alice'le birlikte hanın dışında, yokuş yukarı ana yola doğru sürüklenirken buldum.</p>

  <p>Kalabalık caddelerde itilip kakılarak, alay edilerek ve üzerimize tükürülerek ilerledikten sonra kasabanın dışına çıktık ve dört atın çektiği yük arabasına bindirildik. Arabacı kırbacını şaklatınca ilerlemeye başladık; yıldızlara bakınca Büyükayı takımyıldızının konumundan kuzeybatıya ilerlediğimizi anladım. Arabada yalnızca Alice ve ben yoktuk. Ellerindeki sopaları kullanmak için bahane kolluyor gibi görünen üç iri yarı asker tarafından kollanıyorduk. Ellerimiz bağlıydı ve en ufak bir kaçış şansımız dahi yoktu.</p>

  <p>Adamlar ilk başta konuşmadan, sadece bize bakmakla yetindiler. Her ikimiz de başımızı öne eğip ses çıkarmadan öylece durduk, şiddete başvurmaları için bir neden vermek istemiyorduk, ancak daha bir saat geçmeden içlerinden biri sopasıyla beni dürttü.</p>

  <p>"Şunu gördün mü evlat?" diyerek sağ tarafına doğru işaret etti.</p>

  <p>Uzakta, ay ışığında parlayan bir yapı vardı. Kale duvarları gibi siperli bir kule ve kulenin ardında bir dağ...</p>

  <p>"Bu Greeba Kalesi," diye devam etti. "Belki onu bir kez daha görebilecek kadar hayatta kalabilirsin!"</p>

  <p>Diğer yeomen askerleri güldü. "Ama bir kez içeri girince ölmüş olmayı dileyeceksin! Oradan ölü çıkanlar şanslı olanlar!" dedi içlerinden biri.</p>

  <p>Ne demek istediğini sormak yerine araba duruncaya dek sessiz kalmayı tercih ettim. Görünüşe bakılırsa bir köye gelmiştik. Ağaçlarla çevriliydi ve her iki yanında da yüksek tepeler vardı. Arabadan indirilip şekilsiz, tuhaf bir toprak yığınının yanından geçirildik. Bu yığın bir höyüğe benziyordu ama dört tabakadan oluşuyordu. Daha önce hiç buna benzer bir şey görmemiştim. Yığının arkasında bir başka taş kule vardı. Bu, ilkinden çok daha küçüktü. Acaba içinde tutsaklar mı var diye düşünürken çok geçmeden yanılmadığımı anladım.</p>

  <p>Kulenin aşağı yukarı ortasındaki bir kapıya kadar basamaklarda sürüklendik ve ellerimiz çözüldükten sonra içeri atıldık. Kapı gürültülü bir şekilde arkamızdan kapandıktan sonra kilitlendi ve muhafızlar gerisingeri taş basamaklardan aşağıya indiler.</p>

  <p>Etrafıma baktım. Duvar boşluğunda yanan mumun alevi, epey yukarıdaki pencereden sızan rüzgârda titriyordu. Hücre daire şeklindeydi, hiç eşya yoktu ve nemli zemine pis samanlar atılmıştı.</p>

  <p>"Burayı pek sevmedim," dedi Alice neredeyse fısıltıyla.</p>

  <p>"Sevmemiş olabilirsin kızım," dedi sağımızda kalan gölgelerin arasından bir ses, "ama tadını çıkarsan iyi edersin. Bir daha asla bu kadar rahat edemeyeceksin. Burası Tynwald Cadı Kulesi. Buradan çıktıktan sonra seni sadece acı ve ölüm bekliyor."</p>

  <p>Gölgelerin arasından biri çıkıp önümüzde durdu. Siyah, yağlı saçları omzuna kadar inen, on sekiz on dokuz yaşlarında uzun boylu bir kızdı. Üzerinde hoş, mavi bir elbise vardı, cildiyse tertemizdi ve sağlıkla ışıldıyordu. Pek tutsağa benzer bir hali yoktu.</p>

  <p>"Karşı kıyıdan, Eyalet'ten geldiniz, değil mi?" diye sordu.</p>

  <p>Başımı aşağı yukarı salladım. "Adım Tom Ward, bu da arkadaşım Alice."</p>

  <p>Alice'e baktıktan sonra bana doğru dostça gülümsedi. "Adım Adriana Lonan," dedi. "Mona'da doğup büyüdüm ve beni şimdiye kadar rahat bıraktılar. Ama artık işler çığrından çıktı ve kendi halklarından insanları bile cadı mı değil mi diye teste tabi tutuyorlar."</p>

  <p>"Sen bir cadı mısın?" diye sordum.</p>

  <p>Adriana başını evet anlamında salladı. "Ben bir kuş cadısıyım."</p>

  <p>"Yani hizmetçi cin olarak bir kuşun olduğunu söylemek istiyorsun," diye düzeltti Alice.</p>

  <p>Kız saçlarını geriye atıp suratını astı. "Benim hizmetçi cinim falan yok. Kanımı hiçbir şeye vermem. Öyle karanlık işlerde bezim yok. Ben bir kuş cadısıyım. Kuşlar benim dostum. Birbirimize yardım ediyoruz. Peki ya sen Alice? Sen bir cadı mısın?"</p>

  <p>Alice başını iki yana salladı. "Ben Pendle'daki bir cadı klanından geliyorum ve iki yıl boyunca bunun eğitimini aldım. Ama hayır, ben bir cadı değilim. Buraya getirilmemiz doğru değil, özellikle de Tom için. O bir hayalet çırağı ve Aydınlık için savaş veriyor. Onun bir cinci olduğunu söylüyorlar, fakat bu doğru değil."</p>

  <p>Adriana ciddi bir ifadeyle bana baktı. "Horn seni kokladı mı?"</p>

  <p>"İnsanat mı? Evet," dedim. "Alice'in içinde karanlık olduğunu söyledi, benim içimde de bir parça karanlık varmış."</p>

  <p>"O halde belki de vardır," diye mırıldandı Adriana. "Hiçbirimiz mükemmel değiliz. Ama yarın test edildiğimizde ne olduğumuzun pek önemi olmayacak."</p>

  <p>"Ne yapacaklar?" diye sordu Alice. "Bizi yüzdürecekler mi? Ezme yöntemini kullanmayacaklar değil mi?"</p>

  <p>Herhangi birinin cadı olup olmadığını anlamanın en bilindik yolu o kişiyi yüzdürmekti. Ellerin ve ayakların bağlandıktan sonra göle atılıyordun. Bazen sağ başparmağın sol ayak başparmağına bağlanıyordu, sol başparmağınsa sağ ayak başparmağına. Testin komik bir yanı vardı. İnsan bu şekilde nasıl yüzebilirdi ki? Suya batıp büyük olasılıkla boğulman masum olduğunu gösteriyordu. Eğer bir şekilde suyun yüzeyinde kalmayı becerirsen suçlu bulunuyor ve yakılmak üzere sudan çıkarılıyordun.</p>

  <p>Ezme yöntemi ise çok daha kötüydü. Bir masaya bağlanıyordun ve zaman içinde üzerine ağır taşlar bırakılıyordu, hatta çoğu zaman bu taşların sayısının on üçü bulduğu bile oluyordu. Bir süre sonra nefes almakta güçlük çekiyordun. Çektiğin acıdan dolayı cadı olduğunu itiraf edersen yakılıyordun. Aksi takdirde yavaş yavaş ezilerek ölüyordun. Ve eğer bu şekilde bir saatten daha uzun süre hayatta kalmayı başarırsan seni Şeytan'ın kurtardığı varsayılarak yine yakılıyordun.</p>

  <p>"Hayır, ada halkı olarak kendi yöntemlerimiz vardır," diye yanıtladı Adriana. "Cadı olduğundan şüphelenilen kimse adanın güneyinde yüksek bir tepe olan Slieau Whallian zirvesine götürülerek bir fıçıya kapatılır; içinde sivri demir çiviler olan bir fıçı. Sonra tepeden aşağıya yuvarlanır. Eğer aşağıya ulaştığında hâlâ hayattaysa Karanlık tarafından korunduğu düşünülür ve..." Cümlesini tamamlayamadan sustu, bakışlarındaki dehşeti görebiliyordum.</p>

  <p>"Hayatta kalan çok olur mu?" diye sordum.</p>

  <p>"Muhafız bana dün tepeden yuvarlanan yedi keşiden sadece ikisinin hayatta kaldığını söyledi ve içlerinden biri ağır yaralanmış. Onlara ne yapmaları gerektiğini söylemeye çalıştım. Fazla yaralanmadan aşağıya ulaşmanın bir yolu var. Tabii bütün fıçılar aynı değildir o yüzden şansa da ihtiyacın olur, ama eğer çivilerin arasında boşluk bulabilirsen kol ve bacaklarını kullanarak fıçının iç kısmına doğru kendini ittirebilirsin. Fıçı döndükçe merkezkaç kuvveti seni çivilere doğru bastıracağından dikkatli olman gerekir. Fıçı yol boyunca büyük bir tümseğe çarpmadığı sürece de çivilerin üzerine düşmezsin."</p>

  <p>"Bunun işe yaradığını nereden biliyorsun?"</p>

  <p>"Bira fabrikasında sipariş üzerine bu fıçılardan yapan birini tanıyorum. Yeni bir fıçıcı çırak olarak işe başladığında gelenek gereği onu çivili fıçılardan birine koyup atölyenin bir ucundan diğerine yavaşça yuvarlarlar; diğer ustalar da çekiçlerini tezgâhlara vurup tezahürat yapar. Ama önce fıçıya nasıl girmesi gerektiği gösterilir. En kötü durumda sadece birkaç çizik olur, hepsi bu. Fakat Slieau Whallian'dan sağ kurtulan biriyle şimdiye kadar konuşma şansım olmadı. Yaşayan olsa bile anında oradan uzaklaştırılıyorlar."</p>

  <p>"Yavaşça yuvarlanmakla hoplaya zıplaya yuvarlanmak arasında büyük fark var," dedi Alice. "Eğer dün onlara ne yapmaları gerektiğini söylediysen neden daha çok kişi hayatta kalmadı?"</p>

  <p>"Bazıları benim söylediklerimi uygulayamayacak kadar büyük bir korkuya kapılmış olmalı," diye açıkladı Adriana. "Belki de fıçıda ölmek <span class="t19">istediler</span>..."</p>

  <p>"Neden öyle bir şey istesinler?" diye sordum.</p>

  <p>"Hayatta kalırsan başına gelecekler yüzünden. Fıçı içinde yuvarlanmaktan çok daha korkunç. Kurtulursan seni buggane'e yem yapıyorlar..."</p>

  <p>&nbsp;</p>
</body>
</html>
