<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kitap.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_17">XVII</h1>

  <p class="normal">&nbsp;</p>

  <p class="normal">Litvinov otele dönmedi: Tepelere doğru yürüdü, ormanda sık ağaçlık bir yere gelince yüzükoyun yere attı kendini, bir saat kadar öyle yattı orada. Acı çekmiyordu, ağlamıyordu da. Bedeni sıkıntılı bir ağırlıkla kasılmıştı sanki. Daha önce hiç böyle olmamıştı: İçini dayanılmaz bir acıyla sızlatan, kemiren bir boşluk; (içinde, çevresinde, her yanda hissettiği) bir boşluk duygusuydu bu. O anda ne İrina’yı düşünüyordu, ne de Tatyana’yı. Hissettiği tek şey vardı: Bir balta, hayatını bir halat gibi iki parçaya ayırmıştı. Bedenini ne olduğunu anlayamadığı soğuk bir şey sarmıştı. Bazen bir kasırgaya kapılmış gibi hissediyordu kendini. Kasırganın çılgın bir hızla döndüğünü, karanlık kanatlarıyla sağdan soldan ona çarptığını hissediyordu... Ama kararı değişmemişti. Baden’de kalmak... bu söz konusu bile olamazdı. Kafasında yola çıkmıştı bile: Rayların üzerinde gürültüyle ilerleyen, siyah dumanı havaya yükselen bir trende uzaklara, bilinmez, çorak topraklara doğru yol alıyordu.</p>

  <p class="normal">Neden sonra yattığı yerden doğruldu, başını bir ağaca dayayıp kıpırdamadan öylece kaldı. Yalnızca yüksekçe bir eğreltiotunun üst yaprağını tutmuş, farkında olmadan elinde çevirip duruyordu.</p>

  <p class="normal">Yaklaşan ayak sesleri dalgınlığından uyandırdı onu. Omuzlarında büyük çuvallarla iki kömürcü dik patikadan aşağı doğru iniyordu. Kendi kendine, “Vakit tamam!” diye mırıldandı Litvinov. Kömürcülerin arkasından kente doğru yürüdü. Tren istasyonuna saptı, Tatyana’nın teyzesi Kapitolina Markovna’ya bir telgraf çekti. Hemen yola çıkacağını, onlarla Heidelberg’de, Schrader Oteli’nde buluşmak istediğini bildirdi. Kararını vermişti. “Bitireceksem, bir anda kesip atmalıyım,” diye geçirdi içinden. “Ertelemenin ne gereği var?” Sonra oyun salonuna gitti, kumar oynayan iki üç oyuncunun yüzlerini inceledi anlamsız, meraklı bakışlarla. Uzaktan Bindasov’un iğrenç ensesini, Pişçalkin’in kusursuz yüzünü gördü. Kolonların altında bir süre dikildikten sonra, hiç acele etmeden İrina’nın kaldığı otele doğru yürüdü. Onu İrina’ya gitmeye zorlayan, iradesi dışında ansızın gelen bir istek değildi. Baden’den gitmeye karar verdikten sonra, İrina’ya verdiği sözü yerine getirmeye, onunla son bir kez daha görüşmeye de karar vermişti. Kapıcı fark etmedi otele girdiğini, merdivenlerde de kimseyle karşılaşmadı, odanın kapısını tıklatmadan öylece açıp içeri girdi. İrina üç saat önce oturduğu aynı koltukta, üzerinde aynı giysiyle ve aşağı yukarı aynı durumda oturmaktaydı... Bu süre içinde yerinden hiç kalkmadığı, hatta kıpırdamadığı belliydi. İrina yavaşça kaldırdı başını, karşısında Litvinov’u görünce ürperdi, koltuğun kenarına tutundu.</p>

  <p class="normal">— Korkuttunuz beni, –diye fısıldadı.</p>

  <p class="normal">Litvinov sessiz bir şaşkınlık içinde bakıyordu ona. İrina’nın yüzündeki, baygın bakışındaki ifade çarpmıştı onu. Kendini zorlayarak gülümsedi İrina, dağınık saçlarını düzeltti.</p>

  <p class="normal">— Neyse... –dedi.– Önemli değil... Doğrusu, sanırım... bir ara dalmışım.</p>

  <p class="normal">— Bağışlayın İrina Pavlovna, –diye başladı Litvinov.– Haber vermeden girdim... Ricanızı yerine getirmek için uğramıştım. Bugün ayrılıyorum çünkü Baden’den...</p>

  <p class="normal">— Bugün mü? Ama yanılmıyorsam, önce mektup yazacağınızı söylemiştiniz...</p>

  <p class="normal">— Telgraf çektim.</p>

  <p class="normal">— Ya! Acele etmeye karar verdiniz demek... Peki ne zaman yola çıkıyorsunuz? Saat kaçta yani?</p>

  <p class="normal">— Akşam saat yedide.</p>

  <p class="normal">— Ya!.. Demek saat yedide! Ve vedalaşmaya geldiniz, öyle mi?</p>

  <p class="normal">— Evet İrina Pavlovna, vedalaşmaya geldim.</p>

  <p class="normal">İrina bir süre bir şey demedi.</p>

  <p class="normal">— Size minnettarlığımı bildirmek zorundayım Grigori Mihayloviç. Sanırım, buraya gelmek hiç de kolay olmamıştır sizin için.</p>

  <p class="normal">— Evet İrina Pavlovna, çok zor oldu.</p>

  <p class="normal">— Yaşamak her zaman zordur Grigori Mihayloviç. Sizce de öyle değil mi?</p>

  <p class="normal">— Bazı durumlarda İrina Pavlovna.</p>

  <p class="normal">İrina düşünüyormuş gibi gene bir süre sustu.</p>

  <p class="normal">— Gelmekle bana dostluğunuzu kanıtlamış oldunuz, –dedi neden sonra.– Teşekkür ederim. Her şeyi bir an önce sonuçlandırma düşüncenizi de çok doğru buluyorum... Çünkü geciktirmenin gereği yok... çünkü... hoppalıkla itham ettiğiniz, komik dediğiniz (yanılmıyorsam böyle söylemiştiniz) bir kadınım ben, değil mi?</p>

  <p class="normal">İrina birden ayağa kalktı, başka bir koltuğa geçip oturdu, önündeki masanın kenarına tutundu, yüzünü masaya dayadı, sıkıştırdığı parmaklarının arasından fısıldadı:</p>

  <p class="normal">— Çünkü seviyorum sizi...</p>

  <p class="normal">Litvinov biri onu göğsünden itmiş gibi sendeledi.</p>

  <p class="normal">İrina yüzünü Litvinov’dan gizlemek ister gibi başını öte yana çevirip masanın üzerine kapandı.</p>

  <p class="normal">— Evet, seviyorum sizi... Seviyorum... biliyorsunuz bunu.</p>

  <p class="normal">Neden sonra bir şey söyledi Litvinov:</p>

  <p class="normal">— Ben mi? Ben mi biliyorum?</p>

  <p class="normal">İrina devam etti:</p>

  <p class="normal">— Hiç değilse şimdi anlıyorsunuz, gerçekten gerekiyor gitmeniz... hem de hiç vakit kaybetmeden... Siz de, ben de bunu erteleyemeyiz. Çok tehlikeli, çok korkunç olur... –Oturduğu koltuktan hızla kalkıp ekledi:– Elveda!</p>

  <p class="normal">Bitişik odanın kapısına doğru birkaç adım attı, Litvinov’un elini yakalayıp sıkmak ister gibi elini geriye doğru uzatıp havada salladı. Ama Litvinov uzakta, olduğu yerde çakılı kalmış gibi kıpırdamadan duruyordu... İrina bir kez daha “Elveda, unutmayın beni,” diye mırıldandı ve dönüp ona bakmadan çıktı.</p>

  <p class="normal">Odada yalnız kaldı Litvinov. Hâlâ kendine gelebilmiş değildi. Neden sonra toparladı kendini, İrina’nın girdiği odanın kapısına gitti, İrina’ya seslendi. Bir kez daha seslendi, bir kez daha... Tam kapının kolunu tutmuştu ki... Otelin kapısında Ratmirov’un gür sesi yankılandı.</p>

  <p class="normal">Litvinov şapkasını gözlerinin üzerine indirdi, koridora çıktı, merdivenlerden inmeye başladı. Şık general, kapıcı kulübesinin önünde duruyor, bozuk Almancasıyla kapıcıya yarın kendisi için bir günlüğüne bir kupa arabası kiralamasını söylüyordu. Litvinov’u görünce şapkasını gene gereğinden fazla kaldırıp “Saygılar,” dedi. Besbelli, eğleniyordu Litvinov’la, ama beriki bunu umursayacak halde değildi. Ratmirov’un selamına belli belirsiz karşılık verdi ve oteline gitti; önceden hazırlayıp kilitlediği valizinin önünde durdu. Başı dönüyor, kalbi tel gibi titriyordu. Ne yapacaktı şimdi? Böyle bir şeyi önceden görebilir miydi?</p>

  <p class="normal">Evet. Ne denli inanılmaz olursa olsun tahmin etmişti... Bu onu yıldırım gibi çarpmış, şaşkına çevirmiş bile olsa, böyle bir şeyi düşünmeye cesaret edemese bile gene de bekliyordu. Öte yandan kesin bildiği hiçbir şey yoktu elbette. Kafasının içi allak bullaktı. Ne düşüneceğini bilemiyordu. Moskova’yı hatırlıyordu; o zaman ansızın kopan bir fırtınayla “ilişkinin” nasıl sona erdiğini düşünüyordu. Tıkanır gibi oluyordu: Bir heyecan, ama içinde sevinç olmayan, umutsuz bir heyecan sıkıştırıyordu göğsünü. İrina’nın söylediklerinin gerçekte onun ağzından çıktığına inanamıyordu... Ama ne yaparsınız ki, İrina’nın bu söyledikleri bile döndüremezdi onu verdiği karardan. Kararı bir geminin dibe inmiş demiri gibi sapasağlamdı. Litvinov’un düşünceleri birbirine karışmıştı... Oysa kararlılığı şimdilik yerli yerindeydi, ne yapacağını biliyordu. Otel görevlisine telefon etti, hesabı getirmesini söyledi, akşam tren istasyonuna gidecek araçta yerini ayırttırdı: İrina’ya giden yolları kasıtlı olarak kapatıyordu. Uykusuz geçirdiği bir önceki gece gibi şöyle düşünüyordu: “Sonrasında ölüm bile olsa!” Bu cümleyi özellikle sevmişti. Odanın içinde bazen elinde olmadan gözlerini neredeyse kapayarak, ağır adımlarla bir aşağı bir yukarı dolaşırken kendi kendine tekrar ediyordu: “Sonrasında ölüm bile olsa!” O sözcükler, İrina’nın dedikleri aklına gelip içini yakınca soluğunu tutuyordu. Şöyle düşünüyordu: “Anlaşılan iki kez sevemiyor insan. Başka bir yaşamın içine girmesine izin veriyorsan, bir daha koparamazsın kendini bu zehirden, aradaki bağları parçalayıp atamazsın! Öyle; ama neyi kanıtlar bu? Mutluluk... Mutlu olmak mümkün müdür? Seviyorsun onu, tut ki... o da...o da seni seviyor...”</p>

  <p class="normal">Burada tekrar kendini toplaması gerekti. Karanlık bir gecede önünde uzakta zayıf bir ışık gören, yolunu kaybetmekten korktuğu için gözünü o ışıktan bir an ayırmamaya çalışan bir yolcu gibi, Litvinov da bütün dikkatini bir noktada, bir hedefte toplamaya çalışıyordu. Yolcu için o ışık neyse, Litvinov için de nişanlısına, hatta nişanlısının kendisine değil (nişanlısını düşünmemeye çalışıyordu) Heidelberg’deki otelin odasına kavuşmak aynı şeydi. Ama sonra ne olacaktı? Bilmiyordu Litvinov. Bilmek de istemiyordu... Kesin olan bir şey vardı: Geri dönmeyecekti. Belki onuncu kez, “Sonrasında ölüm bile olsa!” diye tekrarladı kendi kendine ve saatine baktı.</p>

  <p class="normal">Altıyı çeyrek geçiyordu! Daha ne çok beklemesi gerekiyordu! Tekrar bir aşağı bir yukarı dolaşmaya başladı odanın içinde. Güneş batmak üzereydi, ağaçların üzerinde gökyüzü kızarıyordu. Loş bir karanlığın çöktüğü odasının dar pencerelerinden içeri kızıl bir ışık doluyordu. Litvinov’a birden, arkasında, odasının kapısı sessizce, çabucak açıldı, sonra gene öyle çabucak kapandı gibi geldi... Dönüp baktı; kapıda siyah pelerine sarınmış bir kadın vardı... Ellerini çırparak:</p>

  <p class="normal">— İrina!.. –diye haykırdı Litvinov.</p>

  <p class="normal">İrina başını kaldırdı, koşup Litvinov’un kolları arasına bıraktı kendini, başını göğsüne dayadı.</p>

  <p class="ortayazi">***</p>

  <p class="normal">İki saat sonra Litvinov odasında kanepede oturuyordu. Valizi köşede açık, boşaltılmış duruyordu; masanın üzerinde ise dağınık öteberinin arasında, Tatyana’nın yeni gelmiş mektubu...</p>

  <p class="normal">Tatyana Dresden’den hemen ayrılacaklarını, çünkü teyzesinin bütünüyle iyileştiğini, herhangi bir engel çıkmazsa ertesi gün saat on ikide teyzesiyle birlikte Baden’de olacaklarını, Litvinov’un onları tren istasyonunda karşılayacağını umduklarını yazıyordu. Litvinov kaldığı otelde onlar için bir daire tutmuştu. O akşam Litvinov İrina’ya bir pusula yazıp gönderdi. Ertesi sabah da ondan cevap aldı. Şöyle yazıyordu İrina: “Ha bir gün sonra, ha bir gün önce... kaçınılmazdı bu. Dün söylediğimi tekrar söylüyorum sana: Hayatım senin elinde, ne istersen yap beni... Senin hayatını kısıtlamak istemiyorum, ama şunu bilesin ki, gerekirse senin arkandan dünyanın bir ucuna gelirim. Bu durumda yarın görüşebilecek miyiz? Senin İrina’n.”</p>

  <p class="normal">Son iki sözcük iri harflerle, aralıklı, kararlı bir el yazısıyla yazılmıştı.</p>
</body>
</html>
