<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kitap.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_26">XXVI</h1>

  <p class="normal">&nbsp;</p>

  <p class="normal">Bir gün çok sevdiği biricik oğlunu yeni kaybetmiş yaşlı bir köylü kadının kulübesine düşmüştü yolumuz. Yaşlı kadını son derece sakin, neredeyse neşeli görünce çok şaşırmıştık. Bu şaşkınlığımızı fark etmiş olacak, kadının kocası “O kadar şaşırmayın,” demişti, “Şu anda uyuşmuş halde...”</p>

  <p class="normal">Litvinov da o kadın gibi “uyuşmuş” haldeydi. Tren kalktıktan sonra da birkaç saat öyle sakindi. Bütünüyle yıkılmıştı, iflah olmaz şekilde mutsuzdu, ama son haftanın onca sıkıntısından, telaşından, başına ansızın inen bütün o darbelerden sonra dinleniyor, dinleniyordu. Yapısı bu tür fırtınalara uygun olmadığı için çok sarsılmıştı. O anda beklediği bir şey yoktu, olanları hatırlamamaya, daha çok da aklına getirmemeye çalışıyordu. Rusya’ya gidiyordu... Bir yerlere kaybolması gerekiyordu! Ama herhangi bir planı yoktu. Kendini tanıyamıyordu; gerçek “ben”ini yitirmiş gibiydi, ne yaptığını bilemiyordu. Aslında genelde bu “ben”le pek de ilgilenmiyordu o anda. Arada kendi cesedini taşıyormuş gibi geliyordu ona. Ancak ruhu onulmaz bir acıyla titrediğinde bedeninin yaşadığını hissediyordu. Zaman zaman bir erkeğin –bir erkeğin!– nasıl olup da bir kadının veya aşkın kendisini böylesine etkilemesine izin verdiğini anlayamıyordu. Paltosunu düzeltip, “İğrenç bir zayıflık bu!” diye kendi kendine mırıldanarak köşeye geçti, daha rahat oturdu: Evet, artık her şey bitmiş, geride kalmıştı... O anda acı acı gülümsüyor, kendine şaşıyordu. Pencereden dışarı bakmaya başlamıştı. Kapalı, nemli bir gündü. Yağmur yağmıyordu ama sis hâlâ dağılmamıştı, alçak bulutlar gökyüzünü bütünüyle kaplamıştı. Rüzgâr trene karşıdan esiyordu. Beyaz buhar kümeleri Litvinov’un oturduğu pencerenin önünden kâh bembeyaz, kâh siyah dumanla karışık olarak geçiyordu. Litvinov bu beyaz buhar ve duman kümelerini izliyordu. Kümeler hızla yükselip alçalarak, dönerek, otlara, çalılara takılarak, oralarda kaybolarak gerilere doğru durmadan, ardı ardına koşuyorlardı. Ara vermeden değişiyor, sonra gene aynı görünümü alıyorlardı... Tekdüze, çabuk, can sıkıcı bir oyundu bu! Arada tren dönüyor, rüzgâr yön değiştiriyordu. O zaman duman kümeleri birden kayboluyor, karşı pencerede beliriyordu. Sonra uzun duman kuyruğu gene Litvinov’un oturduğu pencerenin önünde uzuyor, Ren Nehri’nin geniş ovasının görünümünü Litvinov’a kapatıyordu.</p>

  <p class="normal">Dışarı bakarken derin düşüncelere dalmıştı Litvinov, birden tuhaf bir şey geldi aklına... Vagonda yalnızdı: Rahatsız eden kimse yoktu onu. “Duman, duman,” diye mırıldandı birkaç kez. Ansızın her şey dumanmış gibi geldi ona; her şey, kendi hayatı, Rus hayatı, genelde insan hayatı; özellikle de Rus hayatı... “Her şey duman ve buhar,” diye geçirdi içinden. Her şey sürekli değişiyordu, sürekli yeni biçimlere bürünüyor, olaylar büyük bir hızla birbirinin ardı sıra koşuyor ve her şey iz bırakmadan, ama bir sonuca da varmadan yok oluyordu. Rüzgâr yön değiştiriyordu, bu kez her şey aksi yöne koşmaya başlıyordu; orada başlıyordu bitmek bilmeyen, telaşlı, gereksiz oyun. Son yıllarda gözlerinin önünde büyük bir gürültüyle, çatırtıyla yok olan birçok şeyi hatırlıyordu Litvinov... “Duman, duman,” diye fısıldadı kendi kendine. Gubarev’in evinde, başka yerlerde, alt tabakadan, yüksek tabakadan insanların, önde gelen veya önemsiz kişilerin, yaşlıların, gençlerin evlerinde geçen ateşli tartışmaları, konuşmaları, haykırışları hatırlıyordu... “Duman, hepsi duman,” diye tekrarladı. Daha sonra ünlü pikniği hatırladı... Devlet adamlarının fikirlerini, konuşmalarını hatırladı... Potugin’in öğüdünü bile hatırladı... Duman, hepsi dumandı, başka bir şey değil. Peki ya kendi amaçları, duyguları, girişimleri, hayalleri? “Boş ver,” der gibi elini salladı yalnızca.</p>

  <p class="normal">Bu arada tren hızla ilerliyordu... Rastadt, Karlsruhe, Bruchsal çoktan gerilerde kalmıştı. Yolun sağ yanındaki dağlar önce geri çekilmiş, sonra uzaklaşmış, tekrar yaklaşmıştı. Ama şimdi o kadar yüksek değillerdi, dağlardaki ormanlar da daha seyrekti...</p>

  <p class="normal">Tren keskin bir dönüş yaptı... Heidelberg’e gelmişti. Vagonlar gara girdi. Hamalların, her çeşidinden gazete dergi satanların (aralarında Rus gazetesi, dergisi satanlar bile vardı) sesleri, bağırışlar duyulmaya başladı. Yolcular kalkıp perona indiler. Ama Litvinov oturduğu köşeden kalkmadı, başı önünde oturmayı sürdürdü. Ansızın biri adıyla seslendi ona. Başını kaldırıp baktı: Pencereden Bindasov’un kafası uzandı; arkasından (ya da öyle gelmişti ona) sanki Baden’den tanıdığı herkes: İşte Suhançikova, işte Voroşilov, işte Bindasov bile... Hepsi ona doğru geliyor gibiydi. Bağırıyordu Bindasov:</p>

  <p class="normal">— Pişçalkin nerede? Biz onu bekliyorduk; neyse fark etmez. Hadi in yaramaz, hep birlikte Gubarev’e gidiyoruz.</p>

  <p class="normal">Bambayev öne çıkıp ekledi:</p>

  <p class="normal">— Evet dostum, Gubarev bizi bekliyor. Hadi in trenden!</p>

  <p class="normal">Kalbinin üzerindeki o kütük gibi ağır yük olmasaydı belki kızardı Litvinov. Şöyle bir baktı Bindasov’un yüzüne, bir şey söylemeden başını öte yana çevirdi.</p>

  <p class="normal">— Gubarev burada diyorlar sana! –diye bağırdı Suhançikova.</p>

  <p class="normal">Gözleri yuvalarından fırlayacak gibiydi.</p>

  <p class="normal">Litvinov’un yerinden kımıldadığı yoktu.</p>

  <p class="normal">Sonunda şöyle dedi Bambayev:</p>

  <p class="normal">— Bak ne diyeceğim Litvinov, Gubarev yalnız değil burada; en zekisinden genç, seçkin Rus düşünürlerinden büyük bir kalabalık da var. Hepsi de doğal bilimler üzerine çalışıyor; her birinin son derece soylu, değerli fikirleri var! Hiç değilse onların hatırına kal. Hem burada, burada biri var ki... Eh! Soyadını unuttum! Gerçek bir deha adam!</p>

  <p class="normal">Suhançikova karıştı söze:</p>

  <p class="normal">— Bırakın onu, bırakın Rostislav Ardalionoviç... Bırakın! Nasıl bir adam olduğunu görmüyor musunuz? Onlar sülalece böyledir zaten! Bir teyzesi var... Önce aklı başında bir kadın sanmıştım. Üç gün önce ben buraya geliyordum. Trende beraberdik. Baden’e yeni gelmişti ama kalmadan dönmüş! Sorular sormaya başladım kendisine... İnanır mısınız, kendini pek beğenmiş kadının ağzından tek sözcük alamadım. İğrenç aristokrat!</p>

  <p class="normal">Zavallı Kapitolina Markovna aristokrat ha! Kendisi için böyle bir ifade kullanılacağı aklına gelir miydi?!</p>

  <p class="normal">Ama Litvinov hâlâ ağzını açıp bir şey söylemiyordu. Şapkasını gözlerinin üzerine indirmiş, başını öte yana çevirmiş susuyordu. Sonunda kalktı tren.</p>

  <p class="normal">Bambayev bağırdı:</p>

  <p class="normal">— Hiç değilse ayrılırken bir şey söyle be taş kalpli! Yakışıyor mu bu yaptığın?</p>

  <p class="normal">Arkasından Bindasov bağırdı:</p>

  <p class="normal">— Pis herif! Geri zekâlı! –Tren giderek hızlandığı için Litvinov diğer sövgülerini duyamadı:– Pinti, sümsük, akılsız!!</p>

  <p class="normal">Bindasov, Litvinov için kullandığı bu son sıfatları o anda mı aklına gelip de söylemişti, yoksa onları başkalarından mı duymuştu bilinmez, ama orada bulunan doğal bilimler üzerine çalışan son derece soylu iki genç bu benzetmelerden pek hoşlanmış olacaklar ki, birkaç gün sonra o sıralar Heidelberg’de yayınlanan yerel bir gazetede şöyle başlık altında bir yazı yayınlamışlardı: “A tout venant je crache!”<sup class="calibre3"><a href="../Text/kitap_split_181.html#footnote-426-151" id="footnote-426-151-backlink">151</a></sup> veya “Çıkmadık candan ümit kesilmez.”<sup class="calibre3"><a href="../Text/kitap_split_182.html#footnote-426-152" id="footnote-426-152-backlink">152</a></sup></p>

  <p class="normal">Bu arada Litvinov kendi kendine aynı sözcüğü tekrarlamaktaydı: “Duman, duman, duman!” Şöyle düşünüyordu: “Şu anda yüzden fazla Rus genci var Heidelberg’de. Hepsi kimya, fizik, fizyoloji okuyor. Başka bir şeyin adını duymak istemiyorlar... Ama aradan üç beş yıl geçtikten sonra, o ünlü profesörlerin derslerine on beş öğrenci katılmayacak... Rüzgâr yön değiştirecek, duman öte yana gitmeye başlayacak... duman... duman... duman!..”<sup class="calibre3"><a href="../Text/kitap_split_183.html#footnote-426-153" id="footnote-426-153-backlink">153</a></sup></p>

  <p class="normal">Tren gece Kassel’den geçti. Karanlıkla birlikte hüzün de dayanılmaz bir ağırlıkla Litvinov’un üzerine çökmüştü. Vagonun köşesine çekilip ağlamaya başladı. Yüreğini hafifletmeden, ama içini acıtarak uzun süre aktı gözyaşları. Oysa o sırada Kassel’in hastanelerinden birinde Tatyana ateşler içinde yatmaktaydı. Kapitolina Markovna da başucunda oturuyordu.</p>

  <p class="normal">— Tatyana’cığım, –diyordu Kapitolina Markovna,– Tanrı aşkına izin ver, Grigori Mihayloviç’e bir telgraf çekeyim. Hadi izin ver Tatyana’cığım.</p>

  <p class="normal">— Hayır, teyze, olmaz, –diye karşılık veriyordu Tatyana.– Korkma... Biraz su ver bana. Çabuk iyileşeceğim.</p>

  <p class="normal">Gerçekten de bir hafta sonra iyileşti Tatyana ve birlikte yollarına devam ettiler.</p>
</body>
</html>
