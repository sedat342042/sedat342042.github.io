<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kitap.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4">IV</h1>

  <p class="normal">&nbsp;</p>

  <p class="normal">Bambayev, Litvinov’u çok iyi döşenmiş, aydınlık bir salonun orta yerinde ayakta duran, büyük çiftlik sahibine benzeyen, yakası açık, dar ve kısa ceketli, sabah pantolonlu, terlikli, kısa boylu birinin yanına getirdiğinde yüksek sesle şöyle dedi:</p>

  <p class="normal">— Gerçek bir Rus, güvenilir bir genç olan Grigori Litvinov’u sizinle tanıştırmak isterim... –Sonra Litvinov’a döndü.– Ve işte o... Ta kendisi... anladın mı? Yani Gubarev.</p>

  <p class="normal">Litvinov merakla “ta kendisi”ne baktı. İlk bakışta alışılmadık bir şey görememişti. Şişmanca, geniş alınlı, iri gözlü, dolgun dudaklı, sakallı, kalın enseli, bakışı öne eğik efendi görünüşlü bir adam vardı karşısında. Sırıtarak mırıldandı adam,“Hım... evet... çok güzel... sevindim...” Sonra elini yüzüne götürdü, sırtını birden Litvinov’a döndü; kendine saklanacak yer arıyormuş gibi halının üzerinde yavaşça ve tuhaf bir biçimde yalpalayarak birkaç kez gidip geldi. Gubarev’in odada sürekli gidip gelmek, bu arada da uzun, sert tırnaklarıyla sakallarını çekiştirmek gibi bir alışkanlığı vardı. Salonda Gubarev’in dışında limon sarısı yüzü canlı, üstdudağında siyah tüyler olan, gözleri yuvalarından uğrayacakmış gibi fıldır fıldır, eski ipek bir giysi giymiş, elli yaşlarında bir kadınla köşede, önüne eğilmiş oturan şişman bir adam vardı.</p>

  <p class="normal">Gubarev kadına dönüp,</p>

  <p class="normal">— Evet saygıdeğer Matryona Semyonovna, –dedi, kadını Litvinov’la tanıştırmayı gerekli görmediği belliydi.– Ne anlatıyordunuz?</p>

  <p class="normal">Kadın (adı Matryona Semyonovna Suhançikova’ydı kadının; duldu, çocuğu yoktu, zengin değildi ve iki yıldır da ülke ülke dolaşmaktaydı) hemen pek istekle, heyecanla anlatmaya başladı:</p>

  <p class="normal">— Sonra dosdoğru prense gidip şöyle dedi: “Prens hazretleri öylesine önemli bir makamda, öylesine önemli bir görevdesiniz ki benim durumumu kolaylıkla hafifletebilirsiniz.” “Görüşlerimin,” dedi, “önemini bilmiyor olamazsınız efendim!” “Hem efendim,” dedi, “bu devirde görüşleri için bir insanı yargılamak olur mu?” Peki prens olacak o aydın, büyük devlet adamı ne yapsa beğenirsiniz?</p>

  <p class="normal">— Ne yapmış? –diye mırıldandı Gubarev dalgın dalgın sigarasını sararken.</p>

  <p class="normal">Kadın ayağa kalktı, kemikli sağ elini öne uzattı, işaret parmağıyla bir şeyi gösterir gibi yaptı.</p>

  <p class="normal">— Uşağını çağırıp ona şöyle demiş: “Hemen çıkar al şu adamın redingotunu. Sana hediye ediyorum o redingotu!”</p>

  <p class="normal">Bambayev ellerini çırparak sordu:</p>

  <p class="normal">— Uşak da çıkarmış, öyle mi?</p>

  <p class="normal">— Çıkarmış ve almış. Hem de bunu yapan ünlü, zengin, büyük devlet adamı, kendisine özel yetkiler verilmiş hükümet sözcüsü Prens Barnaulov! Bundan sonra her şey beklenmez mi ondan?</p>

  <p class="normal">Bayan Suhançikova’nın sıska bedeni öfkeden titriyor, yüzünde kaslar çekiliyor, dümdüz korsenin altında kupkuru göğsü kalkıp iniyordu. Hele gözleri için bir şey söylemeye gerek yoktu: Fıldır fıldır dönüyorlardı.</p>

  <p class="normal">— Olacak şey mi bu? –diye haykırdı Bambayev.– Olamaz! Asacaksın böylelerini!</p>

  <p class="normal">— Hım... Evet... –dedi Gubarev ama sesini hiç yükseltmemişti.– Baştan aşağı iğrenç bir durum. Ama asmak olmaz... başka bir önlem gerekir bu durumda.</p>

  <p class="normal">— Peki gerçek mi bu? –dedi Litvinov.</p>

  <p class="normal">Suhançikova bu sözü hemen yakaladı:</p>

  <p class="normal">— Gerçek mi? Hiç kuşkunuz olmasın, dü-ü-ü-ü-şünmeyin bile... –bu sözü öylesine üzerine basarak, zorlanarak söylemişti ki, o anda bedeni bile yamulmuştu.– Çok güvenilir biri anlattı bunu bana. Hem siz onu tanıyorsunuz da Stepan Nikolayeviç: Yelistratov Kapiton. Olaya tanık olan insanlardan duymuş bunu, bu çirkin sahneye tanık olan insanlardan.</p>

  <p class="normal">— Hangi Yelistratov? –diye sordu Gubarev.– Kazan’da olan Yelistratov mu?</p>

  <p class="normal">— Ta kendisi. Onunla ilgili dedikodular yayıldığını bilmiyor değilim Stepan Nikolayeviç. Sözde orada birtakım müteahhitlerden mi, şarap tüccarlarından mı ne rüşvet almış. Peki ama bunu söyleyen kim? Pelikanov! Herkes onun bir ispiyoncu olduğunu biliyorken dediğine inanabilir misiniz?</p>

  <p class="normal">Bambayev araya girdi:</p>

  <p class="normal">— Hayır, müsaadenizle Matryona Semyonovna, Pelikanov benim dostumdur. İspiyoncu olduğunu da nereden çıkardınız?</p>

  <p class="normal">— Evet, evet, bir ispiyoncudur!</p>

  <p class="normal">— Ama bir dakika dinleyin lütfen...</p>

  <p class="normal">Suhançikova bağırmaya başladı:</p>

  <p class="normal">— İspiyoncudur, ispiyoncu!</p>

  <p class="normal">Bu kez Bambayev de yükseltti sesini:</p>

  <p class="normal">— Hayır efendim, hayır; bakın ne diyeceğim...</p>

  <p class="normal">Suhançikova ısrarını sürdürüyordu:</p>

  <p class="normal">— İspiyoncudur, ispiyoncudur!</p>

  <p class="normal">— Hayır, hayır! –Bambayev de avazı çıktığınca bağırmaya başlamıştı.– Bakın, Tenteleyev için aynı şeyi söyleyemem!</p>

  <p class="normal">Suhançikova birden susuverdi.</p>

  <p class="normal">Bambayev olağan sesiyle sürdürdü konuşmasını:</p>

  <p class="normal">— O beyefendiyi çok iyi tanırım ben. Üçüncü Şube’ye çağırdıklarında Kontes Blazenkrampf’ın ayaklarına kapanıp “Kurtarın beni, yardım edin!” diye ciyaklamıştı. Ama Pelikanov hiçbir zaman bu kadar küçülmedi.</p>

  <p class="normal">— Hım... Tenteleyev... –diye mırıldandı Gubarev.– Bunu... bunu unutmamak gerekir.</p>

  <p class="normal">Suhançikova küçümser bir tavırla omuz silkti.</p>

  <p class="normal">— İkisi de aynı, –dedi.– Yalnız ben Tenteleyev’le ilgili çok daha ilginç bir şey biliyorum. Herkesin bildiği gibi kendisini köylülere özgürlük verilmesinden yana biri olarak tanıtmasına karşın onlara son derece zalimce davranmıştır hep. Bir gün Paris’te tanıdıklarının evinde otururken ansızın Bayan Beecher Stowe girmiş salona; bilirsiniz “Tom Amcanın Kulübesi”nin yazarı. Tenteleyev çok kibirli biridir. Ev sahibine kendisini Bayan Beecher Stowe’a takdim etmesi için ısrar etmeye başlamış. Ancak beriki onun soyadını duyar duymaz şöyle demiş: “Nasıl? Tom amcanın yazarıyla tanışmak mı istiyormuş?” Bir tokat atmış Tenteleyev’in yüzüne! “Defol! Hemen şimdi!” Sonra ne olmuş dersiniz? Tenteleyev şapkasını aldığı gibi çıkmış salondan.</p>

  <p class="normal">— Bu fazla abartılmış gibi geldi bana, –dedi Bambayev.– “Defol!” demesine demiştir, ama tokat atmamıştır.</p>

  <p class="normal">Suhançikova heyecanla ısrar etti:</p>

  <p class="normal">— Atmış, atmış! Boş konuşmam ben. Siz de böyle insanlarla dostsunuz işte!</p>

  <p class="normal">— Müsaadenizle Matryona Semyonovna, Tenteleyev’in dostum olduğunu hiçbir zaman söylemedim; ben Pelikanov’dan söz ediyordum.</p>

  <p class="normal">— Neyse canım, Tenteleyev değilse başkasıdır dostunuz. Mesela Mihnev.</p>

  <p class="normal">— Ne yapmış Mihnev? –diye sordu Bambayev hafifçe ürkerek.</p>

  <p class="normal">— Ne mi yapmış? Bilmiyor musunuz sanki? Voznesenski Caddesi’nde kalabalığın ortasında, liberallerin hepsini zindana atmalı diye haykırmış. Ayrıca, eski bir okul arkadaşı bir gün ona uğramış ve herhalde yoksul düştüğünden, “Akşam yemeğini sende yiyebilir miyim?” demiş. O da arkadaşına şöyle cevap vermiş: “Yok, olmaz; bugün akşam yemeğine iki kont konuğum olacak... Çek arabanı bakalım!”</p>

  <p class="normal">— İnsaf, düpedüz iftira bu! –diye haykırdı Bambayev.</p>

  <p class="normal">— İftira mı?.. İftira ha? İlkin, o gün akşam yemeğinde Prens Vahruşkin de dostunuz Mihnev’in konuğuymuş...</p>

  <p class="normal">Gubarev sert bir tavırla Suhançikova’nın sözünü kesti:</p>

  <p class="normal">— Prens Vahruşkin kuzenim olur, ama onu evime bile sokmam... Ayrıca ondan söz etmenin gereği de yok şu anda.</p>

  <p class="normal">Suhançikova başını Gubarev’den yana uysalca eğdikten sonra konuşmasına devam etti:</p>

  <p class="normal">— İkincisi, bunu bana bizzat Praskovya Yakovlevna söyledi.</p>

  <p class="normal">— Hah kaynağınız da pek güzelmiş! O kadın, bir de Sarkizov yalancının önde gideni...</p>

  <p class="normal">— Peki efendim. Sarkizov tam bir yalancıdır evet; ölen babasının tabutunun üzerinden işlemeli örtüsünü bile çekip almış bir insandır, bu konuda hiçbir zaman tartışmam sizinle. Ama Praskovya Yakovlevna onunla hiçbir şekilde kıyaslanamaz! Kocasından ne soylu bir biçimde ayrıldığını hatırlayın! Ama siz, gayet iyi biliyorum ki, her an hazırsınız...</p>

  <p class="normal">Bambayev sözünü kesti:</p>

  <p class="normal">— Yeter ama Matryona Semyonovna, yeter artık... Hırgürü kesip daha ulvi şeylerden bahsedelim. Ne olsa biz de eski tüfek sayılırız. Neyse, “Mademoiselle de la Quintinie”yi okudunuz mu siz? Gerçekten, bir harika! Üstelik tam sizin prensiplerinize göre!</p>

  <p class="normal">Suhançikova soğuk, sert bir tavırla cevap verdi:</p>

  <p class="normal">— Pek roman okumam ben.</p>

  <p class="normal">— Neden?</p>

  <p class="normal">— Bu aralar zamanım yok çünkü. Yalnızca bir şey var kafamda şimdi: Dikiş makineleri.</p>

  <p class="normal">— Hangi dikiş makineleri? –diye sordu Litvinov.</p>

  <p class="normal">— Dikiş makineleri işte, bildiğiniz dikiş makineleri; bütün kadınların dikiş makinesi olmalı ve dernekler kurmalılar. Böylece geçimlerini sağlarlar, bir anda özgürlüklerine kavuşurlar. Yoksa asla özgür olamayacaklar. Önemli, hem de çok önemli bir sosyal sorun bu. Boleslav Stadnitski ile bu konuda çok tartıştık. Harika bir insandır Boleslav Stadnitski, ama böyle konuları çok hafifsiyor. Hep gülüyor... Aptal!</p>

  <p class="normal">Gubarev tane tane konuşarak:</p>

  <p class="normal">— Zamanı gelince her şeyin hesabı sorulur, cezası da çekilir, –dedi gayet ciddi bir tavırla, ama akıl verir ya da kehanette bulunur gibi değildi.</p>

  <p class="normal">Bambayev söze karıştı:</p>

  <p class="normal">— Evet, evet cezası çekilir, özellikle de cezası çekilir. –Sesini alçaltıp ekledi:– Ee Stepan Nikolayeviç, eserinizde ilerleme var mı?</p>

  <p class="normal">— Malzeme topluyorum, –diye cevap verdi Gubarev.</p>

  <p class="normal">Sonra da bütünüyle yabancısı olduğu bütün bu isimlerden, bu dedikodulardan başı dönmüş Litvinov’a dönüp neler yaptığını sordu.</p>

  <p class="normal">Litvinov giderdi onun merakını.</p>

  <p class="normal">— Ya! Demek doğal bilimlerle ilgileniyorsunuz. Okul gibi yararlı bir uğraş bu; ama sadece bir okul olarak yararlı, bir amaç olarak değil... Günümüzde amaç gerekli artık... hım... gerekli... ama bu başka bir şey. İzin verirseniz görüşlerinizi sorabilir miyim?</p>

  <p class="normal">— Hangi görüşlerimi?</p>

  <p class="normal">— Yani, özel olarak... ne tür siyasi görüşleriniz var?</p>

  <p class="normal">Litvinov gülümsedi.</p>

  <p class="normal">— Özel olarak herhangi bir siyasi görüşüm yok.</p>

  <p class="normal">Bu sözler üzerine köşede oturan şişman adam birden başını kaldırdı, dikkatle Litvinov’a baktı.</p>

  <p class="normal">Gubarev tuhaf bir nezaketle:</p>

  <p class="normal">— Nasıl yani? –dedi.– Bu konuyu hiç mi düşünmediniz yoksa düşünmekten mi yoruldunuz?</p>

  <p class="normal">— Nasıl söylesem? Bana öyle geliyor ki, biz Ruslar için siyasi görüş sahibi olmak veya böyle görüşlerimiz olduğunu düşünmek için henüz çok erken. Şuna dikkatinizi çekerim, “siyasi” sözcüğünü gerçekte olduğu anlamında kullanıyorum ve...</p>

  <p class="normal">Gubarev aynı nezaketiyle Litvinov’un sözünü kesti:</p>

  <p class="normal">— Vay! Henüz olgunlaşmamışsınız siz. –Sonra Voroşilov’a yaklaştı– Size verdiğim broşürü okudunuz mu?</p>

  <p class="normal">Geldiklerinden beri ağzını açıp tek sözcük etmeden (bazen durmadan konuşur, bazen de hep susardı) ve yalnızca gözlerini kısıp bakışlarını salonun içinde anlamlı anlamlı dolaştırmakla yetinen Voroşilov bir asker gibi göğsünü öne çıkardı, topuklarını birbirine vurarak başını onaylarcasına salladı.</p>

  <p class="normal">— Nasıl? Beğendiniz mi?</p>

  <p class="normal">— Temel ilkeleri beğendim, ama çıkarılan sonuçları beğenmedim.</p>

  <p class="normal">— Hım... Oysa Andrey İvanoviç çok övmüştü bana o broşürü. Kuşkularınızı bana sonra söylersiniz.</p>

  <p class="normal">— Yazılı olarak mı istiyorsunuz?</p>

  <p class="normal">Gubarev belirgin bir biçimde şaşırmıştı: Böyle bir soru beklemiyordu. Bir süre düşündükten sonra şöyle dedi:</p>

  <p class="normal">— Evet, yazılı olarak. Aklıma gelmişken, bu arada kendi görüşlerinizi de eklemenizi rica ediyorum. Yani... dernekler konusunda.</p>

  <p class="normal">— Lassale’ın yöntemiyle mi, Schulze-Delitzsch yöntemiyle mi istersiniz?</p>

  <p class="normal">— Hım... İkisinin de. Burada biz Ruslar için önemli olan işin mali yönü, anlarsınız ya. Ayrıca kooperatifler de... öz olarak... Tüm bunları not etmek gerek. İncelemek gerek. Ayrıca toprağı köylülere bölüştürme sorunu da var...</p>

  <p class="normal">Voroşilov kibar, saygılı bir tavırla sordu:</p>

  <p class="normal">— Peki ne dersiniz Stepan Nikolayeviç, verilecek ondalık ücreti ne kadar olmalı?</p>

  <p class="normal">Gubarev bir süre düşündükten sonra:</p>

  <p class="normal">— Hım... Peki ya komün? –diye mırıldandı ve sakalının bir tutamını dişlerinin arasına alıp bakışını masanın ayağına dikti.– Komün... Anlıyor musunuz? Çok yüce bir sözcük bu! Hem sonra bu yangınlar neyin nesi?.. Bu... kilise okulları, okuma odaları, dergiler için devletin aldığı önlemler ne oluyor? Peki köylülerin yasal düzenlemeleri imzalamaya yanaşmamaları? Ayrıca, Polonya’daki kargaşa? Bunların sonunun nereye varacağını göremiyor musunuz yoksa? Bizim... ee... halkımızla bir araya gelmemiz... halkın görüşlerini öğrenmemiz gerektiğini göremiyor musunuz? –Gubarev birden gayet şiddetli, neredeyse öfkeli bir heyecana kapılmış, yüzü bile kapkara olmuştu; sık sık soluyordu, ama hâlâ gözlerini masanın ayağından ayırmıyor, sakalını çiğnemeyi sürdürüyordu.– Farkında değil misiniz ki...</p>

  <p class="normal">Bambayev’in ev sahibine saygısından alçak sesle bir şey anlattığı Suhançikova birden yükseltti sesini:</p>

  <p class="normal">— Alçağın tekidir Yevseyev!</p>

  <p class="normal">Gubarev topuklarının üzerinde sert bir dönüş yaptı ve yine salonun içinde dolaşmaya başladı.</p>

  <p class="normal">Bu arada yeni konuklar da gelmeye başlamış, akşama doğru salon oldukça kalabalıklaşmıştı. Gelenler arasında Suhançikova’nın, kendisinden öylesine kötü söz ettiği Bay Yevseyev de vardı. Ama Suhançikova ona gayet dostça davranmış, ayrılırlarken Yevseyev’den, onu evine kadar götürmesini bile rica etmişti. Pişçalkin diye biri daha gelmişti; köylülerle soylular arasında büyük bir başarıyla arabuluculuk<sup class="calibre3"><a href="../Text/kitap_split_046.html#footnote-426-16" id="footnote-426-16-backlink">16</a></sup> eden, Rusya’nın belki de en çok ihtiyaç duyduğu insanlardan biri olan Pişçalkin aslında kafası pek çalışmayan, bilgisiz, yeteneksiz, ama iyi niyetli, sabırlı, dürüst bir insandı. Toprağında yaşayan köylüler neredeyse tapınırdı ona; o da kendine bu itibarı gerçekten hak eden bir insan olarak değer verirdi. Salonda kısa süreli izinlerinden yararlanarak Avrupa’ya kapağı atmış, eğlence arayan ve bu arada –elbette alay komutanlarını akıllarından çıkarmadan– akıllı, hatta bir parça tehlikeli insanlarla da görüşmek isteyen birkaç genç subay da vardı. Heidelberg’den sıska iki üniversite öğrencisi de koşup gelmişti; biri çevresine aşağılar gibi bakıyor, öteki kahkahalarla gülüyordu... İkisi de epey rahatsız görünüyordu. Onların arkasından p’ti jyonom<sup class="calibre3"><a href="../Text/kitap_split_047.html#footnote-426-17" id="footnote-426-17-backlink">17</a></sup> dedikleri türden ufak tefek, üstü başı kirli, yoksul, aptal bir de Fransız gelmişti... Gezici satış memuru arkadaşları arasında Rus konteslerinin kendisine âşık olmasıyla övünür dururdu, oysa asıl amacı bedava akşam yemekleriydi. Son olarak da Tit Bindasov adında biri gelmişti. Patırtıcı bir Alman öğrenci gibi görünüyordu, ama aslında çıkarından başka şey düşünmeyen bir düzenbaz, sözde bir teröristti ama daha çok polisliğe meyli vardı; Rus tüccarların, Parisli Loretta’ların dostu, dazlak kafalı, dişsiz sarhoşun tekiydi. Salona yüzü kıpkırmızı, berbat bir durunda girmiş, gerçekte masadan on altı gulden kazanarak kalmış olmasına rağmen son parasını da şu “aşağılık Benezat”a kaptırdığını söylemişti.</p>

  <p class="normal">Kısacası salon iyice kalabalıklaşmıştı. İlginç olan, ama gerçekten ilginç olan şeyse ziyaretçilerin hepsinin Gubarev’e bir akıl hocası veya önder olarak büyük saygı göstermesiydi. Ona kuşkularını açıyor, kuşkuları konusunda yargıda bulunmasını istiyorlardı. O da mırıldanarak, sakalını çekiştirerek, bakışlarını salonun içinde dolaştırarak veya bölük pörçük, anlaşılmaz sözcüklerle cevaplar veriyordu... Ağzından çıkan her sözcük de yüce bir hikmetmiş gibi hemen benimseniyordu. Gubarev pek seyrek katılıyordu tartışmalara; katıldığındaysa herkes can kulağıyla onu dinliyordu. Birkaç kez üç dört kişi hep bir ağızdan on dakika heyecanla bağırarak konuşmuş, sonunda da hepsi gayet iyi anlaşıldığını düşünerek memnun kalmıştı. Sohbet geç saatlere kadar sürmüş ve her zaman olduğu gibi pek çok konuda uzun uzun konuşulmuştu. Suhançikova Garibaldi’den, kendi köylülerini kırbaçladığı söylenen Karl İvanoviç diye birinden, III. Napolyon’dan, kadın emeğinden, açıkça on iki kadın işçisinin ölümüne neden olmasına rağmen kendisine “yararlılık” nişanı verilen tüccar Pleskaçev’den, proletaryadan, karısını top mermisiyle öldüren Gürcü Prens Çukçeulidzev’den ve Rusya’nın geleceğinden söz etti. Pişçalkin de Rusya’nın geleceğinden, iltizamdan, etnik kökenin öneminden ve bayağılıktan ne kadar nefret ettiğinden söz etti; Voroşilov heyecanla, neredeyse tıkanacak gibi öne atılıp Draper’ın, Virchow’un, Bay Şelgunov’un, Bichat’nın, Helmholtz’un, Stahr’ın, Stur’un, Reumont’un, fizyolog Johannes Müller’le tarihçi Johannes Müller’in (ikisini karıştırarak tabii), Taine’in, Renan’ın, Bay Şçapov’un, daha sonra Thomas Nashe’ın, Peele’in, Green’in vb.nin isimlerini sayıp döktü. Bambayev şaşkınlık içinde mırıldandı kendi kendine: “Kim acaba bu tuhaf adamlar?” Voroşilov da sertçe, “Shakespeare’in selefleri, ama onunla kıyaslandıklarında Mont Blanc’ın yanında Alplerin herhangi bir dağı nasılsa öyle görünen selefleri!” diye cevap verdi ve o da Rusya’nın geleceğinden söz etmeye başladı. Bambayev de Rusya’nın geleceğinden söz ediyor, hatta onu parlak renklerle süsleyerek resmediyordu ki heyecanı ona “muazzam!” bulduğu Rus müziğini hatırlattı ve kanıt olarak da Varlamov’un bir romansını söylemeye başladı. Ne var ki herkesin bağırmaya başlaması üzerine hemen susmak zorunda kaldı, çünkü Varlamov’dan bir romans değil, Il Trovatore’den Miserere’yi söylüyordu; ayrıca güzel söylüyordu. O şamata arasında genç subaylardan biri Rus edebiyatına bir güzel sövdü, bir başkası “İskra”dan<sup class="calibre3"><a href="../Text/kitap_split_048.html#footnote-426-18" id="footnote-426-18-backlink">18</a></sup> saçma sapan şiirler okudu. Tit Bindasov ise daha basit konuştu: “Bütün bu dalaverecilerin dişlerini sökmek gerekir... İşte o kadar!” Yine de bu dalaverecilerin kim olduğunu açıklamadı. Salonun havası sigara dumanından ağırlaşmıştı. Herkesin üzerine bir ağırlık çökmüş, sesi kısılmış, gözleri süzülmüştü; yüzlerden ter akıyor, soğuk bira şişelerinin gelmesiyle boşalması bir oluyordu. Biri kendi kendine, “Neler söyledim öyle?” diye soruyor, bir başkası şöyle geçiriyordu içinden: “Şimdi kiminle, hangi konuda tartıştım?” Bütün bu gürültünün, dumanın içinde Gubarev salonun içinde sakalıyla oynayarak yorulmadan dolaşıp duruyor, kâh bir tartışmaya kulak veriyor, kâh araya girip kendi fikrini söylüyordu. Herkes onun Gubarev olduğunu, her şeyin onda bittiğini, burada onun ev sahibi, en önemli kişi olduğunu ister istemez hissediyordu...</p>

  <p class="normal">Saat onda Litvinov’un başı müthiş ağrımaya başlamıştı. Suhançikova’nın, Prens Barnaulov’un yeni bir haksız davranışını hatırlatması üzerine (neredeyse birisinin kulağını kestirecekmiş) herkesin bir ağızdan bağırmaya başladığı anda fırsattan yararlanıp, kimseye fark ettirmeden çıkıp gitti. Gecenin temiz, serin havası Litvinov’un ateş gibi yanan yanaklarını okşadı, hoş kokulu bir esinti kurumuş dudaklarında dolaştı. Karanlık sokakta yürürken şöyle geçiriyordu içinden: “Neydi o öyle? Neden oradaydım ki ben? Neden toplanmışlardı orada? Neden öylesine bağırıp sövüyor, kendilerini paralıyorlardı? Bütün bunlarının nedeni neydi?” Litvinov omuz silkti, Weber’e gitti, bir gazete aldı, bir dondurma söyledi kendine. Gazete Roma sorunundan bahsediyordu, dondurmaysa beş para etmezdi. Tam eve dönmeye hazırlanıyordu ki, geniş kenarlı bir şapka takmış, tanımadığı bir adam yanına yaklaştı, Rusça olarak “Rahatsız etmiyorum, değil mi?” dedikten sonra masaya oturdu. Litvinov ancak onu iyice inceledikten sonra Gubarev’in salonunda köşede gizlenmiş oturan, siyasi görüşü sorulduğunda kendisine dikkatle bakan şişmanca adamı tanıdı. Tüm akşam boyunca ağzını bile açmayan adam şimdi şapkasını çıkarmış Litvinov’un karşısında oturuyor, gözlerinde gayet dostane, bir parça da sıkılgan bir ifadeyle ona bakıyordu.</p>
</body>
</html>
