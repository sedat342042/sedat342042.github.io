<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kitap.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_16">XVI</h1>

  <p class="normal">&nbsp;</p>

  <p class="normal">Sabaha kadar uyumadı Litvinov. Soyunup yatağa bile girmemişti. Kendini çok kötü hissediyordu. Dürüst, onurlu bir insan olduğu için kutsal görevinin kendisine yüklediği sorumlulukların önemini biliyordu. Kurnazlık etmeyi, zayıflık göstermeyi, yanlış bir davranışta bulunmayı kendine yakıştıramazdı. İlk başta beyni uyuşmuştu sanki: Belirgin olmayan, bilincine tam varamadığı karanlık, ağır bir duygudan uzun süre kurtaramadı kendini. Daha sonra geleceğinin, neredeyse bütünüyle fethettiği geleceğinin, sağlam, yeni yeni kurmakta olduğu yuvasının sarsıldığını düşününce tekrar karamsarlığa kapıldı... Acımasızca suçluyordu kendini, ama sonra bu duygusunu hemen bastırıyordu. “Bu ne yüreksizlik?” diye geçiriyordu içinden. “Kendimi suçlamanın sırası değil şimdi. Bir şeyler yapmalıyım. Tatyana benim nişanlım, ona olan aşkıma, dürüstlüğüme inanıyor. Hayatımızı ölünceye kadar birleştirdik, artık ayrılamayız, ayrılmamalıyız da.” Tatyana’nın bütün üstün özelliklerini geçirdi aklından, tek tek saydı... İçinde Tatyana’ya karşı bir sevgi, hassasiyet uyandırmaya çalışıyordu. “Yapılacak bir şey kalıyor: Kaçmak, bir an önce buradan kaçmak, Tatyana’nın gelmesini beklemeden onun yanına koşmak... Tatyana’nın yanında acı çekecek olsam da (kesinlikle öyle olacak) bunu düşünmeli, üzerinde durmalıyım... hiç önemli değil. Görevimi yerine getirmeliyim, sonunda ölüm de olsa görevimi yerine getirmeliyim!” İçinden bir başka sesse şöyle fısıldıyordu kulağına: “Ama kızcağızı aldatmaya hiç hakkın yok. Duygularındaki bu değişikliği ondan gizlemeye de hakkın yok. Ya senin başka birini sevdiğini öğrenince karın olmayı istemezse?” İçinden gelen sese itiraz etti Litvinov: “Saçma! Saçma! Safsatadan, iğrenç bir kurnazlıktan başka bir şey değil bu. Sahte bir iyi niyetlilik. Verdiğim sözden dönmeye hakkım yok, o kadar işte... Tamam... Öyleyse, İrina’yı bir daha görmeden çekip gitmeliyim buradan...”</p>

  <p class="normal">Ama o anda bir sızı saplandı Litvinov’un yüreğine. Üşüdü, bir soğukluk kapladı her yanını. Tüm bedeninden bir ürperme geçti. Dişleri hafiften takırdadı. Sıtma geçiriyormuş gibi gerindi, esnedi. Bu son düşüncesinin üzerinde daha fazla durmadan, bu düşüncesini bastırarak, ondan uzaklaşarak, kendisinin nasıl olup da tekrar... o bozulmuş sosyete yaratığını, içinde bulunduğu bütün o iğrenç, yabancılaşmış ortamıyla birlikte tekrar nasıl sevebildiğini düşünmeye, kendine şaşmaya başladı. Kendine sormaya çalıştı hatta: “Gerçekten de sevdim mi onu?” Bu soruya karşılık olarak yalnızca elini sallamakla yetiniyordu. Hâlâ şaşkınlık içindeydi, anlayamıyordu... Sanki yumuşak, hoş kokulu bir karanlığın içinden dayanılmaz güzellikte bir yüz beliriyordu karşısında, ışıltılı kirpikler kalkıyor ve büyüleyici bir çift gözün sakin, yakıcı bakışı saplanıyordu yüreğine; tatlı bir ses duyuluyor, gözalıcı omuzlar, genç çariçenin omuzları taptaze, yakıcı bir tutkuyla kıpırdıyordu...</p>

  <p class="normal">Sabaha karşı kesin kararını vermişti Litvinov. O gün Tatyana’yı karşılamak üzere yola çıkacaktı. Daha önce ise, İrina’yla son kez buluşacak, (başka bir yolunu bulamazsa) ona bütün gerçeği anlatacak ve ondan bir daha görüşmemek üzere ayrılacaktı.</p>

  <p class="normal">İşlerini yoluna koydu, eşyalarını topladı, saatin on iki olmasını bekledi ve İrina’ya gitmek üzere çıktı. İrina’nın odasının yarı inik perdelerini görünce Litvinov’un cesareti kayboldu... Otelin kapısından girmeye cesaret edemedi. Lichtental Caddesi’nde birkaç kez gidip geldi. Birden yanından hızla geçen İngiliz yaylısından alaylı bir ses duydu: “Saygılar Bay Litvinov!” Başını kaldırıp baktı Litvinov, yaylıda ünlü sporcu, İngiliz yaylı arabalarına, atlarına düşkün Prens M.’nin yanında oturan General Ratmirov’u gördü. Yaylıyı prens kullanıyordu, General ise yana sarkmış, şapkasını iyice yukarı kaldırmış sırıtıyordu. Litvinov Ratmirov’un selamına başıyla karşılık verdi, aynı anda gizli bir emre uyuyormuş gibi, İrina’nın yanına koştu.</p>

  <p class="normal">İrina odasındaydı. Litvinov geldiğini haber vermelerini istedi. Hemen içeri aldılar onu. Litvinov odaya girdiğinde İrina odanın ortasında ayakta duruyordu. Üzerinde geniş kollu bir sabahlık vardı. Yüzü dün gece olduğu gibi soluktu; bir yorgunluk ifadesi vardı yüzünde. Konuğunu selamladığı süzgün gülümsemesinde bu ifade daha da belirgindi. Elini uzattı Litvinov’a, yüzüne sevecen ama dalgın baktı.</p>

  <p class="normal">Kendini koltuğa bırakırken güçsüz bir sesle:</p>

  <p class="normal">— Geldiğiniz için çok teşekkürler... –dedi.– Bugün hiç iyi değilim. Geceyi çok kötü geçirdim. Ee, dün akşam için ne diyeceksiniz? Haklı değil miymişim?</p>

  <p class="normal">Litvinov oturdu.</p>

  <p class="normal">— Size gelmemin nedeni İrina Pavlovna...</p>

  <p class="normal">İrina oturduğu yerde birden doğrulup Litvinov’a döndü, gözlerini onun gözlerinin içine dikti. Yüksek sesle sordu:</p>

  <p class="normal">— Neyiniz var sizin? Yüzünüz bembeyaz, hasta mısınız? Ne oldu?</p>

  <p class="normal">Ne söyleyeceğini bilemedi Litvinov.</p>

  <p class="normal">— Benim mi neyim var İrina Pavlovna?</p>

  <p class="normal">— Kötü bir haber mi aldınız? Bir felaket mi oldu yoksa, söyleyin, çabuk söyleyin...</p>

  <p class="normal">Litvinov da İrina’nın gözlerinin içine bakıyordu. Kendini zorlayarak mırıldandı:</p>

  <p class="normal">— Kötü bir haber almadım ama gerçekten de bir felaket oldu, büyük bir felaket... Size gelmemin nedeni de o...</p>

  <p class="normal">— Nasıl bir felaket bu? Nasıl?</p>

  <p class="normal">— Öyle bir felaket ki...</p>

  <p class="normal">Litvinov sözünü sürdürmek istedi... ama yapamadı. Yalnızca ellerini öylesine sıktı ki, parmakları çıtırdadı. İrina bedenini öne eğmiş, taş kesilmiş gibi kalakalmıştı.</p>

  <p class="normal">Bir süre sonra Litvinov’un göğsünden boğuk bir inilti koptu:</p>

  <p class="normal">— Ah! Sizi seviyorum!</p>

  <p class="normal">Yüzünü saklamak istiyor gibi öte yana çevirdi başını.</p>

  <p class="normal">— Nasıl yani Grigori Mihayloviç, siz... (İrina da getiremedi sözünün sonunu, kendini koltuğun arkalığına bırakıp elleriyle yüzünü kapadı.) Siz... beni seviyor musunuz?</p>

  <p class="normal">Litvinov başını daha da öte yana çevirerek tekrarladı:</p>

  <p class="normal">— Evet... evet... evet...</p>

  <p class="normal">Odaya derin bir sessizlik çöktü. İçeri girmiş bir kelebek pencerenin camıyla perde arasında kanat çırpıyordu. Sessizliği bozan Litvinov oldu:</p>

  <p class="normal">— Bakın İrina Pavlovna, –diye başladı.– Beni... beni paramparça eden, daha önce Moskova’daki gibi kendimi bir anda bir girdabın içinde bulmamam için önceden görmem, kaçmam gereken bir felaket bu... Besbelli aynı kader gene aradı buldu beni; sizin için tekrar o acıları, tekrarlanmaması gereken bütün o acıları çekmemi uygun gördü... Boşuna direnmeye çalıştım... elimden geldiğince karşı koydum. Demek, olacağın önüne geçilemezmiş. Bütün bunları size anlatmamın nedeni, her şeyi bir an önce sonlandırmak istememdir... –Tekrar sesini yükselterek, büyük bir utanç içinde ekledi Litvinov: – Yani bu trajikomediyi.</p>

  <p class="normal">Tekrar sustu Litvinov. Kelebek hâlâ çırpınıyordu camla perdenin arasında. İrina ellerini yüzünden çekmemişti. Bembeyaz, kanı çekilmiş ellerinin ardından sesi duyuldu:</p>

  <p class="normal">— Yanılıyor olmayasınız?</p>

  <p class="normal">Boğuk bir mırıltıyla karşılık verdi Litvinov:</p>

  <p class="normal">— Yanılmıyorum, başka hiç kimseyi, hiçbir zaman sevmediğim gibi seviyorum sizi. Ama sizi bunun için suçlamıyorum: Büyük aptallık olurdu bu. Bana karşı başka türlü davranmış olsaydınız böyle bir şeyin olmayacağını da söylemeyeceğim... Elbette yalnızca benim suçlu olan. Kendime aşırı güvenim mahvetti beni. Hak ettiğim cezaya çarptırıldım. Siz de asla böyle bir şeyi düşünemezdiniz. Geçmişteki hatanızı öylesine derinden hissetmeseydiniz... o gerçek olmayan hatanızı bağışlatmaya kalkışmasaydınız... bunun benim için çok daha tehlikesiz olacağını da düşünemezdiniz. Ama olan oldu artık, değiştiremezsiniz... Durumumu size anlatmak için geldim buraya: Dayanılmaz derecede ağır çünkü... En azından sizin de söylediğiniz gibi, anlaşılmadık bir şey kalmayacak aramızda; ayrıca benim bu samimi itirafım, hissetmek zorunda kaldığınızı sandığım bu aşağılanmayı umarım az da olsa hafifletir.</p>

  <p class="normal">Litvinov başını kaldırmadan konuşuyordu. Dönüp İrina’nın yüzüne bakacak olsaydı, gene de göremezdi orada nelerin olup bittiğini. Çünkü ellerini yüzünden hâlâ çekmemişti genç kadın. Bununla birlikte görseydi herhalde çok şaşırırdı: İrina’nın yüzünde hem korku, hem sevinç, hem de mutlu bir bitkinlik ve endişe vardı. Gözleri yarı aralık gözkapaklarının arasından ölgünce ışıldıyordu. Uzun, kesik kesik alıp verdiği nefesi, ağzını örten neredeyse ateş içinde ellerine vuruyordu soğuk soğuk.</p>

  <p class="normal">Litvinov susup İrina’nın bir şey söylemesini bekledi. Ama çıt çıkmadı!</p>

  <p class="normal">— Bana kalan tek şey, –diye devam etti,– çekip gitmek... Sizinle vedalaşmaya geldim.</p>

  <p class="normal">İrina ellerini yavaşça indirip dizlerinin üzerine bıraktı.</p>

  <p class="normal">— Öyle ama Grigori Mihayloviç, –dedi,– bana sözünü ettiğiniz o... o bayan buraya gelmeyecek miydi? Onu beklemiyor muydunuz?</p>

  <p class="normal">— Evet; ama bir mektup yazacağım ona... Yolda bir yerde durup bekleyecek beni... Mesela Heidelberg’de.</p>

  <p class="normal">— Ya! demek Heidelberg’de... Evet, buluşmak için uygun bir yerdir orası... Ama bütün planlarınızı altüst etmeyecek mi bu? Olayı abartmadığınızdan, et que ce n’est pas une fausse alarme<sup class="calibre3"><a href="../Text/kitap_split_162.html#footnote-426-132" id="footnote-426-132-backlink">132</a></sup> emin misiniz Grigori Mihayloviç?</p>

  <p class="normal">İrina alçak sesle, neredeyse soğuk, arada kısa süreli susarak ve sağa sola, pencereden dışarı bakarak konuşuyordu.</p>

  <p class="normal">Litvinov onun son sorusuna cevap vermedi. İrina devam etti:</p>

  <p class="normal">— Peki ama aşağılanmayı nereden çıkardınız? Aşağılanmadım ben... yo, hayır! İkimizden biri suçluysa, her durumda benim suçlu olan, siz değilsiniz; yalnızca siz değil... Son konuşmalarımızı hatırlarsanız suçlu olmadığınızı anlarsınız.</p>

  <p class="normal">Litvinov dişlerinin arasından,</p>

  <p class="normal">— Sizin yüce gönüllülüğünüzden hiçbir zaman kuşku duymadım, –dedi.– Ama şunu bilmek isterim: Bu niyetimi doğru buluyor musunuz?</p>

  <p class="normal">— Buradan gitme niyetinizi mi?</p>

  <p class="normal">— Evet.</p>

  <p class="normal">İrina başka yerlere bakmayı sürdürüyordu.</p>

  <p class="normal">— İlk anda acele verilmiş bir karar gibi geldi bana bu... Ama şimdi, bu söylediklerinizden sonra... ve gerçekten yanılmıyorsanız, bence gitmeniz gerekiyor. Böylesi daha iyi olacak... İkimiz için de...</p>

  <p class="normal">İrina’nın sesi giderek alçalmakta, konuşması yavaşlamaktaydı.</p>

  <p class="normal">— Gerçekten de General Ratmirov farkına varabilirdi... –diye başlayacak oldu Litvinov.</p>

  <p class="normal">İrina bakışını gene yere çevirdi, dudaklarının çevresinde tuhaf bir şey belirip kayboldu.</p>

  <p class="normal">— Hayır, yanlış anladınız, –diyerek Litvinov’un sözünü kesti.– Kocamı düşünerek söylemedim bunu. Onunla ne ilgisi var? Hem fark edeceği bir şey yok ortada. Tekrar söylüyorum: Ayrılmamız ikimiz için de zorunlu.</p>

  <p class="normal">Litvinov yere düşürdüğü şapkasını kaldırdı.</p>

  <p class="normal">“Her şey bitti,” diye geçirdi içinden. “Kalkıp gitmeliyim artık.” Birden kötü hissetmişti kendini. Sesini yükseltip, kendi idam kararını kendi veriyormuş gibi:</p>

  <p class="normal">— Bu durumda bana sizinle vedalaşmak kalıyor İrina Pavlovna, –dedi.– Beni kötü anmamanızı ummaktan başka bir şey kalmadı bana... Günün birinde biz...</p>

  <p class="normal">İrina tekrar kesti Litvinov’un sözünü:</p>

  <p class="normal">— Bir dakika bekleyin Grigori Mihayloviç, hemen vedalaşmayın benimle. Çok acele olacak bu.</p>

  <p class="normal">Litvinov’un içinde bir şey titredi. Yakıcı bir hüzün doldu yüreğine.</p>

  <p class="normal">— Hayır, kalamam artık burada! –diye haykırdı.– Neden? Neden sürdürmeli bu dayanılmaz acıyı?</p>

  <p class="normal">— Vedalaşmayın benimle, –diye tekrarladı İrina.– Bir kez daha görmeliyim sizi... Moskova’daki gibi, gene öyle sessiz bir ayrılış daha... Hayır, öyle olmasını istemiyorum. Şu anda gidebilirsiniz, ama benimle bir kez daha görüşmeden gitmeyeceğinize söz vermelisiniz...</p>

  <p class="normal">— İstediğiniz bu mu?</p>

  <p class="normal">— Bunu istiyorum sizden. Benimle vedalaşmadan giderseniz asla, asla affetmem sizi, duyuyor musunuz beni? Asla! –Kendinde değilmiş gibi ekledi İrina:– Baden’de olduğuma inanamıyorum... Aynı Moskova’da gibiyim... Hadi gidin.</p>

  <p class="normal">Litvinov ayağa kalktı.</p>

  <p class="normal">— İrina Pavlovna, elinizi verin bana.</p>

  <p class="normal">İrina “hayır” anlamında iki yana salladı başını.</p>

  <p class="normal">— Söylediğim gibi, şu anda vedalaşmak istemiyorum sizinle...</p>

  <p class="normal">— Vedalaşmak için değil...</p>

  <p class="normal">İrina elini uzatıyordu ki, aşkını ona açıkladıktan sonra ilk kez baktı Litvinov’a ve hemen geri çekti elini.</p>

  <p class="normal">— Hayır, hayır, –diye fısıldadı,– elimi uzatmayacağım size. Hayır... Hayır! Hadi gidin.</p>

  <p class="normal">Litvinov selam verip çıktı. İrina’nın ona elini dostça son kez sıkması için neden uzatmak istemediğini anlayamamıştı... Bundan niçin korktuğunu bilemiyordu.</p>

  <p class="normal">O çıktıktan sonra İrina tekrar koltuğa bıraktı kendini, elleriyle yüzünü kapadı.</p>
</body>
</html>
