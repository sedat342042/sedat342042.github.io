<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kitap.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_23">XXIII</h1>

  <p class="normal">&nbsp;</p>

  <p class="normal">Litvinov’un İrina’ya yazdığı mektup şöyleydi:</p>

  <p class="normal">“Nişanlım dün gitti: Onunla bir daha görüşmeyeceğiz... Nerede olacağını bile kesin bilmiyorum. Şimdiye kadar istediğim, benim için değerli olan her şeyi beraberinde götürdü. Onunla birlikte bütün tasarılarım, düşüncelerim, emellerim kayboldu. Bütün çalışmalarım yok oldu, onca yıl süren emeklerim bir hiçe dönüştü. Çalışmalarımın bir anlamı, işe yararlığı kalmadı; benim olan ne varsa öldü ve eski benle birlikte dün mezara kondu. Dehşet içinde hissediyorum bunu, görüyorum, biliyorum... ama buna hiç üzülmüyorum. Yakınmak için yazmıyorum bunları sana... Sen beni severken hiçbir şeyden yakınamam İrina! Yalnızca şunu söylemek istedim sana: Duman ve küle dönen geçmişimden, bütün bu söylediklerimden, umutlarımdan, çabalarımdan yalnızca canlı, sarsılmaz bir şey kaldı: Sana olan aşkım... Bu aşktan başka hiçbir şeyim yok benim. Bu aşkın benim tek hazinem olduğunu söylemem bile az. Tüm varlığımla bu aşkın içindeyim, bu aşk da benim içimde... Geleceğim, inancım, umudum, kutsalım, vatanım bu aşk işte! Beni tanıyorsun İrina, bu tür sözlerin bana ne yabancı, ne ters geldiğini bilirsin. Duygularımı anlatmaya çalıştığım sözcükler ne denli güçlü olursa olsun, onların içtenliğinden kuşku etmez, onları abartılı bulmazsın. Bunları söyleyen bir an heyecana kapılıp sana duygularını açan, düşünmeden yeminler eden bir çocuk değildir İrina; yaşını başını almış bir erkek, neredeyse dehşet içinde, yürekten inandığı şeyleri söylüyor sana. Evet, aşkın bendeki her şeyin yerini aldı, her şeyin, her şeyin! Her şeyimsin sen benim! Şimdi kendin karar ver: Her şeyimi başkasının elinde bırakabilir miyim, seni kendisinin saymasına izin verebilir miyim? Bütün varlığınla benimken onun yanında olmana, her şeyimin, kalbimin, kanımın onun olmasına nasıl katlanabilirim?.. Ben... ne olacağım? Ne yapacağım? Uzaktan izleyen biri... Kendi hayatını uzaktan izleyen bir seyirci mi? Hayır, bu imkânsız, imkânsız! Onsuz soluk bile alamayacağın bir şeyin gizlice parçası olmak... Yalan bu, ölüm... Hiç hakkım olmamasına karşın, senden ne büyük bir fedakârlık beklediğimin farkındayım. Böylesine bir şeyi istemek hakkını ne verebilir bana? Ama bencilliğimden istemiyorum bunu. Bir bencil kolaylıkla, rahatça söz konusu bile etmeyebilirdi bu sorunu. Evet kolay bir şey değil senden istediğim, bunun seni korkutmasına da şaşmam. Yaşamak zorunda olduğun hayattan nefret ediyorsun, sosyete sıkıyor seni; peki bu sosyeteden ayrılabilecek misin? Başına koyduğu tacı ayaklarının altına alabilecek misin? Toplumun düşüncesine, nefret ettiğin o insanların düşüncesine karşı durabilecek misin? Sor kendine İrina, kaldıramayacağın yükün altına girme... Seni suçlamak istemiyorum ama şunu unutma: Daha önce de parlak hayatın çekiciliğine kaptırmıştın kendini. Kaybedeceğin şeyin çok azını sağlayabilirim ben sana! Şu son söyleyeceğimi de hiç unutma: Bugün ya da yarın her şeyi bırakıp benimle gelecek gücü kendinde bulamıyorsan –ne açık konuştuğumu, kendime nasıl acımadığımı görüyorsun işte– geleceğin belirsizliğinden, uzaklara gitmekten, yalnızlıktan, insanların seni suçlamalarından korkuyorsan; kısacası kendine güvenemiyorsan hemen şimdi açıkça söyle bunu bana, hemen senden uzaklaşır, çeker giderim... Ruhum paramparça, ama benden gerçeği gizlemediğin için sana saygı duyarak giderim... Benim güzel, ışıltılı kraliçem, benim gibi küçük, cansız bir adamı gerçekten sevdiysen ve gerçekten hayatını onunla paylaşmak istiyorsan ver elini bana ve birlikte zorlu yolculuğumuza çıkalım! Yalnız kararım kesindir: Ya hep, ya hiç! Bir çılgınlık bu, biliyorum... ama başka türlüsü gelmez elimden İrina! Seni çok seviyorum!</p>

  <p class="sagnormal">Senin G. L.”</p>

  <p class="normal">Bu mektup Litvinov’un da pek hoşuna gitmemişti. Söylemek istediklerini tam olarak dile getirememişti. Yer yer tumturaklı, yer yer beylik deyimler vardı mektupta. Ayrıca gece yazıp yırttığı mektupların çoğundan farklı da değildi kuşkusuz. Ama yazdığı son mektuptu bu, en önemlisi de artık yazılmıştı... Yorgun, bitkin, son derece üzgün olan Litvinov başkaca bir şeyler düşünüp yazacak durumda da değildi. Üstelik içindekileri edebi bir dille açıklama yeteneğinden de yoksundu ve onun durumunda olan her insan gibi, üslup üzerinde durma alışkanlığı yoktu. Kuşkusuz ilk yazdığı mektup en güzeliydi: Yüreğinden gelen en ateşli duygularını dökmüştü o mektubuna. Ne olursa olsun son yazdığı mektubu İrina’ya gönderdi Litvinov.</p>

  <p class="normal">Kısa bir notla cevap verdi İrina:</p>

  <p class="normal">“Bugün bana gel, kocam bütün gün otelde olmayacak. Mektubun çok heyecanlandırdı beni. Hep düşünüyor, düşünüyorum... Düşünmekten başım dönmeye başladı. Çok kötü durumdayım, ama beni seviyorsun ve ben de mutluyum. Mutlaka gel.</p>

  <p class="sagnormal">Senin İ.”</p>

  <p class="normal">Litvinov yanına girdiğinde İrina odasında oturuyordu. Bir gün önce Litvinov’u merdivende bekleyen on üç yaşındaki kız çocuğu getirmişti onu oraya. Masada İrina’nın önünde dantel dolu yarım daire biçiminde bir kutu açık duruyordu. İrina dalgın dalgın, bir eliyle dantelleri seçip ayırıyordu. Öteki elinde Litvinov’un mektubu vardı. Biraz öncesine kadar ağladığı belliydi: Kirpikleri ıslak, gözkapakları şişti; yanaklarında gözyaşlarını silmemişti.</p>

  <p class="normal">Litvinov kapının eşiğinde duruyordu, İrina onun geldiğini fark etmemişti.</p>

  <p class="normal">Şaşkınlık içinde sordu Litvinov:</p>

  <p class="normal">— Ağlıyor musun?</p>

  <p class="normal">İrina irkildi, saçlarını düzeltti, gülümsedi.</p>

  <p class="normal">Tekrar sordu Litvinov:</p>

  <p class="normal">— Neden ağlıyorsun?</p>

  <p class="normal">İrina bir şey söylemeden başıyla elindeki mektubu gösterdi.</p>

  <p class="normal">Litvinov bir süre bekledikten sonra,</p>

  <p class="normal">— Bunun için mi?.. –dedi.</p>

  <p class="normal">İrina yanında yer gösterdi ona.</p>

  <p class="normal">— Gel, şuraya otur. Elini ver bana. Evet, ağlıyordum... Neden şaşırdın? –Tekrar mektubu gösterdi.– Kolay mı sanıyorsun sen bunu?</p>

  <p class="normal">Litvinov oturdu.</p>

  <p class="normal">— Bunun hiç de kolay bir şey olmadığını biliyorum İrina. Mektubumda ben de aynı şeyi söylüyorum sana... Durumunu anlıyorum. Ama bana olan aşkının benim için ne kadar önemli olduğunu biliyorsan, yazdıklarım seni inandırdıysa, şu anda gözyaşlarını gördüğümde neler hissettiğimi anlamış olmalısın. Bir sanık olarak geldim buraya ve verilecek hükmü bekliyorum. Ölüm mü, yaşam mı? Senin kararın belirleyecek bunu. Yalnız öyle bakma bana... Bu bakışın bana geçmişi, Moskova’daki o bakışını hatırlatıyor.</p>

  <p class="normal">İrina kendi bakışlarında kötü bir şey hissetmiş gibi birden kıpkırmızı kesildi, başını öte yana çevirdi.</p>

  <p class="normal">— Sen ne diyorsun Grigori? Utanmıyor musun böyle şeyler söylemeye? Cevabımı öğrenmek istiyorsun... Yoksa kuşkun mu var kararımdan? Gözyaşlarım şaşırtıyor seni... Anlamamışsın demek neden gözyaşı döktüğümü. Mektubun çok düşündürdü beni canım. Bak benim aşkımın sende her şeyin yerini aldığını, şimdiye kadar yaptıklarının artık işe yaramayacağını yazıyorsun. Şimdi sorarım sana, bir erkek yalnızca aşkla yaşayabilir mi? Sonunda aşktan sıkılmaya başlamaz mı? Bir şeyler yapma ihtiyacını duymaz mı? Nihayet ona bu aşkı tattıran kadını bunun için suçlamaz mı? Beni korkutan bu düşünce, bundan korkuyorum işte; yoksa senin geleceğe ilişkin düşüncelerinden değil.</p>

  <p class="normal">Litvinov dikkatli baktı İrina’nın yüzüne. İrina da gene öyle dikkatli bakıyordu ona. Sanki ikisi de karşısındakinin ruhunun derinlerine inmek, ne düşündüğünü anlamak istiyordu.</p>

  <p class="normal">— Boşuna korkuyorsun, –diye başladı Litvinov.– Belki de iyi anlatamadım düşüncemi. Sıkılmak mı dedin? Bir şeyler yapma ihtiyacını duymak mı? Senin aşkınının bana kazandıracağı yepyeni güçlerle mi boş duracağım? Ah İrina, inan senin aşkın bütün dünyamdır benim, neler yapabileceğimi ben bile düşünemiyorum!</p>

  <p class="normal">İrina bir süre düşündü.</p>

  <p class="normal">— Nereye gideceğiz? –diye fısıldadı.</p>

  <p class="normal">— Nereye mi? Bunu sonra konuşuruz. Ama, demek... demek kabul ediyorsun? Kabul ediyor musun İrina?</p>

  <p class="normal">Litvinov’un yüzüne baktı İrina.</p>

  <p class="normal">— Mutlu olacak mısın? –diye sordu.</p>

  <p class="normal">— Ah İrina!</p>

  <p class="normal">— Hiçbir şey için üzülmeyecek misin? Hiçbir zaman mı?</p>

  <p class="normal">İrina dantellerin olduğu kutunun üzerine eğildi, tekrar onları elden geçirmeye başladı.</p>

  <p class="normal">— Böyle bir anda bu saçma şeylerle ilgilendiğim için bağışla beni canım... Bir hanımefendinin balosuna gitmem gerekiyor, bu döküntüleri göndermişler bana, içlerinden birini seçmeliymişim. –Birden yükseltti sesini İrina:– Ah! Bugün çok kötüyüm.</p>

  <p class="normal">Yüzünü kutunun kenarına dayadı. Yeniden yaşlar boşaldı gözlerinden... Geri çekildi: Gözyaşları dantellerin üzerine gelebilirdi.</p>

  <p class="normal">— İrina, gene ağlıyorsun, –dedi Litvinov telaşla.</p>

  <p class="normal">— Evet, gene... –dedi İrina.– Ah Grigori, bana da, kendine de acı çektirme!.. Rahat olalım! Ağlarsam, bırak ağlayayım! Gözyaşlarımın neden aktığını kendim biliyor muyum sanki? Biliyorsun, kararımı biliyorsun, değişmeyeceğinden de eminsin; evet, hazırım... nasıl demiştin?.. ya hep ya hiç... başka ne var? Her şeye hazırım! Özgür olalım! Karşılıklı zincirlere ne gerek var? İşte bir aradayız, beni seviyorsun; ben de seni seviyorum... Hâlâ birbirimizi denemeye, düşüncelerimizi anlamaya çalışmak niye? Bak bana, sana olduğumdan başka türlü görünmek istemedim. Aile bağlarımı koparmamın benim için çok zor olacağını bir sözcükle bile ima etmedim sana... Ama kendimi de aldatmıyorum. Suçlu olduğumu, kocamın beni öldürme hakkı olduğunu da biliyorum. Ne önemi var? Gene de özgür olalım diyorum! Gün de bizim, yaşam da...</p>

  <p class="normal">İrina ayağa kalktı, gözlerini kısıp neredeyse gülümseyerek yukarıdan aşağı baktı Litvinov’a, birkaç gözyaşı damlasının parıldadığı yüzüne düşmüş uzun buklesini dirseğine kadar çıplak koluyla geriye attı. Geniş dantelli bir başörtüsü masanın üzerinden kayıp yere, İrina’nın ayaklarının dibine düştü. İrina küçümser bir tavırla üzerine bastı.</p>

  <p class="normal">— Bugün hoşlanmadın mı benden yoksa? –dedi.– Dünden bugüne çirkinleştim mi? Söylesene, bu kadar güzel kol gördün mü hiç? Ya böyle saç? Söyle seviyor musun beni?</p>

  <p class="normal">Kollarını Litvinov’un boynuna doladı, başını göğsüne bastırdı, tokası açılıp kaydı, yere düştü, hoş kokulu saçları dalga dalga döküldü Litvinov’un yüzüne.</p>
</body>
</html>
