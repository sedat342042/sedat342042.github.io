<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>John Steinbeck - Gazap Üzümleri.doc</title>
    <link href="../../page_styles.css" rel="stylesheet" type="text/css"/>
    <link href="../../stylesheet.css" rel="stylesheet" type="text/css"/>
</head>
  <body class="calibre3">
  <h1 class="calibre8"><b class="calibre2">ONUNCU BÖLÜM</b></h1>

  <p class="calibre7">Tarım araçları, ağır takımlar, yataklar, somyalarla satılabilecek ve taşınabilir her türlü eşya dolu kamyon gittikten sonra Tom, çevrede dolaşmaya başladı. <span class="calibre5">Dalgın dalgın samanlığa, boş ahıra gitti; tarım araçlarının bulunduğu çardağa girdi, kalan süprüntüleri tekmeledi, kırık bir biçme makinesinin dişini ayağıyle çevirdi. Aklında kalan yerleri gezdi: Kırlangıçların yuva yaptıkları kırmızı saçak, domuz kümesinin oradaki söğüt ağacı... Kümeste iki genç domuz böğürdü, kafesin arkasından Tom'a doğru oynayarak yaklaştı. Güneşleyen, hayatlarından memnun iki siyah domuzdu bunlar. Tom, dolaşması bittikten sonra geri döndü. Biraz önce üzerine gölge düşen eşiğe oturdu. Anası, arkasında, mutfakta gidip geliyor, leğende çocukların çamaşırlarını yıkıyordu. Kuvvetli çilli kollarının dirseklerinden sabun köpükleri damlıyordu. Bir ara oturdu ve dinlendi. Uzun bir süre Tom'a baktı; sonra Tom, dışarıdaki kızgın güneşe döndüğü zaman, onun sırtına gözü daldı. Sonra yeniden çamaşırları çitilemeye devam etti.</span></p>

  <p class="calibre7">— Tom, Kaliforniya'da yaşamak güzel olacak herhalde!., dedi.</p>

  <p class="calibre7">Tom arkasına döndü, anasına baktı:</p>

  <p class="calibre7">— Nereden biliyorsun? diye sordu.</p>

  <p class="calibre7">— Hiç... Yani, herhalde iyidir diyorum. Dağıttıkları ilânları gördüm de. Çok iş varmış, çok para veriyorlarmış. İlânlarda okudum; adam istiyorlar, üzüm, portakal, şeftali toplayacak adam... Her halde güzel iş Tom, şeftali toplamak!.. <span class="calibre5">Bir tane bile yemek yasak olsa, yine bir iki çürük şeftali aşırırız. Sonra da ağaçların altında, gölgede çalışmak ne güzel şey. Bu kadar güzel oluşu gözümü korkutuyor. İnanmıyorum. Bu kadar iyi şeyden korkarım.</span></p>

  <p class="calibre7">Tom:</p>

  <p class="calibre7">— Beni dinlersen; ne fazla düş kurup kuşlar gibi havalara çık, ne de kötümser ol böcekler gibi yerde sürün... dedi.</p>

  <p class="calibre7">— Biliyorum, doğru... İncil böyle diyor, değil mi?</p>

  <p class="calibre7">— Galiba, dedi. Barbara Worth'un Kazanılması isimli bir kitap okuduğum için İncil, harfi harfine aklımda kalmadı.</p>

  <p class="calibre7">Ana, hafif hafif güldü, çamaşırları leğene daldırıp çıkardı. Tulumları, gömlekleri sıktı, pazuları ortaya çıktı. </p>

  <p class="calibre7">Ana:</p>

  <p class="calibre7">— Babanın babası da her zaman İncil'den sözler söylerdi. O da senin gibi birbirine karıştırırdı kelimeleri. İncil'i Dr. Miles'in Almanağı ile karıştırırdı. Almanağı başından sonuna kadar yüksek sesle okur, uyku tutmayan ya da sırtları ağrıyan adamların hikâyelerini anlatırdı. Sonra, çevresindekilere ders vermeye kalkar: "Bu söylediklerim belki İncildendir!.." derdi. Babanla John Amca gülünce, küplere binerdi.</p>

  <p class="calibre7">Sıkılmış çamaşırları bükülmüş halatlar gibi masanın üstüne koydu:</p>

  <p class="calibre7">— Gideceğimiz yer buradan iki bin mil uzaktaymış diyorlar. Sen ne kadar uzaktır dersin, Tom?.. Ben, bir harita gördüm; kartpostal üstüne çizilmiş Çağlar gibi; biz onların arasından geçecekmişiz. Ta oralara gitmek ne kadar sürer dersin, Tom?..</p>

  <p class="calibre7">— Bilmem ki?.. Kimbilir, belki iki hafta sürer? Talihimiz varsa on günde de varırız. Bana bak ana, sen böyle kendini üzüp durma. Bak sana üzüntü üzerine bir söz söyleyeceğim: Yola çıkacağın zaman, hiçbir şey düşünme. Sonra aklını kaçırırsın. Bugün, bugünü; yarın, yarını düşün... Sen benim dediğimi yap. Eski adamlar böyle yaparlardı. Yolun ne kadar süreceğini düşünen kimse, kafasını boş yere yormuş olur. Bunu toy delikanlılar yapar. Oysa bu, yakışmaz sana. Sen yarını düşünmemelisin.</p>

  <p class="calibre7">Ana:</p>

  <p class="calibre7">— İyi bir şey doğrusu söylediğin, dedi.</p>

  <p class="calibre7">Leğene sobanın üstünden sıcak su koydu, içine kirli ça<span class="calibre5">maşırları attı ve çamaşırları sabunlu suyun dibinde yumruklamaya başladı.</span></p>

  <p class="calibre7">— Evet, iyi bir şey doğrusu. Ama, Kaliforniya'da geçireceğimiz günleri düşünmek benim hoşuma gidiyor. Soğuk hiç olmazmış. Her yan meyve içindeymiş; insanlar hep güzel yerlerde otururlarmış, portakal ağaçları arasında küçük, beyaz evler varmış... Diyorum ki; yani hepimiz iş bulur da çalışırsak: O küçük evlerden bir tane biz de alabiliriz. Çocuklar bahçeye çıkıp ağaçlardan portakal toplarlar. <span class="calibre5">Yaramazlar, yine rahat durmazlar, kavga ederler ya!..</span></p>

  <p class="calibre7">Tom, anasının çalışmasını seyrediyor, gözlerinin içi gülüyordu:</p>

  <p class="calibre7">— İnsanın rahatlaması için bunları düşünmesi yeter. Kaliforniya'dan gelen biriyle konuştum. Oralarını hiç de senin anlattığın gibi anlatmıyor. <span class="calibre5">Söylediklerini işitseydin, adamın başka bir yerden geldiğini sanırdın. Orada iş arayan insan çokmuş. Meyve toplayanlar pis kamplarda yaşıyorlar, zar zor yiyecek bulabiliyorlarmış. Gündelikler de azmış, para almak da kolay değilmiş.</span></p>

  <p class="calibre7">Ana şaşaladı:</p>

  <p class="calibre7">— Amma da yaptın ha!.. Babanda sarı ilân kâğıdı var. Adam lâzım olduğunu yazıyor orada. Yapılacak çok iş olmasa, ne diye bu ilânları basıp dağıtmaya kalksınlar? Ne diye yalan söylesinler? Yalan söylemek için para harcanır mı?</p>

  <p class="calibre7">Tom, başını salladı:</p>

  <p class="calibre7">— Bilmiyorum ana. Bu işe akıl erdirmek güç. Belki de... </p>

  <p class="calibre7">Tom, kızıl topraklar üzerinde parlayan güneşe baktı.</p>

  <p class="calibre7">— Belki de ne?..</p>

  <p class="calibre7">— Belki de, senin dediğin gibi güzel bir yerdir?.. Büyükbaba nereye gitti? <span class="calibre5">Papaz nerede?</span></p>

  <p class="calibre7">Ana evden çıkıyordu, kolları tıka basa çamaşırlarla doluydu. Tom, anasına yol vermek için kenara çekildi.</p>

  <p class="calibre7">— Papaz, "Dolaşmaya gidiyorum" dedi. Büyükbaba burada, evde uyuyor. Çoğu zaman gündüzleri evde uyur.</p>

  <p class="calibre7">Ana tellere doğru gitti; telin üzerini, soluk, mavi tulumlarla, mavi gömleklerle, uzun gri iç çamaşırlarıyle donattı.</p>

  <p class="calibre7">Tom, sürünen bir ayak sesi işitti; arkasına dönüp baktı: Büyükbaba, yatak odasından çıkıyor, sabahleyin yaptığı gibi, pantolonunun düğmelerini bulmaya çalışıyordu:</p>

  <p class="calibre7">— Nedir ulan bu bitmez tükenmez konuşma! dedi. Eşşekler!.. İnsanı uyutmazlar ki. İhtiyarları uykuda rahat bırakmak gerektiğini belki avuçlarınızda tüy bittiği zaman öğreneceksiniz!..</p>

  <p class="calibre7">Sinirli parmakları pantolonunun iliklenmiş iki düğmesine çarparak iliklerini açtı. Ne yapmak istediğini unuttu, elini içeri soktu, hayalarının altını tatlı tatlı kaşıdı. Ana, ıslak elleriyle içeri girdi. Avuçları sıcak su ile sabundan buruşmuş ve şişmişti.</p>

  <p class="calibre7">— Ben seni uyuyor sandım. Bırak da ben ilikleyeyim.</p>

  <p class="calibre7">Büyükbaba pek istemedi ama, ana onu tuttu, iç gömleğini, gömleğini ve pantolonunun düğmelerini ilikledi.</p>

  <p class="calibre7">— Şimdi nereye istersen git, dedi ve büyükbabaya yol açtı. Büyükbaba, kızgın kızgın söyleniyordu:</p>

  <p class="calibre7">— İnsan huylanıyor., huylanıyor işte be!.. Başkası düğmelerini ilikleyince, huylanıyor. Ben kendi pantolonumun düğmelerini kendim iliklerim!..</p>

  <p class="calibre7">Ana alay etti:</p>

  <p class="calibre7">— Kaliforniya'da düğmelerini iliklemeyenlerin ortalıkta gezmeleri yasakmış.</p>

  <p class="calibre7">— Yasakmış ha!.. Ben onlara gösteririm. Orada ne yapacağımı onlar mı bana öğretecekler?.. Hey, bana bak, ben istediğim gibi dolaşırım, bana kimse karışamaz!..</p>

  <p class="calibre7">Ana:</p>

  <p class="calibre7">— Bu adam gün geçtikçe bozuluyor, dedi. İçi dışına vuruyor da ondan.</p>

  <p class="calibre7">İhtiyar adam kıllı çenesini ileri uzattı; akıllı, şeytanca neşeli gözleriyle anaya baktı:</p>

  <p class="calibre7">— Evet efendim, biraz sonra yola çıkıyoruz. Merak etmeyiniz. İnşallah orada bol bol üzüm bulacağız, yolların üzerine kadar sarkmış üzümler... Orada ne yapacağım, biliyor musunuz? Bir çamaşır teknesi alacağım, üzüm dolduracağım, içine <span class="calibre5">girip oturacağım, üzümleri ezeceğim, suyu paçalarımdan akacak.</span></p>

  <p class="calibre7">Tom güldü:</p>

  <p class="calibre7">— Şu büyükbaba iki yüz yıl yaşasa yine değişmez, dedi. Sen eskiden de hep gitmek isterdin zaten, değil mi büyükbaba?</p>

  <p class="calibre7">İhtiyar adam, altına bir sandık çekti ve rahatça üstüne oturdu.</p>

  <p class="calibre7">— Evet efendim, dedi. Yine de istiyorum. Kardeşim olacak kerata kırk yıl önce oraya çıkıp gitti. Bir daha haber ala<span class="calibre5">madım. Sinsi pezevengin biriydi. Kimse ondan hoşlanmazdı. </span><span class="calibre5">Atımı da aldı, Öyle tüydü, hergele. Ah onu, ya da çocuklarını bir ele geçirsem yok mu?.. Ah, Kaliforniya'da bir malını bulsam!.. Bak o görür. O benim atımı aldığı gibi, ben de onun malını alacağım. Hiç olmazsa çocuklarını bulsam!.. </span><span class="calibre5">Piçleri o yumurtladı, şimdi başkaları büyütüyor. Kaliforniya'ya gitmeyi çok istiyorum. Bambaşka bir adam olacakmışım gibi geliyor bana. Oraya gider gitmez hemen meyve bahçelerinde çalışmaya başlayacağım.</span></p>

  <p class="calibre7">Ana başıyle doğruladı:</p>

  <p class="calibre7">— Büyükbaba dediğini yapar, dedi. Son defa kalçası çıktığı halde, üç ay çalıştı.</p>

  <p class="calibre7">Büyükbaba:</p>

  <p class="calibre7">— Doğru, dedi.</p>

  <p class="calibre7">Tom, basamakta oturduğu yerden eşiğin ötesine baktı.</p>

  <p class="calibre7">— İşte papaz geliyor, samanlığın arkasından doğru. </p>

  <p class="calibre7">Ana:</p>

  <p class="calibre7">— Bu yaşa geldim, onun duası gibi dua işitmedim. Hani şu sabahki dua... Hiç duaya benzer yeri yoktu. Sadece konuştuğumuz şeyleri söyledi. Ama garip değil mi, insana dua gibi geliyordu.</p>

  <p class="calibre7">Tom:</p>

  <p class="calibre7">— Papaz garip bir adam, dedi. Boyuna da garip şeyler söyleyip duruyor. <span class="calibre5">Sanki kendi kendine konuşuyor. Hiçbir şeyin sonunu getirmeye niyeti yok.</span></p>

  <p class="calibre7">Ana:</p>

  <p class="calibre7">— Şu gözlerine bak, dedi. Sanki vaftizlenmiş gibi. Bizde <span class="calibre5">bir adam böyle bakmaya başladı mı, ermeye başladı derler. Gerçekten vaftizlenmiş </span><span class="calibre5">gibi bu adam. Başı aşağıda yürüyor, sanki toprakta bir şey arıyormuş gibi. </span><span class="calibre5">Gerçekten bu adam vaftizlenmiş.</span></p>

  <p class="calibre7">Ana sustu; Casy kapıya yaklaşmıştı.</p>

  <p class="calibre7">Tom:</p>

  <p class="calibre7"><span class="calibre5">—</span> Böyle boyuna güneşte dolaşıp durursan başına güneş <span class="calibre5">geçer, dedi. </span></p>

  <p class="calibre7"><span class="calibre5">Casy:</span></p>

  <p class="calibre7">— Evet... Belki...</p>

  <p class="calibre7"><span class="calibre5">Hepsine; anaya, büyükbabaya ve Tom'a aynı zamanda söy</span><span class="calibre5">lüyordu.</span></p>

  <p class="calibre7">— Benim de batıya gitmem gerek. Gitmeliyim. Ama beni yanınıza alır mısınız? <span class="calibre5">diye düşünüyorum.</span></p>

  <p class="calibre7">Sonra durdu, kendi söylediğinden kendisi de heyecanlanmıştı.</p>

  <p class="calibre7">Ana, Tom'un konuşmasını bekliyordu. Çünkü o, erkekti. Ama Tom ağzını açıp bir tek söz söylemedi. Ana, Tom'un söz hakkından yararlanmasını bekliyordu. <span class="calibre5">Sonunda Tom:</span></p>

  <p class="calibre7">— Niye çekiniyorsunuz? dedi. Bizimle gelmeniz, bizim için bir şereftir. Ama şimdilik size kesin bir şey söyleyemem. Babamın söylediğine göre, bu akşam b<span class="calibre5">ütün erkekler toplanacak ve yola ne zaman çıkılacağını kararlaştıracaklarmış. Erkekler toplanmadan önce bu konuda size bir şey söylemesek daha iyi olur. John, baba, Noah, büyükbaba, Al ve Connie geldikleri zaman hep birlikte düşünürüz. Kamyonda yer varsa sizi alırız, merak etmeyin.</span></p>

  <p class="calibre7">Papaz içini çekti:</p>

  <p class="calibre7">— Ne olursa olsun, ben gideceğim, dedi. Bir şeyler oluyor. Ben her yanı gezip gördüm. Bütün evler boşalmış, topraklar boşalmış, tüm ülke boşalmış. Ben artık burada kalamam. Ben, halkın gittiği yere gitmeliyim... Tarlalarda çalışmalıyım. Belki de beni bu mutlu kılacaktır.</p>

  <p class="calibre7">Tom sordu:</p>

  <p class="calibre7">— Vaiz vermeyecek misin artık?</p>

  <p class="calibre7">— Hayır, vermeyeceğim.</p>

  <p class="calibre7">Ana sordu:</p>

  <p class="calibre7">— Vaftiz de yapmayacak mısın?</p>

  <p class="calibre7">— Vaftiz de yapmayacağım! Ben tarlalarda, yemyeşil tarlalarda çalışacağım ve halka yakın olacağım. Halka hiçbir şey öğretmeye niyetim yok. Tersine, ben onlardan öğreneceğim. Onların neden süründüklerini öğreneceğim; sözlerini, şarkılarını işiteceğim. Mısır unu çorbası içen çocukları dinleyeceğim. Geceleyin şiltelerini döven karı-kocalara kulak vereceğim. Onlarla birlikte yaşayıp, onlardan öğreneceğim...</p>

  <p class="calibre7">Gözleri nemlenmiş, parlıyordu:</p>

  <p class="calibre7"><span class="calibre5">— </span>Otların üzerinde yatacağım; beni yanına alacak olan kimseyle apaçık ve namuslu olarak konuşacağım. Küfredeceğim, yemin edeceğim, halkın sözlerindeki şiiri dinleyeceğim. Bunların hepsi kutsal şeyler. Bütün bunlar benim bir türlü anlayamadığım şeyler... Tüm iyi şeyler bunlar.</p>

  <p class="calibre7">Ana:</p>

  <p class="calibre7">— Âmin!., dedi.</p>

  <p class="calibre7">Papaz, kapının yanındaki et tahtasına yorgun yorgun oturdu.</p>

  <p class="calibre7">— Bu kadar yapayalnız bir insan için hayatta artık başka yapacak ne kalmıştır bilmem?!..</p>

  <p class="calibre7">Tom, hafifçe öksürdü:</p>

  <p class="calibre7">— Hele, artık vaiz vermeyen bir papaz için... diye söze başladı.</p>

  <p class="calibre7">Casy:</p>

  <p class="calibre7">— Ah, ben ne çenesi düşük bir adamım, dedi. Bunun önüne bir türlü geçemiyorum. <span class="calibre5">Ama ben, vaiz etmiyorum. Vaiz demek, halka bir şeyler söylemek demektir. Oysa ben, onlara soruyorum. Ben vaiz vermiyorum. Öyle değil mi?..</span></p>

  <p class="calibre7">Tom:</p>

  <p class="calibre7">— Bilmiyorum, dedi. Vaiz etmek demek, sesine bir ton vermek, olaylara başka gözle bakmak demektir. Vaiz etmek demek, halkın senden hoşlanmadığını bildiğin halde iyi bir insan olmak demektir. Geçen Noel'de Salvation Army<sup class="calibre10">[</sup><a href="../Text/index_split_031.html#n5" id="n5d"><sup class="calibre10">5</sup></a><sup class="calibre10">]</sup>, Mac <span class="calibre5">Alester'e gelmiştir. Bizim için bir sürü şeyler yapıldı. Adamlar tam üç saat boru öttürdüler, biz de orada öylece oturup dinledik. Doğrusu bize çok iyi davrandılar. Tören sızmasında içimizden biri dışarı çıkmak isteseydi doğrusu, fena halde canımız sıkılacaktı. İşte vaiz dediğin budur. Kötü durumda olan bir insana iyilik etmektir. Evet, sen artık papaz değilsin. Ama sakın buralarda boru filan öttürmeye kalkışma.</span></p>

  <p class="calibre7">Ana, sobaya bir iki dal attı:</p>

  <p class="calibre7">— Şimdi size yiyecek bir şey vereyim; yalnız pek çok değil.</p>

  <p class="calibre7">Büyükbaba dışarıdan sandığını getirdi, üzerine oturdu, duvara yaslandı. Tom ile Casy de evin duvarına dayanmışlardı. İkindi güneşi evden uzaklaşıyordu.</p>

  <p class="calibre7">Akşam üzeri kamyon, tozun içinden tıkırdayarak geliyordu. Sandığında bir parmak toz vardı; motor kapakları toz kaplamış, fenerleri kırmızı bir toz karartmıştı. <span class="calibre5">Kamyon eve döndüğü zaman, güneş batıyordu. Batan güneş toprağı kan rengine bulamıştı. Al, kendini beğenmiş, ağır başlı ve becerikli bir adam gibi, direksiyonun üstüne eğilmişti. Baba ile John Amca, klanın başkanları olarak, şöfönün yanındaki şeref yerini almışlardı. Kamyon sandığının kenarlarını tuta tuta ayakta duran ötekiler şunlardı: On iki yaşında Ruthie ile on yaşındaki Winfeld. Yüzleri pislik içinde, yabanî bakışlı çocuklar... Gözleri yorgun ama, yine de canlı... Parmakları ve ağızlarının kenarları babalarına zorla aldırdıkları şekerlerden siyahlaşmış, yapış yapış olmuş. Ruthie, dizlerinin altına kadar uzayan muslin entarisiyle genç kızlığının ağır başlı halini almaya başlamıştı bile. Ama Winfield, hâlâ burnunu çeken mini mini bir kerata, hâlâ çocuk, hâlâ kuş peşinde dolaşan bir oğlandı. Ruthie, büyüyen göğsünün gücünü, sorumluluğunu ve kendini beğenmişliğini duyduğu halde, Winfield hâlâ haşarı bir oğlandı ve yaramaz bir buzağıya benziyordu.</span><span class="calibre5"> </span><span class="calibre5">Yanlarında Rose of Sharon, tahtalara yapışmış duruyor, ayaklarının yuvarlak eklemleri üzerinde dengelenerek yolun sarsıntılarını dizlerine ve dizlerinin arkalarına kadar geçiriyordu. Çünkü Rose of Sharon gebeydi, bu yüzden çok dikkatli davranıyordu. Çepçevre örgülü saçı sarı başında bir taç gibiydi. Birkaç ay önce şehvetli ve çekici olan yuvarlak, yumuşak yüzü, gebeliğin ve başkalarını ilgilendirmeyen anlamsız gülümsemelerin, zoraki güzel bakışların arkasına gömülmüştü. Eskiden dolgun vücudunu, yumuşak göğsünü, karnını, sert kalçalarını ve kıçını o kadar serbestçe ve insanı kışkırtırcasına sallardı ki, insanın vura vura okşayası gelirdi. Şimdi ise, vücudunun her yanı uslu ve ağırbaşlı bir hal almıştı. Bütün düşüncelerinin ve eylemlerinin ortası, karnındaki çocuktu. O sırada bile ayak parmaklarının üzerinde dengesini bulmaya çalışıyordu... Ne yapsın, çocuğun hatırı için... Her şey ona gebeymiş gibi geliyordu. O, her şeyi yalnız çoğalma ve analık açısından görüyordu. Şehvetli, arsız, şişko bir kızla evlenmiş </span><span class="calibre5">olan, on dokuz yaşındaki kocası Connie, karısındaki değişiklikten korkmuş ve sinmişti; yatakta itişip kakışmazlar, alçak seslerle karışık, ısırma ve tırmalamalar; sonunda ağlamalar artık geçmişte kalmıştı. Şimdi karşısında, kendisine utanarak, ama sert sert bakan, dengeli, sıkılgan, akıllı uslu bir yaratık vardı. Connie, Rose of Sharon'la övünüyor ve ondan korkuyordu. Fırsatını buldukça Rose of Sharon'un üzerine elini koyuyor, ya da ona sokuluyor, böylece vücudu karısının kalçalarına ve omzuna dokunmuş oluyor, ayrılmak zorunda kaldığı bir şeyle ilintisini böyle sürdürebiliyordu. Connie, Texaslılar soyundan gelme, zayıf, temiz yüzlü bir gençti ve açık mavi gözleri bazen tehlikeli, bazen şefkatli, bazen de sinsi bir hal alırdı. Connie iyi, çalışkan bir işçiydi, iyi bir koca da olabilirdi. İçerdi, ama fazla kaçırmazdı; dövüşmesi gerektiği zaman da dövüşmesini bilirdi ve hiçbir zaman övünmezdi. Her toplantıda sesini çıkarmadan oturur, buna karşın yine toplantılarda hazır bulunmaya, başkaları tarafından tanınmaya çalışırdı.</span></p>

  <p class="calibre7">John Amca elli yaşında olmasaydı, ailenin de doğal yö<span class="calibre5">neticilerinden biri bulunmasaydı, şoförün yanındaki şeref yerinde oturmamayı isterdi. Rose of Sharon, onun yerinde otursaydı daha çok sevinecekti. Ama olamazdı bu, çünkü eninde sonunda da Rose of Sharon gençti ve kadındı üstelik. </span><span class="calibre5">Ama John Amca yerinde oldukça rahatsız oturuyor, çekingen çekingen dolaşan gözleri bir türlü bir yerde duramıyordu; sıska, kuvvetli vücudu bir türlü rahat etmemişti. John Amcanın hemen hemen bu her zamanki çekingenliği onu insanlardan ve zevklerden uzaklaştırmıştı. Az yer, hiç içki içmez ve kadınlara sokulmamaya çalışırdı. Özlemleri ve istekleri yine bütün bunların altında, çıkacak bir delik buluncaya kadar kabarıp dururdu. O zaman canının pek çok çektiği bir yemeği hasta oluncaya kadar yer, ya da kıpkırmızı olmuş yaşlı gözleriyle eli ayağı tutmaz oluncaya kadar viski, ya da Jake<sup class="calibre10">[</sup></span><a href="../Text/index_split_031.html#n6" id="n6d"><sup class="calibre10">6</sup></a><span class="calibre5"><sup class="calibre10">]</sup> içer, ya da şehvetin etkisiyle Sallisaw'da bir orospunun evine baskın verirdi. John Amca üzerine şöyle bir hikâye anlatırlar: Bir gün Shawnee'ye kendini bilmez bir halde gitmiş, bir yatağa üç orospu almış. Duygusuz vücutların üzerinde tam bir saat at gibi kişnemiş, tepinip durmuş. Ama isteklerinden biri olduğu zaman fena olmuş, utanmış, içine yeniden bir gariplik çökmüş. John Amca insanlardan kaçar; ama hediyeler dağıtarak kendisini herkese sevdirmeye çalışır. Evlere gizlice girer, çocukların yastıklarının altına çiklet koyar. Herkesin odununu keser, para almaz. Sonra herhangi bir malını verebilir: Eyerini, atını, yeni kunduralarını... John Amcanın bu nöbeti sırasında kimse onunla konuşmaya kalkmamalı. Çünkü, kaçıp gider, kaçamazsa kendi içine kapanır, korkulu gözlerle bakar. Karısının ölümünü izleyen yalnızlık ayları onda bir suçluluk, utanma yaratmış, içinde bir türlü iyileşmeyen bir yalnızlık duygusu bırakmıştı. </span><span class="calibre5">Ama kendisini bir türlü kurtaramadığı ilişkileri vardı. Örneğin, her şeyden önce ailenin başlarından biri olmak dolayısiyle aileyi yönetmesi gerekiyordu; işte şimdi de şoförün yanındaki şeref yerine oturması gerekmişti.</span></p>

  <p class="calibre7"><span class="calibre5">Kamyon tozlu yollarda gittiği süre şoför yerindeki üç adamın suratı hep asıktı. </span><span class="calibre5">Al, direksiyonun üzerine eğilmiş, ara sıra gözlerini yoldan ayırıp, saat tablasına bakıyor, şüpheli bir şekilde oynayıp duran ampermetre göstergesinden, benzin saatinden, ısı göstergesinden gözünü ayırmamaya çalışıyordu. Otomobilin zayıf noktalarını, şüpheli yanlarını aklından katalog çevirir gibi çeviriyordu. </span><span class="calibre5">Bir vınlama; defransiyelden gelebilirdi, belki de yağı bitmişti. Al, inip çıkan supap iteceklerini dinliyordu. Elini vites kolunun üzerinden ayırmıyor, bu vitesi kolu ile dönen vites dişlilerini yokluyordu. Birbirine sürten debriyaj balatalarını incelemek için frene basarak debriyaj yapıyordu. Al, bir teke gibi kızların arkasından koşmak isterdi ama, şimdi ne yapsın ki bu kamyon, onun sorumluluğuna bırakılmış, bunun yönetimi ve bakımı ona verilmişti. Eğer kamyonda bir aksama olursa, kendi yüzünden olacaktı; aileden kimse suçun kendisinde olduğunu açıkça söylemese bile, herkes ve herkesten önce Al, suçun kendisinde olduğunu anlayacaktı. Bu yüzden durmadan kamyonu yokluyor, ondan gözünü ayırmıyor, hep onu dinliyordu. Yüzünde ağır başlı ve sorumlu bir adam hali vardı. Herkes Al'a ve onun sorumluluğuna saygılıydı. Ailenin önderi olan baba bile gerektiği zaman eline bir somun anahtarı alıyor, Al'ın emrine giriyordu.</span><br class="calibre6"/></p>

  <p class="calibre7">Kamyon yolculuğu hepsini yormuştu. Ruthie ile Winfield, çok hareket ve insan görmekten, şeker aldırmak için kavga etmekten âdeta yorgun düşmüşlerdi. John Amcanın ceplerine gizlice koyuverdiği çikletlerin heyecanı da onları epeyce yormuştu.</p>

  <p class="calibre7">Şoför yerinde oturan adamlar yorgun, kızgın ve kederliydiler. Çiftlikten götürdükleri bütün taşınabilen eşyadan, atlardan, arabadan, tarım araçlarından, evin bütün eşyalarından ellerine geçen para, on sekiz dolar kadar bir şeydi. On sekiz dolar... Oysa onlar, alıcının başına üşüşmüşler, bağırıp çağırmışlardı, ama alıcının ilgisi azalır gibi olunca ve alıcı kaç paraya verirlerse versinler, almayacağını söyleyince, şaşırmışlardı. Kazıklanmışlardı; herife inanmışlar, ilk verdiği fiyattan iki dolar aşağısına satmışlardı. Şimdi bitkindiler ve yûnuslardı. <span class="calibre5">Anlayamadıkları bir sisteme karşı gitmişlerdi; sonunda bu sistem onları yenmişti. Atların ve arabaların daha çok edeceğini biliyorlardı. Alıcının onları çok daha yüksek fiyatla satacağını da biliyorlardı. Ama bir şeyin yüksek fiyatla nasıl satılacağını bilmiyorlardı; ticaret onlar için bir sırdı.</span></p>

  <p class="calibre7">Bir yola, bir saat tablasına bakan Al:</p>

  <p class="calibre7">— Herif buralı değildi, dedi. Yerli gibi konuşmuyordu. Elbiseleri de buranın elbiselerine benzemiyordu.</p>

  <p class="calibre7">Baba açıkladı:</p>

  <p class="calibre7">— Hırdavatçı dükkânında bizim tanıdıklar anlattı: Buradan giderken satacağımız eşyayı almak için dışarıdan adamlar geliyormuş. Bu yeni gelen adamlar her şeyi yok pahasına alıp götürüyorlarmış. Ama bizim elimizden ne gelir? Keşke eşyayı Tom satmaya götürseydi. Belki bu işi bizden daha iyi becerirdi.</p>

  <p class="calibre7">John:</p>

  <p class="calibre7">— İyi ama, herif az kalsın almayacaktı, dedi. Sonra eşyayı nasıl geri götürürdük?</p>

  <p class="calibre7">Baba:</p>

  <p class="calibre7">— Bizim tanıdıklar bana hepsini anlattılar, dedi. Alıcılar hep böyle yapıyorlarmış. Milleti böyle korkutuyorlarmış. Bu işi bilmiyoruz. Ana umduğunun çıkmadığını görünce kimbilir ne kadar kızacak ve canı sıkılacak.</p>

  <p class="calibre7">Al:</p>

  <p class="calibre7">— Baba, ne zaman gidiyoruz? diye sordu.</p>

  <p class="calibre7">— Bilmiyorum. Bu akşam konuşur, karar veririz. Tom'un geldiğine o kadar seviniyorum ki, içimde bir ferahlık var. Tom çok iyi çocuktur.</p>

  <p class="calibre7">Al:</p>

  <p class="calibre7">— Baba, bir iki kişi Tom'dan konuşuyorlardı, kulak verdim: Kefaletle bırakılmış, dediler. Bu devletin dışına çıkamazmış, çıkarsa yakalayıp yeniden üç yıl hapse atarlarmış.</p>

  <p class="calibre7">Baba heyecanlanmıştı:</p>

  <p class="calibre7">— Demek öyle söylediler ha? Acaba Tom'u tanıyan kimseler miydi bunlar? Palavra atmış olmasınlar?</p>

  <p class="calibre7">Al:</p>

  <p class="calibre7">— Bilmiyorum, dedi. Adamlar sadece durmuş, konuşuyorlardı. Ben de atılıp Tom'un benim ağabeyim olduğunu söylemedim. Orada öylece durdum, konuşmalarını dinledim.</p>

  <p class="calibre7">Baba:</p>

  <p class="calibre7">— Allah Allah, dedi; herhalde doğru değildir. Tom bize lâzım. Ben bu işi ona sorarım. Zaten bizim derdimiz bize yetiyor, bari bir de bizi takip etmeye kalkmasalar. Umarım ki doğru değildir. Bu işi açıkça konuşmalı.</p>

  <p class="calibre7">John Amca:</p>

  <p class="calibre7">— Tom bilir sanırım, dedi.</p>

  <p class="calibre7">Sustular. Bu sırada kamyon durmadan, aralıklı sesler çıkarıyordu. Motordan gürültüler geliyor; küçük küçük vuruşlar duyuluyor, fren rotları çatırdıyordu. <span class="calibre5">Tekerleklerden durmadan tok bir ses çıkıyor, radyatör kapağının üstündeki bir delikten ince bir buhar sütunu fıskiye gibi fışkırıyordu. Kamyonun arkasından, döne döne yükselen kırmızı bir toz bulutu geliyordu. Son hafif yokuşu da tangırdaya tangırdaya çıkarlarken, güneş daha ufka değmemişti. Battığı zaman eve yaklaşmışlardı. Durunca frenler gıcırdadı ve bu ses Al'ın kafasına yer etti... </span><span class="calibre5">Fren balataları kalmamıştı.</span></p>

  <p class="calibre7">Ruthie ile Winfield, haykırarak kamyonun yan kapaklarına tırmandılar, üzerlerinden atladılar.</p>

  <p class="calibre7">— Tom nerede? diye bağırıyorlardı.</p>

  <p class="calibre7">Tom'u kapının yanında gördüler, durdular; şaşırmışlardı. Sonra ona doğru yavaş <span class="calibre5">yavaş yürümeye başladılar; çekinerek bakıyorlardı Tom'a.</span></p>

  <p class="calibre7">Tom:</p>

  <p class="calibre7">— Merhaba çocuklar, nasılsınız bakalım? dediği zaman çocuklar hafifçe:</p>

  <p class="calibre7">— Merhaba, iyiyiz... dediler.</p>

  <p class="calibre7">Sonra biraz geri çekildiler; adam öldürmüş ve hapiste yatmış olan ağabeylerini, sezdirmeden gözden geçirdiler. Kümeste nasıl hapisçilik oynadıklarını, mahpus olmak için nasıl birbirleriyle kavga ettiklerini hatırladılar.</p>

  <p class="calibre7">Connie Rivers, kamyonun arka kapağını açtı, aşağıya atladı, sonra Rose of Sharon'un inmesine yardım etti; Rose of <span class="calibre5">Sharon bu yardımı kibar bir tavırla, uçları biraz safça kıvrılmış dudaklarında emreden, memnun bir gülümsemeyle kabul etmişti. </span></p>

  <p class="calibre7"><span class="calibre5">Tom:</span></p>

  <p class="calibre7">— Vay, Rosasharn. Bizimkilerle birlikte geleceğinden haberim yoktu!., dedi.</p>

  <p class="calibre7">Rose of Sharon:</p>

  <p class="calibre7">— Biz yürüye yürüye geliyorduk, dedi. Kamyon yanımızdan geçerken bizi aldı.</p>

  <p class="calibre7">Sonra Connie'yi tanıttı:</p>

  <p class="calibre7">— Connie... Kocam.</p>

  <p class="calibre7">Rose of Sharon bu sözleri söylerken kendinde bir büyüklük duyuyordu.</p>

  <p class="calibre7">Tom ile Connie ellerini kavrayarak, birbirlerine uzun uzun baktılar ve el sıkıştılar. Bir an içinde her ikisi de birbirlerinden hoşlanmışlardı.</p>

  <p class="calibre7">Tom, Rose of Sharon'a bakarak:</p>

  <p class="calibre7">— Anlaşılan, vaktinizi boş geçirmemişsiniz, dedi. </p>

  <p class="calibre7">Rose of Sharon önüne baktı:</p>

  <p class="calibre7">— Daha görünürde bir şeyler yok canım.</p>

  <p class="calibre7">— Babam söyledi. Yolcu ne zaman geliyor bakalım?</p>

  <p class="calibre7">— Daha vakit var, ama kışa varmaz. </p>

  <p class="calibre7">Tom güldü:</p>

  <p class="calibre7">— Portakal bahçesinde doğuracaksın galiba. Dört yanı portakal ağaçlarıyle çevrili olan o beyaz evlerde...</p>

  <p class="calibre7">Rose of Sharon her iki eliyle karnını yokladı.</p>

  <p class="calibre7">— Yok canım. Daha görünürde bir şey yok, dedi ve rahat bir gülümseyişle güldü, eve girdi.</p>

  <p class="calibre7">Sıcak bir akşamdı, batı ufkundan hâlâ ışıklar fışkırıyordu. Hiç kimse bir şey söylemediği halde, kamyonun çevresinde aile bir araya gelmiş, böylece kongre, yani aile hükümetinin oturumu açılmıştı. <span class="calibre5">Akşam ışığından kalma hafif bir alacalık, kırmızı toprağı aydınlatıyordu. </span><span class="calibre5">Uzaklıklar daha derinleşmiş, taşlar, direkler, binalar gündüz ışığı altında olduğundan daha büyük bir derinlik, daha büyük bir kuntluk kazanmıştı. Her şey daha yal</span><span class="calibre5">nız, daha kişiseldi şimdi... Direk tam direkti, üzerinde durduğu topraktan ve arkasındaki mısır tarlasından daha açıkça ayrılıyordu. Bitkiler bireydiler, ürünün birer parçası değillerdi; yaprakları dökük söğüt ağacı bütün öteki söğüt ağaçlarından apayrı, istediği gibi, oracıkta durup duruyordu. Toprak da akşamın ışığına bir renk katıyordu. Gri, boyasız evin batıya bakan yüzü ay gibi ışıklıydı. Kapının önündeki bahçede duran gri tozlu kamyon, bu ışık altında, üç boyutlu resimlerdeki gibi ileri fırlamıştı.</span></p>

  <p class="calibre7">Akşamın yaklaşmasıyle birlikte herkes de değişmiş, durgunlaşmıştı. Şimdi, sanki bilinçaltı örgütünün birer parçasıydılar. Düşünen kafalarına şöylece geliveren itilimlere boyun eğmişlerdi. Tozlu yüzlerinde, iç dünyalarına çevrilmiş olan durgun gözleri akşam alacalığında parlıyordu.</p>

  <p class="calibre7">Aile çok önemli bir yerde toplanmıştı: Kamyonun yanında... Ev ölmüştü, tarlalar da ölmüştü; oysa bu kamyon, işleyen bir şey, yaşayan bir prensip, bir davaydı. <span class="calibre5">Nuh peygamberden kalma Hudson, eğri ve lekeli radyatörüyle, her hareket eden parçanın aşınmış kenarlarında duran tozlu yağ damlacıklarıyle, kaybolmuş dingil kapakları ve bu dingil kapaklarının yerine geçmiş olan kırmızı toz tabakalarıyle, ailenin çevresinde toplandığı yeni bir ocak, yeni bir yaşama merkezi olmuştu: Yarı taksi, yarı kamyon, yüksek kenarlı, biçimsiz, garip bir şey...</span></p>

  <p class="calibre7">Baba, kamyonu gözden geçirerek çevresinde dolaştı, sonra toza çömeldi, toprakta resimler çizmek için bir değnek buldu. Ayağının birini olduğu gibi yere basıyor, öteki bacağı topuğunun üzerinde, biraz geri çekilmiş duruyordu. Dizinin biri, ötekinden yüksekteydi. Sol kolunu alçakta kalan sol dizine, sağ dirseğini de sağ <span class="calibre5">dizine dayamış, avcunu çenesinin girebileceği kadar çukurlaştırmıştı. Baba, öylece oturuyor, kamyona bakıyordu; çukurlaştırdığı avcunun içine almıştı çenesini. John Amca da yanına yaklaştı. Babanın yanına bağdaş kurup oturdu. </span><span class="calibre5">Gözleri dalgındı. Büyükbaba da evden çıktı, bağdaş kurmuş oturan iki kişiyi gördü, o yana doğru seğirtti. Baba ile John Amcanın karşısına geçip kamyonun basamağına oturdu. </span><span class="calibre5">Çekirdek kurulmuştu. Tom, Connie ve Noah da sallana sallana geldiler, yere oturdular. Yarım bir daire oldu, bu yarım dairenin açık yerinde büyükbaba oturuyordu. Sonra ana da evden çıktı; büyükana da onunla beraberdi. Rose of Sharon arkalarında nazlı nazlı yürüyordu. Onlar da oturanların arkasında yer aldılar: Ayakta duruyorlardı; ellerini kalçalarına dayamışlar, Ruthie ile Winfield, kadınların ayaklarının dibinde sıçrayıp duruyorlar, ayaklarını toza batırıyorlar, ama gürültü etmiyorlardı. Yalnız papaz, meydanda yoktu. Ayıp olmasın diye evin arkasına gitmiş, oturmuştu. Casy, iyi bir papazdı, halkını çok iyi tanıyordu.</span></p>

  <p class="calibre7">Simdi akşam ışığı daha yumuşamıştı; aile bir süre ses çıkarmadan oturdu, ayakta durdu. Sonra baba, kişiye değil de topluluğa dönerek, günlük raporunu vermeye başladı:</p>

  <p class="calibre7">— Sattığımız mallarda kazıklandık. Herif bizim bekleyemeyeceğimizi biliyordu. Bütün sattıklarımıza karşılık on sekiz dolar alabildik.</p>

  <p class="calibre7">Ana, durduğu yerde sinirli sinirli irkildi biraz, ama soğukkanlılığını bozmadı.</p>

  <p class="calibre7">Büyük oğul Noah sordu:</p>

  <p class="calibre7">— Şimdi hepsini toplarsak elimizde ne kadar para var? Baba, tozda birtakım sayılar çizdi; bir an mırıldandı:</p>

  <p class="calibre7">— Yüz elli dört dolar, dedi. Ama Al, "Yeni lastikler lâzım bize" diyor. "Bu lastikler dayanmaz" diyor.</p>

  <p class="calibre7">Al, bugün ilk olarak toplantıya katılıyordu. Eskiden kadınlarla birlikte ayakta dururdu. Şimdi resmî bir tavırla raporunu veriyordu. Büyük bir ağırbaşlılıkla:</p>

  <p class="calibre7">— Araba eski ve pis bir maldı, dedi. Satın almadan önce iyice elden geçirdim. <span class="calibre5">Pazarlık ettiğimiz herifin sözlerine kulak asmadım. Elimi defransiyele soktum, içinde talaş yoktu. Vites kutusunu açtım, onun içinde de talaş yoktu. </span><span class="calibre5">Debriyajını muayene ettim, direksiyonu denedim. Altına girdim, şasileri yerinden oynamamıştı. Araba hiç devrilmemişti. Akümülatöründe bir çatlaklık vardı, herife bir iyisini koydurdum. Lastikler on para etmezdi, ama boyları iyiydi; her yerde bulunabilecek boyda... Araba bir boğa gibi böğürerek yürüyordu. </span><span class="calibre5">Ama hiç olmazsa benzin akıtmıyordu. Bu arabayı almamızın nedeni, onun her yerde kullanılan cinsten olmasıdır. Eski otomobil parçaları satanlarda yığınla Hudson Super-Six parçaları var. Ucuz da alınabilir. Bizim verdiğimiz parayla daha büyük, daha güzel bir araba alınabilirdi, ama parçalarını bulmak güç olurdu, hem de pahalıya gelirdi. Ben bu arabayı seçerken işte bunları düşündüm.</span></p>

  <p class="calibre7">Son sözüyle ailenin kararına boyun eğmiş oluyordu. Sözünü kesti, onların düşüncelerini bekledi.</p>

  <p class="calibre7">Büyükbaba, yalnız bir ad olarak aile başkanı unvanını sürdürüyordu. Artık aileyi yöneten o değildi; yeri, sadece bir şeref yeri, bir gelenekti. Ama ihtiyar beyni ne kadar sulanmış olursa olsun, yine ilk sözü söylemek hakkı ondaydı. Yerde oturan erkekler ve ayakta duran kadınlar onu bekliyorlardı.</p>

  <p class="calibre7">Büyükbaba:</p>

  <p class="calibre7">— Aferin Al, dedi. Ben de senin gibi haylazın biriydim. Serseri gibi kızların peşinde dolaşıp dururdum. Ama iş olunca işi de hakkıyle yapardım. İyi yetiştin oğlum, aferin.</p>

  <p class="calibre7">Büyükbaba sözünü bitirirken sesine bir dua tonu vermiş, Al, sevincinden biraz kızarmıştı. </p>

  <p class="calibre7">Baba:</p>

  <p class="calibre7">— Söylediklerine benim de aklım yatıyor, dedi. Eğer aldığımız şey, at olsaydı Al'ı sorumlu tutmaya lüzum görmezdik. Ama içimizde otomobilden anlayan yalnız Al.</p>

  <p class="calibre7">Tom:</p>

  <p class="calibre7">— Ben de biraz anlarım, dedi. Mac Alester'de biraz çalıştım. Al, haklıdır. Çok doğru düşünmüş.</p>

  <p class="calibre7">Al, övgülerden şaşırmış, kıpkırmızı olmuştu. </p>

  <p class="calibre7">Tom devam etti:</p>

  <p class="calibre7">— Şimdi ben de bir iki söz söylemek istiyorum... Şu bizim papaz üzerine... O da bizimle gelmek istiyor.</p>

  <p class="calibre7">Susmuştu. Söylediği kelimelerin etkisi, bu kişilerin üzerinde duruyor ve bu topluluk, susuyordu. </p>

  <p class="calibre7">Tom:</p>

  <p class="calibre7">— Papaz iyi bir adamdır, dedi ve ekledi: Biz papazı eskiden beri tanırız. Bazen çok ileri-geri söyler, ama doğru söyler.</p>

  <p class="calibre7">Torn önergesini böylece aileye sunmuş oldu.</p>

  <p class="calibre7">Işık yavaş yavaş kayboluyordu. Ana, topluluğu bıraktı, eve gitti, evdeki sobadan bir demir tıkırtısı geldi. Ana, biraz sonra dalgın, düşünen kurula döndü.</p>

  <p class="calibre7">Büyükbaba:</p>

  <p class="calibre7">— İnsan burada iki türlü düşünebilir, dedi. Bazı kimseler, papazlar uğursuzdur derler.</p>

  <p class="calibre7">Tom:</p>

  <p class="calibre7">— Ama bu adam, ben artık papaz değilim, diyor, dedi. </p>

  <p class="calibre7">Büyükbaba, elini ileri geri salladı:</p>

  <p class="calibre7">— Bir adam bir kez papaz oldu mu, artık papazlıktan kurtulamaz. Papazlıktan kurtuluş yoktur. Ama bazıları yanlarına papaz almakla övünürler. Eğer içlerinden biri ölürse, papaz, öleni gömer. Evlenmek isteyenler olur. Eh, böyle bir şey olursa işte papaz hazır. Çocuk doğucak olursa hemen el altında çocuğun adını koyacak bir papaz var demektir. Ben, her zaman söylerim; papazdan papaza fark vardır diye. İş, iyisine düşmekte. Bence papazı da birlikte götürelim. Ben bu adamı seviyorum doğrusu. Terbiyeli adam.</p>

  <p class="calibre7">Baba, değneğini toza daldırdı, parmaklarının arasında çevirerek tozda küçük bir delik açtı:</p>

  <p class="calibre7">— Bu iş, papazı yanımıza alırsak bize uğur getirir mi, getirmez mi, ya da papaz iyi bir adam mıdır, değil midir işi değil, dedi. İyi düşünmek gerekir. <span class="calibre5">Bir şeyi iyice, derin derin düşünmek pek hoş olmuyor ama, ne yaparsınız, öyle yapmak gerek. Bakın şimdi. Büyükbabayla büyükana... İki kişi onlar. Ben, John ve ana... Etti beş. Noah, Tommy, Al... Etti sekiz. Rosasharn'la Connie de on, Ruthie'yle Winfield de... Eder on iki. Köpekleri de yanımıza almalıyız, çünkü onları ne yaparız? Öldüremeyiz, burada bırakılacak kimse de yok. Onları da hesaba katarsak eder on dört.</span></p>

  <p class="calibre7">Noah:</p>

  <p class="calibre7">— Piliçleri ve kalan iki domuzu saymıyorsun, dedi. </p>

  <p class="calibre7">Baba:</p>

  <p class="calibre7">— Ben o iki domuzu tuzlayıp yolda yemeyi düşünüyorum. Bize et lâzım olacak. <span class="calibre5">Tuzlanmış etleri yanımıza alıp götürür</span><span class="calibre5">sek daha iyi olur. Ama kamyonun hepimizi, sonra da papazı alacağını sanmıyorum. </span><span class="calibre5">Sonra şunu da düşünmeliyiz: Ayrıca bir boğaz daha doyurabilir miyiz? </span></p>

  <p class="calibre7"><span class="calibre5">Başını çevirmeden sordu:</span></p>

  <p class="calibre7">— Papazı da besleyebilir miyiz, ana? </p>

  <p class="calibre7">Ana, gırtlağını temizledi. Sert bir tavırla:</p>

  <p class="calibre7">— Besleyebilir miyiz, değil, besler miyiz? dedi. İş «yapabilir miyiz» e dayanırsa, hiçbir şey yapamayız. Kaliforniya'ya bile gidemeyiz, hiçbir şey yapamayız. Ama iş «yaparız» a gelirse, o zaman her istediğimiz şeyi yaparız. Ve eğer iş istemeye gelirse... Bizim ailemiz burada ve doğuda uzun zamandan beri yaşamaktadır. Şimdiye kadar Joad, ya da Hazells ailelerinden herhangi birisinin kendilerinden yiyecek isteyeni, ya barınacak yer arayanı, ya da yolda arabalarına binmek isteyeni boş çevirdikleri duyulmamıştır... Belki Joad'ların içinden kötüler de çıkmıştır; ama hiçbir zaman bu kadar kötüleri çıkmamıştır.</p>

  <p class="calibre7">Baba atıldı:</p>

  <p class="calibre7">— Ama ya yer yoksa?</p>

  <p class="calibre7">Başını çevirerek kaldırdı, anaya baktı, utandı. Ananın sesindeki ton, onu utandırmıştı.</p>

  <p class="calibre7">— Ya hepimizi kamyon almazsa?. </p>

  <p class="calibre7">Ana:</p>

  <p class="calibre7">— Zaten şimdiden kamyonda yer yok, dedi. Altı kişiden fazlasına zaten yer yok. <span class="calibre5">Oysa biz on iki kişiyiz. Bir kişiden ne çıkar?.. Hem bir erkek, güçlü ve sağlam bir erkek, kimseye yük olmaz; sonra da yanımızda iki domuzumuz ve yüzden fazla dolarımız var. Böyle olduğu halde bir de oturmuş, böyle bir adamı besleyebilir miyiz? diye düşünüyoruz...</span></p>

  <p class="calibre7">Durdu. Baba yeniden başını önüne çevirdi; yenilginin altında ezilmişti.</p>

  <p class="calibre7">Büyükana:</p>

  <p class="calibre7">— Yanımızda bir papaz bulunursa iyi olur, dedi. Bu sabah ne güzel dua etti.</p>

  <p class="calibre7">Baba, itiraz eden var mı diye herkesin yüzüne birer birer baktı ve sonra:</p>

  <p class="calibre7">— Papazı buraya çağırır mısın, Tommy? Bizimle birlikte gidecekse, o da gelsin buraya, dedi.</p>

  <p class="calibre7">Tom, oturduğu yerden kalktı:</p>

  <p class="calibre7">— Casy!.. Hey, Casy!.. diye bağıra bağıra eve doğru yürüdü.</p>

  <p class="calibre7">Evin arkasından tok bir ses geldi. Tom, evin köşesine doğru gitti. Papaz orada, arkasını duvara dayamış, aydınlık gökyüzünde parlayan akşam yıldızını seyrediyordu.</p>

  <p class="calibre7">Casy:</p>

  <p class="calibre7">— Beni mi çağırıyorsun? diye sordu.</p>

  <p class="calibre7">— Evet... Düşündük taşındık, karar verdik; eğer bizimle birlikte geliyorsan, yanımızda bulun da bazı şeylerde bize yardım et.</p>

  <p class="calibre7">Casy ayağa kalktı. Ailelerin nasıl yönetildiğini biliyor, kendisinin de aileye alındığını anlıyordu. Nitekim kendisine ailede yüksek bir yer verilmişti; çünkü John Amca kenara çekilmiş, kendisiyle baba arasındaki yeri papaza bırakmıştı. <span class="calibre5">Casy de ötekiler gibi diz çöküp oturdu, yüzünü basamağın üzerindeki tahtında oturan büyükbabaya çevirdi.</span></p>

  <p class="calibre7">Ana yeniden eve gitti. Bir gemici feneri lambasının kalkmasından çıkan gıcırtı işitildi, sonra karanlık mutfakta sarı bir ışık parladı. Ana, büyük tencerenin kapağını açtığı sırada kaynayan etin ve pancar yapraklarının kokusu kapıdan çıkarak ortalığa yayıldı. Karanlık bahçenin ortasında ananın gelmesini bekliyorlardı. Çünkü onun, bu grupta büyük bir gücü vardı.</p>

  <p class="calibre7">Baba:</p>

  <p class="calibre7">— Şimdi ne zaman yola çıkacağımızı düşünelim, dedi. Ne kadar çabuk yola çıkarsak, o kadar iyi olur. Yola çıkmadan önce domuzları kesmeli ve tuzlamalıyız. Ondan sonra götüreceğimiz şeyleri toparlamalıyız.</p>

  <p class="calibre7">Noah, bu fikri doğru buldu:</p>

  <p class="calibre7">— Yarın başlarsak işimizi bitirir, öbür gün şafakla birlikte yola çıkarız.</p>

  <p class="calibre7">John Amca itiraz etti:</p>

  <p class="calibre7">— Gündüz sıcakta eti ayazlatamayız. Zaten bu mevsimde et kesilmez ya. Et, ayazda kalmazsa, pörsük olur.</p>

  <p class="calibre7">— Peki, o halde bu akşam keselim. Hiç olmazsa bir gece fazla ayazda kalmış <span class="calibre5">olur. Nasıl olsa kesilecek. Yemeğimizi yiyelim de işe başlayalım. Tuz var mı?</span></p>

  <p class="calibre7">Ana:</p>

  <p class="calibre7">— Var, dedi. Epeyce tuzumuz var. İki güzel salamura fıçımız da var.</p>

  <p class="calibre7">Tom:</p>

  <p class="calibre7">— Peki, peki. Öyleyse hemen işe başlayalım, dedi. </p>

  <p class="calibre7">Büyükbaba ayağa kalkmak için eliyle çevresini tırmalıyor, <span class="calibre5">tutunacak bir yer arıyordu:</span></p>

  <p class="calibre7">— Karanlık bastı, dedi. Karnım da acıktı. Ah, bir Kaliforniya'ya gitsek de, sabahtan akşama kadar elimdeki kocaman salkımlardan üzümleri koparıp koparıp yesem.</p>

  <p class="calibre7">Ayağa kalktı; erkeklerin hepsi de arkasından ayağa kalktılar.</p>

  <p class="calibre7">Ruthie ile Winfield tozların içinde deli gibi, heyecanla zıplayıp duruyorlardı.</p>

  <p class="calibre7">Ruthie, Winfield'in kulağına kaba kaba fısıldadı:</p>

  <p class="calibre7">— Domuzları kesiyoruz, Kaliforniya'ya gidiyoruz... Hem domuzları kesiyoruz, hem Kaliforniya'ya... İkisini de yapıyoruz, oh ya!...</p>

  <p class="calibre7">Winfield, çılgına dönmüştü. Parmağını boğazına bastırdı, yüzünü korkunçlaştırdı, alçak sesle bağırma taklidi yaparak olduğu yerde dönmeye başladı:</p>

  <p class="calibre7">— Bak, ben domuz oldum. Bak, ben domuz oldum!.. Şimdi bak kanlarım akacak, Ruthie!..</p>

  <p class="calibre7">Sallandı, sallandı, sonra yere yuvarlandı; kollarıyle bacaklarını cansız cansız hareket ettirmeye başladı. </p>

  <p class="calibre7"><span class="calibre5">Ruthie ondan daha büyüktü ve bu anın büyük önemini ondan çok daha iyi kavrıyordu; yeniden:</span></p>

  <p class="calibre7">— Kaliforniya'ya gidiyoruz, dedi.</p>

  <p class="calibre7">Bunun hayatındaki en büyük olay olduğunu biliyordu. </p>

  <p class="calibre7">Büyükler, koyulaşan alaca karanlıkta aydınlık mutfağa girdiler. Ana onlara çinko tabaklar içinde sebze ve et verdi. Ana <span class="calibre5">ise yemeğini yemeye başlamadan önce leğeni sobanın üzerine koydu, ateşini harlandırdı. Kova ile su taşıyarak leğeni doldurdu, su dolu kovaları leğenin çevresine sıraladı. Mutfağı su buharı kaplamıştı; herkes acele acele yemeğini yiyordu. Yemekleri bitince dışarı çıkıp eşikte suyun ısınmasını beklediler. </span><span class="calibre5">Eşikte oturmuş, karanlığa ve mutfaktaki fenerin kapının dışına fırlattığı ışık alanına ve büyükbabanın bu alanın ortasındaki gölgesine bakıyorlardı. Noah dişlerini bir süpürge çöpüyle iyice karıştırdı. Ana ile Rose of Sharon tabakları yıkadılar, masanın üzerine yığdılar.</span></p>

  <p class="calibre7">Sonra aile, birdenbire işe girişti. Baba kalktı, gitti; bir fener daha yaktı. Noah, mutfaktaki bir sandıktan eğri ağızlı bir kasap bıçağı aldı; aşınmış, küçük bir bileyi taşına sürttü. Sonra satırı et tahtasının üstüne, bıçağı da onun yanına koydu. Baba iki sağlam sopa getirdi. İkisi de bir metre kadar vardı, uçlarını baltayla sivriltti, kalın ipleri ilmek yaparak ortalarına bağladı.</p>

  <p class="calibre7">Hem iş yapıyor, hem de söyleniyordu:</p>

  <p class="calibre7">— Şu araba oklarının hepsini satmamalıydık... Hiç olmazsa yanımızda birkaç tane kalmalıydı.</p>

  <p class="calibre7">Kaplardan buhar çıkıyor, sular kaynıyordu. </p>

  <p class="calibre7">Noah sordu:</p>

  <p class="calibre7">— Suyu mu oraya götüreceğiz, domuzları mı buraya? </p>

  <p class="calibre7">Baba:</p>

  <p class="calibre7">— Domuzları buraya getireceğiz, dedi. Üzerlerine sıcak su dökülmezse, kesip içlerini boşaltmak güç olur. Su hazır mı?</p>

  <p class="calibre7">Ana:</p>

  <p class="calibre7">— Kaynamak üzere, dedi.</p>

  <p class="calibre7">— Peki. Noah, Tom, Al, gelin buraya! Ben feneri tutayım. Domuzları orada öldürüp buraya getirelim.</p>

  <p class="calibre7">Noah bıçağını, Al baltasını aldı ve dört erkek, domuzların bulunduğu kümese doğru yürüdü; fener ışığında ayakları titriyor gibiydi. Ruthie ile Winfield de arkalarından seke seke, zıplaya zıplaya geliyorlardı. Domuzların kümesine geldikleri zaman baba, elinde feneriyle tele doğru eğildi. Uyuyan do<span class="calibre5">muzlar kuşkulu kuşkulu isteksiz ayağa kalktılar. John Amca ile papaz da yardıma gelmişlerdi.</span></p>

  <p class="calibre7">Baba:</p>

  <p class="calibre7">— Haydi bakalım, dedi. Yakalayın şunları. Sonra keser, kanlarını akıtır, evde haşlarız.</p>

  <p class="calibre7">Noah ile Tom, telin arkasına atladılar. Çabucak ve kolayca domuzları kestiler.</p>

  <p class="calibre7">Tom baltanın tersiyle iki defa vurmuş, Noah da yere düşen domuzların üzerine eğilerek eğri ağızlı bıçağıyle şahdamarı bulmuş, kanı akıtıp boşaltmıştı. Artık telin ötesinde bağıran domuzlar yoktu. Papazla John Amca bir tanesini arka ayaklarından sürüdüler, Tom'la Noah da ötekini götürdü. Baba, elinde fenerle yanlarında yürüyor, siyah kan, tozların üzerinde iki paralel iz bırakıyordu.</p>

  <p class="calibre7">Eve geldikleri zaman Noah, bıçağı arka ayak kemiği ile kas arasından kaydırdı; uçları sivriltilmiş değnekler, ayakları açık tutmaya yarıyordu; ölü domuzlar evden dışarı uzanmış olan kirişlere asılmıştı. Sonra erkekler, kaynayan suyu getirdiler, esmerleşmiş gövdelerin üzerine döktüler. Noah, domuzların karnını baştan aşağıya deşti, bağırsaklarıyle işkembelerini yere döktü. Baba, domuzları havada açık tutmak için iki değnek daha kesti. Bu sırada Tom, elindeki tel fırçayla ve ana da kör bıçakla deriyi kazıyarak domuzun kıllarını temizlemeye çalışıyorlardı. Al, bir kova getirdi, bağırsaklarla işkembeleri bu kovanın içine boşalttı, evden uzak bir yere götürüp attı; arkasından miyavlaya miyavlaya iki kedi, onların da arkasından hafif hafif hırlayarak iki köpek geliyordu.</p>

  <p class="calibre7">Baba, kapının eşiğinde oturmuş, fenerin ışığında asılı duran domuzlara bakıyordu. Kıllarının kazınması bitmişti; yerdeki siyah havuzcuğa daha bir iki damla kan damlıyordu. Baba ayağa kalktı, domuzlara yaklaştı, domuzları elleriyle yokladı, yeniden gelip eşiğe oturdu. Büyükbaba ile büyükana uyumak üzere samanlığa gidiyorlardı. Büyükbabanın elinde bir mum feneri vardı. Ailenin geri kalanları eşiğin çevresinde sessiz sessiz oturuyordu. Connie ile Al ve Tom yerde oturmuşlar, arkalarını evin duvarına yaslamışlardı. John Amca bir sandığın, baba da bahçeye giden yolun üzerine oturmuştu. Yalnız ana ile Rose <span class="calibre5">of Sharon, gidip geliyorlardı. Ruthie ile Winfield'in artık uykuları gelmişti, ama uyumamaya çalışıyorlardı. Karanlıkta sersem sersem dolaşıyorlardı. Noah ile papaz yere diz çökmüşlerdi, yüzleri eve dönük, oturuyorlardı. Baba sinirli sinirli kaşındı, şapkasını çıkararak parmaklarıyle saçlarını sıvazladı.</span></p>

  <p class="calibre7">— Yarın sabah erkenden domuzları tuzlamalıyız. Ondan sonra kamyonu yükleriz. Yalnız yatakları koymayız. Öbür sabah da yola çıkarız. Bu işler bir gün bile sürmez.</p>

  <p class="calibre7">Baba, sinirliydi. Tom atıldı:</p>

  <p class="calibre7">— Biz yarın sabahtan akşama kadar yapacak iş bulmak için serseri gibi dolaşacak mıyız?</p>

  <p class="calibre7">Grup birden irkildi. Tom:</p>

  <p class="calibre7">— İstersek yarın sabaha kadar hazırlanabilir, şafakla birlikte yola çıkarız, dedi.</p>

  <p class="calibre7">Baba, eliyle dizini ovdu. Şimdi hepsine bir tedirginlik gelmişti. </p>

  <p class="calibre7">Noah:</p>

  <p class="calibre7">— Eti hemen tuzlasak ne olur sanki?.. Şimdi domuzları parçalayalım, daha çabuk soğur, dedi.</p>

  <p class="calibre7">John Amcanın sabrı tükenmişti, kendini tutamadı:</p>

  <p class="calibre7">— Ne diye vakit kaybediyoruz? Her şey olup bitmeli artık. Mademki yola çıkacağız, neden bir an önce çıkmayalım?</p>

  <p class="calibre7">Bu hava hepsine yayılmıştı.</p>

  <p class="calibre7">— Sahiden, neden hemen yola çıkmayalım? Yolda da uyuruz.</p>

  <p class="calibre7">Herkesin içinde bir sabırsızlık vardı. Baba:</p>

  <p class="calibre7">— İki bin mil yolumuz var, dedi. Çok uzun bir yol. Bir an önce yola çıksak iyi ederiz. Noah, seninle ben etleri parçalar, ondan sonra nemiz var nemiz yoksa, kamyona yükleriz.</p>

  <p class="calibre7">Ana, kapıdan başını uzattı:</p>

  <p class="calibre7">— Ya bir şey unutursak? Karanlıkta görmezsek? </p>

  <p class="calibre7">Noah:</p>

  <p class="calibre7">— Sabahleyin hava ağarınca yeni baştan çevreye bir göz gezdiririz, dedi.</p>

  <p class="calibre7">Hiç kıpırdamadan oturuyor, düşünüyorlardı. Ama Noah, birdenbire ayağa kalktı, eğri ağızlı bıçağını aşınmış küçük taşın üstünde bilemeye başladı.</p>

  <p class="calibre7">— Ana, dedi, şu masanın üstünü temizle.</p>

  <p class="calibre7">Domuzun birine yaklaştı, bel kemiğinin bir kenarından aşağıya doğru kesti, eti kaburgalarından ayırmaya başladı. Baba, sinirli sinirli ayakta duruyordu:</p>

  <p class="calibre7">— Eşyaları toplayalım, dedi. Haydi bakalım, çocuklar! </p>

  <p class="calibre7">Sonunda işe başlamaya cesaret edebilmişlerdi, acelecilik <span class="calibre5">hepsine yayılmıştı. Noah, et parçalarını mutfağa taşıyor, tuzlanacak şekilde küçük küçük kesiyor, ana da iri tuz parçalarını vura vura ete sürüyor, fıçının içine koyuyor, bir parçanın diğerine dokunmamasına dikkat ediyordu. Et parçalarını tuğla gibi döşüyor, tuzu aralarına vura vura dolduruyordu. Noah butları ve ayakları kesti. Ana bir yandan ateşi söndürmemeye çalışırken, Noah da öteki yandan etin bütün kaburgalarını, bel kemiklerini, bacak kemiklerini elinden geldiği kadar temizlemeye çalışıyordu. Ana bunları, kemirmeye yarar diye, kızartmak üzere fırına atıyordu.</span></p>

  <p class="calibre7">Bahçede, samanlıkta, fenerlerin ışıktan daireleri dolaşıp duruyor, erkekler götürülecek her şeyi topluyorlar, kamyonun yanına yığıyorlardı. Rose of Sharon ailenin bütün giyecek eşyasını dışarı çıkardı: Tulumlar, kalın altlı ayakkabılar, lastik çizmeler, eskimiş bayramlık elbiseler, kazaklar, deri ceketler... Bunları tahta bir sandığa sıkı sıkıya istif etti. Sonra sandığın içine eğildi, koyduklarını bastırdı. Basma entarilerini, atkılarını, siyah pamuk çoraplarını, çocukların elbiselerini, küçük tulumları, ucuz basmadan yapılmış <span class="calibre5">entarileri ve elbiseleri getirdi, sandığa yerleştirdi, bastırdı.</span></p>

  <p class="calibre7">Tom, takımların bulunduğu yere gitti, götürülecek araçları birer birer alıp getirdi: Bir el testeresi, bir anahtar takımı, bir kutu çivi, bir kıskaç, düz bir eğe ve bir yuvarlak eğe takımı.</p>

  <p class="calibre7">Rose of Sharon, büyük bir çadır bezi getirdi, kamyonun arkasında yere serdi. Sonra kucağında şiltelerle, -üç kalın ve bir ince- zar zor kapıdan çıktı. Şilteleri çadır bezinin üstüne koydu, bir kucak dolusu katlanmış <span class="calibre5">eski püskü battaniye getirerek onları da şiltelerin üstüne yerleştirdi.</span></p>

  <p class="calibre7">Ana ile Noah, kesilmiş domuzlarla uğraşıyorlardı. Sobadan kızaran domuz kemiklerinin kokusu geliyordu. Çocuklar gece yarısına doğru her biri bir yanda sızmıştı: Winfield kapıya yakın bir yerde tozların içinde kıvrılmış yatıyordu; Ruthie ise etlerin kesilişine bakmak üzere mutfakta bir sandığın üzerinde oturduğu sırada sızıvermiş, başı arkaya düşmüştü. Uykusunda uzun uzun soluk alıyordu, dudakları birbirinden ayrılmış dişlerinden sıyrılmıştı.</p>

  <p class="calibre7">Tom, takımları taşıma işini bitirdi, mutfağa döndü. Papaz da onu izledi. </p>

  <p class="calibre7">Tom:</p>

  <p class="calibre7">— Vay anasını, amma da nefis kokuyor be! dedi. Bak, işitiyor musun, nasıl da cızırdıyor.</p>

  <p class="calibre7">Ana, fıçının içine etten tuğlaları döşüyor, etlerin çevresine ve üzerine tuz ekiyor, tuzdan bir sıra yapıyor, sonra etleri fıçının altına doğru bastırıyordu. <span class="calibre5">Tom'a baktı, hafifçe gülümsedi; gözlerinde hem bir ciddilik, hem de yorgunluk vardı.</span></p>

  <p class="calibre7">— Kahvaltılarda domuz kemikleri iyi gider, dedi. </p>

  <p class="calibre7">Papaz, ananın yanına gelmişti.</p>

  <p class="calibre7">— Bırakın eti ben tuzlayayım, dedi. Elimden gelir, siz başka işlere bakın.</p>

  <p class="calibre7">Ana bu söz üzerine durdu. Sanki garip bir teklif karşısındaymış gibi, papazın yüzüne baktı. Elleri tuzdan kabuk tutmuş, taze domuzun suyundan pembeleşmişti. <span class="calibre5">Sonunda:</span></p>

  <p class="calibre7">— Bu kadın işidir, dedi. </p>

  <p class="calibre7">Papaz:</p>

  <p class="calibre7">— İş iştir, diye cevap verdi. Yapılacak çok iş var. Kadın işi erkek işi diye ayıracak zamanda değiliz. Sizin yapılacak başka işleriniz vardır. Bırakın eti ben tuzlayayım.</p>

  <p class="calibre7">Ana hâlâ papaza bakıyordu. Sonunda bir teneke kaptan Çinko bulaşık tenceresine su boşalttı, ellerini yıkadı. Papaz et parçalarını eline aldı. Ana bir yandan papaza bakarken, o <span class="calibre5">da etleri ananın yaptığı gibi, fıçıya bastırmaya başladı. Casy ancak bir sırayı bitirdikten, iyice örttükten ve tuzu vura vura eliyle bastırdıktan sonra, ananın içi rahat etti; beyazlaşmış ve buruşmuş elini kuruladı. </span></p>

  <p class="calibre7"><span class="calibre5">Tom:</span></p>

  <p class="calibre7">— Ana, buradan neler götüreceğiz? dedi.<span class="calibre5"> </span></p>

  <p class="calibre7"><span class="calibre5">Ana, mutfağa şöylece bir göz gezdirdi:</span></p>

  <p class="calibre7">— Kovayı. Yemek için gereken bütün çanak çömleği, tabakları, maşrapaları, kaşıkları, çatalları, bıçakları... Bütün bunları al, şu dolabın içine koy, dolabı dışarı çıkar. Büyük tavayla büyük çaydanlığı, kahve ibriğini de al. <span class="calibre5">Izgarayı, soğusun da fırından alırsın. Ateş yakar, ızgara yaparız. Çamaşır teknesini de almak istiyorum ama, yer yok galiba. Canım, çamaşırları kovada yıkarım. Küçük çanak çömleği de almaya lüzum yok. Az yemek büyük kaplarda da pekâlâ pişirilir, ama çok yemek küçüklerde pişirilmez. Ekmek tavalarını da al. Hepsini al. Hepsi de birbirinin içine girer.</span></p>

  <p class="calibre7">Ana ayakta durmuş, mutfağın dört bir yanına göz gezdiriyordu:</p>

  <p class="calibre7">— Sen dediklerimi al götür, Tom. Geri kalanları ben getiririm. Biber kutusunu, tuz kutusunu, küçük hindistancevizini, rendeyi ben sonra alır getiririm.</p>

  <p class="calibre7">Yerden bir fener aldı, yatak odasına geçti, çıplak ayağı yerde hiç ses çıkarmıyordu. </p>

  <p class="calibre7">Papaz:</p>

  <p class="calibre7">— Zavallı çok yorgun, dedi. </p>

  <p class="calibre7">Tom:</p>

  <p class="calibre7">— Sen bakma, kadınlar her zaman yorgundur, dedi. Kadınlar her zaman böyle bitkindirler. Yalnız arada sırada ayinlerde biraz canlanırlar.</p>

  <p class="calibre7">— Doğru söylüyorsun ama, anan bugün her zamankinden yorgun. Bitkin.</p>

  <p class="calibre7">Ana, tam bu sırada, kapıdan geçerek yatak odasına giriyordu; papazın bu sözlerini işitmişti. Gevşek yüzü yavaş yavaş gerildi, yüzünün hatları kayboldu. <span class="calibre5">Gözleri keskinleşti, omuzları kalktı, tamtakır kalmış odaya göz gezdirdi. Odada birta</span><span class="calibre5">kım döküntülerden başka bir şey yoktu. Yerde duran şilteler yok olmuştu. </span><span class="calibre5">Gardrop satılmıştı. Yerde kırık bir tarak, boş bir talk pudrası kutusu ve birkaç fare pisliği vardı. Ana, feneri yere bıraktı. Eskiden sedir görevini gören sandıklardan birinin arkasına elini soktu, bir çekmece çıkardı... Eski, tozlu, topraklı, köşeleri çatlamış bir çekmece... Oturdu, çekmeceyi açtı. </span><span class="calibre5">İçinde mektuplar, gazetelerden kesilmiş yazılar, fotoğraflar, bir çift küpe, markalı küçük bir altın yüzük, saçtan örülmüş ve uçlarına altından çengeller takılmış bir saat kösteği. Parmaklarıyle mektuplara hafif hafif dokundu. Tom'un mahkemesini yazan bir gazete parçasını düzeltti, içindekilere baka baka çekmeceyi uzun bir süre elinde tuttu. Mektupları dağıttı, sonra yeniden birbiri üzerine sırayla dizdi. Ana, alt dudağını ısırdı, düşünüyor, hatırlıyordu; sonunda kararını verdi: Yüzüğü, kösteği, küpeleri aldı, yığının altına elini sokarak bir altın bilezik çıkardı. Bir zarfın içindeki mektubu çıkarıp attı; zarfa mücevheratı koydu. Sonra zarfı katladı, entarisinin cebine soktu. Yavaş yavaş çekmeceyi kapattı, parmaklarıyle üzerini okşadı... </span><span class="calibre5">Dudakları birbirinden ayrıldı. Sonra ayağa kalktı, fenerini aldı, yeniden mutfağa döndü. Sobanın kapağını açtı, çekmeceyi yavaşça kömürlerin arasına bıraktı. Sıcaklık hemen çekmecenin üstündeki kâğıdı sararttı. Bir alev, üstüne doğru yükseldi, ve çekmeceyi sardı. Ana, sobanın kapağını yeniden yerine koydu; ateş birdenbire çekmecenin çevresinde gürlemeye başladı.</span></p>

  <p class="calibre7">Bahçede, karanlıkta, baba ile Al, fener ışığı altında kamyonu yüklüyorlardı: Takımlar aşağıya, istenildiği zaman hemen bulunabilecek şekilde, el altında bir yere. Sonra elbise sandıkları ve bir çuval içinde mutfak çanak çömlekleri ve aletleri; bıçaklar ve tabaklar sandıkların içinde. Arkaya kova bağlandı. <span class="calibre5">Yüklerin altını mümkün olduğu kadar düz yapmaya çalışıyorlar, sandıkların aralarındaki boşlukları katlanmış battaniyelerle dolduruyorlar. Yüklerin üstünü düz yapmaya çalışarak üzerlerine şilteleri yaydılar. Eşyanın en üstüne de bü</span><span class="calibre5">yük çadır bezini örttüler. Al, çadır bezinin kenarlarına yarım metre arayla delikler deldi, bu deliklere kısa ipler geçirdi, ipleri kamyonun kenarındaki tahtalara bağladı.</span></p>

  <p class="calibre7">— Yağmur yağarsa, dedi, üstteki tahtaya bağlarız. Çoluk çocuk altına girer de ıslanmaktan kurtulur. Biz önde olduğumuz için pek ıslanmayız.</p>

  <p class="calibre7">Baba, bu fikri alkışladı:</p>

  <p class="calibre7">— Çok doğru, dedi. </p>

  <p class="calibre7">Al:</p>

  <p class="calibre7">— Dahası var, dedi. İlk fırsatta uzun bir direk bulur, kamyonun ortasına dikerim. Üzerine de çadır gererim. Böylece, millet güneşten kurtulmuş olur.</p>

  <p class="calibre7">Baba bu fikri de beğendi:</p>

  <p class="calibre7">— İyi olur. Bunu önceden niye düşünmedin? </p>

  <p class="calibre7">Al:</p>

  <p class="calibre7">— Vakit bulamadım, dedi.</p>

  <p class="calibre7">— Vakit mi bulamadın? Serseri serseri dolaşmaya pekâlâ vakit buldun ama, Al. Şu son iki gün içinde Allah bilir nerelerdeydin?..</p>

  <p class="calibre7">Al:</p>

  <p class="calibre7"><span class="calibre5">— İnsanın yurdundan çıkarken elbette yapacak bir sürü işleri olur, dedi.</span></p>

  <p class="calibre7">Sonra içinde bir şüpheyle:</p>

  <p class="calibre7">— Baba, diye sordu; gittiğimize seviniyor musun?</p>

  <p class="calibre7">— Ben mi? Eh... Tabiî. Değil mi ya... Evet. Burada güç yaşıyorduk. Oysa orada, bambaşka olacak!.. İş çok, her şey güzel, her yan yemyeşil, küçük beyaz evler, her yanda portakallar.</p>

  <p class="calibre7">— Orada her yerde portakal var mıymış?</p>

  <p class="calibre7">— Eh, belki her yerde yoksa bile, birçok yerlerde bulunuyormuş.</p>

  <p class="calibre7">Günün ilk gri ışıkları, gökte görünmeye başlamıştı. Zaten iş de bitmişti... <span class="calibre5">Tuzlanmış domuzlar hazırdı, sadece tavuk kümesi kamyonun üstüne konulacaktı. </span><span class="calibre5">Ana, fırını açtı, birçok kızarmış kemik çıkardı... Gevrek, renkleri esmerleşmiş, üzerlerinde kemirilecek birçok et kalmış kemikler... Ruthie uya</span><span class="calibre5">nır gibi oldu, sandığın üstünden aşağı kaydı, yeniden uyudu. Ama büyükler, kapının çevresinde duruyorlar, titreye titreye gevrek etleri kemiriyorlardı.</span></p>

  <p class="calibre7">Tom:</p>

  <p class="calibre7">— Büyükbabayla büyükanayı uyandırsak fena olmaz, dedi. Sabah oluyor.</p>

  <p class="calibre7">Ana:</p>

  <p class="calibre7">— Yok, yok, dedi. Gideceğimiz dakikaya kadar dokunmayalım onlara. Uyumaları lâzım. Ruthie ile Winfield de doğru dürüst dinlenmediler.</p>

  <p class="calibre7">Baba:</p>

  <p class="calibre7">— Kamyonun üstünde uyurlar, dedi. Kamyonun üstü hem güzel, hem rahat oldu.</p>

  <p class="calibre7">Birdenbire köpekler tozların üzerinden kalktılar, kulaklarını diktiler. Sonra büyük bir gürültüyle karanlığa doğru havlamaya başladılar.</p>

  <p class="calibre7">Baba:</p>

  <p class="calibre7">— Ne var, ne oluyor? diye sordu.</p>

  <p class="calibre7">Biraz sonra, havlayan köpekleri susturmaya uğraşan bir ses işittiler, havlamalar azaldı. Sonra ayak sesleri... Bir adam yaklaştı. Muley Graves'ti; şapkasını kulaklarına kadar çekmişti. <span class="calibre5">Çekine çekine yaklaştı.</span></p>

  <p class="calibre7">— Günaydın dostlar, dedi.</p>

  <p class="calibre7">— Muley'miş...</p>

  <p class="calibre7">Baba, elindeki domuz kemiğini salladı:</p>

  <p class="calibre7">— Muley, gel sen de bir parça et al. </p>

  <p class="calibre7">Muley:</p>

  <p class="calibre7">— Yok, istemem, dedi. Karnım aç değil. Gerçekten değil.</p>

  <p class="calibre7">— Muley, çekinme, al! Gel, işte burada!..</p>

  <p class="calibre7">Baba eve girdi, bir avuç kaburga kemiği ile dışarı çıktı. </p>

  <p class="calibre7">Muley:</p>

  <p class="calibre7">— Yiyeceğinizden almaya gelmedim, dedi. Buralarda dolaşıyordum da, yola çıkacağınız aklıma geldi. Haydi şunlara bir yolunuz açık olsun diyeyim dedim.</p>

  <p class="calibre7">Baba:</p>

  <p class="calibre7">— Biraz sonra yola çıkıyoruz, dedi. Bir saat sonra gelseydin, bizi bulamayacaktın. Her şeyi toplayıp kamyona yükledik... Bak.</p>

  <p class="calibre7">— Sahiden toplanmışsınız. </p>

  <p class="calibre7">Muley, yüklenmiş kamyona baktı:</p>

  <p class="calibre7">— Bazen içimden, ben de gideyim de şu bizimkileri bulayım diyorum.</p>

  <p class="calibre7">Ana sordu:</p>

  <p class="calibre7">— Kaliforniya'dan haber aldın mı? Muley:</p>

  <p class="calibre7">— Hayır, dedi. Haber almadım. Zaten gidip postaneye de baktığım yok ki! <span class="calibre5">Bugünlerde gidip bakmalı.</span></p>

  <p class="calibre7">Baba:</p>

  <p class="calibre7">— Al, git de büyükbabayla büyükanayı kaldır, dedi. Gelip bir şey yesinler. Az sonra yola çıkıyoruz.</p>

  <p class="calibre7">Al sallana sallana samanlığa doğru giderken:</p>

  <p class="calibre7">— Muley, bizimle beraber gelmek ister misin? Sana bir yer bulmaya çalışırız, dedi.</p>

  <p class="calibre7">Muley, bir kaburga kemiğinin kenarından bir lokma et kopardı, çiğnedi:</p>

  <p class="calibre7">— Hani ben de düşünmüyor değilim. Ama biliyorum ki, gidemem, dedi. Gayet iyi biliyorum; son dakikada kaçıp bir hortlak gibi saklanırım.</p>

  <p class="calibre7">Noah:</p>

  <p class="calibre7">— Bir gün tarlaların birinde ölüp kalacaksın, Muley, dedi.</p>

  <p class="calibre7">— Biliyorum, bunu da düşündüm. Bazen içime bir gariplik çöküyor, bazen de hiç fena gelmiyor, hatta bazen hoşuma bile gidiyor, hiçbir farkı yok. Ama bizimkilere rastlarsanız.. ben de zaten bunu söylemek için geldimdi... <span class="calibre5">Kaliforniya'da bizimkilere rastlarsanız, onlara benim rahatımın yerinde olduğunu söyleyiniz. İşimin yolunda gittiğini söyleyiniz. Onlara benim bu halde yaşadığımı hiç anlatmayınız. Param olur olmaz, onların yanına geleceğimi de söyleyin.</span></p>

  <p class="calibre7">Ana sordu:</p>

  <p class="calibre7">— Gerçekten gidecek misin? </p>

  <p class="calibre7">Muley yumuşak bir sesle:</p>

  <p class="calibre7"><span class="calibre5">— Hayır, dedi. Hayır, gitmeyeceğim, buradan gidemem. Artık burada kalmalıyım. Gitmek zamanı geçti. Şimdi artık olmaz. İnsan düşündü mü, anlamaya başlıyor... Hiçbir zaman buradan ayrılmayacağım.</span></p>

  <p class="calibre7">Gün doğuşunun ışığı biraz daha keskinleşmiş, fenerleri soldurmuştu. Al, yanında aksaya aksaya yürüyen büyükbabayla dönüyordu.</p>

  <p class="calibre7">Al:</p>

  <p class="calibre7">— Zaten uyumuyormuş, dedi. Dışarıda, samanlığın arkasında oturuyormuş. <span class="calibre5">Büyükbabanın bir tuhaflığı var.</span></p>

  <p class="calibre7"><span class="calibre5">Büyükbabanın gözleri donuklaşmıştı. Eski şeytanlığı yoktu gözlerinde:</span></p>

  <p class="calibre7">— Bana vızgelir, dedi. Ben gitmiyorum. </p>

  <p class="calibre7">Baba:</p>

  <p class="calibre7">— Gitmiyor musun? diye sordu. Ne demek gitmemek?.. Ne diyorsun!.. Bak, biz her şeyi toparladık bile. Gideceğiz. Burada nerede otururuz?..</p>

  <p class="calibre7">Büyükbaba:</p>

  <p class="calibre7">— Ben sana, gitme diyor muyum? dedi. Hemen çık yola. Ben., ben burada kalıyorum. Bu işi bütün gece düşündüm. Burası benim yurdum. Ben buranın malıyım. <span class="calibre5">İnsan orada gırtlağına kadar üzümler, portakallar içine gömülürmüş; bana ne?.. </span><span class="calibre5">Ben gitmiyorum işte. Evet, bu yer iyi bir yer değil, ama yine benim yurdum ya. </span><span class="calibre5">Sen ona bak!.. Hayır, siz yürüyün gidin. Yolunuz açık olsun. Ben burada, olduğum yerde kalacağım, bir yere kıpırdamam.</span></p>

  <p class="calibre7">Çevresinde toplanmışlardı. Baba:</p>

  <p class="calibre7">— Burada kalamazsın, büyükbaba, dedi. Buraları traktörler sürecek. Sana kim yemek pişirir? Ne yiyip ne içersin? Hayır, burada kalamazsın. Sana bakacak kimse olmazsa sen, açlıktan ölürsün.</p>

  <p class="calibre7">Büyükbaba bağırıyordu:</p>

  <p class="calibre7">— Allah kahretsin, evet; ben ihtiyar bir adamım. Ama, yine de pekâlâ kendime bakmasını bilirim!.. Muley nasıl yaşıyor? Ben de onun kadar kendime bakmasını bilirim. İşte size <span class="calibre5">son olarak söylüyorum: Ben gitmiyorum, işte bu kadar! İsterseniz büyükanayı alın götürün, ama beni götüremezsiniz!., işte benim söyleyeceğim bu!.. </span></p>

  <p class="calibre7"><span class="calibre5">Baba, bitkin:</span></p>

  <p class="calibre7">— Beni dinle büyükbaba, dedi. Şimdi bak beni biraz dinle. Azıcık dinle.</p>

  <p class="calibre7">— Dinlemem!.. Ben ne yapacağımı sana söyledim! </p>

  <p class="calibre7">Tom, babasının omzunu dürttü:</p>

  <p class="calibre7">— Baba, eve gidelim sana bir şey söyleyeceğim... </p>

  <p class="calibre7">Eve giderlerken bağırdı:</p>

  <p class="calibre7">— Ana!.. Sen de biraz gelir misin?..</p>

  <p class="calibre7">Mutfakta bir fener yandı; domuz kemikleriyle dolu bir tabak hâlâ orada duruyordu. </p>

  <p class="calibre7">Tom:</p>

  <p class="calibre7">— Beni dinleyin, büyükbaba canı istediği kadar gitmiyorum desin, burada kalamaz! Bunu da pekâlâ biliyoruz.</p>

  <p class="calibre7">Baba:</p>

  <p class="calibre7">— Tabiî kalamaz, dedi.</p>

  <p class="calibre7">— Peki, o halde, büyükbabayı yakalayıp bağlarsak belki bir yerini incitiriz. <span class="calibre5">Belki öfkesinden kendi kendine bir zarar verir. Şimdi onunla tartışılmaz da. </span><span class="calibre5">Eğer büyükbabayı sarhoş edebilirsek, işimizi yoluna koyarız. Bir parça viski var mı?</span></p>

  <p class="calibre7">Baba:</p>

  <p class="calibre7">— Hayır, dedi. Evde bir damla viski yok, John'da da viski yoktur. İçmediği zaman yanında viski bulunmaz.</p>

  <p class="calibre7">Ana:</p>

  <p class="calibre7">— Tom, dedi. Winfield'in kulak ağrısı zamanından kalma yarım şişe uyku ilâcı var. Acaba işe yarar mı? Kulağı tuttu mu Winfield'e verir, uyuturdum.</p>

  <p class="calibre7">Tom:</p>

  <p class="calibre7">— Belki işimize yarar, dedi. Getir ana. Bir deneyelim. </p>

  <p class="calibre7">Ana:</p>

  <p class="calibre7">— İlâcı süprüntülerin içine atmıştım, dedi.</p>

  <p class="calibre7">Feneri aldı, dışarı çıktı, biraz sonra yarım şişe dolusu siyah bir ilâçla geri döndü.</p>

  <p class="calibre7">Tom ilâcı ananın elinden aldı ve tattı:</p>

  <p class="calibre7"><span class="calibre5">— Tadı fena değil, dedi. Bir fincan koyu, güzel bir kahve yap. Bakalım ilâcın üzerinde ne yazıyor... «Bir kahve kaşığı» diyor. Biz iki yemek kaşığı koyarız.</span></p>

  <p class="calibre7">Ana sobayı açtı, içine bir ibrik sürdü, kömürlerin yanına kadar itti. İyice ölçerek içine su ve kahve koydu.</p>

  <p class="calibre7">— Teneke kutunun içinde vereceğiz, dedi. Bütün maşrapaları kamyona koyduk.</p>

  <p class="calibre7">Tom'la babası yeniden dışarı çıktılar. Büyükbaba:</p>

  <p class="calibre7">— Herkes istediğini yapmakta, yapacağını söylemekte serbesttir, diyordu. Artan kaburga kemiklerini kim sıyırdı?</p>

  <p class="calibre7">Tom:</p>

  <p class="calibre7">— Biz sıyırdık, dedi. Ana sana kahve yapıyor. Biraz da et hazırlıyor.</p>

  <p class="calibre7">Büyükbaba eve girdi, kahvesini içti, etini yedi. Dışardaki grup, ışıyan gün altında, büyükbabayı hiç ses çıkarmadan kapıdan seyretti: Büyükbaba, sallana sallana esnedi; kollarını masanın üstüne koydu, başını da kollarının üstüne dayadı ve uykuya daldı.</p>

  <p class="calibre7">Tom:</p>

  <p class="calibre7">— Ne de olsa yorgunluk da var, dedi. Hiç uyandırmayalım.</p>

  <p class="calibre7">Artık hazırdılar. Sersem bir halde bulunan ve olup bitenin pek farkında olmayan büyükana, sordu:</p>

  <p class="calibre7">— Nedir bunlar yahu?.. Sabah karanlığı ne yapıyorsunuz? </p>

  <p class="calibre7">Fakat her şeye rağmen büyükana, çok güzel giyinmişti, <span class="calibre5">keyfi de yerindeydi... Ruthie ile Winfield de uyanmışlardı, ama yorgunluktan yaramazlık edemiyorlardı, hâlâ yarı uyku halindeydiler. Işık, toprağın üzerine hızla yayılıyordu. Ailede hareket durmuştu. Yola çıkmak için ilk hareketi yapmaktan çekiniyorlardı. Korkuyorlardı. Zamanın eninde sonunda gelip çatmış </span><span class="calibre5">olduğundan korkuyorlardı... Büyükbabanın korktuğu gibi korkuyorlardı. Kulübenin ışığın karşısında biçimleştiğini, fenerlerin sarı ışıklarını veremeyecek kadar solduğunu gördüler. Yıldızlar batıya doğru birer ikişer kayboldular. Aile hâlâ olduğu yerde, uyurgezerler gibi duruyordu; gözleri panorama</span><span class="calibre5">ya dikilmiş, hiçbir ayrıntıyı görmüyor, ancak fecrin bütününü, toprakların bütününü, toprakların bütün dokusunu birden görüyordu.</span></p>

  <p class="calibre7">Yalnız Muley Graves durmadan öteye beriye gidip geliyordu. Tahtaların arasından kamyonun içine bakıyor, kamyonun arkasında asılı duran yedek lastiklere parmağını batırıyordu. Sonunda Tom'a yaklaştı:</p>

  <p class="calibre7">— Devlet sınırının dışına çıkacaksın, dedi. Peki... Kefaletini bozmuş olmayacak mısın?</p>

  <p class="calibre7">Tom, uyuşukluktan kurtuldu. Yüksek sesle:</p>

  <p class="calibre7">— Heyy, neredeyse güneş doğacak, dedi. Hemen yola çıkmalıyız.</p>

  <p class="calibre7">Ötekiler de uyuşukluktan kurtuldular, kamyona doğru yürüdüler. </p>

  <p class="calibre7">Tom:</p>

  <p class="calibre7">— Haydi çocuklar, dedi. Gidelim, büyükbabayı getirip kamyona koyalım.</p>

  <p class="calibre7">Baba, John Amca, Tom ve Al, mutfağa girdiler. Büyükbaba orada başını kollarına dayamış, uyuyordu; masanın üstünde kurumakta olan bir kahve izi vardı. <span class="calibre5">Koltuklarının altlarından tutarak ayağa kaldırdılar? Büyükbaba, sarhoş gibi, bir şeyler mırıldanıp duruyor, küfrediyordu. Kapının dışına sürüklediler, kamyondan aşağı sarkarak ellerini büyükbabanın kollarının altına çengellediler, büyükbabayı incitmeden yukarı kaldırdılar, eşyaların üzerine yatırdılar. Al, çadır bezinin bir düğümünü çözdü, büyükbabayı çadır bezinin altına soktular; bez, üstüne değmesin diye yanına bir sandık koydular.</span></p>

  <p class="calibre7">Al:</p>

  <p class="calibre7">— Şu çadır direğini bir an önce bulmalı, dedi. Bu akşam konakladığımız zaman yaparım.</p>

  <p class="calibre7">Büyükbaba inledi; uyanma duygusuyle halsiz halsiz savaştı; sonunda kamyonda yerine rahatça yerleşince, yeniden derin uykusuna daldı.</p>

  <p class="calibre7">Baba:</p>

  <p class="calibre7">— Ana, dedi. Sen büyükanayla birlikte bir süre Al'ın yanın<span class="calibre5">da otur. Sonradan yerlerimizi değiştiririz. Şimdi böyle yola çıkalım.</span></p>

  <p class="calibre7">Ana ile büyükana, şoför yerine girdiler; ötekiler de Connie ile Rose of Sharon, baba ile John Amca, Ruthie ile Winfield, Tom ile papaz, böcekler gibi kamyonun üzerine tırmandılar. Noah yerde durmuş, kamyonun üzerindeki kocaman yüke bakıyordu.</p>

  <p class="calibre7">Al, kamyonun makaslarına baka baka çevresinde dolaştı:</p>

  <p class="calibre7">— Vay anasını, dedi. Makaslar dümdüz olmuş. İyi ki altlarına birer takoz koymuşum.</p>

  <p class="calibre7">Noah:</p>

  <p class="calibre7">— Baba, ya köpekleri ne yapacağız? dedi. </p>

  <p class="calibre7">Baba:</p>

  <p class="calibre7">— Bak, köpekleri unuttum, dedi.</p>

  <p class="calibre7">Keskin bir ıslık çaldı. Köpeklerden biri, yalnız bir tanesi, zıplayarak geldi. <span class="calibre5">Noah, köpeği yakaladığı gibi kamyonun tepesine fırlattı. Köpek, orada kaskatı oturdu; yüksekten korkmuş, tir tir titriyordu.</span></p>

  <p class="calibre7">Baba:</p>

  <p class="calibre7">— Öteki ikisini bırakacağız! diye bağırdı. Muley, sen onlara bakar mısın? <span class="calibre5">Açlıktan ölmesin zavallılar.</span></p>

  <p class="calibre7">Muley:</p>

  <p class="calibre7">— Korkma, dedi. Bana da zaten iki köpek lâzım. Ben onları alırım.</p>

  <p class="calibre7">Baba:</p>

  <p class="calibre7">— Oradaki tavukları da al, dedi.</p>

  <p class="calibre7">Al, şoför yerine geçti. Marş vınladı, aldı ve yeniden vınladı. Sonra, altı silindirin gevşek gürültüsü ve arkada mavi duman...</p>

  <p class="calibre7">Baba:</p>

  <p class="calibre7">— Hoşça kal Muley!.. diye bağırdı. </p>

  <p class="calibre7">Bütün aile de bağırdı:</p>

  <p class="calibre7">— Hoşça kal Muley!..</p>

  <p class="calibre7">Al, motoru birinci vitese taktı, debriyajı bıraktı. Kamyon titredi, bahçeden çıkmaya çalıştı. İkinci vites... Küçük bayırı tırmanıyorlar ve çevrelerinden kırmızı bir toz kalkıyordu.</p>

  <p class="calibre7">Al:</p>

  <p class="calibre7">— Amma da yüklüyüz ha!., dedi. Bu gidişle kolay kolay yol alamayacağız.</p>

  <p class="calibre7">Ana, geriye bakmak istedi, ama eşyalardan göremedi. Başını yukarı kaldırdı, önünde uzayıp giden yola baktı. Gözlerinde büyük bir yorgunluk vardı.</p>

  <p class="calibre7">Eşyanın üstünde oturanlar da yola baktılar. Evi ve samanlığı gördüler, deliğinden daha duman çıkan bacayı gördüler. Güneşin ilk ışıkları altında kırmızılaşan pencereleri gördüler. Bahçede garip garip duran ve kendilerine bakan Muley'i gördüler. Ve sonra, arkalarında kalan tepe, her şeyi kesti. Yolun, her iki yanında pamuk tarlaları vardı. Ve kamyon tozlar arasından şoseye, batıya doğru yavaş yavaş ilerledi.</p>

  <p class="calibre7"><br class="calibre6"/></p>
</body>
</html>