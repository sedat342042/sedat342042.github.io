<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>John Steinbeck - Gazap Üzümleri.doc</title>
    <link href="../../page_styles.css" rel="stylesheet" type="text/css"/>
    <link href="../../stylesheet.css" rel="stylesheet" type="text/css"/>
</head>
  <body class="calibre3">
  <h1 class="calibre8"><b class="calibre2">YİRMİ BEŞİNCİ BÖLÜM</b></h1>

  <p class="calibre7">Kaliforniya'nın baharı güzel olur. Kokulu, pembe, beyaz meyve çiçekleri açan vadiler sığ birer denizdir. Yamrı yumru ihtiyar asmalardan ilk çıkan üzüm filizleri aşağıya sarkmış, kütükleri örtmüştür. Yemyeşil tepeler yuvarlak ve yumuşaktır, birer göğüs gibi. Dümdüz sebze tarlalarında, açık yeşil marullar, ince uzun küçücük karnabaharlar, gri yeşil, garip enginar sıraları uzayıp gider.</p>

  <p class="calibre7">Sonra ağaçlardan yapraklar çıkar; meyve ağaçlarının çiçekleri dökülür; yeri pembe ve beyaz bir halı kaplar. Tomurcukların ortaları şişer, büyür ve renklenir; kirazlar, elmalar, şeftaliler ve armutlar, çiçeği meyvesinin içinde kalan incirler... Bütün Kaliforniya'da ürün birdenbire olur; meyveler ağırlaşır; dallar meyvelerin ağırlığı altında öyle bel verir ki, altlarına destek koymak gerekir.</p>

  <p class="calibre7">Bu meyve bolluğunun arkasında işinin ehli, bilgili, çalışkan insanlar vardır. Tohumlar üzerinde deneyler yapan, köstebek, böcek, güneş, sam gibi milyonlarca düşmana karşı köklerin dayanmasını artırmak ve daha fazla ürün almak için tekniklerini durmadan ilerleten insanlar vardır. Bu insanlar; tohumları, kökleri ıslah etmek için özenle durmadan çalışmaktadırlar. Bundan başka, ağaçları hastalıktan korumak için ilâç püskürten, üzümlere kükürt serpen, mikropları, çürükleri, mildiyöleri ve hastalıkları yok eden kimya adamları da vardır. Koruyucu doktorlar, sınırlardan meyve böceklerinin girmemesine dikkat eden adamlar, hasta ağaçları karantinaya alan, köklerinden çıkaran, yakan adamlar, bilgili insanlar vardır. Genç ağaçları, küçük asma fidanlarını aşılayanlar bunların en beceriklileridir. Çünkü onların işi bir operatörün işi kadar ince ve nazik bir iştir. Ağacın kabuğunu yarmak, aşı koymak, yarayı sarmak, yarayı hava etkilerinden korumak için bu adamlarda bir operatör eli ve operatör yüreği olmalıdır. Bunlar, büyük adamlardır.</p>

  <p class="calibre7">Dizilerin arasında bahçıvanlar geziniyor, ilkbaharda çıkan otları kopararak toprağı güçlendiriyor, toprağın suyu tutması için çevresini kabartıyor, toprakta küçük su yolları açıyor, ağaçların suyunu emecek zararlı otları yok ediyorlar.</p>

  <p class="calibre7">Bu sırada meyveler şişer, asmalardaki uzun salkımlar üzerindeki çiçekler açar. Ve ürün, mevsim boyunca ısı arttıkça çoğalır, yapraklar koyu yeşil bir renk alır. Erikler küçük birer yeşil kuş yumurtası kadar büyür, dallar dayandıkları desteklere doğru bel verir ve katı küçük armutlar biçim alırlar, şeftalilerin üzerinde tüyler çıkmaya başlar. Üzüm çiçekleri minicik petallerini atarlar. Küçücük sert yeşil tesbih taneleri birer düğme olur. Ve bu düğmeler, ağırlaşmaya başlar. Tarlalarda çalışanlar, küçük bahçe sahipleri ürüne bakıp bakıp düşünmektedirler. Bu yıl ürün çok. İnsanlar gurur duymaktalar; çünkü bilgileri sayesinde bu yıl çok ürün alınmıştır. Bilgileriyle dünyayı değiştirmişlerdir. Kısa, sıska buğday, büyük ve verimli bir ürün olmuştur. Küçük ekşi elmalar büyük ve tatlı birer meyve haline gelmiştir. Ağaçların arasında büyüyerek minimini meyvesiyle kuşları besleyen şu eski yabanî üzümden kırmızı, siyah, yeşil, açık pembe, erguvan ve sarı binlerce çeşit üzüm çıkmıştır. Her çeşidin de kendine göre bir tadı vardır. Örnek ve araştırma çiftliklerinde çalışan insanlar, meyveler de yaratmışlardır: «Nectarines» ler, kırk çeşit erik, ince kabuklu cevizler. Ve bu insanlar seçme yaparak, aşılayarak, değiştirerek, kendilerini ve toprağı zorlayarak, durmadan çalışmaktadırlar.</p>

  <p class="calibre7">İlk kirazlar olmuştur. Libresi bir buçuk sente. Aman Yarabbi! Bu gidişle kirazları toplayamayız. Vişneler, olgun ve tatlı. Kirazların ve vişnelerin yarısını kuşlar yedi ve kuşların açtıkları deliklere eşek arıları dadandılar. Çekirdekler yere düştü, üzerlerinde siyah parçalar sallanıyor; kurumuş.</p>

  <p class="calibre7">Kırmızı erikler yumuşadı, tatlılaştı. Hey Allahım, hey!.. Erikleri toplayıp kurutamayacağız. Kükürtleyemeyeceğiz. Gündelik ne kadar ucuz olursa olsun, o kadarını bile verecek durumda değiliz. Ve kırmızı erikler yeri kaplıyor, önce eriklerin kabuğu buruşuyor, sonra sinek akını başlıyor ve vadiyi tatlı bir çürüme kokusu kaplıyor. Eriğin etli kısmı siyahlaşıyor, ürün toprağın üstünde kuruyup kalıyor.</p>

  <p class="calibre7">Armutlar da sararıyor, yumuşuyor. Beş dolara bir ton. Kırk adet elli librelik sandık beş dolara: Ağaçları buda, ilâçla, bahçe yetiştir... Meyveleri topla, sandıklara koy, kamyonlara yükle, meyveleri konserve fabrikasına ver... Sonra kırk sandığına beş dolar al. Bunun altından kalkamayız. Ve sarı meyveler olduğu gibi yerlere dökülüyor, yerde patlıyor... Eşek arıları meyvenin yumuşak etine giriyorlar, çevreye bir ekşime, çürüme kokusu yayılıyor.</p>

  <p class="calibre7">Sonra üzümler oldu... Biz güzel şarap yapamayız. Halk güzel şarap alamaz. Kütüklerden üzümleri, güzel üzümleri, çürümüş üzümleri, arı yemiş üzümleri kes. Saplarıyle, pislikleriyle birlikte bastır, çürüsün.</p>

  <p class="calibre7">Ama teknelerde mildiyö ve asit formik var.</p>

  <p class="calibre7">Öyleyse kükürtle tanen asidi kat.</p>

  <p class="calibre7">Mayalanmadan çıkan bu koku, şarabın zengin kokusu değil, çürüyüşün ve kimya maddelerinin kokusu.</p>

  <p class="calibre7">Canım, ne olursa olsun, içinde alkol var ya. Sarhoş olurlar ya.</p>

  <p class="calibre7">Küçük çiftçiler, borçların üzerlerine bir deniz dalgası gibi saldırdığını gördüler. Ağaçlara ilâç serpmişler, ürünü satamamışlardı. Ağaçları budamış, aşılamıştılar ve ürünü toplayamamışlardı. Ve bilginler çalıştılar, düşündüler, bu sırada meyveler yerlerde çürüyordu, şarap teknelerinde çürüyen sıvı, havayı zehirliyordu. Şarabın tadına gelince... Şu kadarcık bile şarap tadı yoktu, sadece kükürt, tanen asidi ve alkoldü.</p>

  <p class="calibre7">Bu küçük bahçe, gelecek yıl büyük bir kumpanyaya ait toprağın bir parçası olarak, borç sahibini boğacak.</p>

  <p class="calibre7">Bu bağ, bankanın olacak. Büyük mal sahipleri yaşayabilecek yalnız, çünkü onların konserve fabrikaları da var. Dört armut soyulsa ve yarılsa da pişirilip konserve yapılsa, yine on beş sente mal olacak. Ve konserve yapılan armut bozulmaz. Yıllarca durur.</p>

  <p class="calibre7">Çürüme, Kaliforniya devletinin her yanına yayılıyor; bu tatlı koku, memlekette büyük bir acı yaratıyor. Ağaçları aşılamasını, tohumları yeşertmesini, büyütmesini bilen insanın, aç halkın kendi ürününü yiyebilmesine bir çare bulamıyor. Dünyada yeni meyveler yaratmasını bilen insanlar, meyvelerinin yenmesini sağlayacak bir sistem yaratamıyorlar ve bu başarısızlık, devletin üzerine büyük bir felâket gibi çöküyor, kalıyor.</p>

  <p class="calibre7">Asma köklerinin, ağaç köklerinin yarattığı ürünler, fiyatları düşürmemek için yok edilecek. Ve işte bu hepsinden acı, hepsinden berbat... Kamyonlar dolusu portakal yere dökülüyor. Halk meyveleri toplamak için kilometrelerce uzaklardan geliyor. Ama halk, portakalları toplarsa, sonra nasıl gider de düzinesi yirmi sente portakal alır?.. Ve adamlar portakalların üzerine hortumlarla gaz fışkırttılar. Yaptıkları bu cinayete ve meyveleri toplamaya gelen halka kızıyorlardı. Milyonlarca halk aç, halka meyve lâzım... Dağlar gibi yükselen sapsarı yığınlara gaz püskürtülüyor.</p>

  <p class="calibre7">Ve çürüme kokusu bütün ülkeyi kaplıyor.</p>

  <p class="calibre7">Kahveyi gemilerde yakıt olarak kullanın. Isınmak istiyorsanız mısır yakın, çok ısıtır. Derelere patates boşaltın, aç halkın patatesleri avlamaması için derelerin kenarına adamlar koyun. Domuzları öldürün, gömün; dünyanın üzerine pis bir koku çöksün.</p>

  <p class="calibre7">Kanunun suç saymadığı bir cinayet bu. Göz yaşlarıyle belirtilemeyecek bir keder. Bütün başarısızlıklarımızı hiçe indiren tam bir iflâs. Bereketli toprak, dümdüz ağaç dizileri, güçlü ağaç gövdeleri ve olgun meyveler. Ve pellagra hastalığına yakalanan çocuklar ölecek. Çünkü portakal, kâr getirmiyor. Belediye doktorları gömme kâğıtlarını dolduradursunlar... «Gıdasızlıktan ölmüştür.» diye... Ama gıdanın çürümesi, çürütülmesi gerek.</p>

  <p class="calibre7">Halk patates toplamak için balık ağlarını alıp, derelerin kenarına gitti, muhafızlar onları derelerin kenarına bile yak<span class="calibre5">laştırmadı. Hurda otomobilleriyle yerlere atılmış portakalları toplamaya geldiler; ama üzerlerine gaz dökülmüştü. Ve öylece durup, patateslerin derenin akıntısıyle birlikte nasıl sürüklendiğine baktılar. Hendeklerde öldürülen ve sönmemiş kireçle üzerleri örtülen domuzların böğürtülerini dinlediler. </span>Portakal yığınlarının ilâçlı çamur içinde gittikçe çöküşünü seyrettiler; insanların bakışlarında bir şaşkınlık vardı ve açların gözlerinde de artan bir kızgınlık, bir gazap... Halkın ruhunda büyüyen gazap üzümleri olgunlaşıp ağırlaşıyor ve bağbozumunu hazırlıyordu.</p>
</body>
</html>