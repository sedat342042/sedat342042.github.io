<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>John Steinbeck - Gazap Üzümleri.doc</title>
    <link href="../../page_styles.css" rel="stylesheet" type="text/css"/>
    <link href="../../stylesheet.css" rel="stylesheet" type="text/css"/>
</head>
  <body class="calibre3">
  <h1 class="calibre8"><b class="calibre2">SEKİZİNCİ BÖLÜM</b></h1>

  <p class="calibre7">Gökyüzü ağarmıştı; yıldızlar pırıl pırıldı hâlâ. Son çeyreklik solgun ay bir rüya idi sanki; tüy kadar hafif. Tom Joad ile papaz, pamuk tarlasındaki tekerlek ve katerpiller izlerinin üzerinde hızlı hızlı yürüyorlardı. Şafağın yaklaştığı sadece gökteki alacalıktan belli oluyordu, ne batıda bir ufuk çizgisi, ne de doğuda bir çizgi vardı. İki adam konuşmadan yürüyorlar ve ayaklarının havaya fırlattığı tozu kokluyorlardı.</p>

  <p class="calibre7">Jim Casy:</p>

  <p class="calibre7">— Yolu biliyorsun herhalde? dedi. İster misin gün ağarınca yanlış yolda gittiğimizi görelim!..</p>

  <p class="calibre7">Uyanan hayat, pamuk tarlasında kımıldamaya başlamıştı; toprakta yiyecek arayan sabah kuşları uçuşuyorlar; tavşanlar kaçışıyorlardı. İnsan ayaklarının tozda çıkardıkları alçak tok sesler, ayakkabıların altında ezilen toprak parçalarının çatırdısı, şafağın gizli seslerine karışıyordu.</p>

  <p class="calibre7">Tom:</p>

  <p class="calibre7">— Gözlerimi kapasam bile bu yolu yine bulurum, dedi. Yalnız düşüne düşüne bulduğum yollarda yanılırım. Hiç kafamı yormasam ben yine bu yoldan giderim. Hey dostum! Ben buralarda doğmuşum. Çocukluğum buralarda geçmiş. Şurada bir ağaç olacak. Dikkatli bak, seçeceksin. Babam bir gün bu ağaca ölü bir kurt asmıştı. <span class="calibre5">Kurt orada aylarca asılı kaldı, sanki eriyip gitti. Sonra kendi kendine yere düştü. Kurumuş gibiydi. Umarım ki annem bir şey pişiriyordur, karnım zil çalıyor.</span></p>

  <p class="calibre7">Casy:</p>

  <p class="calibre7">— Benimki de, dedi. Biraz tütün çiğnemek ister misin? Açlığını alır. <span class="calibre5">Keşke bu kadar erken yola çıkmasaydık. Ortalığın ağarmasını bekleseydik...</span></p>

  <p class="calibre7">Tütünü çiğnemek için sözünü kesti:</p>

  <p class="calibre7">— Ne güzel uyuyordum. </p>

  <p class="calibre7">Tom:</p>

  <p class="calibre7">— Hep şu deli Muley'nin yüzünden! dedi. Uyurken yerimden zıpladım. Beni uyandırdı: "Hoşça kal Tom, ben gidiyorum. Gidecek bir sürü yerlerim var..." <span class="calibre5">dedi. "Siz de yola çıksanız iyi edersiniz. Ortalık ağarınca bu topraktan çıkmış </span><span class="calibre5">olursunuz" dedi. Bu yaşayış onu kuşkulu yapmış, sanki herifin arkasından Kızılderililer kovalıyor. Oynatmış mı dersin?</span></p>

  <p class="calibre7">— Bilmem. Ama dün gece sen de gördün: Ateşi yakar yakmaz otomobil geldi. Evin ne duruma sokulduğunu gördün. Her halde birtakım kötü şeyler oluyor. <span class="calibre5">Evet, Muley deli. Kabul ediyorum. Çünkü kurt gibi çevrede sinsi sinsi dolaşıyor. Bu yaşayış elbette deli eder insanı. Yakında bakarsın birisini öldürür, arkasına köpekleri salarlar. Bunun böyle olacağını elimle koymuş gibi biliyorum. Görürsün, gün geçtikçe daha berbatlaşacak. Bizimle gelmez miydi acaba, ne dersin?</span></p>

  <p class="calibre7">Joad:</p>

  <p class="calibre7">— Yok, gelmezdi, dedi. İnsanlardan korkuyor artık. Bizimle gelseydi, şaşardım doğrusu. Güneş doğduğu zaman John Amcanın evine varmış olacağız.</p>

  <p class="calibre7">Bir süre konuşmadan yürüdüler; son baykuşlar samanlıklara, içleri oyuk ağaçlara, su depolarına, güneşten korunacakları yerlere doğru uçup gitiler. Doğudaki gökyüzü biraz daha aydınlanmıştı, pamukları ve grileşen toprağı görebiliyorlardı...</p>

  <p class="calibre7">— Gerçekten şaşıyorum: John Amcanın evi hepsini nasıl alıyor? Ev bir oda, bir mutfak, bir de samanlığın küçük bir kısmı. Kimbilir, şimdi orada ne kalabalık vardır.</p>

  <p class="calibre7">Papaz dedi ki:</p>

  <p class="calibre7">— Hatırımda kaldığına göre, John'un ailesi yoktur. Bekâr bir adamdır, değil mi? Daha fazla bir şey bilmiyorum.</p>

  <p class="calibre7">Joad:</p>

  <p class="calibre7">— John Amca dünyada yapayalnız kalmış bir adamdır, dedi. Delinin, serserinin biridir. Muley gibi, hatta bazı bakımlardan ondan da beter. Onu her yerde görürsün, bir bakarsın Shawnee'de, sarhoştur. Ya da yirmi mil ötede bir dul karıyı <span class="calibre5">görmeye gidiyordur. Ya da elinde bir fenerle tarlada çalışıyordur. Kaçık herif. </span><span class="calibre5">Herkes bu herif çok yaşamaz, derdi. Gerçekten onun gibi dünyada tek başına kalmış insanlar çok yaşamazlar. Oysa John Amca, babamdan ihtiyardır. Her yıl da daha sırım gibi oluyor, daha sağlamlaşıyor, ama huysuzlaşıyor. John Amca, büyükbabamdan da huysuzdur.</span></p>

  <p class="calibre7">Papaz:</p>

  <p class="calibre7">— Şu artan ışığa bak, dedi. Gümüş gibi... John hiç evlenmedi mi?</p>

  <p class="calibre7">— Evlendi. Zaten bu evlenme de onun ne biçim adam olduğunu gösterir ya!.. Babam anlatır: John Amcanın genç bir karısı varmış. Dört aylık evliymişler. İyi bir kadınmış. Bir gece karnı ağrımaya başlamış. "John, gidip bir doktor getirsen fena olmaz" demiş. John yerinden bile kıpırdamamış. "Ne varmış sanki, karnın biraz ağrıyor, o kadar. Çok yemişsindir. Bir aspirin al, geçer. Mideni dolduruyorsun, sonra da karnım ağrıyor diyorsun!" demiş. Ertesi gün öğle üzeri kadın kendini kaybetmiş, ikindiyin saat dörtte ölmüş.</p>

  <p class="calibre7">Casy:</p>

  <p class="calibre7">— Neden ölmüş? diye sordu. Acaba zehirli bir şey mi yemiş?</p>

  <p class="calibre7">— Hayır... Karnında bir şey patlamış. Apan... apandik mi ne diyorlar. Öyle bir şey işte. Evet, John Amca böyle her şeye boş veren bir adamdır. Bu iş ona koyar. <span class="calibre5">Günah işlediğini anlar. Uzun zaman kimseyle konuşmaz. Hiçbir şey görmüyormuş </span><span class="calibre5">gibi dolaşır durur, bazen de dua edermiş. Bu durumu iki yıl sürmüş. Sonra birdenbire değişmiş. Zıvanadan çıkmış. Zırdeli bir şey olmuş. Biz küçükken ne zaman solucan düşürsek, karnımız ağrısa, John Amca doktor getirirdi. Babam sonunda, bir gün bu işten vazgeçmesini söyledi. Öyle ya, çocukların ikide birde karnı ağrır. John Amca, karısının kendi yüzünden öldüğünü sanırdı, herhalde. Garip adamdır doğrusu! Her zaman bir iyilik yapar. Çocuklara bir şey verir. Bakarsın başka bir gün birisinin sahanlığına bir yemek bırakır. Eline geçen her şeyi başkalarına dağıtır. Böyle yaptığı halde yine de mutlu değildir. </span><span class="calibre5">Ara sıra geceleyin yalnız başına yürümeye </span><span class="calibre5">çıkar. Ama, çok yaman bir çiftçidir ha!.. Toprağına kız gibi bakar.</span></p>

  <p class="calibre7">Papaz:</p>

  <p class="calibre7">— Zavallı adam, dedi. Zavallı yapayalnız adam. Karısı öldükten sonra kiliseye sık sık gitmeye başladı mı?</p>

  <p class="calibre7">— Hayır. Kiliseye gitmedi. Halkın içine karışmak istemedi. Her zaman yalnız kalmak istedi. John Amcayı delicesine sevmeyen çocuk yoktu. Ara sıra geceleyin evimize gelirdi. O, eve gelince yataklarımızın yanına çiklet paketinin bırakılacağını bilirdik. Biz onu Hazreti İsa'nın ta kendisi sanırdık.</p>

  <p class="calibre7">Papaz başını önüne eğmiş, yürüyordu. Bir şey sormadı. Yaklaşan sabahın ışığı alnını parlatır gibi oluyor ve iki yanında sallanan elleri, ışığa dalıp çıkıyordu.  </p>

  <p class="calibre7">Tom da, sanki gizli bir şey söyleyecekmiş de utanıyormuş <span class="calibre5">gibi susuyordu. </span><span class="calibre5">Adımlarını sıklaştırdı, papaz da ayaklarını</span><span class="calibre5"> onunkine uydurdu. </span><span class="calibre5">Önlerindeki griliğin biraz ilerisini görebiliyorlardı. Bir yılan pamuk sıraları arasından çıkıp yola kaydı. Tom yılanın yakınında durdu ve baktı.</span></p>

  <p class="calibre7">— Köstebek yılanı, dedi. Bırak gitsin.</p>

  <p class="calibre7">Yılanın yanından dolaşarak yollarına devam ettiler. Gökyüzünün doğu yanı biraz renklenmişti. Küçük fecir ışığı sanki çarçabuk toprağa yayılıvermişti. Pamuklar üzerinde yeşiller belli oluyor, toprak yavaş yavaş kahverengine boyanıyordu. <span class="calibre5">Adamların yüzlerindeki gri parlaklık kalmamıştı. Joad'un yüzü ışık arttıkça daha koyulaşıyor gibiydi. Joad alçak sesle:</span></p>

  <p class="calibre7">— Günün en güzel zamanı, dedi. Çocukken sabahleyin bu sıralarda kalkar, yalnız başıma dolaşırdım. O ilerideki ne?</p>

  <p class="calibre7">Yolda, dişi bir köpeğin çevresinde bir köpekler komitesi toplanmıştı. Beş erkek köpek, çoban köpekleri, toplumsal hayata uzak kaldıkları için cinsleri karışmış köpekler, dişi bir köpeğe yanaşmaya uğraşıyorlardı. Her köpek içini çekerek kokluyor, sonra gerilmiş bacaklarıyle bir pamuk bitkisine yanaşıyor, törenle ayağını kaldırıyor ve işiyor, sonra geri dönüp yeniden koklamaya başlıyordu. Joad'la papaz, köpeklere bakmak için durdular. Joad birdenbire keyifli keyifli güldü:</p>

  <p class="calibre7">— Hey Tanrım, dedi. Hey Tanrım, hey!..</p>

  <p class="calibre7">Bütün köpekler toplanmış, yeleler kalkmıştı; hepsi de uluyor ve gerilmiş <span class="calibre5">vaziyette duruyorlardı. Her biri ötekinin kavgaya başlamasını bekliyordu. Bir köpek çıktı ve muradına erdi. Ötekiler ona yol açmıştılar, durumu ilgiyle seyrediyorlardı. Dilleri dışardaydı, ağızlarından salyaları akıyordu.</span></p>

  <p class="calibre7">İki adam yollarına devam ettiler. Joad:</p>

  <p class="calibre7">— Allah Allah!.. Bu üstteki köpek bizim Flash olacak. Oysa ben ölmüştür, diyordum. Flash, gel buraya!..</p>

  <p class="calibre7">Joad tekrar güldü:</p>

  <p class="calibre7">— Bu durumda beni bile çağırsalar işitmem. Willy Feeley' nin çocukluğunda geçen bir hikâye geldi aklıma. Willy, çekingen, ama çok çekingen bir çocuktu. Bir gün bir dana alır, Greaves'in boğasına çektirmeye götürür. Evde de Elsie Greaves'den başka kimse yokmuş. Elsie'de de pek utanacak surat yoktur hani!.. <span class="calibre5">Willy kıpkırmızı kesilmiş, oracıkta duruyor, bir türlü ağzını açıp bir şey söyleyemiyormuş. Elsie: "Niçin buraya geldiğini anladım. Boğa samanlığın orada, arkada duruyor." demiş. Bunun üzerine danayı oraya götürmüşler. Willy ile Elsie de oturmuşlar, çitin arkasından manzarayı seyre dalmışlar. Biraz sonra Willy fena olmaya başlamış. Elsie, Willy'ye bakmış, sanki anlamıyormuş gibi: "Ne oluyorsun Willy?" diye sormuş. Willy öyle bir duruma gelmiş ki, yerinde duramıyormuş. "Gerçekten," demiş, "şu boğanın yerinde keşke ben olsaydım." Elsie de: "Seni tutan mı var, Willy?" demiş. "Dana senin değil mi?"</span></p>

  <p class="calibre7">Papaz hafif hafif güldü:</p>

  <p class="calibre7">— Biliyor musun, dedi. Papazlıktan çıkmak ne iyi şey. Ben papazken kimse bana böyle hikâyeler anlatmazdı. Anlatsa bile gülemezdim. Küfredemezdim. Şimdi istediğim kadar küfrediyorum. İnsan istediği gibi küfredince, rahatlıyor.</p>

  <p class="calibre7">Doğuda, ufuktan bir kızıllık belirdi, yerdeki kuşlar gevrek gevrek cıvıldaşmaya başladılar. Joad:</p>

  <p class="calibre7">— Bak, dedi. İleriye bak. John Amcanın su deposu. Pervanesi görünmüyor ama, su deposu orada... Ta ufukta. Görüyor musun?</p>

  <p class="calibre7">Yürüyüşünü hızlandırdı:</p>

  <p class="calibre7">— Acaba bizimkiler orada mı dersin?</p>

  <p class="calibre7">Su deposu sırtın arkasında görünüyordu. Hızlı hızlı yürüyen Joad, dizlerine kadar toz bulutu kaldırıyordu.</p>

  <p class="calibre7">— Acaba annem?..</p>

  <p class="calibre7">Şimdi su deposunun ayaklarını görüyorlardı. Sonra ev, küçük, dörtköşe bir kulübe, boyasız ve çıplak; samanlık, alçak tavanlı ve dağınık... Kulübenin bacasından duman çıkıyordu. Bahçede bir şilte, birbiri üzerine yığılmış bir sürü eşya, pervanenin kanatları, motor, karyolalar, sandalyeler, masalar...</p>

  <p class="calibre7">Joad:</p>

  <p class="calibre7">— Aaa!.. Aaa!.. Gitmeye hazırlanıyorlar, dedi.</p>

  <p class="calibre7">Bahçede bir kamyon vardı, kenarları yüksek bir kamyon... Ama acayip bir kamyondu bu. Önü taksi gibiydi. Otomobilin üstü ortadan kesilmiş, arkasına bir kamyon sandığı yerleştirilmişti. Bahçeye yaklaştıkça bahçedeki koşuşmaları işittiler. <span class="calibre5">Doğan güneşin ucu ufuktan çıkınca kamyonun kenarına vurdu. Bir adam ile yukarı aşağı inip kalkan çekicinin parıltısını gördüler. Ve güneş, kulübenin pencerelerinde ışıdı. Kaplamalar aydınlanmıştı. İki kırmızı tavuk, yansıyan ışığın altında pırıl pırıl yanıyorlardı.</span></p>

  <p class="calibre7">Tom:</p>

  <p class="calibre7">— Sakın bağırma, dedi. Hiç ses çıkarmadan yaklaşalım.</p>

  <p class="calibre7">Joad çok hızlı yürüyor, toz şimdi beline kadar yükseliyordu. Biraz sonra pamuk tarlasının kıyısına geldiler. Şimdi artık bahçedeydiler. Bahçenin toprağı basıla basıla katılaşmıştı; sertlikten pırıl pırıl yanıyordu ve üzerinde birtakım sürünen yoncalar bitmişti. Joad sanki yürümekten korkuyormuş gibi, yavaşladı. <span class="calibre5">Onu gören papaz da, Tom'a ayağını uydurarak yavaşladı. Tom sallana sallana ilerledi, şaşkın şaşkın kamyona yanaştı. Bu, bir Hudson Super-Six taksi arabasıydı, üstü demir keskiyle ikiye ayrılmıştı. İhtiyar Tom Joad kamyon sandığına oturmuş, kenarlarındaki tahtaları çakıyordu. Kır sakallı yüzünü eğmişti; ağzında bir avuç çivi vardı. Çiviyi koyuyor, sonra üzerine çekiçle vurarak tahtanın içine çakıyordu. Evde bir soba kapağının vurduğu ve bir çocuğun bağırdığı işi</span><span class="calibre5">tildi. Joad, kamyon sandığına yanaştı ve sandığa dayandı. Babası Joad'a baktı, onu görmedi. Başka bir çivi daha koydu ve tahtaya çaktı. Bir güvercin sürüsü su kulesinin üstünden kalktı, çevrede dolaştı, yeniden kondu, kulenin kenarına tünedi; çevreyi seyre başladı. Beyaz güvercinler, mavi güvercinler, gri güvercinler ve bunların gökkuşağı rengindeki kanatları...</span></p>

  <p class="calibre7">Joad parmaklarını kamyonun en alttaki tahtasına kenetledi. Kamyonun üzerinde çalışan ihtiyar, saçı sakalı ağarmış adama baktı. Kalın dudaklarını diliyle ıslattı ve hafifçe:</p>

  <p class="calibre7">— Baba, dedi.</p>

  <p class="calibre7">İhtiyar Tom, ağzını dolduran çiviler arasından mırıldandı:</p>

  <p class="calibre7">— Ne istiyorsun?</p>

  <p class="calibre7">Başında siyah, tozlu, pis bir şapka, üstünde mavi bir iş tulumu, onun üstünde de düğmesiz bir yelek vardı; koşum köselesinden yapılmış, dörtköşe büyük pirinç tokalı, yıllarca kullanıla kullanıla derisi ve madeni cilalanmış geniş bir kemer, üzerindeki tulumu tutuyordu. Ayakkabıları, yıllarca güneş, yağmur ve tozdan çatlamış, pençeleri dışarıya fırlamış, birer salapurya olmuştu. Tulumunun kolları pazularının hizasında duruyor, kabarık kuvvetli kaslar tulumun kollarını aşağıya bırakmıyordu. Karnı ve kalçaları daracık, bacakları uzun, sıkı ve kuvvetliydi. Kılları dimdik, kırçıl sakalının çevirdiği yüzü güçlü bir çeneye doğru uzanıyordu. İleriye doğru çıkmış, bu çıkıntıya kuvvet ve güç veren fazla ağarmamış, fırça gibi bir sakaldan oluşmuş bir çene. İhtiyar Joad'un kılsız elmacık kemiklerinin üzerindeki deri, kehribar rengindeydi; yanıktı ve gözlerinin uçlarına gelen yanlarında kısılmaktan demet halinde kırışıklar olmuştu. Gözleri kahverengiydi, siyaha çalar kahverengi ve parlak koyu gözleri iyi görmediğinden, ihtiyar Joad bir şeye baktığı zaman başını ileri doğru uzatırdı. Çivileri tutan dudakları ince ve kırmızıydı.</p>

  <p class="calibre7">Tuttuğu bir çiviyi çakmak için çekicini kaldırdığı sırada, birdenbire çekici havada durdurdu; kamyonun öte yanındaki Tom'a baktı. İşinden alıkonulduğu için canı sıkılmış gibiydi. Sonra çenesini ileri doğru uzattı. Tom'a dimdik bakıyordu. Ve sonra yavaş yavaş kafası, gördüğü şeyi anladı. Çekiç yavaş<span class="calibre5">ça yanına düştü, sol eliyle çivileri ağzından çıkardı. Sanki kendi kendine konuşuyormuş gibi, şaşkın şaşkın:</span></p>

  <p class="calibre7">— Tommy... dedi.</p>

  <p class="calibre7">Ve sonra kendi kendine bir şey haber veriyormuş gibi:</p>

  <p class="calibre7">— Tommy eve gelmiş, dedi.</p>

  <p class="calibre7">Bir daha ağzı açıldı ve gözlerinde bir korku belirdi. Hafifçe:</p>

  <p class="calibre7">— Tommy, dedi. Kaçmadın ya? Saklanmayacaksın ya?..</p>

  <p class="calibre7">Ve dikkatle dinlemeye hazırlandı. Tom:</p>

  <p class="calibre7">— Hayır, dedi. Kefaletle bırakıldım. Serbestim. Kâğıtlarım da yanımda.</p>

  <p class="calibre7">Kamyonun alt tahtalarını avuçlarında sıktı, başını kaldırarak baktı.</p>

  <p class="calibre7">İhtiyar Tom, çekicini yavaşça yere bıraktı, çivileri cebine koydu. Bacaklarını kamyonun kenarından aşağı salladı ve zıplayarak yere atladı. Oğlunun yanında şaşkın, garip bir hali vardı.</p>

  <p class="calibre7">— Tommy, dedi. Biz Kaliforniya'ya gidiyoruz. Ama sana mektup yazıp durumu anlatacaktık.</p>

  <p class="calibre7">Sanki gözlerine inanamıyordu:</p>

  <p class="calibre7">— Ama artık geldin, dedi. Bizimle birlikte gidebilirsin. </p>

  <p class="calibre7">Evde bir kahve ibriğinin kapağı kapatıldı. İhtiyar Tom, başını döndürerek arkasına baktı:</p>

  <p class="calibre7">— Gel şunlara bir oyun edelim, dedi.  </p>

  <p class="calibre7">Gözleri heyecanla parladı:</p>

  <p class="calibre7">— Anan, artık seni göremeyeceğini sanıyordu. Sanki birisi ölmüş gibi dalıp dalıp gidiyordu. Neredeyse Kaliforniya' ya gitmekten bile vazgeçecekti. Seni bir daha göremeyeceğinden korkuyordu.</p>

  <p class="calibre7">Evde yeniden bir soba kapağı çarptı. İhtiyar Tom:</p>

  <p class="calibre7">— Gel şunlara bir oyun edelim, diye tekrar etti. Sanki buradan hiç ayrılmamışsın gibi eve girelim. Bakalım anan ne diyecek.</p>

  <p class="calibre7">Sonunda Tom'a elini sürmüştü; ama, sadece omuzuna elini koymuştu. O da korka korka ve hemen elini çekti. Jim Casy' ye baktı.</p>

  <p class="calibre7">Tom:</p>

  <p class="calibre7">— Papazı hatırlamadın mı, baba? dedi. Birlikte geldik.</p>

  <p class="calibre7">— O da mı hapisteydi?</p>

  <p class="calibre7">— Hayır, yolda rastladım. O başka yerlerdeymiş. </p>

  <p class="calibre7">Baba, büyük bir ciddilikle papazın elini sıktı:</p>

  <p class="calibre7">— Hoş geldiniz, efendimiz. </p>

  <p class="calibre7">Casy:</p>

  <p class="calibre7">— Buraya geldiğime çok memnunum, dedi. Bir gencin evine dönüşünü görmek, doğrusu hoş bir şey. Görülecek bir manzara.</p>

  <p class="calibre7">Baba:</p>

  <p class="calibre7">— Hangi evine!., dedi. </p>

  <p class="calibre7">Papaz hemen düzeltti:</p>

  <p class="calibre7">— Yani, ailesine demek istiyorum. Dün gece sizin oradaydık.</p>

  <p class="calibre7">Babanın çenesi ileri çıktı; bir an yolun ötelerine doğru baktı. Sonra Tom'a döndü, heyecanla:</p>

  <p class="calibre7">— Anana ne yapalım dersin?., diye söze başladı. İçeri girip: "Bak, birileri gelmiş" diyelim mi; yoksa sen içeri girip anan seni görünceye kadar orada bekler misin?.. Ne dersin?</p>

  <p class="calibre7">Heyecan yüzünü canlandırmıştı. Tom:</p>

  <p class="calibre7">— Kadını birdenbire şaşırtmayalım, dedi. Bayılır da, sonra başımıza iş çıkar.</p>

  <p class="calibre7">İki çoban köpeği keyifli keyifli az ileriden geçerlerken yabancıların kokularını aldılar. Çekine çekine, korka korka gerisin geriye geldiler. Kuyruklarını havada yavaş yavaş, dikkatli dikkatli sallıyorlardı. Bir tanesi boynunu uzatarak yan yan ve her an kaçmaya hazır, Tom'un yanına usul usul yaklaştı, ayaklarını uzun uzun kokladı. Sonra geriye döndü, babanın vereceği bir işareti bekledi. Öteki köpek onun kadar cesur çıkmamıştı. Başka bir şeyle meşgulmüş gibi yapmak istiyordu. Kırmızı bir tavuğun uzaktan geçtiğini gördü, üzerine saldırdı. <span class="calibre5">Saldırıya uğrayan bir tavuğun çığlığı, kırmızı tüylerin uçuşması, daha sonra tavuğun kaçmak için kanatlarını hızlı hızlı çarpışı... Köpek, arkada duran adamlara kabara ka</span><span class="calibre5">bara baktı, sonra toza oturdu, sevine sevine kuyruğuyla yeri dövdü. </span></p>

  <p class="calibre7"><span class="calibre5">Baba:</span></p>

  <p class="calibre7">— Haydi, haydi... dedi. Haydi gidelim. Kadıncağız seni görsün. Seni görünce kimbilir yüzü nasıl olacak. Haydi... Hemen avazı çıktığı kadar bağırarak hepimizi kahvaltıya çağıracak, göreceksin. Biraz önce tuzlu eti tavaya attığını işittim.</p>

  <p class="calibre7">İnce tozlu bahçeyi, baba önde, Tom arkada geçtiler. Bu evde sahanlık yoktu. Bir basamakla doğrudan doğruya kapıya çıkılıyordu. Kapının yanında bir et tahtası vardı. Yıllardan beri üstünde et kesildiği için tahtanın yüzü matlaşmış, yumuşamıştı. Evin kaplama tahtaları eskimiş; toz, yumuşak tahtaların içine kadar işlemişti. Havayı, sobada yanmakta olan söğüt odununun kokusu kaplamıştı. Üç adam kapıya yaklaştıkça kızaran bir etin kokusunu, ağır bir peksimetin ve ibrikte kaynayan keskin bir kahvenin kokusunu aldılar. Baba, kapının eşiğine çıktı, durdu, kısa, geniş gövdesiyle kapıyı kapladı.</p>

  <p class="calibre7">— Yoldan iki kişi geldi. Bir iki lokma bir şey verelim mi?</p>

  <p class="calibre7">Tom, annesinin o unutulmayan serin, durgun, ağır başlı, saf, alçak gönüllü sesini duydu:</p>

  <p class="calibre7">— Peki, gelsinler vereyim, dedi. Epey yiyecek var. Söyle adamlara, ellerini yıkasınlar. Ekmek de hazır. Şimdi eti çıkarıyorum.</p>

  <p class="calibre7">Sobadan kızgın bir yağ cızırtısı geldi.</p>

  <p class="calibre7">Baba içeri girdi, kapıdan çekildi ve Tom, içeride duran annesinin yüzüne baktı. <span class="calibre5">Annesi kıvrılan et dilimlerini tavadan çıkarıyordu. Sobanın kapağı açıktı, esmer peksimet dolu büyük bir tava duruyordu içinde. Ana kapıya doğru baktı, ama Tom'u seçemedi; güneş Tom'un arkasından vuruyordu. Ana sadece, aydınlık sarı bir güneş ışığının kabaca çizdiği siyah bir insan biçimi gördü. Tatlı tatlı başını eğdi.</span></p>

  <p class="calibre7">— Girin içeri, dedi. İyi ki bu sabah çokça ekmek yapmışım.</p>

  <p class="calibre7">Tom durmuş bakıyordu. İriyarıydı ana, ama şişman değildi; vücudu çocuk taşımaktan ve çalışmaktan kalınlaşmıştı. <span class="calibre5">Üzerinde gri bir entari vardı; bu robalı geniş entarinin üstünde bir zamanlar renkli çiçekler bulunuyordu. Ama artık renkler yıkana yıkana solmuştu, yalnız küçük çiçekli desenler, fondan daha açık griydiler, o kadar... Entari, ananın topuklarına kadar iniyor, kuvvetli, geniş, çıplak ayakları döşemenin üzerinde durmadan ve hızla hareket ediyordu. İnce, çelik gibi parlak beyaz saçları başının arkasında demete benzeyen bir topuz halinde toplanmıştı. Kuvvetli, çilli kolları dirseklerine kadar çıplaktı, elleri tombul küçük bir kızın elleri gibi, yumuk yumuk ve güzeldi. Ana güneşe bakıyordu. Yuvarlak yüzü hiç</span> <span class="calibre5">de uysal görünmüyordu. Kendine güvenen, şefkatli bir havası vardı. Bütün trajedileri denediği, acı ve ıstırapları yüksek bir durgunluğa ve insanüstü bir anlayışa varmak için birer basamak saydığı ela gözlerinden anlaşılıyordu. </span><span class="calibre5">Ailenin bir kalesi olduğunu, yerinin düşürülmeyecek berkitilmiş bir yer olduğunu biliyor, bu durumu kabul ediyor ve bundan ötürü memnun görünüyordu. Ana, korku ve acıyı kabul etmedikçe ihtiyar Tom'la çocukların da korku ve acı nedir bilmeyeceklerini anladığı için her zaman kendi kendine bu duyguları yadsırdı. </span><span class="calibre5">Aile üyeleri hoşa gidecek bir şey olduğu zaman ananın da hoşuna gidiyor mu diye yüzüne bakarlardı. Ana eksik malzemeyle neşe yaratmayı çok iyi bilirdi. Ama neşeden de iyi olan şey, soğukkanlılıktır. İnsan her zaman ihtiyatlı olmalıdır. </span><span class="calibre5">Ananın ailedeki bu büyük ve alçak gönüllü yeri ona bir soyluluk, temiz ve duru bir güzellik vermişti. Ailede her derde çare bulması, herkesin yarasına merhem olması onun ellerini kendinden emin, sakin ve soğukkanlı yapmıştı. Her tartışmada hakem olduğu için yargılarında da bir tanrıça kadar duygulardan uzak ve yanlışsız olmayı öğrenmişti. Sanki kendisi bocaladığı zaman ailenin de sarsılacağını, ayağı gerçekten sürçtüğü, ya da umutsuzluğa uğradığı zaman ailenin de yıkılacağını, ailenin de yaşama ve çalışma isteminin kaybolacağını biliyordu.</span></p>

  <p class="calibre7">Ana, güneşli bahçeye ve adamın kara biçimine baktı. Baba yanında duruyor, heyecandan titriyordu. </p>

  <p class="calibre7">Baba: </p>

  <p class="calibre7">— Girin içeri! diye bağırdı. Buyurun içeri baylar.</p>

  <p class="calibre7">Tom biraz sıkılarak kapının eşiğinden adımını attı.</p>

  <p class="calibre7">Ana başını tavadan kaldırmış, sevinerek bakıyordu. Sonra eli yanına sarktı ve çatal, yere düştü. Gözleri fal taşı gibi açıldı, gözbebekleri büyüdü. Ağzını açmış, sık sık soluk alıyordu. Gözlerini kapadı:</p>

  <p class="calibre7">— Allahım, sana çok şükür, dedi. Allahım çok şükür sana. </p>

  <p class="calibre7">Ve birdenbire yüzü endişeli bir hal aldı:</p>

  <p class="calibre7">— Tommy, arkanda adam yok ya? Kaçmadın ya?</p>

  <p class="calibre7">— Hayır ana. Kefaletle bırakıldım. Kâğıtlarım yanımda Tom göğsüne elini bastırdı.</p>

  <p class="calibre7">Ana sallana sallana yürüdü, çıplak ayaklarıyle ses çıkarmadan Tom'a doğru yaklaştı. Yüzünü bir şaşkınlık kaplamıştı; küçük eli Tom'un kolunu, kaslarının sertliğini duydu. Sonra parmakları kör bir adamın parmakları gibi Tom'un yanağına doğru yükseldi. Ve sevinci neredeyse kedere dönecekti. Tom, alt dudağını dişlerinin arasına aldı ve ısırdı. Ananın gözleri Tom'un ısırılmış <span class="calibre5">dudağına gitti. Tom'un dişine doğru çıkan kan izini, dudağından aşağıya akan kanı gördü. Sonra birden anladı, kendini topladı, eli yanına düştü. Soluğu bir bomba gibi patladı:</span></p>

  <p class="calibre7">— Ya! diye bağırdı. Az kalsın, sensiz gidiyorduk. Sonra nasıl gelip bizi bulursun diye de düşünüp duruyorduk.</p>

  <p class="calibre7">Çatalı yerden aldı, kaynayan yağı karıştırdı, esmerleşmiş ve kıvrılmış bir dilimi çıkardı. Tıkırdayan kahve ibriğini sobanın arkasına koydu.</p>

  <p class="calibre7">İhtiyar Tom, gevrek gevrek güldü:</p>

  <p class="calibre7">— Nasıl sana oyun oynadık?.. Şu kadına bir oyun oynayalım dedik. İşte oynadık. <span class="calibre5">Şuracıkta, elimde çekiç, öküz gibi duruyordum. Eh, büyükbaba burada olup da görmeli. Sanki birisi insanın gözlerinin ortasına balyozla vuruyormuş gibi. </span><span class="calibre5">Büyükbaba burada olsaydı öyle sevinirdi ki, başlardı kendini yere atmaya... </span><span class="calibre5">Belki de yine kalçası çıkardı; hani Al, ordunun o kocaman uçağını vurduğu zaman nasıl yapmıştı, öyle... Tommy, bir gün buraya bir uçak geldi, yarım mil uzaklığında vardı. Al tüfeğini alınca uçağa ateş etti. Büyükbaba bağırıyordu: </span><span class="calibre5">"Yav</span><span class="calibre5">ru kuş vurulmaz, Al, bekle anası gelsin!.." Sonra büyükbaba kendini yere atınca kalçası çıktı.</span></p>

  <p class="calibre7">Ana güldü, raftan bir yığın çinko tabak aldı.</p>

  <p class="calibre7">Tom sordu:</p>

  <p class="calibre7">— Büyükbaba nerede? İhtiyar şeytanı görmüyorum ortalıkta.</p>

  <p class="calibre7">Ana mutfak masasının üzerine tabakları, yanlarına da maşrapaları dizdi. Gizli bir şey söyler gibi:</p>

  <p class="calibre7">— Büyükanayla beraber samanlıkta uyuyorlar. Çünkü geceleyin sık sık kalkıyorlardı, çocukların üstlerine çıkıyorlardı... dedi.</p>

  <p class="calibre7">Baba atıldı:</p>

  <p class="calibre7">— Ya! Büyükbaba her gece aksileniyordu. Aptese giderken Winfield'in üzerine yuvarlanıyor, Winfield de çığlığı basıyordu. Büyükbaba bunun üzerine kızıyor, donunu ıslatıyordu. Tabiî donunu ıslatınca da büsbütün içerliyor, bağırıp çağırıyor, hepimizi uyandırıyordu. Artık hepimiz sonradan bağırıp çağırmaya başlıyorduk.</p>

  <p class="calibre7">Sözler babanın gülümseyen dudakları arasından sanki dökülüyordu:</p>

  <p class="calibre7">— Neler gelmedi başımıza. Bir gece yine herkes bağırıp çağırırken kardeşin Al, <span class="calibre5">-şimdi koca delikanlı oldu ha!- dedi ki: "Hay Allah belânı versin, büyükbaba; başını alıp gitsen de eşkıyalık yapsan daha iyi edersin!" Büyükbaba bu söze o kadar kızdı ki, hemen dışarı fırlayıp tüfeğini almaya gitti. Al, o gece korkusundan dışarıda yattı. Şimdi büyükbaba da, büyükana da samanlıkta yatıyorlar.</span></p>

  <p class="calibre7">Ana:</p>

  <p class="calibre7">— Şimdi artık sıkıştıkları zaman hemen kalkıp kolayca dışarı çıkıyorlar, dedi. <span class="calibre5">Tom, koş git de Tommy'nin geldiğini haber ver. Büyükbaba, Tommy'nin sevgilisidir, biliyorsun ya.</span></p>

  <p class="calibre7">Baba:</p>

  <p class="calibre7">— Elbet, dedi. Zaten deminden gidip haber verecektim ya. </p>

  <p class="calibre7">Kapıdan çıktı, kollarını sallaya sallaya bahçeyi geçti. </p>

  <p class="calibre7"><span class="calibre5">Tom, babasının gidişine bakıyordu. </span><span class="calibre5">Sonra annesinin sesi </span><span class="calibre5">dikkatini çekti. Annesi kahve boşaltıyordu. Tom'a bakmıyordu. Çekine çekine, korka korka:</span></p>

  <p class="calibre7">— Tommy, dedi.</p>

  <p class="calibre7">— Ne var?</p>

  <p class="calibre7">Ananın çekingenliği Tom'a da geçmişti, garip bir heyecan duyuyordu. Her ikisi de diğerinin çekindiğini biliyor ve bunu bildikleri için de büsbütün çekiniyorlardı.</p>

  <p class="calibre7">— Tommy, sana bir şey sormak istiyorum... Acaba aklın yerinde mi?</p>

  <p class="calibre7">— Ne demek, aklım yerinde mi, ana?</p>

  <p class="calibre7">— Yani, aklını kaybetmedin ya? Kimseye kin beslemiyorsun ya? Hapiste seni çileden çıkaracak bir şey yapmadılar ya?</p>

  <p class="calibre7">Tom, anasına yan gözle bakıyor, onu inceliyordu. Gözleriyle anasının böyle şeyleri nereden öğrendiğini sormak ister gibiydi.</p>

  <p class="calibre7">— Hayır, dedi. Bir süre kendimi kaybeder gibi oldum. Ama ben birçokları gibi, kendini beğenen takımından değildim. Hiçbir şeye aldırmıyordum. Neden bunları soruyorsun, ana?</p>

  <p class="calibre7">Şimdi annesi Tom'a bakıyordu. Ağzı açıktı, sanki ağzı açık olursa daha iyi işitecekmiş gibi... Gözlerinde her şeyi daha iyi öğrenmek isteyen bir hal vardı. <span class="calibre5">Yüzü, dilin altında saklanan sırrı okumak istiyor gibiydi. Şaşkınlık içinde dedi ki:</span></p>

  <p class="calibre7">— Bir Purty Boy Floyd vardı. Anasını da tanırdım. Çok iyi insanlardı. Tabiî Floyd, yaramaz oğlanın biriydi, her iyi çocuk gibi...</p>

  <p class="calibre7">Durdu ve sonra sözleri birbiri ardından dökülmeye başladı:</p>

  <p class="calibre7">— O zamana kadar ben böyle şey görmemiştim... Ama sonra her şeyi anladım, gerçi çocuk kötü bir şey de yapmamıştı ya. Ama zavallıyı yakaladılar, o kadar dövdüler, o kadar dövdüler ki, sonunda aklı başından gitti. Tabiî aklı başında olmayınca yeniden bir kötülük yaptı. Yeniden dövdüler. Artık delirir gibi olmuştu. Zararlı bir hayvanmış gibi üzerine ateş açtılar, o da onlara ateş <span class="calibre5">etti. Bir kurt kovalar gibi arkasından kovaladılar. O da onlara, elinden geleni yaptı. Artık büsbütün zıvanadan çıkmıştı, ne çocuk, ne de adamdı. Kudurmuş bir köpekti. Ama Floyd'u tanıyanlar, ona bir şey yapmadılar. O da kendisine dokunmayanlara ilişmiyordu. Sonunda bir gün bir yerde kıstırıp öldürdüler. Sen bakma, gazeteler çocuğun kötülüğü üzerine neler yazdı neler... </span><span class="calibre5">Oysa aslı, anlattığım gibi.</span></p>

  <p class="calibre7">Durdu ve kuru dudaklarını yaladı, bütün yüzü ıstırap dolu bir soru işaretiydi:</p>

  <p class="calibre7">— Söyle bana Tommy, çok eziyet ettiler mi sana?.. Aklını başından alacak bir şey yapmadılar ya sana?</p>

  <p class="calibre7"><span class="calibre5">Tom'un iri dudakları dişlerinin üzerine kenetlenmişti. İri, düz ellerine baktı:</span></p>

  <p class="calibre7"><span class="calibre5">— Hayır, dedi. Hiç böyle bir şey yapmadılar.</span></p>

  <p class="calibre7">Durdu, kırık tırnaklarını inceledi. Tırnaklarının kenarları istiridyelerin kenarlarına benziyordu.</p>

  <p class="calibre7">— Ben, hiçbir patırdıya burnumu sokmadım, onun için de, aklım yerinde.</p>

  <p class="calibre7">Ana içini çekti, soluğunu verirken:</p>

  <p class="calibre7">— Çok şükür Allaha, dedi.</p>

  <p class="calibre7">Tom, hemen başını kaldırarak baktı:</p>

  <p class="calibre7">— Ana, şu bizim eve yaptıklarını gördüğüm zaman...</p>

  <p class="calibre7">O zaman ana, Tom'un yanına yaklaştı; yanında durdu. Heyecanla dedi ki:</p>

  <p class="calibre7">— Tommy, onlarla yalnız başına uğraşılmaz. Seni bir kurt yakalar gibi yakalarlar. Tommy, ben neler, neler düşünüp neler kurdum biliyor musun? Bizim gibi yuvasından atılan yüzlerce, binlerce insan varmış diyorlar. Tommy, eğer hepimiz birden onlara kızarsak, o zaman Tommy, biliyor musun, hiçbirimizi yakalayıp dövemezler.</p>

  <p class="calibre7">Durdu.</p>

  <p class="calibre7">Anasına bakan Tommy, yavaş yavaş göz kapaklarını indirdi, kirpiklerinin arasında küçük bir pırıltı belirerek:</p>

  <p class="calibre7">— Böyle düşünenler çok var mı? diye sordu.</p>

  <p class="calibre7">— Bilmiyorum. Hepsi sanki sersemlemiş gibiler. Uykudaymış gibi dolaşıp duruyorlar.</p>

  <p class="calibre7">Dışarıdan, bahçenin ötesinden, koyunların melemesine benzeyen birtakım çatlak sesler geliyordu:</p>

  <p class="calibre7">— Allaha şükürler olsun! Allaha şükürler olsun! </p>

  <p class="calibre7">Tom başını çevirdi ve sırıttı:</p>

  <p class="calibre7">— Büyükana, geldiğimi duydu sonunda. Ana, dedi. Sen eskiden hiç böyle değildin?..</p>

  <p class="calibre7">Ananın yüzü sertleşti, bakışları soğuklaştı:</p>

  <p class="calibre7">— Şimdiye kadar evim hiç yıkılmamıştı da ondan, dedi. Şimdiye kadar çoluğum çocuğum hiç sokak ortasında kalmamıştı. Şimdiye kadar hiçbir şeyimi satmamıştım. Şimdi her şeyimi... İşte geliyorlar.</p>

  <p class="calibre7">Ana yeniden sobanın yanına yaklaştı. Büyük bir tavanın içindeki yuvarlak peksimetleri iki çinko tabağa boşalttı. Salça yapmak için bol yağın içine un serpti. Elleri bembeyaz una bulanmıştı. Tom bir süre anasına baktı, sonra kapıya yaklaştı.</p>

  <p class="calibre7">Bahçeden doğru dört kişi geliyordu. Büyükbaba öndeydi. Zayıf, üstü başı partal, çevik bir ihtiyardı; adımlarını çabuk çabuk atıyor, daha çok sol bacağının üzerinde yürümeye çalışıyordu. Sakatlanmış olan herhalde sol kalçasıydı. Hem yürüyor, hem de önünün düğmelerini ilikliyordu. İhtiyar elleri düğmeleri bulmakta güçlük çekiyordu. En üstteki düğmeyi ikinci iliğe geçirdiği için, bütün sırayı bozmuştu. Üzerinde koyu, eski bir pantolon, yırtık mavi bir gömlek vardı ve gömlek baştan aşağı açıktı, içinde uzun, gri, iç gömleği görünüyordu; o da açıktı. Beyaz kıllarla kaplı çökük beyaz göğsü iç gömleğinin arasından gözüküyordu. Büyükbaba düğmeleri iliklemekten vazgeçti, açık bıraktı. İç çamaşırının düğmeleriyle acemice uğraştıktan sonra sonunda, hepsinden vazgeçip askılarının tokalarını sıkıştırdı. İnce, uzun yüzünde bir çocuğun çılgın bakışları kadar yaramaz, küçük aydınlık gözler vardı... Huysuz, mızmız, haşarı, gülen bir yüz... Büyükbaba her zaman savaşır ve tartışır, açık saçık hikâyeler anlatır. Aklı fikri hep kadınlardadır. Haşarı bir çocuk kadar kalpsiz, eziyetçi ve sabırsızdır ve bütün bu gövdeyi alaycı bir örtü kaplamıştır. Eline geçti mi çok içer, buldu mu çok yer ve her zaman çok konuşur.</p>

  <p class="calibre7">Arkadan sendeleye sendeleye büyükana geliyordu. Büyükana, ancak kocası kadar belâlı bir kadın olduğu için, bugüne <span class="calibre5">kadar yaşayabilmişti. Kendisini, büyükbabanın ona verebileceği bir şehvet ve yabanlık kadar sert, yabanılca bir dindarlıkla koruyabilmişti. Bir keresinde, dinsel bir ayinden sonra, daha dua ederken çiftenin her iki namlusuyla kocasına ateş etmişti. Adamcağızın kıçının bir kanadı az kalsın yok oluyordu. Bundan sonra kocası, onu sevmiş, çocukların böceklere yaptıkları işkenceleri ona yapmaktan vazgeçmişti. Yürürken etekliğini dizlerine kadar çekiyor, keskin sesiyle o korkunç savaş narasını atıyordu. «Savaş Tanrısına şükürler olsun!»</span></p>

  <p class="calibre7">Büyükana ile büyükbaba, geniş bahçeyi geçmek için birbirleriyle yarış <span class="calibre5">ediyorlardı. Önlerine çıkan her şeyle kavga ediyorlar; kavgayı seviyor ve arıyorlardı.</span></p>

  <p class="calibre7">Arkalarından yavaş yavaş, ağır ağır, ama arayı açmadan, baba ile Noah geliyordu. <span class="calibre5">Noah, ilk çocuklarıydı; uzun boylu, garip bir yaratıktı. Yüzünde her zaman şaşkın, durgun ve baygın bir anlatım vardı. Ömründe bir kere olsun kızmamıştı. </span><span class="calibre5">Kızan insanlara şaşıp kalır, onların tutumlarını anlayamaz, bundan âdeta rahatsız olur, onlara normal insanların delilere baktığı gibi bakardı. Noah, her şeyde yavaş davranır, çok seyrek konuşurdu; her şeyi o kadar yavaştı ki, Noah'ı tanımayanlar onu, aptal sanırlardı. Oysa o aptal değildi, sadece garip bir yaratıktı. Pek az kendini beğenmişliği vardı. Cinsel ihtiyaçları da yoktu. Garip bir ritimle çalışır, yine garip bir ritimle uyurdu; ama bu durum onu doyuruyordu. Ev halkını çok severdi, ama hiçbir zaman bu sevgisini göstermezdi. </span><span class="calibre5">Noah, karşısındakinde, sanki kendisinde bir biçimsizlik varmış izlenimini bırakırdı. Hiçbir gözlemci, bunun nedenini bilemezdi; başı mı, vücudu mu, bacakları mı, kafası mı, neresi biçimsizdi? Oysa ayrı ayrı hiç de biçimsiz bir yeri yoktu. Babası, Noah' daki acayipliğin nereden geldiğini biliyor, ama utanıyor, bunu kimseye söyleyemiyordu. Noah'ın doğduğu gece babası, evde yalnızdı; kalçaların genişlemesi onu korkutmuş, karısının cıyak cıyak bağıran zavallı haline gelmesinden tüyleri ürpermiş ve aklı başından gitmişti. Baba, elleriyle işe girişmiş, parmaklarını forseps gibi kullanarak, çocuğu döndüre döndüre dışarı almıştı. Geciken ebe geldiği zaman, çocuğun başının ezilmi</span><span class="calibre5">ş, boynunun uzamış, vücudunun çarpılmış olduğunu gördü. Ebe, başı yerine getirdi, elleriyle vücuda biçim verdi. Baba, bu olayı her zaman anar, utanır ve Noah'a ötekilerden daha yumuşak davranırdı. Baba, Noah'ın geniş yüzünü, birbirinden çok ayrık gözlerini, uzun ince çenesini gördükçe yeni doğmuş çocuğun ezilip büzülmüş kafasını görür gibi olurdu. Noah, kendisinden beklenilen her şeyi yapardı. Okur, yazar, çalışır, hesap yapmasını bilirdi, ama sanki hiçbir şeyle ilgisi yok gibiydi; onda başkalarının istedikleri ve arkasından koştukları şeylere karşı bir ilgisizlik vardı. Garip, sessiz bir hücrede yaşıyor, dış </span><span class="calibre5">dünyaya durgun gözlerinin arasından bakıyordu. Bu dünyanın bir yabancısıydı, ama yalnızlık duymuyordu.</span></p>

  <p class="calibre7">Dördü de bahçeyi geçerek geldiler. Büyükbaba sordu:</p>

  <p class="calibre7">— Nerede?.. Nerede o kerata?</p>

  <p class="calibre7">Parmakları pantolon düğmelerini aradı, sonra yollarını şaşırdı, cebine girdi. <span class="calibre5">Büyükbaba kapının ortasında duran Tom'u gördü, durdu, ötekileri de durdurdu.</span></p>

  <p class="calibre7">Gözlerinden hınzırlık akıyordu:</p>

  <p class="calibre7">— Bak!.. Bak!., dedi. İşte bir hapishane bülbülü!.. Joad ailesinden şimdiye kadar hiç kimse hapse girmemişti.</p>

  <p class="calibre7">Birden düşüncesi başka yere atladı:</p>

  <p class="calibre7">— Haksız yere onu hapse attılar. Sanki ne yaptı? Benim her zaman yaptığım şey... Eşşoğlu eşşekler, haksız yere hapse attılar oğlanı!..</p>

  <p class="calibre7">Düşüncesi yeniden atladı:</p>

  <p class="calibre7">— İhtiyar Turnbull, o hınzır sinsi herif de, döndüğün zaman seni vurmak istiyordu. Bende Hatfield kanı vardır diyordu. Ama ben, ona ağzının payını verdim. Dedim ki: "Sen öyle Joad'larla uğraşma! Belki bende de Maccoy kanı vardır. O zaman aklın başına gelir! Eğer Tommy'ye yan baktığını görürsem, elindeki o silâhı alır, kıçına sokarım!" dedim. Ödü bokuna karıştı!...</p>

  <p class="calibre7">Büyükana söylenenleri dinlemiyor, sadece:</p>

  <p class="calibre7">— Allaha şükürler olsun, diye mırıldanıyordu. </p>

  <p class="calibre7">Büyükbaba kapının eşiğine çıktı, Tom'u göğsüne bastırdı; <span class="calibre5">gözlerinde sevgi ve övünme vardı.</span></p>

  <p class="calibre7">— Nasılsın bakalım Tommy? </p>

  <p class="calibre7">Tom:</p>

  <p class="calibre7">— İyiyim, sen nasılsın bakalım? </p>

  <p class="calibre7">Büyükbaba:</p>

  <p class="calibre7">— Bombok!., dedi.</p>

  <p class="calibre7">Düşüncesi yine başka bir yere atladı:</p>

  <p class="calibre7">— Dediğim gibi; Joad'lardan hiçbir kimseyi hapiste tutmaya hakları yok. Ben zaten söylerdim: "Görürsünüz bakın, Tommy hapishanenin parmaklıklarını bir boğa gibi kırıp çıkacaktır!" Gördün mü, dediğim çıktı. Sonunda bu işi yaptın. Çekil bakayım önümden, karnım aç.</p>

  <p class="calibre7">Tom'u itip içeri geçti, oturdu; tabağını domuz etiyle ve iki büyük peksimetle doldurdu, üstüne salça döktü. Ötekiler daha içeri girip oturmadan büyükbaba ağzını tıka basa doldurmuştu.</p>

  <p class="calibre7">Tom, büyükbabaya sevgiyle bakarak sırıttı:</p>

  <p class="calibre7">— Ne hınzır adam değil mi? dedi.</p>

  <p class="calibre7">Büyükbabanın ağzı o kadar doluydu ki, ses bile çıkaramıyordu, ama yaramaz küçük gözleri gülümsüyor, sert sert başını sallıyordu.</p>

  <p class="calibre7">Büyükana, koltukları kabararak:</p>

  <p class="calibre7">— Böyle önüne gelene çatan, belâlı, küfürbaz herif görülmemiştir, dedi. Allah bilir ya, dosdoğru cehenneme gidecek. Haline bakmıyor da, şimdi de kamyonu sürmeye kalkıyor.</p>

  <p class="calibre7">Büyükana kin dolu gözlerle bakıyordu:</p>

  <p class="calibre7">— Ama, zor sürer.</p>

  <p class="calibre7">Büyükbaba az kalsın boğuluyordu, önüne bir ağız dolusu yemek püskürdü, sonra hafif hafif öksürdü. Büyükana gülümseyerek, Tom'a baktı:</p>

  <p class="calibre7">— Şu yaptığı şey edepsizlik değil de ne?</p>

  <p class="calibre7">Noah, eşikte duruyor, Tom'a bakıyor, birbirinden ayrık duran gözleri, sanki Tom'un çevresinde dolaşıyordu. Yüzünde hemen hemen hiçbir anlatım yoktu.</p>

  <p class="calibre7">Tom:</p>

  <p class="calibre7">— Nasılsın Noah? dedi. </p>

  <p class="calibre7">Noah:</p>

  <p class="calibre7">— İyiyim, sen nasılsın bakalım?</p>

  <p class="calibre7">Hepsi bu kadardı, ama bu söz, insanın gönlüne ferahlık vermeye yetmişti.</p>

  <p class="calibre7">Ana, salça kâsesinden sinekleri kovdu.</p>

  <p class="calibre7">— Oturacak bir yerimiz yok, dedi. Bir tabak al da nereye istersen oturuver. İstersen bahçede, istersen başka bir yerde.</p>

  <p class="calibre7">Birdenbire Tom:</p>

  <p class="calibre7">— Heyy! dedi. Papaz nerede?.. Şimdi buradaydı. Nereye gitti acaba?</p>

  <p class="calibre7">Baba:</p>

  <p class="calibre9">— Şimdi buradaydı. Ortadan kayboldu. </p>

  <p class="calibre9">Büyükana keskin bir çığlık bastı:</p>

  <p class="calibre7">— Papaz ha?... Papazla beraber mi geldin? Git, hemen bul, getir buraya! Dua edelim.</p>

  <p class="calibre7">Büyükbabayı gösterdi:</p>

  <p class="calibre7"><span class="calibre5">—</span><span class="calibre5"> </span>Ama bu, dua zamanını kaçırdı. Yemeğini yedi. Git papazı çabuk bul!..</p>

  <p class="calibre7">Tom, kapının önüne çıktı:</p>

  <p class="calibre7">— Heyy! Jim, Jim Casy! diye bağırdı. </p>

  <p class="calibre7">Sonra bahçede biraz yürüdü, yeniden:</p>

  <p class="calibre7">— Heyy, Casy!.. diye seslendi.</p>

  <p class="calibre7">Papaz, su deposunun altından sürünerek çıktı. Oturdu, sonra ayağa kalktı, eve doğru yürümeye başladı. </p>

  <p class="calibre7">Tom sordu:</p>

  <p class="calibre7">— Neden oralara saklandın?</p>

  <p class="calibre7">— Yok, saklanmadım. Aile işleri olduğu zaman insan, uzakta durmalı. Ben de şuracıkta oturmuş, kendi kendime düşünüyordum.</p>

  <p class="calibre7">— Gel, biraz bir şey ye... dedi. Büyükana dua istiyor </p>

  <p class="calibre7">Casy yadsıdı:</p>

  <p class="calibre7">— Ben papaz değilim artık.</p>

  <p class="calibre7">— Aldırma. Bir dua ediver gitsin. Kadıncağızın gönlü hoş olsun, sana bir ziyanı yok ya?..</p>

  <p class="calibre7">Birlikte mutfağa girdiler. Ana, durgun bir şekilde:</p>

  <p class="calibre7">— Hoş geldiniz, dedi. </p>

  <p class="calibre7">Baba da:</p>

  <p class="calibre7">— Hoş geldiniz. Buyurun kahvaltıya, dedi. </p>

  <p class="calibre7">Büyükana:</p>

  <p class="calibre7">— Önce dua edelim!., diye bağırıp çağırıyordu. Önce dua! Önce dua!..</p>

  <p class="calibre7">Büyükbaba gözlerini sert sert Casy'nin üzerine dikti, sonunda papazı tanıdı:</p>

  <p class="calibre7">— Haa, şu bizim papaz, dedi. Yahu, bu çok iyi adamdır. Onu daha ilk gördüğüm gün sevdimdi...</p>

  <p class="calibre7">O kadar şeytancasına gözlerini kırpıştırıyordu ki, büyükana, onun bir şey söylemek isteyip de sonradan vazgeçtiğini sandı:</p>

  <p class="calibre7">— Sen sus! Seni gidi koca günahkâr teke, seni!..</p>

  <p class="calibre7">Casy, parmaklarını sinirli sinirli saçlarının arasında gezdirdi:</p>

  <p class="calibre7">— Size önce şunu söyleyeyim ki ben, papazlığı bıraktım. Benim sadece burada bulunmaktan hoşlanmam, şefkatli ve saygılı insanlara minnet duymam, size yeterse... Niçin dua edeyim?.. Peki, mademki öyle istiyorsunuz, edelim bakalım!.. Ama unutmayın, ben artık papaz değilim.</p>

  <p class="calibre7">Büyükana:</p>

  <p class="calibre7">— Siz duayı söyleyin, dedi. İçinde bizim Kaliforniya yolculuğu için bir iki söz de olsun.</p>

  <p class="calibre7">Papaz başını eğdi; ötekiler de başlarını eğdiler. Ana ellerini göbeğinin üstünde kavuşturdu, başını eğdi. Büyükana o kadar eğilmişti ki, burnu neredeyse peksimet tabağının içine girecekti. Elinde bir tabakla duvara dayanmış duran Tom, sertçe başını eğmişti. Büyükbabaya gelince, o da başını yana doğru eğmiş, böylece hiç olmazsa bir tek yaramaz ve neşeli gözünü papazdan ayırmamanın yolunu bulmuştu. <span class="calibre5">Papazın yüzü dua eden biri gibi değil, düşünen bir adamın yüzü gibiydi; sesinin tonunda bir yalvarış değil, bir gerçeği seziş vardı.</span></p>

  <p class="calibre7">— Düşünüyordum... dedi. Dağlarda, tepelerde düşünerek dolaşıyordum. İsa peygamberin düşünmek için dağlara çekildiği gibi...</p>

  <p class="calibre7">Büyükana:</p>

  <p class="calibre7">— Allah!., dedi.</p>

  <p class="calibre7">Papaz, büyükanaya garip garip baktı:</p>

  <p class="calibre7">— Hazreti İsa bir sürü dertler içinde bunalmıştı, bir türlü bu dertlerin içinden çıkamıyordu. İyiliğin ne olduğunu seziyor, ama savaşmanın ve düşünmenin ne kadar yararsız olduğunu duyuyordu. Sonra yoruldu, hem de iyice yoruldu ve ruhu yıprandı. Allah kahretsin, tam da sonuca varmak üzereydi. <span class="calibre5">İşte tam bu sırada dağa çekildi.</span></p>

  <p class="calibre7">Büyükana:</p>

  <p class="calibre7">— Âmiiin!.. diye inledi.</p>

  <p class="calibre7">Dua okunurken, durulduğu zaman Âmin deneceğini oğrenmişti. Yıllardan beri dinliyor ve âmin diyordu. Papaz devam etti:</p>

  <p class="calibre7">— Ben, İsa'ya benzediğimi söylemiyorum. Ama ben de onun gibi bıkmış, usanmıştım; benim de onun gibi aklım karışmıştı, ben de onun gibi dağlara kaçtım, yanımda ne bir yiyecek, ne bir giyecek, ne de yakacak vardı. Geceleyin arka üstü' yatıyor ve yıldızlara bakıyordum; sabahleyin güneşin doğuşunu seyrediyor, öğle üzeri bir tepede oturup, önümde dalga dalga uzanan kuru toprağa bakıyor, akşamleyin güneşin batışını izliyordum. Bazen, eskiden yaptığım gibi, dua ederdim. Yalnız, kime ve niçin dua ettiğimi bilmiyordum. Dağlar vardı sadece, ben vardım ve biz artık birbirimizden ayrılmaz olmuştuk, tek vücut olmuştuk ve kutsal olan da, bu tek şeydi.</p>

  <p class="calibre7">Büyükana:</p>

  <p class="calibre7">— Halâluyah<sup class="calibre10">[</sup><a href="../Text/index_split_031.html#n4" id="n4d"><sup class="calibre10">4</sup></a><sup class="calibre10">]</sup>, dedi ve ileri geri biraz sallandı, kendinden geçmeye çalışıyordu.</p>

  <p class="calibre7">— ... Düşündüm. Yalnız bu, düşünme değildi; düşünmekten daha derin bir şeydi. <span class="calibre5">Tekvücut olunca nasıl kutsallaştığımızı ve insanlığın tekvücut olduğu zaman ne kadar kutsallaşacağını düşündüm. Ve kötü bir adamın lokmayı ağzına alıp da kendi bildiğine gittiği, önüne geleni itip, ardına geleni teptiği ve kavga ettiği zaman insanlığın ne kadar kutsallıktan </span><span class="calibre5">uzaklaştığını düşündüm. Bunlar, kutsallığı bozan insanlardır. Ama insanlar, birlikte çalıştıkları zaman, bir insan başka bir insana karşı olmadığı, herkes aynı bütüne bağlı olduğu zaman... Ki o vakit her şey iyi oluyor, hayır oluyor, kutsallaşıyor. Bunun üzerine kutsallığın bile ne demek olduğunu bilmediğimi anladım...</span></p>

  <p class="calibre7"><span class="calibre5">Durdu, ama eğilmiş başlar oldukları gibi kaldılar; çünkü onlara, köpeklere öğretilir gibi, "Âmin!" sözüyle birlikte başlarını kaldırmaları öğretilmişti.</span><br class="calibre6"/></p>

  <p class="calibre7">— Size, alıştığınız duayı söyleyemem. Kahvaltının kutsallaştığına çok seviniyorum. Burada sevginin yaşadığını gördükçe memnun oluyorum. İşte hepsi bu kadar.</p>

  <p class="calibre7">Başlar eğik kaldı. Papaz, çevreye baktı:</p>

  <p class="calibre7">— Kahvaltınız benim yüzümden soğudu, dedi. Ve sonra hatırladı:</p>

  <p class="calibre7">— Âmin!., dedi. <span class="calibre5">Bütün başlar kalktı. </span></p>

  <p class="calibre7">Büyükana:</p>

  <p class="calibre7">— Âmin!., dedi ve hemen kahvaltısına girişti.</p>

  <p class="calibre7">Dişsiz sert çenesiyle koca koca peksimetleri kırmaya başladı. Tom, çabuk çabuk yiyor, baba lokmaları yutuyordu. Yemek bitene ve kahve içilinceye kadar kimse konuşmadı. Yalnız çiğnenen yemeğin ezilişi, dilde soğutulan kahvenin höpürtüsü işitiliyordu. Ana, kahvaltısını yerken papaza bakıyor, gözleriyle ona bir şey soruyor, onu inceliyor, onu anlıyordu. Papazı, sanki birdenbire yerden çıkmış <span class="calibre5">bir ruh gibi, artık insan değilmiş de, bir sesmiş gibi seyrediyordu.</span></p>

  <p class="calibre7">Erkekler kahvaltılarını bitirdiler, tabaklarını bıraktılar. Kahvelerinin son yudumunu da içtiler; sonra dışarı çıktılar. Baba, papaz, Noah, büyükbaba ve Tom, eşya yığınına, karyola tahtalarına, pervane makinesine, paslı pulluğa çarpmamaya çalışarak kamyona doğru yaklaştılar ve yanında durdular. Çam tahtasından yapılmış yeni yan kapaklara ellerini sürdüler.</p>

  <p class="calibre7">Tom, motorun kapağını açtı ve yağlı, kocaman motora baktı. Babası, Tom'un yanına geldi:</p>

  <p class="calibre7">— Kardeşin Al, kamyonu almadan önce muayene etti, dedi. Makine iyi gidiyor.</p>

  <p class="calibre7">Tom:</p>

  <p class="calibre7">— Nereden biliyorsun? dedi. Serserinin biridir o.</p>

  <p class="calibre7">— Bir şirkette çalıştı. Geçen yıl kamyon şoförlüğü yaptı. Biraz bir şeyler biliyor. Ukalâ yalnız. Ama biliyor. Al, bir motoru pekâlâ tamir edebilir artık.</p>

  <p class="calibre7">Tom sordu:</p>

  <p class="calibre7">— Al, nerede şimdi? </p>

  <p class="calibre7">Baba:</p>

  <p class="calibre7">— Azmış bir teke gibi kızların peşinde dolaşıp duruyor, dedi. İşi gücü boyuna zamparalık. On altı yaşında, ukalâ mı ukalâ, aklı bir karış havada. Ya kızlarda, ya motorlarda. Tam bir hayta. Bir haftadan beri geceleri eve uğramıyor.</p>

  <p class="calibre7">Elini göğsünün üstünden ayırmayan büyükbaba, mavi ceketinin düğmelerini iç gömleğinin iliklerine geçirmeye başladı. Parmakları iliklerde bir yanlışlık olduğunu seziyor ama, bu yanlışlığı bulmak için pek uğraşmıyordu. Parmakları aşağı indi, pantolon düğmelerindeki bilmeceyi çözmeye çalıştı.</p>

  <p class="calibre7">Sevine sevine:</p>

  <p class="calibre7">— Ben o yaştayken ondan beterdim, dedi. Çok daha beterdim. Tam bir ittim. Bir gün Sallisaw'da bir açık hava toplantısı vardı. Ben o zaman Al'den biraz daha kabaca, genç bir delikanlıydım. Bizim oğlan ne serseri, ne de ukalâ... Ama ben, o zaman ondan biraz daha kabacaydım... Toplantıya karıştım. Belki beş yüz kişi vardı, kız da boldu...</p>

  <p class="calibre7">Tom:</p>

  <p class="calibre7">— Büyükbaba, sen bugün bile onlara taş çıkarırsın.</p>

  <p class="calibre7">— Eh, biraz... Ama nerede benim o zamanki halim. Şimdi Kaliforniya'ya gitmeye bakıyoruz, evlâdım. Orada canım çektiği zaman kendime portakal koparacağım. Canım isterse üzüm de koparırım. Bugüne kadar hiç doya doya yemedim. Asmanın birinden koskocaman, bir sepet dolusu üzüm koparacağım, yüzümde ezip suyunu çenemden akıtacağım.</p>

  <p class="calibre7">Tom sordu:</p>

  <p class="calibre7">— John Amca nerede? Rosasharn nerede?.. Ruthie, Winfield neredeler?.. Onlardan hiç söz eden yok.</p>

  <p class="calibre7">Baba cevap verdi:</p>

  <p class="calibre7">— Soran olmadı ki söyleyelim. John, Sallisaw'a satacak eşya götürdü: Tulumba, takım, birçok da tavuk... Bütün buraya getirdiğimiz şeyleri alıp, satmaya götürdü. Ruthie ile Winfield'i de yanına aldı. Gün doğmadan yola çıktılar.</p>

  <p class="calibre7">Tom:</p>

  <p class="calibre7">— Garip şey, görmedim... dedi.</p>

  <p class="calibre7">— Ama siz, şoseden gelidiniz, değil mi? O, arka yoldan gitti, Cowlington tarafından. Rosasharn'a gelince; şimdi o, Connie'lerde oturuyor. Hay Allah! <span class="calibre5">Sahi sen, Rosasharn'm Connie Riversle evlendiğini de bilmiyorsun. Connie'yi hatırlar mısın? İyi bir delikanlı. Rosasharn da dört beş aylık gebe. Karnı şişiyor, ama daha pek belli değil.</span></p>

  <p class="calibre7">Tom:</p>

  <p class="calibre7">— Allah Allah, dedi. Rosasharn daha küçücük bir kızdı. Oysa şimdi çocuğu olacak!.. Dört yıl içinde amma da şeyler olmuş. Ne zaman batıya doğru yola çıkıyorsunuz, baba?</p>

  <p class="calibre7">— Her şeyden önce şu kalan eşyayı götürüp satmak gerek. Al, kızların peşinde dolaşmaktan vazgeçip gelse de, şu eşyayı kamyona yüklese. O zaman yarın, ya da öbür gün yola çıkarız. Yanımızda çok para yok. Birisi diyor ki: Buradan Kaliforniya'ya iki bin mil varmış. Ne kadar çabuk yola çıkarsak oraya varmamız o kadar sağlamlaşır. Her gün para su gibi gidiyor. Sende para var mı?</p>

  <p class="calibre7">— Var, yalnız iki üç dolar. Siz parayı nereden buldunuz? </p>

  <p class="calibre7">Baba:</p>

  <p class="calibre7">— Nereden bulacağız? dedi. Ne var ne yok sattık; hepimiz pamuk çapalamaya gittik. Büyükbaba bile çalıştı.</p>

  <p class="calibre7">Büyükbaba:</p>

  <p class="calibre7">— Tabiî, ben de çapaladım ya! Ne sandın? dedi.</p>

  <p class="calibre7">— Bütün aldığımız paraları topladık... İki yüz dolar tuttu, yetmiş beşini bu kamyona verdik; Al'le ben, arabayı ikiye böldük, arkasını böyle yaptık. Al, supapları zımparalayacaktı, ama zamparalıktan vakit bulup yapamıyor ki. Yola çı<span class="calibre5">karken belki yanımızda yüz elli dolar olur. Bu lastikler de o kadar eski ki, bizi uzaklara götüremeyecek. Bir çift eski yedek lastik daha almalı. Eşyayı da şoseye kadar götürmek gerekecek.</span></p>

  <p class="calibre7">Güneşin dik inen ışınları insanı rahatsız ediyordu. Kamyon sandığının yerdeki gölgesi yalnızca birtakım çizgilerdi; kamyon kızgın yağ, çadır bezi ve boya kokuyordu. Birkaç tavuk bahçeden çıktı, güneşten kaçıp takımların bulunduğu yerde saklandı. Domuzlar pis kümeslerinde hafif bir gölge yapan tel kafesin yanında, soluya soluya yatıyor, arada sırada yaygarayı basarak durumlarından yakınıyorlardı. İki köpek, kamyonun altına giriyor, kırmızı tozların üzerine yayılıp yatıyor, soluyorlardı; salyalı dillerini toz kaplamıştı. <span class="calibre5">Baba, şapkasını gözlerine kadar çekti ve çömeldi. Bu durum, sanki onun normal bir düşünme ve gözlem durumuydu. Çömeldiği yerden Tom'u dikkatle incelemeye başladı; yeni, fakat eskimeye yüz tutmuş bir kasket, yeni elbise ve yeni ayakkabılar...</span></p>

  <p class="calibre7">— Aldığın parayı bu elbiselere mi verdin? diye sordu. Bu elbiseler sana hiç gitmiyor.</p>

  <p class="calibre7">Tom:</p>

  <p class="calibre7">— Onlar verdiler bana, dedi. Hapishaneden çıktığım zaman verdiler.</p>

  <p class="calibre7">Kasketini çıkardı, hayran hayran baktı; sonra kaskete alnını sildi, arkaya doğru atarak başına geçirdi, güneşliğini önüne çekti.</p>

  <p class="calibre7">Baba, Tom'u inceliyordu:</p>

  <p class="calibre7">— Güzel ayakkabılar vermişler sana.</p>

  <p class="calibre7">Joad, babasının düşüncesine katıldı:</p>

  <p class="calibre7">— Evet, dedi. Çok güzel ayakkabılar, ama sıcak günlerde giyilecek gibi değil.</p>

  <p class="calibre7">O da babasının yanına çömeldi. Noah ağır ağır: </p>

  <p class="calibre7">— Yan kapakları yerlerine koysak fena olmaz, dedi. Eşyayı yükleriz. Al da gelince... </p>

  <p class="calibre7">Tom:</p>

  <p class="calibre7">— Eğer iş kamyon sürmeye kaldıysa, ben kamyonu pekâlâ sürerim, dedi. Mac Alester'de çok kamyon sürdüm.</p>

  <p class="calibre7">Baba:</p>

  <p class="calibre7">— İyi, iyi... dedi ve sonra gözlerini yola dikti. Yanılmıyorsam, uzaktan kuyruğunu kısmış gelen, şu bizim edepsiz köpek. Epey de kulakları düşmüş.</p>

  <p class="calibre7">Tom ile papaz yola baktılar. Çapkın Al, kendisine bakıldığını anlayınca omuzlarını geriye çekti, tavuğa yaklaşan bir horoz gibi kabara kabara, sallana sallana bahçeye girdi. Tom'u tanıyıncaya kadar o çalımıyla yürüdü; Tom'u görünce, kendini beğenmiş yüzü değişti, gözlerinde bir hayranlık ve saygı <span class="calibre5">belirdi, fiyakası kayboldu. Ne yumurta ökçeli ayakkabılarını göstermek için paçaları sekiz pus yukarı kıvrılmış katı tulumu, ne üzerine bakırdan şekiller işlenmiş üç pusluk kemeri, ne mavi gömleğindeki kırmızı kolluklar, ne de geniş </span><span class="calibre5">kenarlı kovboy şapkasının arkaya atılışı ona ağabeysinin çalımını sağlayamamıştı. Çünkü ağabeysi, bir adam öldürmüştü ve artık hiç kimse bunu unutmayacaktı. Al, ağabeysinin bir adam öldürmüş bulunmasından ötürü akranları arasında değerinin arttığını farketmişti. Sallisaw'da akranları onu birbirlerine göstererek: "İşte Al Joad, ağabeysi kürekle bir adam öldürmüştü!" </span><span class="calibre5">diyorlardı.</span></p>

  <p class="calibre7">Ağabeysine yaklaşan Al, şimdi düşündüğü kadar külhanbeyi bir adam olmadığını görüyordu. Al, ağabeysinin koyu, kısık ve hapishane kadar durgun gözlerine baktı: Hapishane gardiyanına karşı koyma, ya da boyun eğme duygularını belli etmeyecek hale getirilmiş, dümdüz, sert bir yüzdü bu. Al birdenbire değişti. <span class="calibre5">Farkında olmadan ağabeysine benzedi; güzel yüzünü astı, omuzlarını aşağı sarkıttı. Tom'un nasıl bir adam olduğunu herhalde unutmuş olacaktı.</span></p>

  <p class="calibre7">Tom:</p>

  <p class="calibre7">— Merhaba Al, dedi. Vay anasını, sırık fasulyesi gibi uzamışsın! Seni başka bir yerde görseydim, tanımazdım.</p>

  <p class="calibre7"><span class="calibre5">Tom'a elini uzatmaya hazırlanan Al, zorla sırıttı. Tom elini uzatınca Al'in eli bu eli karşılamak üzere hemen ileri fırladı. Her iki el arasında bir kaynaşma oldu.</span></p>

  <p class="calibre7">Tom:</p>

  <p class="calibre7">— İyi otomobil kullanıyormuşsun?.. dedi.</p>

  <p class="calibre7">Al, ağabeysinin bir fiyakacıdan hoşlanmayacağını düşünerek:</p>

  <p class="calibre7">— Çok bir şey bildiğim yok, dedi.</p>

  <p class="calibre7">— Bak haylazlıktan ne hale gelmişsin. Şu eşyayı al da Sallisaw'a götürüp sat.</p>

  <p class="calibre7">Al, ağabeysine baktı. Rasgele soruyormuş gibi yaparak:</p>

  <p class="calibre7">— Sen de gelecek misin? dedi. </p>

  <p class="calibre7">Tom:</p>

  <p class="calibre7">— Hayır, gelemem. Ben buradakilere yardım edeceğim. Yolda nasıl olsa beraberiz.</p>

  <p class="calibre7">Al, soracağı soruyu kontrol etmeye çalışarak:</p>

  <p class="calibre7">— Kaç... tın mı hapishaneden? </p>

  <p class="calibre7">Tom:</p>

  <p class="calibre7">— Hayır, dedi. Kefaletle bırakıldım.</p>

  <p class="calibre7">— Yaa.</p>

  <p class="calibre7">Al, hayal kırıklığına uğramıştı biraz.</p>

  <div class="calibre6">
    <span class="calibre5"><br class="calibre6"/></span>
  </div>
</body>
</html>