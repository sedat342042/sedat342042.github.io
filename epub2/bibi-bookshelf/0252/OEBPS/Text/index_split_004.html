<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>John Steinbeck - Gazap Üzümleri.doc</title>
    <link href="../../page_styles.css" rel="stylesheet" type="text/css"/>
    <link href="../../stylesheet.css" rel="stylesheet" type="text/css"/>
</head>
  <body class="calibre3">
  <h1 class="calibre8"><b class="calibre2">DÖRDÜNCÜ BÖLÜM</b></h1>

  <p class="calibre7">Joad, vites dişlilerinin birbirine geçtiğini, lastiklerin toprağı titrettiğini ve kamyonun hareket ettiğini işitti, durdu ve dönerek kamyonun arkasından kayboluncaya kadar baktı. Kamyon gözden kaybolduktan sonra bile uzaklara ve havanın titreyen maviliğine bir süre baktı. Düşünceli düşünceli, şişeyi cebinden çıkardı, metal kapağı çevirerek açtı, viskinin tadından bir şey kaybetmemesi için dilini şişenin ağzına sokarak ve sonra şişeyi dudaklarının çevresinde döndürerek dikkatle içti... Önemli bir şey hatırlıyor gibiydi. «Bir zenci gördü...» Bütün aklında kalan şey bu sözdü. Sonunda döndü, tarlaları diklemesine kesen tozlu yola çevirdi yüzünü. Güneş kızgındı, havada duran tozu dağıtacak en ufak bir rüzgâr bile esmiyordu. Yol çizgi çizgi yarılmıştı, içerlerine yeniden tozlar dökülmüş, tekerlek izleri olmuştu. Joad bir iki adım attı; un gibi toz, yeni sarı ayakkabılarının önünde havalandı. Ayakkabılarının sarılığı külrengi toz altında kaybolmaya başladı.</p>

  <p class="calibre7">Eğildi, ayakkabılarının bağlarını çözdü, önce bir tekini, sonra ötekisini çekti, çıkardı. Ayaklarının arasından tozlar fışkırıncaya ve kuruluk ayak derilerini gerinceye kadar terli ayaklarını kızgın kuru toza rahatça daldırdı. Ceketini çıkardı, ayakkabılarını içine sararak kolunun altına aldı. Sonra önündeki tozlara vura vura ve arkasında kalan toprağın üzerinde bir bulut bıraka bıraka yolda ilerlemeye başladı.</p>

  <p class="calibre7">Yolun sağ yanında söğüt direkleri arasına gerilmiş iki kat dikenli tel vardı. Direkler eğri büğrüydü. Fena yontulmuştu. Tel, direklerdeki çatalların hizasına geldiği yerde bu çatalların arasına bırakılmış, çatal bulunmayan yerlerde de paslı, balya teliyle direğe tutturulmuştu. Telin arkasındaki tarlada, rüzgârın devirdiği mısırlar, sıcak, kuraklık ve mısır yap<span class="calibre5">raklarının saplarıyle birleştiği yerlerde tozla dolmuş çukurlar vardı.</span></p>

  <p class="calibre7">Joad, arkasında toz bulutu sürüyerek ağır ağır yürüyordu. Biraz ilerisinde bir kaplumbağanın kambur kabuğunu gördü. Kaplumbağa ayaklarını sert sert ve çabuk çabuk işleterek tozun içinde yavaş yavaş sürükleniyordu. Joad, kaplumbağaya bakmak için durdu, gölgesi kaplumbağanın üstüne düştü. Baş ve ayaklar birdenbire içeri çekildi, kısa kuyruk, kabuğun kenarına kapandı. Joad, kaplumbağayı yakaladı. Kaldırdı, altını çevirdi. Kaplumbağanın üstü tozun rengindeydi: Koyu külrengi; ama altı krem sarısıydı, tertemiz ve dümdüzdü. Joad, kolunun altındaki ceketi biraz daha yukarı çekti ve kaplumbağanın dümdüz altına parmağını sürdü, bastırdı. Kaplumbağanın alt kabuğu, üstünden daha yumuşaktı. İhtiyar sert kafa dışarı çıktı ve sıkıştıran parmağa bakmaya çalıştı. Ayaklar sallanıp duruyordu. <span class="calibre5">Kaplumbağa, Joad'un eline işedi, havada çırpındı. Joad, kaplumbağayı yeniden yüzüstü çevirdi ve ayakkabılarıyle birlikte ceketine sardı. Kolunun altındaki kaplumbağanın çırpındığını ve debelendiğini duyuyordu. Joad şimdi, daha hızlı yürümeye başlamıştı. İnce tozda ayaklarını sürüyordu bir parça. </span></p>

  <p class="calibre7">İleride, yolun kenarında, sıska, tozlu bir söğüt ağacı benek benek bir gölge salmıştı. Ağacın zayıf dalları yola eğilmiş; yaprakları da tüyü yolunmuş bir tavuk gibi dallar üstünde asılakalmış, seyrelmişti. Joad terliyordu. Mavi gömleğinin arkasıyle koltuk altları koyulaşmıştı. Kasketinin güneşliğini yüzüne doğru çekti, ortasını büktü. Kasketin mukavvası kırıldı, artık kimse onun yeni olduğunun farkına varamazdı. Ayaklarının hızını yeniden artırdı ve ilerideki söğüt ağacının gölgesine yöneldi. Her halde söğüdün bir gölgesi olacaktı. Hiç olmazsa gövdesinin upuzun boyu, bir gölgesi bulunmasını gerektirirdi, çünkü güneş alçalmaya başlamıştı. Güneşin ışını ensesine vuruyor, başında hafif bir uğultu yapıyordu. Ağacın dibini göremiyordu. Ağaç, suyu düz yerlerden daha çok tutan küçük bir hendekte yetişmişti. Joad güneşe arkasını vermiş, hızlı adımlarla yürüyerek; sırttan aşağı inmeye başladı. Birdenbire yavaşladı; ağacın uzun gövdesinin koyuluğunda biri vardı. Ağacın gövdesine dayanarak oturmuş, ayaklarını birbiri üzerine atmıştı. <span class="calibre5">Çıplak ayağının biri hemen hemen başının hizasındaydı. Adam, Joad'un yaklaştığını işitmemişti. «Evet efendim, o benim yavrum» (Yes Sir that's my baby) şarkısını kederli kederli ıslıkla çalıyordu. İleri doğru uzattığı ayağını yavaş yavaş yukarı aşağı sallayarak tempo tutuyordu. Bu, bir dans temposu değildi. Sonra adam ıslığını kesti, kolayca çıkan hafif tenor sesiyle şarkıyı söylemeye devam etti:</span></p>

  <p class="calibre7">«Evet efendim, o benim kurtarıcım Mesih benim kurtarıcım Mesih artık benim kurtarıcım Namussuzum şeytan değil, Mesih artık benim kurtarıcım.»</p>

  <p class="calibre7">Joad, seyrek yaprakların benekli gölgesine girer girmez; adam, Joad'un ayak sesini işitti, şarkısını kesti ve başını ondan yana çevirdi. Kereviz sapı gibi damar damar, adaleli bir boyun üzerine oturmuş upuzun, bir deri bir kemik, sıska bir baş... Gözleri büyük ve fırlak, gözkapakları, bunları kapatmak için üzerlerine yayılmış, ovuşturulmaktan kızarmış, yüzü yanık, parlak ve tüysüz. <span class="calibre5">Dolgun bir ağzı; alaycı ya da şehvetli... Keskin gaga burnu derisini o kadar germiş ki, burnun tümseğinde bir beyazlık belirmiş. Yüzde hiçbir ter yoktu; dahası, geniş soluk alnında bile ter izleri görülmüyordu. Şakakları ince mavi damarlarla çevrilmiş olan alnı anormal derecede genişti. Hemen hemen yüzünün yarısını kaplıyordu. Sert, kırçıl saçları, parmakla arkaya taranmış gibi, alnından başının arkasına doğru darmadağınık bir şekilde atılmıştı. Elbise olarak da üzerinde tulum ve mavi bir gömlek vardı. Yanında, toprağın üzerinde, sarı düğmeli bir ceketle kahverengi benekli, domuz eti kadar yağlı, bir şapka duruyordu. Toza bulanmış keten ayakkabılar fırlatıldıkları yerde kalmışlardı.</span></p>

  <p class="calibre7">Adam, Joad'a uzun uzun baktı. Işık, kahverengi gözlerinin tâ içine kadar girmişti, göz bebeklerinin içinden parlak benekler fışkırtıyor gibiydi. Boyun kaslarının gergin yumruları dışarı fırlamıştı.</p>

  <p class="calibre7">Joad, benekli gölgenin altında kıpırdanmadan durdu. Kasketini çıkardı, terli yüzünü sildi. Kasketi ile durulmuş ceketini toprağın üstüne attı.</p>

  <p class="calibre7">Koyu gölgedeki adam bacaklarını açtı, ayak parmaklarıyle toprağı kazmaya başladı. </p>

  <p class="calibre7">Joad:</p>

  <p class="calibre7">— Vay anasını, yol cehennem gibi yanıyor, dedi. </p>

  <p class="calibre7">Oturan adam bir şey sormak ister gibi Joad'a baktı:</p>

  <p class="calibre7">— Bana bak, sen küçük Tom Joad değil misin?.. Baba Tom'un oğlu?</p>

  <p class="calibre7">Joad:</p>

  <p class="calibre7">— Evet, dedi. Benim... Şimdi eve dönüyorum. </p>

  <p class="calibre7">Adam:</p>

  <p class="calibre7">— Beni tanımadın galiba? dedi.</p>

  <p class="calibre7">Güldü, dudaklarının arkasından iri dişleri meydana çıktı.</p>

  <p class="calibre7">— Eh, elbette tanımazsın. Ben sana din dersleri verdiğim zaman sen daha küçük kızların saçlarını çekiyordun. Kızların saçlarını diplerinden çekmekten başka bir şey düşünmezdin. Belki sen hatırlamazsın ama, ben hatırlıyorum. <span class="calibre5">Yaramazlıklarından ötürü ikinizi birden Hıristiyan yapmıştım. İkinizi birden sulama hendeğinde vaftiz etmiştim. İki kedi yavrusu gibi bağırıp durmuştunuz.</span></p>

  <p class="calibre7">Joad, yorgun gözlerle adama bakıyordu, sonra güldü:</p>

  <p class="calibre7">— Ya, demek sen papazsın ha?.. Bizim papaz. Daha bir saat önce senden, birisine söz ettim.</p>

  <p class="calibre7">Adam düşünceli düşünceli:</p>

  <p class="calibre7">— Ben papazdım, dedi. Sayın papaz Jim Casy'dim. Mesih'in dinini zırlayıp dururdum. Bir sulama (vaftiz) hendeğim vardı ki içi Allah'tan mağfiret dileyerek kıvrım kıvrım kıvranan günahkârlarla dolar taşardı. Çoğu, günahlarından utanıp suda boğulup kalmak isterdi. Ama artık bunlar geçti.</p>

  <p class="calibre7">Adam içini çekti.</p>

  <p class="calibre7">— Şimdi sadece Jim Casy'yim. Hiçbir çağrım yok artık. Bir sürü günahkâr düşüncelerim var, o kadar. Ama bu düşünceler bana doğru gibi geliyor.</p>

  <p class="calibre7">Joad:</p>

  <p class="calibre7">— Eh, çok düşünürse elbet insanın birçok fikirleri olur. Şimdi ben de seni hatırladım. İyi âyinler yapardın. Hatta bir gün bir âyinde bağıra bağıra ellerinin üzerinde yürüdündü. Annem seni herkesten fazla severdi. Büyükannem senin için, "ermiş" derdi.</p>

  <p class="calibre7">Joad katladığı ceketinin arasına elini soktu, cebini buldu, şişeyi çıkardı. <span class="calibre5">Kaplumbağa ayağını biraz oynattı, ama Joad kaplumbağayı sıkıca sardı. Şişenin kapağını çevirerek açtı ve şişeyi uzattı:</span></p>

  <p class="calibre7">— Bir yudum içmez misiniz?</p>

  <p class="calibre7">Casy şişeyi aldı. Elindekine bakarak durdu:</p>

  <p class="calibre7">— Artık vaiz verdiğim yok. Artık millette inanç kalmadı. İşin daha kötüsü, bende de kalmadı. Şimdi de arada sırada içimde inanç uyandıkça yine halkı topluyorum, ya da halk yiyecek verirse dua ediyorum ama, yürekten gelerek değil... Dua istiyorlar, ben de ediyorum, ne yapayım?</p>

  <p class="calibre7">Joad, kasketiyle yeniden yüzünü sildi:</p>

  <p class="calibre7">— Her halde içki içmeyecek kadar dindar değilsin, öyle değil mi? diye sordu.</p>

  <p class="calibre7"><span class="calibre5">Casy, şişeyi ilk görüyor gibiydi. Şişeyi dikti, büyük büyük üç yudum aldı.</span></p>

  <p class="calibre7">— Güzel içki be!., dedi. </p>

  <p class="calibre7">Joad:</p>

  <p class="calibre7">— Güzeldir ya! Elbette, bu fabrika içkisi. Bir tekliğe aldım.</p>

  <p class="calibre7">Casy şişeyi geri vermeden bir yudum daha içti.</p>

  <p class="calibre7">— Güzel!., dedi. Güzel, çok güzel.</p>

  <p class="calibre7">Joad şişeyi aldı, ayıp olmasın diye şişenin ağzını silmeden içti. Yere bağdaş kurdu ve şişeyi katlanmış ceketine dayadı. Toprakta düşüncelerinin resmini yapacak bir değnek bulmuştu parmakları. Yerdeki yaprakları temizledi, tozları düzledi. Tozun üzerinde birtakım açılar ve küçük daireler çizdi.</p>

  <p class="calibre7">— Seni çoktandır görmedim, dedi. </p>

  <p class="calibre7">Papaz:</p>

  <p class="calibre7">— Beni kim gördü ki, dedi. Yalnız başıma çıkıp gittim; oturdum, düşündüm. Yine içimde eskisi gibi inanç var, ama geçmişteki kadar güçlü değil. Birçok şeylere karşı inancım sarsıldı.</p>

  <p class="calibre7">Ağaca daha dik dayanarak oturdu. Kemikli elleri, giydiği tulumun cebine bir sincap gibi daldı; siyah, dövülmüş, çiğnenecek bir tütün parçası çıkardı. Üzerindeki saman çöplerini, pisliklerini dikkatle temizledikten sonra bir köşesini ısırarak kopardı ve avurduna koydu. Joad, kendisine uzatılan tütünü istemediğini göstermek için elindeki değneği salladı. Kaplumbağa, dertop olmuş elbisede kıpırdanıp duruyordu. Casy, oynayan elbiseye baktı:</p>

  <p class="calibre7">— Ne var içinde, tavuk mu? Boğacaksın zavallıyı!.. </p>

  <p class="calibre7">Joad ceketini daha sıkı sardı:</p>

  <p class="calibre7">— Koca bir kaplumbağa var içinde, dedi. Yolda buldum. Eski bir tank. Küçük kardeşime götüreyim diyorum. Çocuklar kaplumbağayı severler.</p>

  <p class="calibre7">Papaz yavaşça başını önüne eğdi:</p>

  <p class="calibre7">— Çocuklar ikide birde kaplumbağa yakalarlar. Ama kimse kaplumbağayı uzun zaman tutamaz. Ne yapılırsa yapılsın, bir gün yolunu bulup kaçar, uzaklara gider. Kimsenin bilmediği yerlere. Benim gibi. Elimdeki o zavallı İncil'den bir anlam çıkmıyordu. Sayfaları yırtılıncaya kadar üzerine düşmek, çalışmak gerekiyordu. Şimdi ise içimde bir inanç var, ama bu kez vaiz edecek bir şeyim yok. İçimde bir ses: "Halkın önüne düş!" diyor, fakat şimdi de onları nereye götüreceğimi bilemiyorum.</p>

  <p class="calibre7"><span class="calibre5">Joad:</span></p>

  <p class="calibre7">— Sen de onları, oldukları yerde döndür döndür dur, dedi. Sulama hendeğine sok. Senin gibi düşünmezlerse ahrette yanacaklarını söyle. Ne diye halkı götürecek bir yer arayıp duruyorsun? Onların önüne düş, yeter.</p>

  <p class="calibre7">Ağaç gövdesinin düz gölgesi toprağın üzerine uzanmıştı. Joad memnun, bu gölgeye doğru gitti ve çömelip oturdu, önünde bir düzlük yaptı, üzerine değneğiyle düşüncelerinin resmini yapacaktı. Yolun ilerisinden sık tüylü bir çoban köpeği geliyordu. Başını eğmiş, dilini dışarıya çıkarmıştı. Ağzından salyaları akıyordu. Kıvrık kuyruğu gevşek gevşek sarkıyordu. Sık sık soluyordu. Joad ıslık çaldı, ama köpek başını daha kıstı ve belirli bir yere doğru hızlı hızlı yürümekte devam etti. <span class="calibre5">Joad bozularak:</span></p>

  <p class="calibre7">— Bir yere gidiyor galiba, diye açıkladı. Her halde evine. Papaz hâlâ kafasındaki düşüncelerden kurtulamamıştı:</p>

  <p class="calibre7">— Evet, bir yere gidiyor, diye tekrar etti. Doğru, elbet bir yere gidiyor. <span class="calibre5">Oysa ben... ben nereye gittiğimi bilmiyorum. Bak, sana anlatayım: Halkı, diz çöküp kendilerinden geçinceye kadar yerlerinde sıçratır, konuşturur ve onları Tanrı'nın önünde bağırtırdım. Bazılarını vaftiz ederdim ve sonra... Sonra biliyor musun ne yapardım? Tarladaki kızlardan birini yakalar, yatardım. Bunu her zaman yapardım. Ama sonra da pişman olurdum. Boyuna dua ederdim, ama yine de para etmezdi. İçimde inanç olduğu halde bir dahaki kez yine aynı şeyi yapardım. </span><span class="calibre5">Benim için kurtuluş yolu kalmadığını ve namussuz bir yalancı olduğumu anladım. </span><span class="calibre5">Ama yalancı da olmak istemiyordum...</span></p>

  <p class="calibre7">Joad güldü, uzun dişleri birbirinden ayrıldı, dudaklarını yaladı:</p>

  <p class="calibre7">— Kızları baştan çıkarmak için heyecanlı bir âyinden daha iyi şey yoktur, dedi. <span class="calibre5">Ben de yaptım bunu!..</span></p>

  <p class="calibre7">Casy heyecanlı heyecanlı ileri doğru eğildi:</p>

  <p class="calibre7">— Anladın ya, diye bağırdı. İş böyle başladı ve ben de o zaman düşünmeye başladım...</p>

  <p class="calibre7">İri iri yumrulu ve kemikli elini okşar gibi yukarı aşağı sallıyordu:</p>

  <p class="calibre7">— Düşünüyordum. Ben vaiz ediyorum. Halk söylediğim dinsel sözlerin etkisiyle yerlerinde duramıyor. Oysa bir kızla yatmak, şeytan işidir, deniyor. <span class="calibre5">Peki ama, bir kız vaızda ne kadar çok kendini Tanrı'ya verirse o kadar çabuk tarlalara gitmek istiyor. Bir kız, yüzünden ve kulaklarından neredeyse kutsal ruh fışkıracak kadar Tanrı ile dolu olduğu halde, affedersin, nasıl oluyor da şeytan, bu kızın içine girebiliyor?.. Sen şeytana girecek delik kalmadığını sanırsın. Oysa kalıyor.</span></p>

  <p class="calibre7">Gözleri heyecandan parlıyordu. Bir an yanaklarını oynattı ve toza tükürdü; tükürük, toz toplaya toplaya yuvarlandı. Yuvarlak, küçük bir hap oldu. Papaz elini açtı, bir kitap okuyormuş gibi, avucuna baktı:</p>

  <p class="calibre7">— İşte, ben de... diye devam etti. Ben de bütün halkın ruhları elimde olduğu halde, sorumlu olduğum ve bunu bildiğim halde, her defasında yine de bir kızla yattım.</p>

  <p class="calibre7">Joad'un üzerinde gözünü gezdirdi. Papazın yüzü bitkin görünüyordu. Yardım isteyen bir anlatım vardı yüzünde.</p>

  <p class="calibre7">Joad önündeki toprağın üzerine bir kadın resmi yaptı, göğsünü, memelerini, kalçalarını çizdi:</p>

  <p class="calibre7">— Ben papaz değildim, dedi. Elime düşen fırsatı kaçırmazdım, elime geçirince keyfime bakar, başka bir şey düşünmezdim.</p>

  <p class="calibre7">Casy düşüncesinde dayattı:</p>

  <p class="calibre7">— Çünkü sen papaz değildin, bir kız senin için sadece bir kızdı. Başka hiçbir şey anlatmazdı. Ama bana göre onlar, kutsal varlıklardı. Onların ruhlarını kötülükten koruyordum. Bir yandan bütün bu sorumluluğu yüklenmiş olarak onları kutsal ruhla tıka basa dolduruyor, öte yandan onları tarlalara götürüyordum.</p>

  <p class="calibre7">Joad:</p>

  <p class="calibre7">— Ben de belki papaz olabilirdim, dedi.</p>

  <p class="calibre7">Tütününü ve kâğıdını çıkararak bir cigara sardı. Yaktı ve dumanın arkasından papazı süzdü:</p>

  <p class="calibre7">— Uzun zaman kızsız kaldım, dedi. Şimdi bir tane yakalamalı.</p>

  <p class="calibre7">Casy devam etti:</p>

  <p class="calibre7">— Bu konu, uykularımı kaçıracak kadar rahatsız etti beni. Söz veriyorum diyeyim; Tanrı tanık olsun ki, bu kez bir şey yapmayacağım diyeyim. Ama tam bunu söylerken bu işi yeniden yapacağımı da biliyorum.</p>

  <p class="calibre7">— Evlenmeliydin, dedi. Bir zamanlar bizim köyde evli bir papaz vardı. Karı-koca cizvit papazlarıydılar. Bizim evin üst katında oturuyorlardı. Bizim bahçede de âyin yaparlardı. Biz o zaman küçük çocuktuk. Dualarını dinlerdik. Papazın karısı her âyin olduğu günün gecesi eşek sudan gelinceye kadar dayak yerdi.</p>

  <p class="calibre7">Casy:</p>

  <p class="calibre7">— Doğru söylüyorsun, dedi. Ben de öyle yapmayı düşünüyordum zaten. Sonunda bu iş bana o kadar büyük bir üzüntü olmaya başlamıştı ki, ben de işi ciddî olarak ele almak zorunda kaldım.</p>

  <p class="calibre7">Bacaklarını büktü ve kuru tozlu ayaklarıyle toprağı kazıdı.</p>

  <p class="calibre7">— Kendi kendime sordum: İçimi yiyip bitiren nedir? Düzüşmek mi?.. Cevap verdim: Hayır, günah işlemiş olmak, dedim. Yeniden kendi kendime sordum: Günaha karşı bir katır gibi dayanmanın sembolü olacak bir adam, içi Mesih'in ruhuyla dolu olduğu halde, nasıl oluyor da harama uçkur çözüyor?..</p>

  <p class="calibre7">İki sözcüğü yan yana koyuyormuş gibi iki parmağını da birbiri arkasına avcuna doğru büktü:</p>

  <p class="calibre7">— Dedim ki: Belki bu şey günah değildir. Belki halkın tuttuğu yol da budur. Belki boş yere kötülüğü atmaya çalışıyoruz. Bazı rahibelerin bir arşınlık tel kamçılarla nasıl kendi kendilerini dövdüklerini düşündüm. Onlar nasıl kendi kendilerine eziyet etmekten hoşlanıyorlarsa, belki ben de hoşlanıyordum... Bütün bunları düşündüğüm sırada bir ağacın altında yatıyordum. Uyumuşum. Gece olmuş. Kendime geldiğim zaman, hava karanlıktı. Yakınlarda bir kurt uluyordu. Bir de baktım ki, düşünmeden bağırıyorum: Allah belâsını versin, ne günah var, ne de erdem!.. Sadece halkın yaptıkları var! Hepsi de aynı şeyin bir parçası! Halkın yaptığı bazı şeyler iyi, bazı şeyler iyi değil! Bir insanın onların yaptıkları şeyler üzerinde ancak bunları söylemeye hakkı vardır, o kadar!..</p>

  <p class="calibre7">Durdu, başını kaldırdı.</p>

  <p class="calibre7">Joad gülümsüyor, gözlerini dikmiş ilgiyle bakıyordu.</p>

  <p class="calibre7">— Demek böylece konuyu çözdün, kesip attın?., dedi. </p>

  <p class="calibre7">Casy yeniden konuşmaya başladı. Sesi kararsız ve acıydı:</p>

  <p class="calibre7">— Sordum: Nedir bu, ruh mu? Cevap verdim: Hayır, sevgi. Ben halkı o kadar seviyorum ki, bazen dayanamıyor, coşuyorum. Yeniden kendi kendime sordum: İsa'yı seviyor musun? Bunun üzerine yeniden düşündüm ve sonra dedim ki: Hayır, İsa isminde birini tanımıyorum. Ben, sadece bir sürü <span class="calibre5">hikâyeler biliyorum, ama ben yalnız halkı seviyorum ve onları o kadar seviyorum ki, onları coşturmak, onları sevindirmek istiyorum. Nitekim bugüne kadar ben hep onları sevindirecek, mutlu kılacak şeyler va'zettim. Sonra... Çok konuştum değil mi? Belki benim böyle çirkin kelimeler kullanmama şaşıyorsun. Ama bunlar artık benim için çirkin sözler değiller. Bunlar, halkın kullandığı sözler ve onlar bu sözleri kötü anlamda kullanmazlar. Uzatmayalım, son olarak sana düşündüğüm şeylerden birini daha söyleyeyim. Ama bunu bir papazın söylemesi kadar dinsizce bir şey olmaz... Zaten bütün bunları düşündükten ve inanmadıktan sonra papaz da sayılamam ya.</span></p>

  <p class="calibre7">Joad sordu:</p>

  <p class="calibre7">— Ne söyleyeceksin bakalım? Söyle!.. </p>

  <p class="calibre7">Casy, çekinerek Joad'a baktı:</p>

  <p class="calibre7">— Eğer söyleyeceğim şey senin kafana uymazsa kızmayacaksın haa!..</p>

  <p class="calibre7">— Yok canım, ne münasebet, sadece burnuna doğru bir yumruk sallarım o kadar, dedi. Gerçekten düşündüğün neydi bakayım?</p>

  <p class="calibre7">— Kutsal ruhu ve İsa'yı düşündüm. Dedim ki: Ne diye boyuna Tanrı'dan ya da İsa'dan dem vurup duruyoruz? Belki dedim, sevdiğim şey bütün erkekler ve kadınlardır, belki kutsal ruh budur. İnsanların ruhudur. Bütün insanlardır. <span class="calibre5">Belki insanların bir tek ruhu var da herkes teker teker bu ruhun parçası. İşte orada oturup hep bunları düşündüm ve birdenbire her şeyi anladım. Düşüncelerimin doğru olduğuna o kadar derinden inandım ki, bugün bile hâlâ aynı şekilde düşünüyorum.</span></p>

  <p class="calibre7">Joad, papazın gözlerindeki çırılçıplak namusu görmemek ister gibi gözlerini yere indirdi.</p>

  <p class="calibre7">— Seni bu fikirlerinle hiçbir kiliseye almazlar, dedi. Halk seni köyden atar. <span class="calibre5">Sıçramak, bağırmak... Halkın istediği budur. Halk bundan güçlenir. Büyükannem dua ederken onu kimse tutamaz. Koskoca bir diyakozu bile yumruğuyla yere serer.</span></p>

  <p class="calibre7">Casy, düşünceli düşünceli Joad'a baktı:</p>

  <p class="calibre7">— Sana bir şey sormak istiyorum, dedi. İçimi kurt gibi yiyen bir şey...</p>

  <p class="calibre7">— Sor. Ben konuşmaya bayılırım, bazen. </p>

  <p class="calibre7">Papaz ağır ağır:</p>

  <p class="calibre7">— Peki o halde, dedi. Din mesleğinin ta tepesindeyken seni vaftiz etmiştim. O gün ağzımdan bir sürü Mesih kelimeleri dökülmüştü. Şimdi belki aklından çıkmıştır, çünkü o kızın saçını çekip duruyordun.</p>

  <p class="calibre7">Joad:</p>

  <p class="calibre7">— Evet, aklımda, dedi. Kız da Susy Little idi. Vaftizden bir yıl sonra da parmağımı kırmıştı.</p>

  <p class="calibre7">— Peki bu vaftizin bir faydasını gördün mü? Hiç halinde bir iyilik oldu mu?</p>

  <p class="calibre7">Joad düşündü:</p>

  <p class="calibre7">— Yoo, sanmıyorum. Bir şey olmadı.</p>

  <p class="calibre7">— Peki o halde bir zararını gördün mü? İyi düşün. Joad şişeyi aldı, bir yudum çekti:</p>

  <p class="calibre7">— Ne yararını, ne de zararını gördüm. Yalnız biraz eğlendim, o kadar.</p>

  <p class="calibre7">Şişeyi papaza verdi. <span class="calibre5">Papaz içini çekti ve içti. Sonra viskinin inen seviyesine baktı, ufak bir yudum daha aldı.</span></p>

  <p class="calibre7">— Güzel şey, dedi. O zamanki kepazeliklerimle kimseye bir fenalık edip etmediğimi de düşünüyorum.</p>

  <p class="calibre7">Joad ceketine göz attı ve kaplumbağayı gördü. Kaplumbağa elbiseden çıkmış, Joad kendisini bulduğu zaman hangi yöne gidiyorsa, yine o yöne doğru gitmeye başlamıştı. Joad kaplumbağayı bir an seyretti, sonra yavaşça ayağa kalktı, yakaladı ve yeniden cekete sardı.</p>

  <p class="calibre7">— Çocuklara götürecek bir hediye alamadım, dedi. İşte yalnız kaplumbağayı götürüyorum.</p>

  <p class="calibre7">Papaz:</p>

  <p class="calibre7">— Tuhaf değil mi? dedi. Sen yaklaşırken ben de Tom Joad'u düşünüyordum. Ona başvurabilirim diyordum. Ben, Tom'u her zaman Tanrısız bir adam diye düşünürdüm. Şimdi ne yapıyor acaba?</p>

  <p class="calibre7">— Bilmiyorum. Dört yıldır evde değildim.</p>

  <p class="calibre7">— Sana mektup yazmadı mı? Joad şaşırmıştı.</p>

  <p class="calibre7">— Ama... şey, babamın yazısı iyi değil de, daha doğrusu, boşu boşuna yazı yazmaktan hoşlanmaz. Ama herkes gibi güzelce imzasını atar, kalemini yalar. Ama hiç mektup yazmaz. "Ağzınla söyleyemeyeceğin bir şeyi, kaleme dayanıp yazmak neye yarar?" der.</p>

  <p class="calibre7">Casy sordu:</p>

  <p class="calibre7">— Dışarılarda mı dolaşıyordun? </p>

  <p class="calibre7">Joad, Casy'ye şüpheli şüpheli baktı:</p>

  <p class="calibre7">— Başıma geleni işitmedin mi? Bütün gazeteler yazdı.</p>

  <p class="calibre7">— Yoo, hayır. Ne oldu Allahını seversen?..</p>

  <p class="calibre7">Ayağını ayağının üstüne attı, ağacın biraz daha aşağısına kaydı. İkindi vakti hızla geçiyor, güneşin renkleri daha zenginleşiyordu.</p>

  <p class="calibre7">Joad memnundu:</p>

  <p class="calibre7">— Şimdi başımdan geçenleri sana anlatabilirim. Eğer eskisi gibi papaz olsaydın, anlatmazdım. Benim için dua etmeye kalkışırsın diye korkardım.</p>

  <p class="calibre7">Viskinin son kalan damlasını da içti ve şişeyi fırlattı. Düz ve koyu renkli şişe tozların üzeninde kaydı.</p>

  <p class="calibre7">— Dört yıl Mac Alester'de yattım.</p>

  <p class="calibre7">Casy oturduğu yerde döndü, kaşlarını gözünün üstüne o kadar indirdi ki, alnı o zaman büsbütün geniş görünmeye başladı:</p>

  <p class="calibre7">— Anlatmak istemiyorsan anlatma. Ben sana bir şey sormadım. Kötü bir şey yapmış olsan bile...</p>

  <p class="calibre7">Joad:</p>

  <p class="calibre7">— Ben ne yapmam gerekiyorsa onu yaptım. Yine de... dedi. Kavga ederken birisini öldürdüm. Sarhoşluk, dansediyorduk... Bana bıçak çekti, ben de orada duran bir kürekle herifi öldürdüm. Küreği indirince kafası dağıldı.</p>

  <p class="calibre7">Casy'nin kaşı birden eski yerine geldi:</p>

  <p class="calibre7">— Demek yaptığına pişman değilsin? </p>

  <p class="calibre7">J<span class="calibre5">oad:</span></p>

  <p class="calibre7">— Hayır, dedi, pişman değilim. Bıçak yarası var diye yedi yıl yedim. Dört yılda kefaletle bıraktılar.</p>

  <p class="calibre7">— Demek dört yıldan beri köyde olup bitenlerden haberin yok?</p>

  <p class="calibre7">— Yoo, var... Annem iki yıl önce bir kart göndermişti. Geçen Noel'de büyükannemden de bir kart aldım. Hey gidi heyy. Bizim hücredeki çocuklar da amma güldülerdi haa!.. Kartın üstünde bir ağaç, bir de kara benzeyen parlak bir şey vardı. Üzerindeki şiir şöyleydi:</p>

  <p class="calibre7">«Noel'in neşeli geçsin güzel çocuğum</p>

  <p class="calibre7">Rahimdir İsa, şefiktir İsa,</p>

  <p class="calibre7">Noel ağacının altında</p>

  <p class="calibre7">Benim getirdiğim bir hediye var.»</p>

  <p class="calibre7">Tabiî içlerinde en parlak diye o kartı beğenmiş, onu seçmiş. Benim bulunduğum hücredeki çocuklar katılasıya güldülerdi. Bu olaydan sonra çocuklar bana, "Şefik İsa" demeye başladılar. Büyükannem kartta bu kadar gülünç bir şey yazılı olduğunu nereden bilsin? Kartı güzel bulmuş, okumaya bile lüzum görmemiştir. <span class="calibre5">Hem, ben gitmeden bir yıl önce gözlüklerini kaybetmişti. Belki de hâlâ bulamamıştır?.. </span><span class="calibre5">Büyükannem bu yazıyı okumamıştır bile. Her halde bir ayak satıcısından almıştır.</span></p>

  <p class="calibre7">Casy sordu:</p>

  <p class="calibre7">— Mac Alester'de size nasıl davranırlardı?</p>

  <p class="calibre7">— İyi, çok iyi. Saatinde yeriz, temiz elbiseler giyeriz. Sonra, yıkanacak yerler de var. Bir bakımdan çok güzel bir hayat. Yalnız, kadınsızlık kötü...</p>

  <p class="calibre7">Birdenbire güldü.</p>

  <p class="calibre7">— Kefaletle bırakılan bir çocuk vardı, dedi. Sözünü tutmadığı için bir ay sonra geri geldi. Çocuklardan biri ona, niye sözünü tutmadığını sordu. "Allah kahretsin," dedi. "Babamın evinde hiç konfor yok, elektrik yok, duş yok, kitap yok. Üstelik de yemekler kötü!" dedi. Yani anlayacağın, konfora kavuşmak ve saatinde yemek yemek için geri gelmiş. Yarın <span class="calibre5">ne yapacağım? diye düşünmekten insanın anası ağlıyormuş. Ne yapsın, o da bir otomobil çalmış, yeniden gelmiş.</span></p>

  <p class="calibre7">Joad tütününü çıkardı, bir deste cigara kâğıdına üfledi, bir cigara sardı:</p>

  <p class="calibre7">— Çocuğun hakkı varmış, dedi. Dün gece nerede yatacağımı bilemedim, korktum. Hapishanedeki yatağımı, hücre arkadaşım için beslediğim bitin şimdi ne yaptığını düşündüm. Bir cazımız da vardı. Hem iyi caz haa!.. Ben de çalıyordum, çocuklardan biri: "Radyoda çalsak da görseler," derdi... Bu sabah kaçta kalkacağımı şaşırdım. Zilin çalmasını bekledim durdum.</p>

  <p class="calibre7">Casy gülümsedi:</p>

  <p class="calibre7">— İnsan, alıştığı gürültüyü bile arar, dedi.</p>

  <p class="calibre7">Sarılaşan tozlu ikindi güneşi toprağı altın rengine boyamıştı. Mısır sapları altın gibi parlıyordu. Bir kırlangıç sürüsü başları üzerinden bir su birikintisine doğru yıldırım gibi geçti. Joad'un ceketindeki kaplumbağa yeni bir kaçma teşebbüsüne girişti. Joad, kasketinin güneşliğini biraz daha kırdı. Mukavva artık gaga gibi eğilmişti.</p>

  <p class="calibre7">— Kalkmalı, dedi. Güneşe karşı yürümeyi sevmem. Ancak şimdi yürüyebiliriz.</p>

  <p class="calibre7">Casy toparlandı:</p>

  <p class="calibre7">— İhtiyar Tom'u ne zamandır görmedim, dedi. Ben de onu görmeye gidiyorum. Bilir misin, sizin evdekilerin dualarını uzun zaman ben yapmıştım... Bir lokma ekmekten başka, ne para ne pul aldım.</p>

  <p class="calibre7">Joad:</p>

  <p class="calibre7">— Gel beraber gidelim, dedi. Babam seni görünce sevinir. Her zaman senin için: <span class="calibre5">"Bu adamın papaz olmayacak kadar yüksek bir ruhu var," derdi.</span></p>

  <p class="calibre7">Sarılı ceketini yerden aldı, ayakkabılarını ve kaplumbağayı biraz daha sıkıştırdı.</p>

  <p class="calibre7">Casy keten ayakkabılarını topladı, çıplak ayaklarını içlerine daldırdı.</p>

  <p class="calibre7">— Bende o cesaret yok, dedi. Tozun içinde bir tele, bir cama basacağım diye ödüm kopar. Ayağımın kesilmesine hiç dayanamam.</p>

  <p class="calibre7">Gölgenin kenarında bir süre durdular, sonra kıyıya çıkmak için acele eden bir yüzücü gibi, güneşin sarı ışığına daldılar. Attıkları birkaç hızlı adımdan sonra ağır ağır, düşüne düşüne yürümeye başladılar. Yolun kenarında mısır saplarının gri gölgeleri, havada kızgın tozun keskin kokusu vardı. Mısır tarlası bitti, koyu yeşil pamuk tarlası başladı; ince toz tabakasından fırlayan koyu yeşil yapraklar ve yeni yeni olan pamuk topları görülüyordu. Bunlar benekli pamuklardı, suyun bulunduğu alçak yerlerde sık, yüksek yerlerdeyse seyrektiler. Bitkiler güneşe doğru dikelmişlerdi. Ufka uzayıp giden tarlalar göz alabildiğine tunçlaşmıştı. Tozlu yol yukarı aşağı dalgalanarak önlerinde uzayıp gidiyordu. Dere kıyısındaki söğütler yan yana dizilmişlerdi; söğütlerin kuzeybatıya doğru uzanan soluk bir parçasının araları seyrekti. Yanık tozun kokusu havaya sinmişti. Hava kuruydu; o kadar kuruydu ki, insanın burnundaki sümük bile kuru bir tabaka oluyor; gözler kuruluktan sulanıyordu.</p>

  <p class="calibre7">Casy:</p>

  <p class="calibre7">— Görüyor musun, bak toz yağmadan önce mısırlar ne güzel boy atmışlar, dedi. <span class="calibre5">Toz, ürünü mahvetti.</span></p>

  <p class="calibre7">Joad:</p>

  <p class="calibre7">— Her yıl, dedi. Her yıl, hatırlarım iyi ürün alınacak gibi olur, ama hiçbir zaman alınamaz. Büyükbabam derdi ki: "Bir toprağın içinde yabanî otlar kaldıkça, o toprağın ilk beş ürünü iyidir."</p>

  <p class="calibre7"><span class="calibre5">Yol, biraz yokuş aşağı gittikten sonra, başka tepeyi tırmanmaya başlamıştı. </span></p>

  <p class="calibre7"><span class="calibre5">Casy:</span></p>

  <p class="calibre7">— İhtiyar Tom'un evi bir milden uzakta olmasa gerek. Üç tepe ötede, değil mi? dedi. </p>

  <p class="calibre7">Joad:</p>

  <p class="calibre7">— Öyle olacak, dedi. Eğer eskiden babamın yaptığı gibi, biri gelip evi çalmadıysa, yerindedir.</p>

  <p class="calibre7">— Nee!.. Baban ev mi çaldı?..</p>

  <p class="calibre7">— Bilmiyor musun? Babam o evi buradan bir buçuk mil uzakta bulmuştu da çekip getirmişti. Evin içinde bir aile oturuyormuş, sonra bırakıp gitmişler... <span class="calibre5">Büyükbabam, babam, kardeşim Noah bütün evi çekip getirmek istedilerdi ama, ev gelmedi. Ancak bir parçasını getirebildiler. Onun için bizim evin bir yanı pek acayiptir ya!.. Evi ikiye kesmişler, on iki baş atla ve iki katırla sürükleyip getirmişler. Geri kalan parçasını da getirip ekleyeceklermiş ama, onlar oraya gitmeden Wink demis ki: "Benim ev azdı, sizinkini de getirin çiftleştirelim, bir sürü küçük kulübeler çıkartırız!" demiş. Wink, içtiği zaman çok hoş olur. Ondan sonra babamla büyükbabam, Wink'le dost olmuşlar. Ellerine fırsat geçer geçmez, birlikte kafayı çekerlerdi.</span></p>

  <p class="calibre7">Casy doğruladı:</p>

  <p class="calibre7">— Tom çok yaman adamdır.</p>

  <p class="calibre7">Yolun aşağısına kadar toz kaldıra kaldıra inmişler, şimdi önlerindeki yokuşu tırmanmak için yavaşlamışlardı. Casy alnını kolunun yeniyle sildi, üstü düz şapkasını yeniden başına geçirdi.</p>

  <p class="calibre7">— Evet, diye tekrarladı. Tom yaman adamdır. Allahsız bir insana göre iyi bir adamdır. Âyinlerde bazen pek az etkilenir, bazen de on, on iki ayak sıçrardı. <span class="calibre5">Sana bir şey söyleyeyim mi? İhtiyar Tom, kutsal ruhtan bir tutam tattığı zaman ok gibi fırlar kaçardı. Arkasından koşup yetişmezsem, yuvarlanır düşer, ahıra bağlanmış bir aygır gibi tepinir dururdu.</span></p>

  <p class="calibre7">Yokuşun tepesine gelmişlerdi. Yol şimdi, kuru bir dere yatağını, pis, biçimsiz, kötü bir su akıntısını izliyordu. İki yanda sellerden kalma izler vardı. Joad, çıplak ayaklarıyle geçitteki birkaç taşa basa basa geçti.</p>

  <p class="calibre7">— Babamı anlatıyorsun, dedi. Sen, asıl Polk'un havuzunda John Amcayı vaftiz edilirken görmeliydin. John Amca, mükemmel suya daldı, atladı. Piyano kadar yüksek böğürtlenlerin üzerinden atladı. Ay ışığında kurt gibi uluya uluya çalıların üzerinden boyuna atladı durdu. Babam da onu atlarken görmüş. <span class="calibre5">"Buralarda İsa duasının en iyi atlayıcısı odur" demiş. Bunun üzerine gitmiş, John Amcanınkinin bir misli yüksek</span><span class="calibre5">liginde bir çalı bulmuş. Pencereleri zangırdatan bir çığlık koyuverdikten sonra, koşup çalılığın üstünden atlamış ve bacağını kırmış. İşte bu olay babamı dinsiz etmiş. Papaz, kırığı iyi etmek istemiş ama, babam bırakmamış; ille de doktor isterim demiş. Eee!.. Doktor yok, ne yapsın? Köy köy gezen bir dişçi varmış, ona baktırmışlar. Ama papaz, yine dua etmekten geri kalmamış.</span></p>

  <p class="calibre7">Dere yatağının öte yanındaki hafif yokuşu tırmanıyorlar idi. Güneş ufka doğru inmiş, etkisinin bir kısmını yitirmişti Işıklar zayıflamıştı ama, hava yine sıcaktı. Yolun kenarında eğri direkler arasına gerilmiş teller vardı hâlâ. Sağ <span class="calibre5">yandaki pamuk tarlasını tel bir çit ikiye ayırmıştı. Her iki yanda da tozlu yeşil pamuk tarlaları vardı. Her iki yanda da pamuklar tozlu, kuru ve koyu yeşildiler.</span></p>

  <p class="calibre7">Joad, tel çiti gösterdi:</p>

  <p class="calibre7">— İşte bizim sınır burada başlıyor. Burada çite lüzum yoktu, ama ne yapalım ki elimizde tel vardı, babamın canı teli buraya germek istedi. Teli buraya gerdikten sonra da içinin iyice rahat ettiğini söyledi... John Amca bir gece arabasına altı kangal tel yükleyip gelmemiş olsaydı bu tel olmazdı işte... <span class="calibre5">Babamdan bir domuz aldı, babama bu kadar teli verdi. Telleri nereden bulduğunu bir türlü anlayamadık.</span></p>

  <p class="calibre7">Ayaklarını tozlara daldıra daldıra, ayaklarıyle toprağı döve döve, yavaş yavaş <span class="calibre5">yokuşu tırmanıyorlardı. Joad'un gözleri iç dünyasına, anılarına çevrilmiştir. </span><span class="calibre5">İçin için gülüyor gibiydi:</span></p>

  <p class="calibre7">— John Amca, deli keratanın biridir, dedi. Domuzu alıp ne yaptı biliyor musun?..</p>

  <p class="calibre7">Gülümsedi ve yürümesine devam etti. Jim Casy, sabırsızlıkla bekliyordu. Ama hikâyenin arkası kesilmişti. Casy uzun bir süre bekledi.</p>

  <p class="calibre7">— Peki, ne yaptı domuzu, anlat? diye sonunda sinirli sinirli sordu.</p>

  <p class="calibre7">— Ne mi yaptı? Ne yapacak... Hemen oracıkta domuzu kesti, anama sobayı yaktırdı. Domuzun butlarını çıkarıp tavaya attı. Pirzolalarıyle bacaklarını fırına soktu. Pirzolalar kızarıncaya kadar butları yedi. Sonra da ayaklar kızarıncaya ka<span class="calibre5">dar pirzolaları yedi. Sonra bacakları fırından çıkardı, kocaman lokmalar kopararak ağzına attı. Biz çocuklar, çevresinde yalvarıp durduk. Bize de bir parça verdi, ama babama zırnık vermedi. Sonunda o kadar yedi ki yere yıkıldı, uyuyakaldı. O, uykuya dalınca biz de çocuklarla babam birlikte, ayakları yedik bitirdik. Sabah oldu. John Amca uyanınca fırında kalan ayağı da aramaz mı? Babam dedi ki: "John, galiba domuzun hepsini bir defada yiyip bitireceksin?" John Amca cevap verdi: "Yiyeceğim ya, ne sandın? Hepsini yemezsem kokar, bozulur. Domuz etini çok özledim. İstersen iki kangal tel ver de sana da bir tabak vereyim?" </span><span class="calibre5">Tabiî babam aptal mı? Amcayı bıraktı, domuzu istediği gibi yesin de hasta olsun diye. O da tabiî yarısından fazlasını yiyemedi. Babam: "John, eti ne diye tuzlamıyorsun?" diyordu. Ama John Amcaya vız geldi. Senin anlayacağın John Amcanın canı domuz istedi mi, bütün domuz olmalı, domuzu istediği kadar yiyip doydu mu, artık gözü et görmek istemez. Onun için bırakır gider, babam da kalan eti tuzlayıp saklar.</span></p>

  <p class="calibre7">Casy:</p>

  <p class="calibre7">— Hâlâ eski papaz ruhum olsaydı, dedi; bundan bir ders çıkarır, sana söylerdim, ama biliyorsun ki artık va'zetmiyorum. John Amca bunu niçin yapardı dersin?..</p>

  <p class="calibre7">Joad:</p>

  <p class="calibre7">— Bilmem, dedi. Sadece canı domuz isterdi, ondan. Şimdi etten söz ettik de karnım acıktı. Dört yıldan beri ancak dört dilim kızarmış domuz yemek kısmet oldu. Her Noel'de bir dilim...</p>

  <p class="calibre7">Casy bile bile Tom'un aklına getirdi:</p>

  <p class="calibre7">— Eh, artık baban sana semiz bir inek keser, Kutsal Kitapta olduğu gibi...</p>

  <p class="calibre7"><span class="calibre5">Joad acı acı güldü:</span></p>

  <p class="calibre7">— Sen, babamı tanımıyorsun, bir tavuk kesildiği zaman babam tavuktan çok bağırır... Ömründe hiçbir şeyden ders almaz. Hiçbir şey onu yolundan çevirmez; her yıl Noel için bir domuz ayırır, sonra da domuz ya amelden, ya da başka <span class="calibre5">bir şeyden eylülde ölür, yemek nasip olmaz. Oysa John Amcanın canı domuz istedi mi, hemen ne yapar yapar bulur, yer.</span></p>

  <p class="calibre7">Tepenin tümseğini aştılar. Önlerinde, aşağılara doğru, Joadların yerini gördüler. Joad durdu.</p>

  <p class="calibre7">— Ev bıraktığım gibi değil, dedi. Bak! Eve bir şey olmuş. Kimseler yok.</p>

  <p class="calibre9">İkisi de durdular ve küçük ev yığınına baktılar.</p>
</body>
</html>