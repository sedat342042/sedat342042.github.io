<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>John Steinbeck - Gazap Üzümleri.doc</title>
    <link href="../../page_styles.css" rel="stylesheet" type="text/css"/>
    <link href="../../stylesheet.css" rel="stylesheet" type="text/css"/>
</head>
  <body class="calibre3">
  <h1 class="calibre8"><b class="calibre2">YİRMİNCİ BÖLÜM</b></h1>

  <p class="calibre7">Yüklerin üstünde oturan aile, çocuklar, Connie, Rose of Sharon ve papaz büzülmüşler, kaskatı oturuyorlardı. <span class="calibre5">Bakersfield'de baba, ana ve John Amca, belediye doktorunun dairesine girdikleri zaman da orada sıcağın altında yine öyle oturmaktaydılar. Sonra binadan dışarı bir sedye çıkarıldı ve uzun sargı, kamyondan aşağı indirildi. Muayene yapıldı; ölüm nedeni bulundu ve sonunda, gömme izni imzalandı. Bu sırada onlar sıcakta yine aynı durumda oturmaktaydılar.</span></p>

  <p class="calibre7">Al ile Tom cadde boyunca yürüdüler. Dükkân vitrinlerine baktılar, yabancı bir halkın kaldırımlardaki yürüyüşünü seyrettiler.</p>

  <p class="calibre7">Sonunda baba, ana ve John Amca daireden dışarı çıktılar; üzgün ve sessizdiler. <span class="calibre5">John Amca yükün üzerine tırmandı. Baba ile ana da eski yerlerine geçtiler. Tom ile Al da geri döndü. Tom direksiyona geçti, sesini çıkarmadan durdu; bir emir bekliyordu. Baba, ileriye doğru bakıyordu. Koyu renk şapkasını gözüne indirmişti. Ana, parmaklarıyle ağzının kenarını ovaladı, gözleri uzaklara dalmıştı. Yorgunluktan ölüyordu.</span></p>

  <p class="calibre7">Baba derin derin içini çekti:</p>

  <p class="calibre7">— Başka ne yapabilirdik, dedi. </p>

  <p class="calibre7">Ana:</p>

  <p class="calibre7">— Biliyorum, dedi. Ama zavallı kadın, güzel bir cenaze töreni yapılmasını ne kadar isterdi, keşke yapabilseydik.</p>

  <p class="calibre7">Tom gözlerinin ucuyla onlara baktı:</p>

  <p class="calibre7">— Belediye mi kaldırıyor? diye sordu.</p>

  <p class="calibre7">— Evet.</p>

  <p class="calibre7">Baba, kafasındaki bir kâbustan kurtulmak ister gibi, çabuk çabuk başını salladı:</p>

  <p class="calibre7">— Paramız yetişmezdi, dedi. Törenle kaldıramazdık.</p>

  <p class="calibre7">Anaya döndü:</p>

  <p class="calibre7">— Üzülme. Ne kadar çalışsak, ne yapsak elimizden bir şey gelmez. Yalnızca tören yok, ne yapalım. Yoksa yıkama, kefen, papaz olacak, mezarlıkta da bir yeri bulunacak, cenaze için yanımızdaki paranın on katı gerek. Biz, elimizden geleni yaptık.</p>

  <p class="calibre7">Ana:</p>

  <p class="calibre7">— Biliyorum, dedi. Yalnız, hani güzel bir cenaze töreni yapsaydık ne iyi olurdu, hiç aklımdan çıkmıyor. Aldırma, unut.</p>

  <p class="calibre7">Derin derin içini çekti, ağzının kenarını ovaladı:</p>

  <p class="calibre7">— İçerideki iyi adamdı. Çok kendini beğenmişti ama, fena adam değildi.</p>

  <p class="calibre7">Baba:</p>

  <p class="calibre7">— Evet, dedi. Bize doğrusunu söyledi, iyi adam. </p>

  <p class="calibre7">Ana saçlarını eliyle arkaya doğru attı. Dişini sıktı:</p>

  <p class="calibre7">— Çekip gitmeli, dedi. Oturacak bir yer bulmalı. İş bulup bir yere yerleşmeliyiz. Çocukları aç komasak iyi olur. Büyükana hiç böyle şeylerden hoşlanmazdı. Cenaze zamanı bile yemeğini iyice yer, karnını doyururdu.</p>

  <p class="calibre7">Tom sordu:</p>

  <p class="calibre7">— Nereye gidiyoruz?</p>

  <p class="calibre7">Baba şapkasını kaldırdı, saçlarının arasını kaşıdı.</p>

  <p class="calibre7">— Konaklamaya, dedi. Kalan paramızı da iş buluncaya kadar yemeyelim. <span class="calibre5">Şehirden çıkalım.</span></p>

  <p class="calibre7">Tom otomobili işletti, caddelerden geçtiler, kırlara çıktılar. Köprünün kenarında bir sürü çadırlar, kulübeler gördüler. </p>

  <p class="calibre7">Tom:</p>

  <p class="calibre7">— Burada dursak fena olmaz, dedi. Bakalım ne yapıyorlar? Nerede iş varmış, anlayalım.</p>

  <p class="calibre7">Otomobili dik ve pis bir hendekten indirdi, kampın kenarında durdu.</p>

  <p class="calibre7">Kampta hiçbir düzen yoktu: Küçük gri çadırlar, kulübeler, otomobiller her yana gelişigüzel dağılmıştı. İlk kulübe, anlatılır gibi değildi: Güneye bakan yanı üç tane paslanmış oluklu sac, doğu yanı iki tahta arasına gerilmiş delik deşik bir halı, kuzeyi bir dam kâğıdı parçasıyle lime lime bir yelken bezi, <span class="calibre5">batısı ise altı çuval parçasından yapılmıştı... Bu dörtköşe çerçevenin üzerinde yontulmamış söğüt dalları vardı; onun da üstüne otlar, serilmemiş, yığılmıştı. </span><span class="calibre5">Çuvallarla kapatılmış olan yandaki kapıda bir sürü eşya vardı. Beş galonluk bir gaz tenekesi soba işini görüyordu. Teneke yana yatmış, bir yanından paslı bir soba borusu çıkarılmıştı. Duvara doğru bir kova yanlamasına oturtulmuştu. </span><span class="calibre5">Çevrede oturmak için, üzerinde yemek için bir sürü sandıklar, kutular duruyordu. </span><span class="calibre5">Kulübenin yanında eski bir T modeli Ford ile arkasında iki tekerlekli römork vardı. Her yana gelişigüzel bir keder çökmüştü.</span></p>

  <p class="calibre7">Kulübenin yanında küçük bir çadır vardı. Çadırın rengi, kullanılmaktan solmuştu, ama çok özenilerek kurulduğu belliydi. Dışarıdaki sandıklar çadırın kenarına yerleştirilmişti. Çadırın kapısından bir soba borusu uzatılmış, önündeki pislikleri süprülüp atılmıştı. Sandıkların birinin üstünde bir kovalık ıslak çamaşır duruyordu. Kamp, temiz ve düzgündü. Çadırın yanında A modeli bir taksi arabasıyle ev yapısı küçük bir yatak römorku duruyordu.</p>

  <p class="calibre7">Ve onun yanında, koskocaman bir çadır vardı; eski püskü, pul pul yırtılmış ve yırtıkları tel parçalarıyle kapatılmıştı. Kapısının kanatları açıktı, içeride yere dört geniş şilte serilmişti. Çadırın bir yanına gerilmiş olan ipe, pembe basma entariler ve bir sürü tulumlar asılıydı. Kırk çadır ve kulübe vardı. Her konutun yanında başka çeşit bir otomobil duruyordu. İleride birtakım çocuklar durmuş, yeni gelen kamyona bakıyorlardı. Sonra yavaş yavaş kamyona doğru yürümeye başladılar. Bunlar, tulum giymiş, çıplak ayaklı, saçları tozdan grileşmiş küçük çocuklardı.</p>

  <p class="calibre7">Tom, kamyonu durdurdu ve babasına baktı:</p>

  <p class="calibre7">— Güzel bir yere benzemiyor, dedi. Başka bir yere gitsek mi dersiniz?</p>

  <p class="calibre7">Baba:</p>

  <p class="calibre7">— Nerede bulunduğumuzu bilmeden hiçbir yere gidemeyiz, dedi. Bir kere iş var mı, yok mu, onu soralım.</p>

  <p class="calibre7">Tom, kamyonun kapısını açtı, dışarıya çıktı. Aile de eşyanın üstünden indi. <span class="calibre5">Tuhaf tuhaf bakındılar. Ruthie ile Winfield </span><span class="calibre5">yolculuktan kalma bir alışkanlıkla kovaları alıp, suyun bulunabileceği yere, söğütlerin altına doğru gitmeye başladılar; çocuk dizisi onlara yol açmak üzere ikiye ayrıldı ve sonra yeniden kapandı.</span></p>

  <p class="calibre7">İlk kulübenin kapakları ikiye ayrıldı, dışarıya bir kadın başı uzandı. Ağarmış <span class="calibre5">saçları örülüydü; üzerinde çiçekli pis bir basma entari vardı. Yüzü sıska ve donuktu. Renksiz gözlerinin altında derin koyu çukurlar vardı, ağzı sarkık ve gevşekti.</span></p>

  <p class="calibre7">Baba:</p>

  <p class="calibre7">— Biz de kamyonumuzu bir yere çekip, kamp kurabilir miyiz? dedi.</p>

  <p class="calibre7">Baş, kulübenin içine çekildi. Bir an süren durgunluktan sonra kapaklar yanlara açıldı, gömlek giymiş sakallı bir adam kulübeden çıktı. Kadın arkasından bakıyor, ama kulübeden çıkmıyordu.</p>

  <p class="calibre7">Sakallı adam:</p>

  <p class="calibre7">— Hoş geldiniz, dedi.</p>

  <p class="calibre7">Tedirgin koyu gözleri aile üyesinin birinden ötekine atladı; onlardan kamyona, sonra da eşyaya sıçradı. </p>

  <p class="calibre7">Baba:</p>

  <p class="calibre7">— Kadınınıza sormuştuk, eşyayı bir yere indirsek olur mu diye, dedi.</p>

  <p class="calibre7">Sakallı adam, sanki baba çok önemli bir şey söylemiş de, düşünmek gerekiyormuş <span class="calibre5">gibi dikkatle baktı:</span></p>

  <p class="calibre7">— Burada bir yere mi yerleşmek istiyorsunuz? diye sordu.</p>

  <p class="calibre7">— Evet. Buranın sahibi var mı, yerleşmeden önce gidip görelim.</p>

  <p class="calibre7">Sakallı adam bir gözünü kapatacak kadar yumdu ve babayı dikkatle süzdü:</p>

  <p class="calibre7">— Burada kamp kurmak mı istiyorsunuz?</p>

  <p class="calibre7">Baba kızmıştı. Ak saçlı kadın, çuvaldan yapılmış kulübeden bakıyordu. </p>

  <p class="calibre7">Baba:</p>

  <p class="calibre7">— Ne dediğimi anlamıyor musunuz? dedi.</p>

  <p class="calibre7">— Mademki burada kamp kurmak istiyorsunuz, neden kurmuyorsunuz? Ben size, kurmayın diyor muyum?..</p>

  <p class="calibre7">Tom güldü:</p>

  <p class="calibre7">— Sonunda anladı. </p>

  <p class="calibre7">Baba kendini toparladı:</p>

  <p class="calibre7">— Buranın bir sahibi olup olmadığını öğrenmek istedim. Buraya para vermek gerekir mi?</p>

  <p class="calibre7">Sakallı adam çenesini ileri doğru uzattı. </p>

  <p class="calibre7">Baba arkasını döndü:</p>

  <p class="calibre7">— Hay Allah belâsını versin! dedi. </p>

  <p class="calibre7">Kadının başı hemencecik içeri çekildi. <span class="calibre5">Sakallı adam korkutur gibi ileri doğru yürüdü:</span></p>

  <p class="calibre7">— Buranın sahibi kim olabilir? diye sordu. Bizi buradan kim atabilir? <span class="calibre5">Söylesenize bana!</span></p>

  <p class="calibre7">Tom, babasının önüne geçti:</p>

  <p class="calibre7">— Sen gidip biraz uyusan iyi edersin, dedi.</p>

  <p class="calibre7">Sakallı adamın ağzı açık kaldı ve alt diş etlerine pis parmağını dokundurdu. Bir an düşünceli düşünceli Tom'a baktı, sonra topuğunun üstünde döndü, kır saçlı kadının arkasından kulübeye daldı.</p>

  <p class="calibre7">Tom, babasına döndü:</p>

  <p class="calibre7">— Bu da nesi? diye sordu.</p>

  <p class="calibre7">Baba omuzlarını silkti. Kampın ilerisine bakıyordu: Bir çadırın önünde eski bir Buick duruyordu. Otomobilin motor kapağı açıktı. Genç bir delikanlı supap alıştırıyor, aletin üzerinde ileri geri, ileri geri gittikçe, Joadların kamyonuna bakıyordu. Joadlar bu delikanlının kendi kendine güldüğünü gördüler. Sakallı adam içeri girince işini bıraktı, sallana sallana o yana doğru yaklaştı:</p>

  <p class="calibre7">— Hoş geldiniz.</p>

  <p class="calibre7">Mavi gözleri alaycı alaycı bakıyordu:</p>

  <p class="calibre7">— Bizim Belediye Başkanıyle konuştuğunuzu gördüm de... </p>

  <p class="calibre7">Tom:</p>

  <p class="calibre7">— Nedir Allah aşkına o herifin durumu? diye sordu.</p>

  <p class="calibre7">Genç adam kıkır kıkır güldü:</p>

  <p class="calibre7">— O da senin benim gibi kaçığın biri. Eh, belki de benden biraz daha kaçık!.. <span class="calibre5">Bilmem ya.</span></p>

  <p class="calibre7">Baba:</p>

  <p class="calibre7">— Bir şey demedim ki, buraya yerleşip yerleşemeyeceğimizi sordum, dedi.</p>

  <p class="calibre7">Delikanlı, yağlı ellerini pantolonuna sildi:</p>

  <p class="calibre7">— Elbette yerleşebilirsiniz. Neden yerleşemeyecekmişsiniz? Yeni mi geliyorsunuz?</p>

  <p class="calibre7">Tom:</p>

  <p class="calibre7">— Evet, dedi. Daha bu sabah geldik.</p>

  <p class="calibre7">— Hiç şimdiye kadar Hooverville'de bulundunuz mu?</p>

  <p class="calibre7">— Hooverville de neresi?</p>

  <p class="calibre7">— İşte burası. </p>

  <p class="calibre7">Tom:</p>

  <p class="calibre7">— Ha, evet, dedi. Daha şimdi geldik.</p>

  <p class="calibre7">Winfield ile Ruthie birlikte bir kova su taşıyarak döndüler. </p>

  <p class="calibre7">Ana:</p>

  <p class="calibre7">— Haydi kampımızı kuralım. Yorgunluktan ölüyorum. Hepimiz dinlenmeliyiz.</p>

  <p class="calibre7">Baba ile John Amca çadırı ve yatakları indirmek üzere kamyonun üstüne tırmandılar.</p>

  <p class="calibre7">Tom, delikanlıya yaklaştı; çalıştığı arabaya doğru birlikte yürüdüler. <span class="calibre5">Parçalanmış motorun üzerine bir supap alıştırıcı briz ve benzin tenekesinin üzerine de sarı bir supap alıştırma macunu tenekesi konulmuştu. </span></p>

  <p class="calibre7"><span class="calibre5">Tom sordu:</span></p>

  <p class="calibre7">— O sakallı ihtiyar herifin durumu neydi öyle? Delikanlı brizini aldı, çalışmaya koyuldu. İleri geri giderek, supabı supap yatağına alıştırmaya başladı.</p>

  <p class="calibre7">— Belediye Başkanı mı? Kimbilir?.. Belki coplanmıştır?</p>

  <p class="calibre7">— Ne demek "coplanmış"?</p>

  <p class="calibre7">— Kimbilir, belki polislerden o kadar dayak yemiştir ki, hâlâ kendine gelememiştir.</p>

  <p class="calibre7">Tom sordu:</p>

  <p class="calibre7">— Ne diye bir insana dayak atıyorlar? </p>

  <p class="calibre7">Delikanlı durdu, Tom'un gözlerinin içine baktı:</p>

  <p class="calibre7">— Kimbilir, dedi. Siz yeni geldiniz. Belki siz bunun nedenini öğrenirsiniz. Her kafadan bir ses çıkıyor; kimi şöyle, kimi böyle diyor. Bir yerde kamp kurun, fazla kalın da görürsünüz, nasıl hemen muhtar gelip, insanı atıyor.</p>

  <p class="calibre7">Bir supap tutup çıkardı ve macunu supap yatağına sürdü.</p>

  <p class="calibre7">— Peki ama, niye?..</p>

  <p class="calibre7">— Dedim ya, bilmiyorum. Kimileri, bizim oy vermemizi istemiyorlar da ondan bizi bir yerde oturtmuyorlar, diyor. Kimileri de, yardım almayalım diye yapıyorlar, diyor. Kimileri de, bir yerde yerleşirsek örgütleniriz diye korkuyorlar, diyor. <span class="calibre5">Ben asıl nedenini bilmiyorum doğrusu. Bildiğim bir şey varsa o da, boyuna yolda olduğumuz. Bekleyin, siz de görürsünüz.</span></p>

  <p class="calibre7">Tom hâlâ direniyordu:</p>

  <p class="calibre7">— Peki ama, başıboş serseri insanlar değiliz ki!.. Biz, iş arıyoruz. Ne iş olsa yaparız.</p>

  <p class="calibre7">Delikanlı supap ağzına brizi yerleştirirken biraz durdu. Tom'a hayretle baktı:</p>

  <p class="calibre7">— İş mi arıyorsunuz? diye sordu. Demek iş arıyorsunuz? Herkes burada başka bir şey mi arıyor sanki?.. Elmas madeni mi arıyoruz biz?.. Ben neden boku yedim böyle sanıyorsun?..</p>

  <p class="calibre7">Brizi ileri geri döndürüyordu.</p>

  <p class="calibre7">Tom, kirli çadırlara, hurda takımlara, eski otomobillere, güneşe serilmiş şişkin şiltelere, herkesin yemek pişirdiği kararmış çukurların üzerindeki isli teneke kutulara baktı. </p>

  <p class="calibre7">Soğukkanlılıkla sordu:</p>

  <p class="calibre7">— İş yok mu? </p>

  <p class="calibre7">— Bilmiyorum. Olması gerekir. Burada artık ürün kalmadı. Daha üzüm toplama mevsimine zaman var. Pamuk toplama mevsimine de girmedik. Bu supapları alıştırınca hemen yeniden yola çıkacağız. Ben, karım ve çocuklarım. Kuzeyde iş <span class="calibre5">varmış diyorlar. Kuzeye doğru gideceğiz. Salinas taraflarına doğru.</span></p>

  <p class="calibre7">Tom, John Amca ile babanın papazla birlikte çadır direklerini çaktıklarını, üzerine çadırı gerdiklerini ve ananın çadırın içinde şilteleri yere serdiğini gördü. Çevrede toplanan bir sürü çocuk, sessiz sedasız durmuş, yeni gelen ailenin yerleşmesini seyrediyordu. Bunlar, ayakları çıplak, yüzleri kir içinde çocuklardı. </p>

  <p class="calibre7">Tom:</p>

  <p class="calibre7">— Bizim oralara birçok adamlar gelip ilân dağıttılar... Sa<span class="calibre5">rı renkli ilânlar. Buralarda ürünleri toplamak için birçok insan gerektiği yazılıydı. </span></p>

  <p class="calibre7"><span class="calibre5">Genç güldü:</span></p>

  <p class="calibre7">— Burada üç yüz bin kişi varmış diyorlar. Kafamı keserim ki, her aile, o namussuz ilânları okumuştur.</p>

  <p class="calibre7">— Peki ama, mademki burada adama ihtiyaçları yok, ne diye bu ilânları basıp dağıtmak zahmetine katlanıyorlar?..</p>

  <p class="calibre7">— Biraz kafanı yorsan olmaz mı?</p>

  <p class="calibre7">— Evet ama, öğrenmek istiyorum. </p>

  <p class="calibre7">Genç adam:</p>

  <p class="calibre7">— Bak! dedi. Bir iş için sana bir adam gerekse ve bir de iş isteyen bir tek adam bulunsa. O zaman sen bu adamın istediğini vermek zorunda kalmaz mısın? Ya, bir de yüz adam olursa, bir düşün...</p>

  <p class="calibre7">Takımını bıraktı. Gözleri sertleşmiş, sesi keskinleşmişti:</p>

  <p class="calibre7">— Bir de yüz adamın iş istediğini düşün. Düşün ki çocukları da var, bu çocuklar da aç. Düşün ki bir pis on sentle çocuklara ancak bir kutu konserve alınabilir; düşün ki beş sentle bile çocuklara hiç olmazsa bir şeyler alınabilir. Karşında da yüz adam var. Sen de onlara beş sent verebilirsin. <span class="calibre5">Zavallılar bu beş senti bile almak için birbirlerini öldürürler. Son çalıştığım işte bana ne veriyorlardı, biliyor musun? Saatte on beş sent. Bir buçuk dolar almak için on saat çalışıyordum. Sonra da orada yatıp kalkamazsın. Üstelik her gün işe gitmek için benzin yakacaksın...</span></p>

  <p class="calibre7">Hiddetten soluyor, gözlerinden tiksinti fışkırıyordu:</p>

  <p class="calibre7">— İşte bunun için o el ilânlarını bastırıyorlar. Tarlalarda bir insanı saatte on beş sente çalıştırarak elde edeceğin kârla, o ilânlardan yüz binlercesini bastırırsın, anlıyor musun?</p>

  <p class="calibre7">Tom:</p>

  <p class="calibre7">— Allah belâlarını versin! dedi. </p>

  <p class="calibre7">Genç adam acı acı güldü:</p>

  <p class="calibre7">— Siz daha buraya yeni geldiniz. Sonra anlarsınız nereye geldiğinizi.</p>

  <p class="calibre7">Tom:</p>

  <p class="calibre7">— Ama, iş olması gerek! diye dayattı. Aman Yarabbi!.. O <span class="calibre5">etraftaki yeşillik; bağlar, bahçeler, sebzeler... Hepsini gözlerimle gördüm. </span><span class="calibre5">Elbette adama ihtiyaçları vardır. Gözlerimle gördüm.</span></p>

  <p class="calibre7">Otomobilin yanındaki çadırda bir çocuk ağlamaya başladı. Genç adam çadıra girdi; çadırın içinden hafif sesler işitildi. Tom, brizi aldı, supap yatağına dayadı, elini ileri geri göçtürerek düzeltmeye başladı. Çocuğun ağlaması durdu. Genç adam dışarı çıktı. Tom'u seyre daldı.</p>

  <p class="calibre7">— Sen de yapabilirsin, dedi. İyi bir araç. Sana da yarar. </p>

  <p class="calibre7">Tom yeniden başladı:</p>

  <p class="calibre7">— Sözüme ne diyorsun? Ben burada her yanda bir sürü şeyler yetiştiğini gördüm.</p>

  <p class="calibre7">Genç adam çömeldi. Soğuk soğuk:</p>

  <p class="calibre7">— Bak, sana söyleyeyim... dedi. Kocaman bir şeftali bahçesinde çalışıyordum. <span class="calibre5">Çiftlikte bütün yıl sürekli olarak yalnız dokuz kişi çalışıyor...</span></p>

  <p class="calibre7">Sözünün etkisini artırmak için durdu.</p>

  <p class="calibre7">— Oysa, şeftaliler olur olmaz iki hafta içinde bahçede üç bin kişinin çalışması gerek. Şeftaliler hemen toplanmalı. Yoksa çürür. Peki, bu durumda ne yapsınlar?.. Her yana şu bilinen ilânları dağıtıyorlar. Üç bin kişi gerektiği halde, altı bin kişi toplanıyor. Çünkü, istedikleri ücreti vermek istiyorlar. <span class="calibre5">Sen verdikleri ücreti kabul etmezsen, yolun açık olsun. Senin yerine çalışacak binlerce adam var. Böylece şeftali toplarsın ve iş de biter. Memleketin her yanı şeftali bahçeleriyle dolu. Hepsi birden olurlar. Sen, bulunduğun bahçenin işini bitirdin mi, bütün bahçelerde de toplama işi bitmiştir. Bu namussuz memlekette yapılacak başka bir iş de yoktur. Artık mal sahipleri de senin buralarda bulunmanı istemezler. Anladın mı? Üç bin kişi. İş de bitmiş. Artık ya çalacaksın, ya içeceksin, ya da kavga çıkaracaksın. Oysa, para edecek eşyan da kalmamıştır., pis çadırlarda yaşaya yaşaya... Burası güzel bir memleket ama, sen bu memleketi kirletiyorsun. Onlar senin buralarda bulunmanı istemezler. Onun için seni her zaman bulunduğun yerden atarlar, sürerler. İşte şimdi aklın erdi mi?</span></p>

  <p class="calibre7">Joadların çadırına doğru bakan Tom, yorgunluktan güçlükle ve yavaş yavaş hareket eden anasının çalı çırpı ile küçük bir ateş <span class="calibre5">yaktığını, tencereleri alevin üstüne koyduğunu gördü. Çevredeki çocuklar da yaklaşmışlardı, çocukların büyük ve durgun gözleri ananın ellerinin her hareketini büyük bir merakla izliyordu. Kamburu çıkmış, çok ihtiyar bir adam, çadırın birinden çıktı, havayı koklaya koklaya kedi gibi yaklaştı, sokuldu. </span><span class="calibre5">Kollarını arkasına kavuşturmuştu. O da anayı seyreden çocuklar arasına karıştı. </span><span class="calibre5">Ruthie ile Winfield de ananın yanında duruyorlar; yabancılara düşmanca bakıyorlardı. </span></p>

  <p class="calibre7">Tom, hiddetle:</p>

  <p class="calibre7">— Bu şeftalilerin hemen toplanması gerekir, değil mi, tam oldukları zaman!., dedi.</p>

  <p class="calibre7">— Evet, tabiî.</p>

  <p class="calibre7">— Peki, halk birleşse ve "Öyleyse bırak çürüsün!" dese, hemen gündelikler birdenbire yükselmez mi?</p>

  <p class="calibre7">Genç adam gözünü supaplardan ayırdı, Tom'a gülümseyerek baktı:</p>

  <p class="calibre7">— Demek, düşüne düşüne bir şey buldun sonunda, ha!.. Bunu kendin buldunsa aşkolsun sana!..</p>

  <p class="calibre7">Tom:</p>

  <p class="calibre7">— Çok yorgunum, dedi. Bütün gece otomobil sürdüm. Seninle tartışacak durumda değilim. Öyle yorgunum ki, söylemek istediğimi kolayca söyleyemeyeceğim. <span class="calibre5">Benimle uğraşma. Ben, yalnızca sana soruyorum.</span></p>

  <p class="calibre7">Delikanlı güldü:</p>

  <p class="calibre7">— Yanlış anladın. Siz burasını bilmiyorsunuz. Senin düşündüğünü düşünemediler değil. Bu söylediğin, şeftali bahçelerinde çalışanların da aklına geldi. Bak, eğer halk birleşirse, bir önder ortaya çıkar. Çıkması gerekir. Başka türlü olamaz... Yani, söz söyleyecek bir adam. Bu adam, daha ağzını açar açmaz onu yakaladıkları gibi kodese atarlar. Başka biri daha çıkarsa, onu da kodese atarlar.</p>

  <p class="calibre7">Tom:</p>

  <p class="calibre7">— Eh, ne olur, kodeste aç kalmaz ya! dedi.</p>

  <p class="calibre7">— İyi ama, çocukları aç kalır. Sen içeride keyif çatarken çocuklarının açlıktan ölmesine gönlün razı olur mu?</p>

  <p class="calibre7">Tom:</p>

  <p class="calibre7">— Hayır, dedi, olmaz.</p>

  <p class="calibre7">— Sonra başka bir şey daha var... Sen kara listenin ne olduğunu biliyor musun?</p>

  <p class="calibre7">— O da neymiş?</p>

  <p class="calibre7">— Halkı birleşmeye çağırmak için ağzını açarsan ne olduğunu anlarsın. <span class="calibre5">Resmini alırlar, her yana dağıtırlar. Artık sana hiçbir yerde iş </span><span class="calibre5">vermezler. Hele çocukların da varsa...</span></p>

  <p class="calibre7">Tom kasketini çıkardı, elinde buruşturdu:</p>

  <p class="calibre7">— Demek ki, ya verileni kabul edeceğiz, ya da açlıktan öleceğiz? Ses çıkarırsak yine aç kalmaya mahkûmuz.</p>

  <p class="calibre7">Genç adam eliyle yarım daire çizdi, eli eski püskü çadırları ve paslı otomobilleri kapattı.</p>

  <p class="calibre7">Tom yeniden anasına doğru baktı. Anası oturmuş, patates soyuyordu. Ve çocuklar, anaya daha çok yaklaşmışlardı.</p>

  <p class="calibre7">Tom:</p>

  <p class="calibre7">— Ben, verdiklerini almayacağım! dedi. Allah belâlarını versin, benim ailem hayvan değil!.. Birisinin beynini patlatırım, akılları başlarına gelir!..</p>

  <p class="calibre7">— Polis gibi yapacaksın, öyle mi?</p>

  <p class="calibre7">— Yoo. Herkesin yaptığı gibi yapacağım. </p>

  <p class="calibre7">Genç adam:</p>

  <p class="calibre7">— Sen deli misin? dedi. Seni hemen yokederler. Ne ismin ne cismin kalır. <span class="calibre5">Ağzın burnun kan içinde, hendekte bulurlar seni. Gazetede bir tek satır çıkar... </span><span class="calibre5">Ne yazar bilir misin? «Bir serseri, ölü olarak bulundu.» Böylece her şey olmuş </span><span class="calibre5">bitmiş olur. Gazetelerde böyle bir sürü yazılar göreceksin: «Bir serseri, ölü bulundu».</span></p>

  <p class="calibre7">Tom:</p>

  <p class="calibre7">— O serserinin yanında başka bir ölü daha bulunur ama!., dedi.</p>

  <p class="calibre7">Genç adam:</p>

  <p class="calibre7">— Sen delisin, dedi. Bundan bir şey çıkmaz.</p>

  <p class="calibre7">— Peki, sen olsan ne yaparsın?</p>

  <p class="calibre7">Tom, benek benek yağlanmış yüze bakıyordu. Genç adamın gözlerine bir perde inmiş <span class="calibre5">gibiydi.</span></p>

  <p class="calibre7">— Hiç... Nereden geliyorsunuz?</p>

  <p class="calibre7">— Biz mi? Sallisaw civarından. Oklahoma'dan.</p>

  <p class="calibre7">— Yeni mi geldiniz?</p>

  <p class="calibre7">— Daha bugün geldik.</p>

  <p class="calibre7">— Burada çok kalacak mısınız?</p>

  <p class="calibre7">— Bilmiyorum. Nerede iş bulursak orada kalacağız. Neden sordun?</p>

  <p class="calibre7">— Hiç.</p>

  <p class="calibre7">Ve gözlerine yeniden perde iner gibi oldu. </p>

  <p class="calibre7">Tom:</p>

  <p class="calibre7"><span class="calibre5">— Uyumalı, dedi. Yarın sabah iş aramaya çıkacağız.</span></p>

  <p class="calibre7">— Arayın bakalım.</p>

  <p class="calibre7">Tom döndü, kendi çadırlarına doğru yürümeye başladı. Genç adam supap macunu kutusunu aldı, parmağını içine daldırdı:</p>

  <p class="calibre7">— Heyy! diye bağırdı. </p>

  <p class="calibre7">Tom döndü:</p>

  <p class="calibre7">— Ne var?</p>

  <p class="calibre7">— Sana bir şey söylemek istiyorum. </p>

  <p class="calibre7">Macunlu parmağını sallıyordu:</p>

  <p class="calibre7">— Sana şunu söylemek istiyorum: Sakın kavga çıkarayım deme. O coplanmış adamın hali gözünün önüne geliyor mu?</p>

  <p class="calibre7">— Şu demin çadırdan çıkan adam mı?</p>

  <p class="calibre7">— Evet. Hani, aptal gibi... Aklını kaybetmiş gibi duran adam.</p>

  <p class="calibre7">— Peki, ne olmuş?</p>

  <p class="calibre7">— Polisler geldiği zaman, —polisler sık sık gelirler ha!— sen de öyle olacaksın, aptalmış gibi görüneceksin... Hiçbir şey bilmeyeceksin. <span class="calibre5">Söyleneni anlamayacaksın. Polisler, bizi böyle görmek isterler. Sakın polise vurmaya kalkma. Bu, kendi kendini öldürmek demektir. Anlıyor musun? Boş </span><span class="calibre5">vereceksin. Aldırmayacaksın. Dangalak olacaksın.</span></p>

  <p class="calibre7">— Demek, o namussuz polisler bana saldıracaklar da, ben bir şey yapmayacağım, öyle mi?</p>

  <p class="calibre7">— Evet, yapmayacaksın. Ben bu akşam sana gelirim de konuşuruz. Ben belki yanlış düşünüyorum. Siviller burada hep <span class="calibre5">dolaşırlar. Ama ben, bir yolunu bulur gelirim, çocuklarım da var ama. Senin için gelirim. Polis görür görmez, sen ahlâksız, aptal Okie olacaksın, anladın mı?</span></p>

  <p class="calibre7">Tom:</p>

  <p class="calibre7">— Bir suçumuz olsa, söylediğin doğru, dedi.</p>

  <p class="calibre7">— Sen aldırma. Biz nasıl olsa bir suç işliyoruz. Yalnız başımızı bu belâdan kurtaramıyoruz. Dikkat et, çocuklar açlığa dayanamazlar, iki üç gün içinde yuvarlanıp giderler.</p>

  <p class="calibre7">Yeniden işine başladı; macunu supap yatağına sürdü, eli brizde yeniden hızla ileri geri gitmeye başladı. Yüzüne bir donukluk, bir aptallık gelmişti.</p>

  <p class="calibre7">Tom yavaş yavaş çadırlarına doğru geldi. Kendi kendine hafif hafif:</p>

  <p class="calibre7">— Coplanacağız ha!., diyordu.</p>

  <p class="calibre7">Baba ile John Amca da çadıra doğru yaklaştılar. Kucakları kuru söğüt dallarıyle doluydu. Dalları ateşin yanına attılar, yere çömeldiler. </p>

  <p class="calibre7">Baba:</p>

  <p class="calibre7">— Epeyce topladık, dedi. Oldukça uzaklara gittik ama. </p>

  <p class="calibre7">Bakınıp duran çocuklara baktı:</p>

  <p class="calibre7">— Allah Allah, şunlara bakın, dedi. Siz neden geldiniz buraya?</p>

  <p class="calibre7">Bütün çocuklar bile bile başlarını eğdiler. </p>

  <p class="calibre7">Ana:</p>

  <p class="calibre7">— Galiba yemeğin kokusunu aldılar, dedi. Winfield, ayağımın altından çekil!</p>

  <p class="calibre7">Winfield'i önünden itti.</p>

  <p class="calibre7">— Biraz et pişirsek fena olmaz, dedi. Yola çıktığımızdan beri taze et pişirip yemedik. Baba, sen şuradaki dükkâna git de biraz gerdan al. Güzel bir et pişirelim.</p>

  <p class="calibre7">Baba kalktı, sallana sallana uzaklaştı. </p>

  <p class="calibre7">Al, otomobilin ön kapağını açmış, yağlı motora bakıyordu. Tom yaklaştığı sırada başını kaldırdı:</p>

  <p class="calibre7">— Mutlu bir halin var, işini tıkırına koymuş gibisin. </p>

  <p class="calibre7">Tom:</p>

  <p class="calibre7">— Hayır, ilkbaharda yağmura tutulmuş kurbağa gibiyim, dedi.</p>

  <p class="calibre7">Al:</p>

  <p class="calibre7">— Motora bak, dedi. Bir şey yok, değil mi? </p>

  <p class="calibre7">Tom motora baktı:</p>

  <p class="calibre7">— Yok gibi.</p>

  <p class="calibre7">— Yalnız bir şeyi yok değil. Yaman bir motormuş de. Ne yatağı tıkandı, ne bir şey oldu.</p>

  <p class="calibre7">Bujilerden birini döndürerek çıkardı, parmağını deliğe tıkadı:</p>

  <p class="calibre7">— Biraz kararmış, ama kuru, ziyanı yok. </p>

  <p class="calibre7">Tom:</p>

  <p class="calibre7">— Çok güzel bir motor seçmişsin doğrusu. Bana bunu mu söyletmek istiyorsun? <span class="calibre5">dedi.</span></p>

  <p class="calibre7">— Doğrusu bütün yol boyunca öyle korktum ki, ya bozulursa, ya bir şey olursa diye, çünkü bunun suçu bana yüklenecekti.</p>

  <p class="calibre7">Tom:</p>

  <p class="calibre7">— Hayır. Sen işini hakkıyle yaptın. Şimdi biraz temizle yeter, çünkü yarın iş aramaya çıkacağız.</p>

  <p class="calibre7">Al:</p>

  <p class="calibre7">— Kamyonda bir şey yok, çıkarız, dedi. Sen merak etme. Bir çakı çıkardı, bujinin tırnaklarını kazıdı.</p>

  <p class="calibre7">Tom, çadırın çevresini dolaştı; Casy toprağa oturmuş, çıplak ayaklarından birine düşünceli düşünceli bakıyordu. Yanına çöktü:</p>

  <p class="calibre7">— İşe yarar mı diye düşünüyorsun? </p>

  <p class="calibre7">Casy:</p>

  <p class="calibre7">— Ne yarar mı?</p>

  <p class="calibre7">— Ayakların.</p>

  <p class="calibre7">— Haa. Yok canım, sadece düşünüyorum. </p>

  <p class="calibre7">Tom:</p>

  <p class="calibre7">— Sen zaten düşünmeyince rahat edemezsin.</p>

  <p class="calibre7">Casy kocaman ayaklarından birini üste, ötekini alta getirdi, yavaşça gülümsedi:</p>

  <p class="calibre7">— Bir insanın yapacağı şeyi, düşünüp karar vermesi kolay değil.</p>

  <p class="calibre7">Tom:</p>

  <p class="calibre7">— Kaç gündür bir şey yumurtlamadın, dedi. Boyuna düşünüyor musun?</p>

  <p class="calibre7">— Evet: Boyuna düşünüyorum.</p>

  <p class="calibre7">Tom, artık pislenmiş, berbat olmuş, güneşliği kırılmış kasketini çıkardı. <span class="calibre5">İçindeki terli deriyi dışarı çevirdi, derinin arasına koymuş olduğu bükülmüş </span><span class="calibre5">gazete parçasını çıkarıp attı, yerine yenisini koydu.</span></p>

  <p class="calibre7">— Öyle terlemişim ki kâğıt, sucuk gibi olmuş, dedi. </p>

  <p class="calibre7">Casy'nin oynayan ayaklarına baktı:</p>

  <p class="calibre7">— Düşünmeyi bırakıp da beni dinler misiniz biraz? </p>

  <p class="calibre7">Casy, armut sapma benzeyen boynunu çevirdi:</p>

  <p class="calibre7">— Biraz değil, her zaman dinlerim. Zaten bunun için boyuna düşünüyorum ya. <span class="calibre5">Halkın konuştuğunu dinleyince onların neler duyduğunu da anlıyorum. Her zaman onlarla olmak ne iyi şey. Onları duyuyorum, hissediyorum, onların kafesteki kuşlar gibi çırpındıklarını, dışarı çıkmak istedikçe nasıl tellere çarparak kanatlarını kırdıklarını görüyorum.</span></p>

  <p class="calibre7">Tom gözlerini açmış, Casy'ye bakıyordu. Sonra döndü, altı metre uzaktaki gri çadıra baktı. Çadırın iplerine kurumak üzere tulumlar, gömlekler, entariler asılmıştı. </p>

  <p class="calibre7">Tom, tatlı bir sesle:</p>

  <p class="calibre7">— Ben de sana bunları söyleyecektim. Sen, benden önce farkına varmışsın, dedi.</p>

  <p class="calibre7">Casy:</p>

  <p class="calibre7">— Evet, dedi. Biz tam bir sürüyüz, boyunlarımızdaki boyunduruğa kadar.</p>

  <p class="calibre7">Başını eğdi, elini yavaş yavaş alnına, oradan saçlarına götürdü.</p>

  <p class="calibre7">— Her yerde bunu gördüm, dedi. Her durduğumuz yerde bunu gördüm, insanlar bir lokma ekmeğin peşindeler ve buldukları da, onları beslemiyor. Aç kaldıkları zaman dayanamıyorlardı. Benden dua istiyorlardı. Ben bazen dua ediyordum.</p>

  <p class="calibre7">Ellerini dizlerinin çevresinde kavuşturdu, bacaklarını gövdesine doğru çekti:</p>

  <p class="calibre7">— Duanın açlığı unutturacağını sanıyordum, dedi. Duayı ederdim ve bütün dertler de sineklerin sinek kâğıdına yapış<span class="calibre5">ması gibi, bu duaya yapışır kalırdı. Sonra da dua, bütün dertlerle birlikte kaybolup giderdi. Ama, artık bu da işe yaramaz oldu.</span></p>

  <p class="calibre7">Tom:</p>

  <p class="calibre7">— Dua hiçbir zaman bir lokma ekmek getirmez, dedi. Tersine, bir lokma ekmek getireceğim diye elindeki somunu da alır gider.</p>

  <p class="calibre7">Casy:</p>

  <p class="calibre7">— Evet, dedi. Tanrı hiçbir zaman gündelikleri yükseltmemiştir. Burada herkes kendi halinde yaşamak ve çocuklarını da yaşatmak istiyor; yaşlandığı zaman da evinin kapısı önünde oturup, batan güneşi seyretmek istiyor. Gençler; dans etmek, çalışmak istiyorlar. İstedikleri topu topu bu kadar... Şu kör olası kaslarını işletmek ve yorulmak istiyorlar. Hey Tanrım! Neler söylüyorum ben be?..</p>

  <p class="calibre7">Tom:</p>

  <p class="calibre7">— Bilmiyorum, dedi. Güzel şeyler söylüyorsun ama. Eee, söyle bakalım, ne zaman düşünmeyi bırakıp çalışmaya başlıyorsun? İş bulmalıyız. Para suyunu çekmek üzere. Büyükananın mezar çevresini kapatacak boyalı bir tahta parçası için beş <span class="calibre5">dolar verdi babam. Paramız çok az kaldı.</span></p>

  <p class="calibre7">Sıska, soyu belirsiz bir köpek, toprağı koklaya koklaya çadırın yanına geldi. Çok ürkek bir köpekti; hemen kaçmaya hazırdı. İki adamın orada bulunduğunun farkına varmayarak yaklaştı; sonra başını kaldırınca onları gördü, yana doğru sıçradı, kulaklarını ve kuyruğunu kısarak kaçtı. </p>

  <p class="calibre7">Casy, köpeğin bir çadırın arkasına saklandığını gördü. <span class="calibre5">İçini çekti:</span></p>

  <p class="calibre7">— Ben kimseye yaramıyorum, dedi. Ne kendime, ne de başkasına. Alıp başımı gitsem, diyorum. Sizin yemeklerinizi yiyorum, yerinizi işgal ediyorum. Buna karşılık size bir şey verdiğim yok. Sürekli bir iş bulsam da bana verdiğiniz şeylerin bir kısmını ödeyebilsem.</p>

  <p class="calibre7">Tom ağzını açtı, çenesini ileri doğru uzattı. Alt dişlerini kuru bir süpürge çöpüyle karıştırdı. Gözlerini kampın, gri çadırların, ot, teneke ve mukavvadan yapılmış kulübelerin üzerinde gezdirdi.</p>

  <p class="calibre7">— Ah, bir paket tütünüm olsaydı, dedi. Epeydir sigara tüttüremedim. Mac Alester'de tütüne alışmıştım. Yine oraya dönesim geliyor.</p>

  <p class="calibre7">Yeniden dişlerini karıştırdı ve hemen papaza döndü:</p>

  <p class="calibre7">— Hiç hapse girdin mi sen? </p>

  <p class="calibre7">Casy:</p>

  <p class="calibre7">— Hayır, dedi, hiç girmedim. </p>

  <p class="calibre7">Tom:</p>

  <p class="calibre7">— Öyleyse, bizden ayrılıp gitmeye kalkma, dedi. Daha zamanı değil.</p>

  <p class="calibre7">— Ne kadar çabuk iş aramaya başlarsam o kadar çabuk iş bulabilirim.</p>

  <p class="calibre7">Tom, yarı kapalı gözleriyle Casy'yi süzdü, sonra yeniden kasketini başına geçirdi:</p>

  <p class="calibre7">— Bana bak, dedi. Burası papazların deyimiyle, bir cennet değil. Burada, kötü bir durum var. Buranın halkı batıdan gelenlerden çekiniyor; onun için bizi korkutarak buradan sepetlemek istiyorlar, polisler tutmuşlar.</p>

  <p class="calibre7">Casy:</p>

  <p class="calibre7">— Evet, dedi, biliyorum. Peki ama, ne diye benim hapse girip girmediğimi sordun?</p>

  <p class="calibre7">Tom, yavaş yavaş:</p>

  <p class="calibre7">— Hapse girseydin, dedi, öğrenirdin., koku almayı. Oradakilerin toplanıp konuşmalarına izin vermezler... Ancak iki kişi konuşabilir. Öyle, bir arada toplanıp konuşmak yoktur. İnsan böylece her şeyin kokusunu almasını öğrenir. <span class="calibre5">Meselâ, bir olay olacaksa... Birisi bir olay çıkaracak, ya da bir süpürge sopasını gardiyanın kafasına indirecekse.. anlıyor musun? Kokusunu çok daha önceden alırsın. Bir kavga, ya da bir isyan çıkacaksa kimse sana bir şey söylemez... Ama sen, kokusunu alırsın. Anlıyor musun?</span></p>

  <p class="calibre7">— Eee?!.. </p>

  <p class="calibre7">Tom:</p>

  <p class="calibre7">— Onun için bir yere ayrılma, dedi. Yarın sabaha kadar bir yere gitme. Bir şeyler olacak gibi geliyor bana. Yola yakın bir yerde çocuğun birisiyle konuşuyordum. Bir tilki kadar <span class="calibre5">sinsi ve kurnazdı; hem de fazlasıyle kurnaz. Tilki, kendi işine bakar, kimseye aldırmıyormuş gibi yapar... Ama yakınında bir horoz vardır, garanti.</span></p>

  <p class="calibre7">Casy, Tom'u ilgiyle dinledikten sonra, bir şey sormak istedi; sonradan vazgeçerek, ağzını sımsıkı kapadı. Yavaş yavaş ayaklarını uzattı, dizlerini birbirinden ayırdı, ayağına baktı.</p>

  <p class="calibre7">— Evet, dedi. Şimdi daha gitmemeliyim. </p>

  <p class="calibre7">Tom:</p>

  <p class="calibre7">— Kimsenin bir şeyden haberi olmadığı zaman, iyi insanlar her şeyden habersizken., garanti bir şey olur, dedi.</p>

  <p class="calibre7">Casy:</p>

  <p class="calibre7">— Peki, burada kalıyorum, dedi.</p>

  <p class="calibre7">— Yarın hepimiz yollara düşüp, iş arayacağız. </p>

  <p class="calibre7">Casy:</p>

  <p class="calibre7">— Peki, dedi.</p>

  <p class="calibre7">Ayaklarını aşağı yukarı salladı, uzun uzun inceledi. Tom olduğu yerde yan dönerek dirseklerine dayandı, gözlerini kapadı. Çadırın içinden Rose of Sharon'un sesi, mırıltıları, Connie' nin cevapları işitiliyordu.</p>

  <p class="calibre7">Çadırın altı koyu gölgeydi; iki yanından görülen üçgen şeklindeki ışık, parlak ve keskindi. Rose of Sharon şiltenin üzerinde yatıyordu. Connie de yanına çömelmişti.</p>

  <p class="calibre7">Rose of Sharon:</p>

  <p class="calibre7">— Anama yardım etmeliyim, dedi. Anama yardım etmek istiyorum. Ama her zaman midem bulanıyor, fena oluyorum.</p>

  <p class="calibre7">Connie dalgındı:</p>

  <p class="calibre7">— Eğer ben böyle olduğunu bilseydim, gelmezdim. Geceleri evde traktör derslerine çalışır, kendime üç dolarlık bir iş bulurdum. İnsanın eline günde üç dolar geçerse rahat rahat yaşar, hem her gece de sinemaya gider.</p>

  <p class="calibre7">Rose of Sharon durumunu anlıyormuş gibi baktı:</p>

  <p class="calibre7">— Geceleri radyo derslerine çalışacaksın, dedi.</p>

  <p class="calibre7">Connie uzun bir süre cevap vermedi. </p>

  <p class="calibre7">Rose of Sharon sordu:</p>

  <p class="calibre7">— Öyle değil mi?</p>

  <p class="calibre7">— Evet, elbet çalışacağım. Hele bir işimiz yoluna girsin. Biraz paramız olsun.</p>

  <p class="calibre7">Rose of Sharon dirseklerine dayanarak döndü:</p>

  <p class="calibre7">— Sakın o işten vazgeçme, dedi.</p>

  <p class="calibre7">— Yoo.. yoo.. hayır. Ne münasebet. Ama., böyle yerlerde yaşayacağımızı hiç aklıma getirmemiştim.</p>

  <p class="calibre7">Kızın gözleri sertleşmişti. Durgun durgun:</p>

  <p class="calibre7">— Çalışman gerek, dedi.</p>

  <p class="calibre7">— Tabiî, tabiî. Biliyorum. Hele bir kendime geleyim bakayım. Biraz paramız olsun. Evde kalıp da traktörlere çalışsaydım, belki daha iyi olurdu. Traktörde çalışanlar üç dolar alıyorlar. Onlara üstelik fazla para da veriyorlar.</p>

  <p class="calibre7">Rose of Sharon gözleriyle Connie'yi izliyordu. Connie, Rose of Sharon'a baktığı zaman karısının, gözleriyle kendisini ölçüp biçtiğini, kendisini süzdüğünü farketti:</p>

  <p class="calibre7">— Çalışacağım, dedi. Hele bir kendime geleyim. </p>

  <p class="calibre7">Rose of Sharon, sert sert:</p>

  <p class="calibre7">— Çocuğumuz doğmadan başımızı bir eve sokmalıyız. Çocuğu çadırda büyütemeyiz.</p>

  <p class="calibre7">Connie:</p>

  <p class="calibre7">— Tabiî, dedi. Hele biraz işimiz yoluna girsin.</p>

  <p class="calibre7">Çadırdan çıktı. Ananın çalı çırpı ile yaktığı ateşin üzerine eğilmiş, çalıştığını gördü. Rose of Sharon arka üstü döndü, çadırın tepesine bakarak, düşünceye daldı. Sonra ses çıkarmamak için baş parmağını ağzına soktu, sessizce ağladı.</p>

  <p class="calibre7">Ana, ateşin yanında diz çökmüş, et tenceresinin altındaki ateşi söndürmemek için dal kırıyordu. Ateş parlıyor, sönüyor, parlıyor, sönüyordu. Çocuklar, on beş <span class="calibre5">çocuk, ses çıkarmadan durmuşlar, seyrediyorlar. Pişen etin kokusunu aldıkları zaman hafif hafif oynuyordu burunları. Tozdan boz rengini almış, saçlarının üzerinde güneş parlıyordu. Çocuklar orada durmaktan sıkılıyorlar, ama oradan da ayrılıp gidemiyorlardı. Ana, ağzının suyu akan çevrenin ortasındaki küçük bir kızla yavaşça bir şeyler konuşuyordu. Bu kız, hepsinin büyüğüydü. Bir ayağının üzerinde duruyor, ayağının arkasını çıplak tabanıyle okşuyordu. Ellerini arkasına kavuşturmuştu. Değişmeden bakan küçük yeşil gözlerle seyrediyordu anayı.</span></p>

  <p class="calibre7">— Eğer isterseniz, size biraz çalı çırpı kırayım, madam? <span class="calibre5">dedi.</span></p>

  <p class="calibre7">Ana başını işinden kaldırdı:</p>

  <p class="calibre7">— Yemek mi isteyeceksin? </p>

  <p class="calibre7">Kız, değişmeyen bakışlarla:</p>

  <p class="calibre7">— Evet, madam, dedi.</p>

  <p class="calibre7">Ana dalları tencerenin altına sürdü ve alev yeniden çıtırdadı.</p>

  <p class="calibre7">— Kahvaltı etmedin mi?</p>

  <p class="calibre7">— Hayır, madam. Bu yanlarda iş yok. Babam benzin almak için eşyamızı satıyor da öyle geçiniyoruz.</p>

  <p class="calibre7">Ana baktı:</p>

  <p class="calibre7">— Buradakilerin hiçbiri kahvaltı etmemiş midir? </p>

  <p class="calibre7">Çocuklar sinirli sinirli kımıldandılar, gözlerini kaynayan <span class="calibre5">tencereden uzaklaştırdılar. </span></p>

  <p class="calibre7"><span class="calibre5">Küçük bir çocuk, kabara kabara:</span></p>

  <p class="calibre7">— Ben yedim, dedi. Ben de, kardeşim de yedik. O ikisi de yedi, gördüm. Biz çok yedik. Bu gece güneye gidiyoruz.</p>

  <p class="calibre7">Ana gülümsedi:</p>

  <p class="calibre7">— Demek siz aç değilsiniz? Zaten burada size yetişecek kadar yemek de yok ya!</p>

  <p class="calibre7">Küçük çocuk, dudaklarını sarkıttı:</p>

  <p class="calibre7">— Biz çok yedik, dedi. Sonra döndü, koşarak gitti, bir çadıra girdi.</p>

  <p class="calibre7">Ana arkasından uzun uzun baktı. Sonra büyük kız, kendisini hatırlattı:</p>

  <p class="calibre7">— Ateş sönüyor, madam. İsterseniz ben bakayım, hiç söndürmem.</p>

  <p class="calibre7">Ruthie ile Winfield, çocukların çevirdiği dairenin ortasında, soğuk ve kibardılar. Çekingendiler, aynı zamanda mal sahibiydiler. Ruthie, küçük kıza soğuk ve kızgın gözlerle baktı. Anasına değnek kırmak için çömeldi.</p>

  <p class="calibre7">Ana, tencerenin kapağını açtı, eti bir değnekle karıştırdı.</p>

  <p class="calibre7">— Elbette hepiniz aç değilsiniz. Meselâ deminki çocuk aç değilmiş.</p>

  <p class="calibre7">Kız, alay edercesine:</p>

  <p class="calibre7">— O mu?., dedi. Attı. Hem de öyle bir attı ki... Yemek yemediği zaman... Dün akşam yaptığını bir bilseniz? Dün akşam gelip bize tavuk yedik, dedi. Oysa ben, yemek yerlerken gözetledim, herkes gibi kızarmış bazlamadan başka bir şey yemediler.</p>

  <p class="calibre7">— Yaaa!..</p>

  <p class="calibre7">Ana, küçük çocuğun girdiği çadıra baktı. Sonra yeniden küçük kıza döndü:</p>

  <p class="calibre7">— Ne zamandan beri Kaliforniya'dasınız? diye sordu.</p>

  <p class="calibre7">— Ooo! Altı ay kadar oluyor. Bir süre hükümet kampında oturduk, sonra kuzeye gittik. Döndüğümüz zaman kampta yer kalmamıştı. O kamp öyle güzel bir yerdi ki...</p>

  <p class="calibre7">Ana:</p>

  <p class="calibre7">— Nerede bu kamp? diye sordu.</p>

  <p class="calibre7">Ruthie'nin elinden dalları alarak ateşe attı. Ruthie büyük kıza tiksintiyle bakıyordu.</p>

  <p class="calibre7">— Weedpatch taraflarında. Güzel apteshaneleri, hamamları var; çamaşırlar bir teknede yıkanabiliyor. Elinin altında her zaman su bulunuyor. Hem de içilir, güzel su. Geceleri herkes müzik çalar, cumartesi akşamları da dans edilir. Ah, böyle güzel şey görmemişsinizdir. Çocuklar için oyun yeri var, apteshanelerinde kâğıt var. Bir ipi çektiniz mi apteshaneye su dökülüyor, sonra polisler akıllarına estiği zaman gelip çadırlara girmiyorlar. Kampı yöneten adamlar öyle nazik ki, her zaman insanı gelir yoklarlar, konuşurlar; yalan da söylemezler. <span class="calibre5">Ah, bir daha oraya gidebilsek!..</span></p>

  <p class="calibre7">Ana:</p>

  <p class="calibre7">— Hiç bu yeri işitmedim, dedi. Benim için en önemlisi, çamaşır yıkanacak bir tekne olması.</p>

  <p class="calibre7">Kız heyecanlı heyecanlı devam etti:</p>

  <p class="calibre7">— Yaaa. Borulardan sıcak su da geliyor, duşun altına girdin mi sıcak su akmaya başlıyor. Böyle yer görmemişsinizdir.</p>

  <p class="calibre7">Ana:</p>

  <p class="calibre7">— Yer yok mu dedin orada? diye sordu.</p>

  <p class="calibre7">— Evet. Son defa başvurduğumuzda, "Yer yok!" dediler. </p>

  <p class="calibre7">Ana:</p>

  <p class="calibre7">— Herhalde çok pahalıdır?</p>

  <p class="calibre7">— Evet, biraz para vermek gerekiyor. Ama paranız yoksa, orada çalışıyorsunuz... <span class="calibre5">Haftada iki üç saat; meselâ, ortalığı süpürüp, süprüntüleri atıyorsunuz. </span><span class="calibre5">Böyle işler yaptırıyorlar. Geceleri de müzik var; herkes toplanıp konuşuyor; borularda sıcak su. Böyle güzel bir yer şimdiye kadar görmemişsinizdir. </span></p>

  <p class="calibre7"><span class="calibre5">Ana:</span></p>

  <p class="calibre7">— Keşke biz de oraya gidebilsek, dedi.</p>

  <p class="calibre7">Ruthie dayanmaya çalışıyordu. Sonunda patladı:</p>

  <p class="calibre7">— Büyükanamız kamyon üstünde öldü bizim. </p>

  <p class="calibre7">Kız bir şey anlamayarak Ruthie'ye baktı. </p>

  <p class="calibre7">Ruthie:</p>

  <p class="calibre7">— Yaa.. dedi, sonra belediye doktoru gelip aldı. </p>

  <p class="calibre7">Dudaklarını sımsıkı kapattı ve birkaç küçük dal kırdı.</p>

  <p class="calibre7">Winfield hücuma katıldı:</p>

  <p class="calibre7">— Yaa!.. Tam kamyonun üstünde, diye tekrarladı. Belediye doktoru, onu kocaman bir sepete koydu.</p>

  <p class="calibre7">Ana:</p>

  <p class="calibre7">— Susun bakayım, ikiniz de! dedi. Susmayacaksanız, gidin buradan!..</p>

  <p class="calibre7">Ana yeniden ateşle uğraşmaya başladı.</p>

  <p class="calibre7">Al, başkalarının nasıl supap alıştırdıklarını görmek için kampın aşağılarına doğru gitmiş, dolaşıyordu.</p>

  <p class="calibre7">— Artık işin bitiyor galiba, dedi.</p>

  <p class="calibre7">— Daha iki tane var.</p>

  <p class="calibre7">— Bu kampta hiç kız var mı? </p>

  <p class="calibre7">Genç adam:</p>

  <p class="calibre7">— Ben evliyim, dedi. Kızların arkasından koşacak zamanım yok.</p>

  <p class="calibre7">Al:</p>

  <p class="calibre7">— Ben nasıl olsa kızların arkasından koşacak zaman bulurum, dedi. Ben başka bir şeyle uğraşmam zaten.</p>

  <p class="calibre7">— Biraz aç kalırsan, anlarsın. </p>

  <p class="calibre7">Al güldü:</p>

  <p class="calibre7">— Belki. Ama ben, şimdiye kadar hiç bu huyumdan vazgeçmedim.</p>

  <p class="calibre7">— Biraz önce benimle konuşan sizin aileden değil miydi?</p>

  <p class="calibre7">— Evet, ağabeyim Tom'du. Onunla uğraşmazsan iyi edersin. O, bir adam öldürdü.</p>

  <p class="calibre7">— Yaa, öyle mi? Neden öldürmüş acaba?</p>

  <p class="calibre7">— Kavga ederken ölmüş. Adam, Tom'a bıçak çekmiş. Tom onun kafasına kürekle vurmuş.</p>

  <p class="calibre7">— Yaaa!.. Demek öyle. Mahkeme ne karar vermiş? </p>

  <p class="calibre7">Al:</p>

  <p class="calibre7">— Kavga olduğu için, ceza vermemiş, dedi.</p>

  <p class="calibre7">— Oysa hiç de kavgacı bir adama benzemiyor. </p>

  <p class="calibre7">— Evet, gerçekten değildir. Ama kimseye de kendini ezdirmez.</p>

  <p class="calibre7">Al'ın sesinde bir övünme vardı, devam etti:</p>

  <p class="calibre7">— Tom sessizdir ama., sen onun öyle göründüğüne bakma.</p>

  <p class="calibre7">— Evet. Onunla ben konuştum. Hiç de fena bir adama benzemiyor.</p>

  <p class="calibre7">— Evet, fena adam değildir. Yalnız damarına basmamalı. Sonra., karışmam haa!..</p>

  <p class="calibre7">Genç adam, son supabı düzeltiyordu.</p>

  <p class="calibre7">— Supapları yerine koyarken istersen sana yardım edeyim?</p>

  <p class="calibre7">— İyi olur. Yalnız, başka işin yoksa. </p>

  <p class="calibre7">Al:</p>

  <p class="calibre7">— Uyuyacaktım ama, dedi. Allah kahretsin, sökülmüş bir motora burnumu sokmadan duramam. İlle elimi sürmeliyim.</p>

  <p class="calibre7">Genç adam:</p>

  <p class="calibre7">— Yardımın beni çok sevindirecek, dedi. Benim adım Floyd Knowles.</p>

  <p class="calibre7">— Benimki, Al Joad.</p>

  <p class="calibre7">— Memnun oldum. </p>

  <p class="calibre7">Al:</p>

  <p class="calibre7">— Ben de, dedi. Aynı contayı mı kullanacaksın? </p>

  <p class="calibre7">Floyd:</p>

  <p class="calibre7">— Tabiî, ne yaparsın, dedi.</p>

  <p class="calibre7">Al çakısını çıkardı, silindir gövdesini kazımaya başladı.</p>

  <p class="calibre7">— Ah! dedi. Dünyada bir motorun içi kadar sevdiğim bir şey yoktur.</p>

  <p class="calibre7">— Ya kızlar?</p>

  <p class="calibre7">— Aaa.. bak onlara da dayanamam!.. Bir Rolls Royce'u söküp yeniden takmak ne kadar hoşuma gider. Bir defa it modeli Cadillac'in kapağını kaldırıp bakmıştım; inan ki ömründe bu kadar güzel şey görmemişsinizdir!.. <span class="calibre5">Sallisaw'daydı... Bir lokantanın önünde duruyordu. Motorun kapağını kaldır</span><span class="calibre5">mış bakarken, lokantadan bir herif çıktı: "Heyy, ne halt ediyorsun orada be?" </span><span class="calibre5">dedi. Ben de: "Bakıyordum. Hoşuma gitti de!" dedim. Herif orada aptal aptal duruyordu. Garanti bir defa merak edip motoruna bakmamıştır. Öylece aptal aptal duruyordu. Hasır şapkalı zengin bir adamdı. Çizgili gömleği ve gözlükleri vardı. Ne o, ne de ben bir şey söylüyorduk. Yalnızca birbirimize bakıyorduk. Biraz sonra, "Arabayı sürmek ister misin?" dedi.</span></p>

  <p class="calibre7">Floyd:</p>

  <p class="calibre7">— Vay canına! dedi.</p>

  <p class="calibre7">— Yaa... "Arabayı sürmek ister misin?" dedi. Oysa üzerimde tulum vardı... Leş <span class="calibre5">gibi pis bir tulum... Ben, "Arabayı kirletirim." dedim. "Aldırma!" dedi. "Şurada bir tur yap bakalım." dedi. Yaa!.. Direksiyona geçtim, yedi defa tur yaptırdım. </span><span class="calibre5">Hey Allahım, hey!..</span></p>

  <p class="calibre7">Floyd sordu:</p>

  <p class="calibre7">— Çok mu güzeldi?</p>

  <p class="calibre7">— Ne diyorsun be! dedi, onu sökmek için., her şeyimi., her şeyimi verirdim.</p>

  <p class="calibre7">Floyd kolunun hareketini yavaşlattı. Son supabı da yatağından kaldırdı, baktı:</p>

  <p class="calibre7">— Sen külüstür otomobilleri kullanmaya alış, dedi. Çünkü bütün ömrünce 16 <span class="calibre5">modeli otomobil kullanamayacaksın.</span></p>

  <p class="calibre7">Brizini otomobilin basamağına koydu, silindir gövdesindeki kabukları atmak için eline bir keski aldı. Başları açık, ayakları çıplak, iri yarı iki kadın yanlarından geçti. Başları açık, ayakları çıplak iki şişman kadın, birlikte bir kova bulanık su <span class="calibre5">taşıyorlardı. Kova ağırdı. Eğilerek yürüyorlar, hep önlerine bakıyorlardı. </span><span class="calibre5">İkindi olmak üzereydi. </span></p>

  <p class="calibre7"><span class="calibre5">Al:</span></p>

  <p class="calibre7">— Bakıyorum, için geçmiş senin, bir şeye düşkünlüğün yok, dedi.</p>

  <p class="calibre7">Floyd keskiyle daha sert kazımaya başlamıştı:</p>

  <p class="calibre7">— Altı aydan beri buradayım, dedi. Çalışacak esaslı bir iş bulmak için bu devletin her yanını allak bullak ettim. Kendime, karıma, çocuklarıma bir parça et, bir parça patates bulabilmek için dört bucağı dolaştım. Fare gibi girmediğim delik, başvurmadığım yer kalmadı. Yine de bir şey yapamadım. Yine de doğru dürüst yiyecek bir şey bulamadım. Artık bana bıkkınlık, yılgınlık, yorgunluk gelmeye başladı. İşte bütün iş burada. Öyle yorgunum ki, ayakta uyuyorum... Ve yine de ne yapmak gerektiğini bilemiyorum.</p>

  <p class="calibre7">Al sordu:</p>

  <p class="calibre7">— Burada sürekli bir iş bulunamaz mı?</p>

  <p class="calibre7">— Hayır, burada sürekli iş yok.</p>

  <p class="calibre7">Keski ile silindirin pisliklerini sıyırıp attı, yağlı bir paçavra ile mat madeni sildi. </p>

  <p class="calibre7"><span class="calibre5">Paslı bir otomobil kampa girdi, içinde esmer ve sert yüzlü dört adam vardı. </span><span class="calibre5">Otomobil yavaş yavaş kampın çadırları arasından geçti. </span></p>

  <p class="calibre7"><span class="calibre5">Floyd bağırdı:</span></p>

  <p class="calibre7">— Nasıl, bir şey buldunuz mu? </p>

  <p class="calibre7">Otomobil durdu. Direksiyondaki adam:</p>

  <p class="calibre7">— Dünyanın yerini dolaştık, dedi. Bu koskaca memlekette bir kişilik bile iş <span class="calibre5">yok. Buradan gideceğiz, çaresiz.</span></p>

  <p class="calibre7">Al:</p>

  <p class="calibre7">— Nereye? diye bağırdı.</p>

  <p class="calibre7">— Neresini gözümüz görürse. Buradan boyumuzun ölçüsünü aldık.</p>

  <p class="calibre7">Adam debriyajı bıraktı, otomobil, kampın aşağısına doğru uzaklaştı.</p>

  <p class="calibre7">Al, arkasından baktı:</p>

  <p class="calibre7">— İş aramaya teker teker gitmek daha doğru değil mi? İnsan nerede iş bulursa, hemen orada işe başlar.</p>

  <p class="calibre7"><span class="calibre5">Floyd keskiyi bıraktı, acı acı gülümsedi:</span></p>

  <p class="calibre7">— Bir türlü anlamıyorsunuz, dedi. Dolaşıp iş aramak benzinle olur. Benzinin galonu on beş sent. Senin dediğin gibi olsa dört kişiye dört otomobil gerekir. <span class="calibre5">Her biri on sent koyuyor da benzin alıp öyle iş aramaya gidiyorlar. Bunu öğren.</span></p>

  <p class="calibre7">— Al!..</p>

  <p class="calibre7">Al, yanında duran Winfield'e başını çevirip baktı. Winfield'de büyük bir adam hali vardı.</p>

  <p class="calibre7">— Anam eti dağıtıyor. Al'a söyle de gelsin, yesin, dedi. Al, ellerini pantolonuna sildi. </p>

  <p class="calibre7">Floyd'a:</p>

  <p class="calibre7">— Bugün ağzımıza bir şey koymadık daha, dedi. Yemekten sonra gelir sana yardım ederim.</p>

  <p class="calibre7">— Canın istemiyorsa bırak, gelme.</p>

  <p class="calibre7">— Yok!.. Canım istemez olur mu?</p>

  <p class="calibre7">Al, Winfield'in arkasından Joadların kampına doğru yürüdü.</p>

  <p class="calibre7">Tencerenin çevresi kalabalıktı. Yabancı çocuklar et tenceresine şimdi o kadar yaklaşmışlardı ki, ana çalıştıkça dirsekleriyle çocuklara çarpıyordu. Tom ile John Amca, ananın yanında duruyorlardı.</p>

  <p class="calibre7">Ana, çaresiz:</p>

  <p class="calibre7">— Ne yapacağımı şaşırdım, dedi. Bizimkileri doyurmak gerekiyor. Bu çocuklarla başım belâda. Ne yapacağım bilmem ki?</p>

  <p class="calibre7">Çocuklar taş gibi duruyorlar, anaya bakıyorlardı. Yüzleri anlamsız ve sertti. <span class="calibre5">Gözleri tencere ile ananın elinde tuttuğu çinko tabaklar arasında mekik dokuyordu. Bu gözler, tencereden tabağa giden kaşığı, ve ana tabağı John Amcaya verdiği zaman, dumanı tüten tabağı izledi. John Amca kaşığını yemeğe daldırdı ve sıra sıra gözler kaşıkla birlikte kalktı. John'un ağzına bir patates parçası girdi. Sıra sıra gözler yüzüne bakıyor, John'un lokmaya tepkisinin ne olacağını merak ediyorlardı. Acaba iyi mi karşılayacaktı? Acaba hoşuna gidecek miydi?</span></p>

  <p class="calibre7">John Amca, bu bakışların sanki ilk defa farkına varmıştı. Yavaş yavaş <span class="calibre5">çiğniyordu.</span></p>

  <p class="calibre7">— Tom, istersen sen ye, dedi. Ben acıkmadım.</p>

  <p class="calibre7">Tom:</p>

  <p class="calibre7">— Peki ama, bugün bir şey yemedin ki?., dedi.</p>

  <p class="calibre7">— Biliyorum ama, biraz karnım ağrıyor da. Acıkmadım daha.</p>

  <p class="calibre7">Tom, usulca:</p>

  <p class="calibre7">— Tabağını al da git, çadırda ye, dedi. </p>

  <p class="calibre7">John Amca direndi:</p>

  <p class="calibre7">— Acıkmadım. Çadıra da girsem görürüm. </p>

  <p class="calibre7">Tom, çocuklara döndü:</p>

  <p class="calibre7">— Haydi, dedi. Basın buradan, gidin!..</p>

  <p class="calibre7">Sıra sıra gözler et yemeğinden ayrıldı ve Tom'un yüzüne tuhaf tuhaf baktı.</p>

  <p class="calibre7">— Haydi, haydi, basın gidin buradan bakalım!.. Burada işiniz yok! Size de yetecek kadar yemek yok burada!..</p>

  <p class="calibre7">Ana çinko tabaklara kepçe ile birer parça et koydu ve tabakları yere bıraktı.</p>

  <p class="calibre7">— Çocukları kovamam, dedi. Ne yapacağımı şaşırdım. Tabaklarınızı alıp çadıra gidin. Ben kalanı onlara veririm. Şu tabağı da Rosasharn'a götürün.</p>

  <p class="calibre7">Ana, çocuklara bakarak gülümsedi:</p>

  <p class="calibre7">— Bana bakın yumurcaklar, dedi. Sizler de gidip birer düz tahta bulun. Kalanı da size vereceğim. Kavga etmek yok haa!..</p>

  <p class="calibre7">Grup, ölgün ve sessiz bir çabuklukla dağıldı. Çocuklar tahta bulmaya, çadırlarından kaşık almaya koştular. Daha ana tabaklara yemekleri boşaltmadan döndüler. Seslerini çıkarmıyorlar, aç kurtlar gibi bakıyorlardı. </p>

  <p class="calibre7">Ana başını salladı:</p>

  <p class="calibre7">— Doğrusu şaşırdım kaldım. Çoluğumdan, çocuğumdan ayırıp da size veremem ya.</p>

  <p class="calibre7">Önce kendi çoluğumu çocuğumu beslemeliyim... Ruthie, Winfield, Al!., diye bağırdı sert sert. Çabuk tabaklarınızı alın da gelin!.. Çabuk çadıra girin!</p>

  <p class="calibre7">Özür diler gibi çocuklara baktı:</p>

  <p class="calibre7">— Yeterince yok. Tencereyi burada bırakacağım, hepiniz bir parça tadına bakarsınız. Ama ne olacak sanki.</p>

  <p class="calibre7">Biraz durakladı:</p>

  <p class="calibre7">— Ne yapayım, size vermemezlik edemem. Tencereyi kaldırdı, toprağa koydu.</p>

  <p class="calibre7">— Bekleyin biraz. Çok sıcak, dedi.</p>

  <p class="calibre7">Ve görmemek için hemen çadıra koştu. <span class="calibre5">Bütün aile, ellerinde birer tabak, yere oturmuştu; dışarıda çocukların tahta parçaları ile, kaşıklar ve paslı tenekelerle tencerenin dibini kazıdıklarını işitiyorlardı. Tencere, bir yığın çocuğun ortasında kaybolmuştu. </span><span class="calibre5">Konuşmuyorlardı. Kavga gürültü de etmiyorlardı. Hepsinde durgun bir istek, hepsinde bir odun sertliği vardı. Ana, manzarayı görmemek için arkasını döndü.</span></p>

  <p class="calibre7">— Bir daha bunu yapamayız, dedi. Yemeğimizi başkalarına veremeyiz.</p>

  <p class="calibre7">Tencereden kazıma sesleri geliyordu. Sonra çocuk yığını dağıldı; çocuklar uzaklaştılar ve dibi kazınmış tencereyi toprağın üstünde bıraktılar. </p>

  <p class="calibre7">Ana, boş <span class="calibre5">tabaklara baktı:</span></p>

  <p class="calibre7">— Hiçbiriniz doymadınız, dedi.</p>

  <p class="calibre7">Baba ayağa kalktı, hiçbir şey söylemeden çadırdan çıktı. Papaz, kendi kendine gülümsedi; toprağa sırt üstü uzandı, ellerini başının altına koydu. </p>

  <p class="calibre7">Al ayağa kalktı:</p>

  <p class="calibre7">— Otomobilini yapan adama yardım etmeye gidiyorum. </p>

  <p class="calibre7">Ana tabakları topladı, yıkamak için dışarı götürdü.</p>

  <p class="calibre7">— Ruthie! diye bağırdı. Winfield, çabuk bana bir kova su getirin!..</p>

  <p class="calibre7"><span class="calibre5">Kovayı çocuklara verdi, çocuklar dereye doğru istemeye istemeye gittiler.</span></p>

  <p class="calibre7">İriyarı, kuvvetli bir kadın yaklaştı. Entarisi toz içindeydi. Üzerinde mazot lekeleri vardı. Azametle çenesini havaya kaldırmıştı. Biraz ileride durdu, anaya düşmanca baktı. Sonunda yaklaştı. </p>

  <p class="calibre7">Soğuk soğuk:</p>

  <p class="calibre7">— Hoş geldiniz, dedi. </p>

  <p class="calibre7">Ana:</p>

  <p class="calibre7">— Hoş bulduk, dedi ve dizlerinin üzerinde doğruldu, bir sandık uzattı.</p>

  <p class="calibre7">— Buyurmaz mısınız? </p>

  <p class="calibre7">Kadın daha yaklaştı:</p>

  <p class="calibre7">— Hayır, oturmayacağım. </p>

  <p class="calibre7">Ana, hayretle baktı:</p>

  <p class="calibre7">— Bir şey mi istiyorsunuz? </p>

  <p class="calibre7">Kadın ellerini kalçalarına dayadı:</p>

  <p class="calibre7">— Bir şey istemiyorum, yalnız, sizin kendi çocuklarınızla ilgilenmenizi, başkalarının çocuklarına karışmamanızı istiyorum.</p>

  <p class="calibre7">Ana gözlerini fal taşı gibi açtı:</p>

  <p class="calibre7">— Ben bir şey yapmadım ki... diye söze başladı.</p>

  <p class="calibre7">Kadın kaşlarını çattı:</p>

  <p class="calibre7">— Çocuğumun ağzı et kokuyordu geldiği zaman. Eti ona siz vermişsiniz, bana söyledi. Et pişirerek çevreye kurum satmaya kalkmayın. Zaten benim kendi derdim kendime yetiyor, bir de siz derdime dert katmayın. Çocuk, demin gelip ne dedi biliyor musunuz? "Bize neden et yemeği yapmıyorsunuz?" dedi.</p>

  <p class="calibre7">Kadının sesi hiddetten tir tir titriyordu. </p>

  <p class="calibre7">Ana yaklaştı:</p>

  <p class="calibre7">— Oturun biraz, dedi. Oturun da söyleyeceğinizi söyleyin.</p>

  <p class="calibre7">— Hayır, oturmayacağım. Ben kendi çoluğumu çocuğumu beslemeye çalışıyorum. Bir de siz gelip et vererek onları baştan çıkarıyorsunuz.</p>

  <p class="calibre7">Ana:</p>

  <p class="calibre7">— Oturun, dedi. Zaten iş bulana kadar et pişirecek değiliz artık... Siz et pişirseniz de bir sürü çocuk gelip çevrenizde yalansa, ne yapardınız? Biz de yeterince yiyemedik, ama ne yaparsınız, çocuklar insana böyle bakarlarken onlara bir şey vermemezlik edilemez ya!..</p>

  <p class="calibre7">Kadın ellerini kalçalarından indirdi. Bir an gözleriyle anayı inceledi. Sonra döndü, hızla uzaklaştı. Çadırına girdi, arkasından kapaklarını kapattı. Ana bakakaldı, sonra yeniden dizlerini bükerek tabak yığınının yanına çömeldi.</p>

  <p class="calibre7">Al, koşa koşa geldi.</p>

  <p class="calibre7">— Tom!., diye bağırdı. Ana, Tom çadırda mı? </p>

  <p class="calibre7">Tom, çadırdan başını uzattı:</p>

  <p class="calibre7">— Çabuk benimle gel. Birlikte uzaklaştılar. </p>

  <p class="calibre7">Tom sordu:</p>

  <p class="calibre7">— Ne var?</p>

  <p class="calibre7">— Biraz bekle. Şimdi görürsün.</p>

  <p class="calibre7">Al, Tom'u sökülmüş otomobilin yanma götürdü.</p>

  <p class="calibre7">— Arkadaşın adı Floyd Knowles, dedi.</p>

  <p class="calibre7">— Evet. Ben kendisiyle görüştüm. Ne var? </p>

  <p class="calibre7">Floyd:</p>

  <p class="calibre7">— Ne olacak, motoru takıyoruz işte, dedi.</p>

  <p class="calibre7">Tom parmağını silindir gövdesi üstünde gezdirdi:</p>

  <p class="calibre7">— Al, ne oldu Allahını seversen, söylesenize?</p>

  <p class="calibre7">— Floyd şimdi bana ne anlattı biliyor musun? Floyd, anlatsana bir daha.</p>

  <p class="calibre7">Floyd:</p>

  <p class="calibre7">— Söylemeseydim keşke!.. Ama... Evet sana da anlatayım öyleyse: Buraya gelenler kuzeyde iş olduğunu söylüyorlar.</p>

  <p class="calibre7">— Kuzeyde mi?</p>

  <p class="calibre7">— Evet, kuzeyde, Santa Clara vadisi yakınında bir yerde. Tam kuzeye düşüyor.</p>

  <p class="calibre7">— Yaa? Acaba nasıl bir iş?</p>

  <p class="calibre7">— Erik, armut toplama ve konservecilik işi. İş neredeyse başlayacakmış.</p>

  <p class="calibre7">Tom sordu:</p>

  <p class="calibre7">— Buradan ne kadar uzak acaba? </p>

  <p class="calibre7">— Kimbilir? Belki de iki yüz mil. </p>

  <p class="calibre7">Tom:</p>

  <p class="calibre7">— Çok uzak, dedi. Peki ama, oraya vardığımız zaman hemen iş bulacağımız nereden belli?</p>

  <p class="calibre7">— Ben de bilmiyorum, dedi. Ama burada iş yok. Buraya gelen adam, kardeşinden mektup almıştı. Şimdi yoldadır. "Kimseye söyleme" dedi bana, "sonra çok adam dolar". Bu gece hemen bizim yola çıkmamız gerekiyor. Oraya gidip iş <span class="calibre5">bulmalıyız.</span></p>

  <p class="calibre7">Tom, Floyd'u inceledi:</p>

  <p class="calibre7">— Peki, niçin biz buradan gizlice sıvışalım?</p>

  <p class="calibre7">— Çünkü, herkes oraya üşüşürse kimseye iş kalmaz da ondan.</p>

  <p class="calibre7">Tom:</p>

  <p class="calibre7">— Çok uzak orası, dedi. </p>

  <p class="calibre7">Floyd'un canı sıkılmış gibiydi.</p>

  <p class="calibre7">— Ben size bir ipucu veriyorum, o kadar. Siz yine iste<span class="calibre5">diğinizi yapın. Hani kardeşiniz burada bana yardım etti de ben de ona bir karşılık olsun diye bunu söyledim.</span></p>

  <p class="calibre7">— Burada iş olmadığına emin misin?</p>

  <p class="calibre7">— Bak, ben burayı üç haftadır allak bullak ettim, dolaşmadık yer bırakmadım, en ufak bir iş, bir tek iş bile bulamadım. Yok, eğer siz de bir denemek, bol bol benzin yakarak iş aramak istiyorsanız, meydan açık. Benim sizden bir şey istediğim yok. Oraya ne kadar az adam giderse benim için o kadar iyi.</p>

  <p class="calibre7">Tom:</p>

  <p class="calibre7">— Benim seni suçladığım yok, ama orası cehennemin bucağı, diyorum. Buraya gelirken iş bulacağımızı, başımızı sokacak bir ev kiralayacağımızı ummuştuk.</p>

  <p class="calibre7">Floyd sabırla:</p>

  <p class="calibre7">— Biliyorum. Siz buraya daha yeni geldiniz, dedi. Burada çok şey öğreneceksiniz. Eğer benim sözlerimi dinleyecek olursanız, şimdiden çok kazancınız olur. Yok, eğer beni dinlemezseniz kafanıza dank ettiği zaman, anlarsınız. Burada yerleşemezsiniz, çünkü sizin burada yerleşmenizi sağlayacak bir iş yok. Günleriniz yarı aç yarı tok iş aramakla geçecek. İşte işin aslını şimdi anladınız mı?</p>

  <p class="calibre7">Tom, sinirli sinirli:</p>

  <p class="calibre7">— Ben önce bir denemek isterim kendi kendime, dedi.</p>

  <p class="calibre7">Bir otomobil kampa girdi, yanlarındaki çadırın önüne geldi ve durdu. Tulum ve mavi gömlek giymiş bir adam indi otomobilden. </p>

  <p class="calibre7">Floyd, adama bağırdı:</p>

  <p class="calibre7">— Bir iş buldunuz mu?</p>

  <p class="calibre7">— Bu namussuz memlekette boğaz tokluğuna bile iş yok, pamuk toplama mevsimine kadar...</p>

  <p class="calibre7">Ve adam yırtık çadıra girdi. </p>

  <p class="calibre7">Floyd:</p>

  <p class="calibre7">— Gördünüz mü? dedi.</p>

  <p class="calibre7">— Evet, gördüm. Ama bir de iki yüz mili düşün. Vay babam vay!..</p>

  <p class="calibre7">— Ama bir yerde çok kalamayacaksınız. Bunu bilin. </p>

  <p class="calibre7">Al:</p>

  <p class="calibre7">— Gitsek daha iyi olur, dedi.</p>

  <p class="calibre7">Tom sordu:</p>

  <p class="calibre7">— Buralarda ne zaman işler açılır?</p>

  <p class="calibre7">— Eh! Bir ay sonra filan pamuk işi başlar. Eğer çok paranız varsa, pamuk mevsimini beklersiniz.</p>

  <p class="calibre7">Tom:</p>

  <p class="calibre7">— Anam yerinden kıpırdamak istemiyor, dedi. Zavallının adım atacak hali yok.</p>

  <p class="calibre7">Floyd omuzlarını silkti:</p>

  <p class="calibre7">— Ben sizi kuzeye zorla götürecek değilim. Kendiniz bilirsiniz. Ben size duyduğumu söyledim, o kadar. Yağlı contayı otomobilin basamağından aldı. Silindir gövdesinin üstüne dikkatle koydu ve bastırdı. </p>

  <p class="calibre7">Al'a:</p>

  <p class="calibre7">— Şimdi, dedi, istersen yardım et de silindir kapağını yerine koyayım.</p>

  <p class="calibre7">Silindir kapağını cıvataların üzerine yavaş yavaş koydular, her yanını dümdüz oturttular. Tom, onları seyrediyordu.</p>

  <p class="calibre7">— Bir konuşalım aramızda, bakalım, dedi.</p>

  <p class="calibre7">Floyd:</p>

  <p class="calibre7">— Sizinkilerden başka kimsenin bu işi duymasını istemiyorum. Yalnız siz bilin, o kadar. Eğer kardeşin bana yardım etmemiş olsaydı size de haber vermezdim.</p>

  <p class="calibre7">Tom:</p>

  <p class="calibre7">— Evet. Bunu bize haber verdiğin için sana çok teşekkür ederiz, dedi. Biz bu konuyu hele bir düşünelim. Belki biz de gideriz.</p>

  <p class="calibre7">Al:</p>

  <p class="calibre7">— Bana bak, dedi. Ötekiler ister gitsin, ister gitmesinler, ben gider orada bir baltaya sap olurum.</p>

  <p class="calibre7">Tom sordu:</p>

  <p class="calibre7">— Demek bizi bırakacaksın?</p>

  <p class="calibre7">— Tabiî, neden bırakmayayım? Ceplerim para dolu olarak döndükten sonra, neden gitmeyecekmişim?</p>

  <p class="calibre7">Tom:</p>

  <p class="calibre7">— Bilirsin anam böyle şeyleri sevmez, dedi. Sonra babam da böyle şeylerden hoşlanmaz.</p>

  <p class="calibre7">Floyd somunları koydu, parmağıyle döndürebildiği kadar döndürdü.</p>

  <p class="calibre7">— Ben de karımla birlikte bütün ailemi alarak yola çıkmıştım, dedi. Yola çıkarken birbirimizden ayrılacağımız hiçbirimizin aklından geçmiyordu. <span class="calibre5">Aklımıza bile getirmiyorduk. Kuzeydeyken hepimiz bir aradaydık, ama sonra ben buraya geldim, onlar yürüyüp gittiler. Şimdi kimbilir neredeler? Nereye varsam hep onları arayıp soruyorum.</span></p>

  <p class="calibre7">Anahtarı motorun üstündeki somunlara soktu, hepsini birer kere çevirerek aynı yöne, sıra ile döndürdü.</p>

  <p class="calibre7">Tom otomobilin yanına çömelmiş, gözleri yarı kapalı çadırlara bakıyordu. <span class="calibre5">Çadırların arasındaki otların bir kısmı basılmış, yere yatmıştı.</span></p>

  <p class="calibre7">— Hayır efendim, olmaz, dedi. Anam senin gitmeni istemez.</p>

  <p class="calibre7">— Bana kalırsa bir adam tek başına daha kolayca iş bulur.</p>

  <p class="calibre7">— Belki, ama anam böyle şeyden hoşlanmaz.</p>

  <p class="calibre7">İş bulmaktan umudunu kesmiş adamlarla dolu iki araba kampa girdi. Floyd başını kaldırdı, ama bu kez iş bulup bulmadıklarını sormadı. Tozlu yüzleri keder içinde ve kararlı görünüyordu. Güneş şimdi batıyordu; sarı ışığı Hooverville'e ve arkasındaki söğütlere vurmuştu. Çocuklar çadırlardan çıkarak kampta dolaşmaya başlamıştılar; kadınlar da çadırlardan çıkmışlar, küçük ateşlerini yakıyorlardı. <span class="calibre5">Erkekler çömelmiş, küçük gruplar kurmuşlar, çene çalıyorlardı.</span></p>

  <p class="calibre7">Yeni bir Chevrolet spor otomobili şoseden çıkarak kampa doğru geldi. Kampın ortasında durdu. </p>

  <p class="calibre7">Tom:</p>

  <p class="calibre7">— Kim bunlar? dedi. Bunlar buranın insanları değil. </p>

  <p class="calibre7">Floyd:</p>

  <p class="calibre7">— Bilmem, dedi. Belki polislerdir.</p>

  <p class="calibre7">Otomobilin kapısı açıldı. Bir adam dışarı çıktı, otomobilin yanında durdu. <span class="calibre5">Arkadaşı içeride oturuyordu. Şimdi bütün çömelenler yeni gelenlere bakıyor, alçak sesle aralarında konuşuyorlardı. Ateşlerini yakmakta olan kadınlar yan gözle pırıl </span><span class="calibre5">pırıl otomobile bakıyorlardı. Çocuklar büyük büyük eğriler çizerek otomobilin çevresine yaklaşıyorlardı.</span></p>

  <p class="calibre7">Floyd anahtarını bıraktı. Tom ayağa kalktı. Al ellerini pantolonuna sildi. Üçü de Chevrolet'e doğru sallana sallana yürümeye başladılar. Otomobilden çıkan adamın üzerinde hâki pantolon ve flanel bir gömlek vardı. Başına geniş kenarlı bir şapka giymişti. Gömleğinin cebinde, dolma kalem ve sarı kalemlerin arkasında, bir deste kâğıt duruyordu; pantolonunun arka cebinden de madenî kapaklı bir not defteri fırlamıştı. Çömelmiş oturan gruplardan birine yaklaştı. <span class="calibre5">Adamlar ses çıkarmadan, kuşkuyla başlarını kaldırıp baktılar. Geleni seyrediyorlar, yerlerinden kımıldamıyorlardı. Gözlerinin akları gözüküyordu; adamlar, başlarını kaldırmıyorlardı bile!.. Tom, Al ve Floyd daha çok yaklaştılar. </span></p>

  <p class="calibre7"><span class="calibre5">Adam:</span></p>

  <p class="calibre7">— Çalışmak istiyor musunuz? dedi.</p>

  <p class="calibre7">Hâlâ kımıldanmadan ve kuşkuyla bakıyorlardı. Bütün kamptaki erkekler yaklaştılar. </p>

  <p class="calibre7"><span class="calibre5">Çömelmiş adamlardan biri, sonunda bir söz söyledi:</span></p>

  <p class="calibre7">— Elbette çalışmak istiyoruz. Nerede çalışacağız?</p>

  <p class="calibre7">— Tulare'de meyveler olmaya başladı. Toplayacak adam lâzım.</p>

  <p class="calibre7">Floyd söze karıştı:</p>

  <p class="calibre7">— İş götürü mü aldın? Adam mı topluyorsun?</p>

  <p class="calibre7">— Evet. Ben müteahhidim.</p>

  <p class="calibre7">Şimdi adamlar birbirlerine daha çok sokulmuşlardı. Tulum giymiş bir adam siyah şapkasını çıkardı; uzun siyah saçlarını parmaklarıyle arkaya itti:</p>

  <p class="calibre7">— Ne veriyorsun? diye sordu.</p>

  <p class="calibre7">— Daha şimdiden kesin olarak söyleyemem ama, galiba., şöyle böyle otuz senti bulur.</p>

  <p class="calibre7">— Niye söylemiyormuşsun? Anlaşma elinde değil mi? </p>

  <p class="calibre7">Hâki pantolonlu adam:</p>

  <p class="calibre7">— Evet, doğru, dedi. Ama anlaşma fiyata bağlı. Biraz aşağı biraz yukarı olabilir.</p>

  <p class="calibre7">Floyd ileri atıldı. Rahat bir havayla:</p>

  <p class="calibre7">— Ben gidiyorum, bayım, dedi. Müteahhit olduğunuza gö<span class="calibre5">re, elinizde vesikanız da vardır. Önce gösterin vesikanızı. Sonra bizim nerede, ne zaman çalışacağımızı, ne kadar gündelik alacağımızı bildiren bir iş emri verin, altını da imzalayın, hemen gidelim.</span></p>

  <p class="calibre7">Müteahhit kaşlarını çatarak döndü:</p>

  <p class="calibre7">— Sen bana kendi işimi mi öğretiyorsun? </p>

  <p class="calibre7">Floyd:</p>

  <p class="calibre7">— Sizin için çalışacağız, dedi. Ama iş aynı zamanda bizim de işimiz.</p>

  <p class="calibre7">— Bana kendi işimi öğretme! Bana adam lâzım, dedim size, o kadar!..</p>

  <p class="calibre7">Floyd kızmıştı:</p>

  <p class="calibre7">— Kaç adam lâzım söylemedin! Kaç para vereceksin, söylemedin!..</p>

  <p class="calibre7">— Söyledim ya size, daha bilmiyorum diye.</p>

  <p class="calibre7">— Mademki bilmiyorsun, ne diye adam tutmaya kalkıyorsun!..</p>

  <p class="calibre7">— Ben işimi istediğim gibi yönetirim! Eğer siz burada, kıçınızı yayıp oturmak istiyorsanız; oturun, bana ne. Ben Tulare için adam topluyorum. Çok adama ihtiyacımız var.</p>

  <p class="calibre7">Floyd, adamlara döndü. Şimdi adamlar ayağa kalkmışlar, ses çıkarmadan bir Floyd'a, bir müteehhide bakıp duruyorlardı. </p>

  <p class="calibre7">Floyd:</p>

  <p class="calibre7">— Ben iki kez bu kazığı yedim, dedi. Bu adama belki bin kişi lâzım; oysa oraya beş bin kişi toplayacak; sonra da saatine on beş sent verecek. Aç olduğunuz için, siz zavallılar da kabul edeceksiniz. Mademki adam tutmak istiyor, tutsun. <span class="calibre5">Bir kâğıda kaç kuruş vereceğini yazsın. İsteyin bakalım, vesikasını göstersin. </span><span class="calibre5">Vesikası yoksa, adam tutması da yasaktır.</span></p>

  <p class="calibre7">Müteahhit, Chevrolet'e döndü ve bağırdı:</p>

  <p class="calibre7">— Joe!..</p>

  <p class="calibre7">Arkadaşı başını otomobilden uzattı. Sonra otomobilin kapısını açtı, dışarıya çıktı. Ayağında kilot pantolon ve uzun bot vardı. Belinin çevresindeki fişeklikten kocaman bir tabanca sarkıyordu. Kahverengi gömleğinin üstüne muhtarların yıldız <span class="calibre5">işaretini iğnelemişti. Ağır ağır yürüyordu. Yüzünde hafif bir gülümseme vardı.</span></p>

  <p class="calibre7">— Ne var?</p>

  <p class="calibre7">Tabanca, kalçasının üzerinde ileri geri gidip geliyordu.</p>

  <p class="calibre7">— Joe, bu herifi görmüşlüğün var mı?</p>

  <p class="calibre7">Muhtar sordu: .</p>

  <p class="calibre7">— Hangisini?</p>

  <p class="calibre7">Müteahhit, Floyd'u gösterdi.</p>

  <p class="calibre7">— Şunu.</p>

  <p class="calibre7">Muhtar, Floyd'a bakarak gülümsedi.</p>

  <p class="calibre7">— Ne halt etti?</p>

  <p class="calibre7">— Komünist propagandası yapıyor, herkesi kışkırtıyor.</p>

  <p class="calibre7">Muhtar, Floyd'un profilini görmek için çevresinde şöyle bir dolaştı. Floyd'un yüzü kıpkırmızı kesilmişti.</p>

  <p class="calibre7">Floyd bağırdı:</p>

  <p class="calibre7">— Görüyor musunuz? Eğer herifin niyeti bozuk olmasaydı, yanına polis alır mıydı?</p>

  <p class="calibre7">Müteahhit diretti:</p>

  <p class="calibre7">— Eskiden hiç görmüşlüğün yok mu?</p>

  <p class="calibre7">— Haa, gördüm gibi geliyor bana. Galiba geçen hafta kullanılmış otomobil deposundaki olayda gördüm. Galiba bu da oradaydı. Evet, evet! Bu adam o olmalı.</p>

  <p class="calibre7">Birdenbire muhtarın yüzündeki gülümseme kayboldu:</p>

  <p class="calibre7">— Gir şu otomobile! dedi.  </p>

  <p class="calibre7">Ve otomatik tabancasının kılıfını açtı.</p>

  <p class="calibre7">Tom:</p>

  <p class="calibre7">— O size bir şey yapmadı ki, dedi. </p>

  <p class="calibre7">Muhtar topuklarının üzerinde döndü:</p>

  <p class="calibre7">— Sen de onunla birlikte gitmek istiyorsan ağzını bir daha aç!.. Zaten burada o olayla ilgili iki kişi olacak.</p>

  <p class="calibre7">Tom:</p>

  <p class="calibre7">— Geçen hafta ben Kaliforniya'ya bile girmemiştim, dedi.</p>

  <p class="calibre7">— Yaa, demek ki sen de başka yerin şüpheli adamısın! Ağzını kapa diyorum sana, işte o kadar!</p>

  <p class="calibre7">Müteahhit, adamlara döndü:</p>

  <p class="calibre7">— Bu namussuz kızılları dinlemeyin. Bunlar kışkırtıcıdırlar. Sizin başınızı belâya sokarlar. İşte söylüyorum size; hepinize Tulare'de iş verebilirim.</p>

  <p class="calibre7">Adamlar karşılık vermediler. Muhtar, adamlara döndü:</p>

  <p class="calibre7">— Gitseniz iyi edersiniz, dedi.</p>

  <p class="calibre7">Yüzüne yeniden o hafif gülümseme gelmişti.</p>

  <p class="calibre7">— Sağlık Dairesi bu kampı kapayın diyor bize. Hele burada kızılların da olduğu duyulursa., aklınız başınıza gelir. Tulare'e gitseniz fena olmaz. Görüyorsunuz buralarda iş yok. Size dostça söylüyorum: Buradan çekip gitmezseniz belki de yarın öbür gün sopalı adamlar sizi buradan atarlar.</p>

  <p class="calibre7">Müteahhit:</p>

  <p class="calibre7">— Size söyledim, dedi. Bana adam lâzım. Yok, eğer çalışmak istemiyorsanız, o da sizin bileceğiniz iş.</p>

  <p class="calibre7">Muhtar gülümsedi:</p>

  <p class="calibre7">— Çalışmak istemeyenlere bu memlekette yer yok. Onları kollarından tuttuğumuz gibi atmasını da biliriz.</p>

  <p class="calibre7">Floyd, muhtarın yanında dimdik duruyordu. Baş parmaklarını kemerine geçirmişti. <span class="calibre5">Tom, Floyd'a bir göz attı, sonra gözlerini yere indirdi.</span></p>

  <p class="calibre7">Müteahhit:</p>

  <p class="calibre7">— Söyleyeceklerim bu kadar, dedi. Tulare'de çalışacak adam lâzım, iş <span class="calibre5">çok.</span></p>

  <p class="calibre7">Tom yavaşça başını kaldırarak Floyd'un ellerine baktı; bileklerindeki damarların, derinin altından fışkırmış olduğunu gördü. Tom'un da elleri beline çıktı, işaret parmakları kemerine kenetlendi.</p>

  <p class="calibre7">— Evet, işte hepsi bu kadar. Yarın sabah burada hiçbirinizi görmeyeceğim!..</p>

  <p class="calibre7">Müteahhit Chevrolet'e girdi. Muhtar, Floyd'a:</p>

  <p class="calibre7">— Sen de, dedi. Gir bakalım otomobile!</p>

  <p class="calibre7">İri elini uzattı ve Floyd'un sol kolunu yakaladı. Floyd birden döndü, yaylandı. <span class="calibre5">Yumruğunu koskoca suratına indirdi ve aynı hızla çadırın aşağısına doğru koşarak uzaklaştı. Muhtar </span><span class="calibre5">yerinde şöyle bir sallandı ve Tom, muhtarı yere düşürmek için çelme taktı. </span><span class="calibre5">Muhtar olduğu yere düştü, yuvarlandı. Bir yandan da tabancasını çıkarmaya çalışıyordu. Floyd, çadırların arasında gözden kaybolmuştu. Muhtar yattığı yerden ateş etti. Çadırlardan birinin önünde duran bir kadın çığlığı bastı ve mafsalsız kalan ellerine baktı. Parmakları sinirlerinin ucunda sallanıyordu. </span><span class="calibre5">Paramparça et, beyaz ve kansızdı. Kampın aşağısındaki söğütlerin arkasına doğru koşan Floyd birden göründü. Yerde oturan muhtar yeniden tabancasını kaldırdı; sonra birdenbire saygıdeğer papaz Casy, adamların arasından fırladı. Muhtarın ensesine tekmeyi indirdi; geri çekildi, iriyarı adam kendinden geçti.</span></p>

  <p class="calibre7">Chevrolet'in motoru gürledi, toz kaldırarak uzaklaştı. Yola çıktı ve kayboldu. <span class="calibre5">Çadırın önündeki kadın hâlâ parçalanmış eline bakıyordu. Yaradan kanlar akmaya başlamıştı. Boğazında bir titreme, her solukta yükselen ve artan iniltili bir gülüş...</span></p>

  <p class="calibre7">Muhtar yan yatmış, ağzı toza bulanmıştı.</p>

  <p class="calibre7">Tom, muhtarın tabancasını aldı, şarjörünü çıkardı, çalıların arasına fırlattı, yatağına sürülmüş olan mermiyi de aldı.</p>

  <p class="calibre7">— Böyle adamların tabanca taşımaya hakları yok, dedi. </p>

  <p class="calibre7">Sonra tabancayı yere attı.</p>

  <p class="calibre7">Eli parçalanan kadının çevresinde bir kalabalık toplanmıştı. Kadının siniri gittikçe bozulmuş, gülüşü bir çığlık halini almaya başlamıştı.</p>

  <p class="calibre7">Casy, Tom'a yaklaştı:</p>

  <p class="calibre7">— Kaç, dedi. Söğütlerin arkasına saklan, orada bekle. Benim kafasına tekme attığımı görmedi ama, senin çelme taktığını gördü.</p>

  <p class="calibre7">Tom:</p>

  <p class="calibre7">— Benim kaçıp saklanmaya niyetim yok, dedi. </p>

  <p class="calibre7">Casy başını daha yaklaştırdı. <span class="calibre5">Kulağına fısıldadı:</span></p>

  <p class="calibre7">— Parmak izini alırlar. Sonra kefaletle bırakıldığın halde sözünde durmadığın anlaşılır. Seni yeniden geldiğin yere gönderirler.</p>

  <p class="calibre7">Tom, ağır ağır içini çekti:</p>

  <p class="calibre7">— Vay anasını! Bak bunu unuttum. </p>

  <p class="calibre7">Casy:</p>

  <p class="calibre7">— Çabuk kaç, dedi. Herif kendine gelmeden kaç. </p>

  <p class="calibre7">Tom:</p>

  <p class="calibre7">— Tabancasını ister misin?</p>

  <p class="calibre7">— Yok, istemem. Tehlike kalmayınca ben sana dört ıslık çalarım.</p>

  <p class="calibre7">Tom, sallana sallana yürümeye başladı; ama kalabalıktan çıkınca adımlarını sıklaştırdı; derenin kıyısını çeviren söğütlerin arasında kayboldu.</p>

  <p class="calibre7">Al, yerde yatan muhtarın üstünden atladı. </p>

  <p class="calibre7">Hayran hayran:</p>

  <p class="calibre7">— Vay anasını! Doğrusu çocuğun canına okudun, neme lâzım! dedi.</p>

  <p class="calibre7">Adamlar, kendinden geçen muhtarı seyretmeye devam ettiler. O sırada uzaklardan bir alarm düdüğü işitildi. Sonra durdu, bir süre sonra yeniden işitildi, bu kez ses daha yakından gelmişti. Adamlar birdenbire sinirlendiler. Bir an ayak değiştirdikten sonra, uzaklaştılar; herkes kendi çadırına girdi. Ortada yalnız Al ile papaz kalmıştı.</p>

  <p class="calibre7">Casy, Al'a döndü:</p>

  <p class="calibre7">— Haydi git buradan, dedi. Haydi git!.. Çadıra gir! Senin dünyadan haberin yok!..</p>

  <p class="calibre7">— Neden? Sen ne yapacaksın burada?</p>

  <p class="calibre7">Casy gülümsedi:</p>

  <p class="calibre7">— Suçu üzerine alacak biri gerek. Benim çoluğum çocuğum yok; bana yapacakları şey en çok, beni hapse atmaktır. Zaten burada oturmaktan başka bir şey yaptığım var mı?</p>

  <p class="calibre7">Al:</p>

  <p class="calibre7">— Ama ortada bir suç yok ki!., dedi. </p>

  <p class="calibre7">Casy, sert sert:</p>

  <p class="calibre7">— Haydi diyorum sana, dedi. Çabuk, buradan git! </p>

  <p class="calibre7">Al, ayak diredi:</p>

  <p class="calibre7">— Ben kimseden emir almaya alışık değilim! </p>

  <p class="calibre7">Casy, tatlı bir sesle:</p>

  <p class="calibre7">— Eğer sen bu olaya karışırsan, bütün ailenin başı belâya girer. Seni düşündüğüm yok. Ama anan, baban. Zavallıların <span class="calibre5">başı belâya girer. Hatta belki de Tom'u yeniden Mac Alester'e gönderirler.</span></p>

  <p class="calibre7">Al bu sözleri bir an düşündü:</p>

  <p class="calibre7">— Peki öyle ise, dedi. Ama ben yine de senin budala bir adam olduğunu düşünüyorum.</p>

  <p class="calibre7">Casy:</p>

  <p class="calibre7">— Evet, dedi. Belki de doğrudur.</p>

  <p class="calibre7">Alarm düdüğü bir daha, bir daha öttü; her defasında daha çok yaklaşıyordu. Casy, muhtarın yanına diz çöktü; muhtarı çevirdi. Adam inledi, gözlerini kırpıştırdı ve çevresini görmeye çalıştı. Casy, muhtarın dudaklarındaki tozu sildi. Ailelerin hepsi çadırlarına girmişti; çadırların kapıları kapanmıştı. Batan güneş havayı kızıllaştırmış, çadırları tunç rengine boyamıştı.</p>

  <p class="calibre7">Lastikler asfaltta gıcırdadı, açık bir otomobil hızla kampa girdi. Silâhlı dört adam otomobilden atladı. Casy ayağa kalktı, gelenlere yaklaştı.</p>

  <p class="calibre7">— Ulan, ne oluyor burada? </p>

  <p class="calibre7">Casy:</p>

  <p class="calibre7">— Ben, muhtarınızı patakladım.</p>

  <p class="calibre7">Silâhlı adamlardan biri, muhtara doğru yürüdü. Muhtarın aklı başına gelmişti, kalkmaya çalışıyordu.</p>

  <p class="calibre7">— Ne oldu? </p>

  <p class="calibre7">Casy:</p>

  <p class="calibre7">— İşte anlatıyorum, dedi. Kafa tuttu, ben de vurdum. Ateş etmeye başlamıştı...</p>

  <p class="calibre7">Şurada bir kadına kurşun geldi. Ben de bunu görünce yeniden vurdum.</p>

  <p class="calibre7">— Peki, önce kavga neden çıktı? </p>

  <p class="calibre7">Casy:</p>

  <p class="calibre7">— Muhtara karşılık verdim de ondan, dedi.</p>

  <p class="calibre7">— Gir şu otomobile! </p>

  <p class="calibre7">Casy:</p>

  <p class="calibre7">— Tabiî gireceğim, dedi.</p>

  <p class="calibre7">Otomobilin arkasına geçip oturdu: İki adam, dayak yiyen muhtarı yerden kaldırdılar. Muhtar başını güçlükle oynatabiliyordu.</p>

  <p class="calibre7">Casy:</p>

  <p class="calibre7">— Şu sıranın ilerisinde bir kadın var, yarasından kan akıyor, ölebilir.</p>

  <p class="calibre7">— Biz sonra bakarız ona. Mike, sana vuran bu mu? Gözleri kamaşan adam sersem sersem Casy'ye baktı:</p>

  <p class="calibre7">— Pek ona benzemiyor.</p>

  <p class="calibre7">Casy:</p>

  <p class="calibre7">— O adam benim, dedi. Yanlış birini yakalamayın.</p>

  <p class="calibre7">Mike başını yavaşça salladı.</p>

  <p class="calibre7">— Ben seni o adama pek benzetemiyorum. Allah kahretsin, hastalanıyorum galiba!..</p>

  <p class="calibre7">Casy:</p>

  <p class="calibre7">— Korkmayın, ben karşı koyacak değilim. Siz şu kadına bir baksanız, fena olmaz.</p>

  <p class="calibre7">— Nerede o kadın?</p>

  <p class="calibre7">— Şuradaki çadırda.</p>

  <p class="calibre7">Muhtarların önderi elinde silâhla çadıra doğru yürüdü, çadırın dışında bir süre konuştuktan sonra, içeri girdi. Biraz sonra çadırdan çıktı, geri geldi. <span class="calibre5">Bir parça gururla:</span></p>

  <p class="calibre7">— Vay anasını. 45'lik amma iş görüyormuş ha!.. Kolunu sıkarak kanı durdurmuşlar. Biraz sonra bir doktor göndeririz.</p>

  <p class="calibre7">İki muhtar yardımcısı Casy'nin iki yanına geçip oturdu. Önderleri korna çaldı. <span class="calibre5">Kampta hiçbir hareket görünmüyordu. Çadırların kapakları sımsıkı kapalıydı, halk içerde oturuyordu. Motor çalıştı ve otomobil dönerek, kamptan çıktı. </span><span class="calibre5">Casy, muhafızların arasında kabara kabara oturuyor, başını dimdik tutuyordu. </span><span class="calibre5">Boynunun tel tel kasları dışarı fırlamıştı. Dudaklarında hafif bir gülümseme, yüzünde garip, zafer kazanmış bir bakış vardı.</span></p>

  <p class="calibre7">Muhtar gittikten sonra halk çadırlarından çıktı. Güneş ufka inmişti, kampta hafif mavi bir akşam ışığı vardı. Doğuda güneş ışığı vuran dağlar daha sapsarıydı. Kadınlar, sönen ateşlerinin başına dönmüştüler. Erkekler, toplanmışlar, çömelmişler, alçak sesle konuşmaya başlamıştılar.</p>

  <p class="calibre7">Al, Joadların çadırından sürünerek dışarı çıktı. Tom'a ıslık<span class="calibre5"> çalmak üzere söğütlere doğru yürüdü. Ana da dışarı çıktı, dalları toplayıp küçük ateşini yaktı.</span></p>

  <p class="calibre7">— Çok bir şey yapmayacağım. Zaten geç yedik.</p>

  <p class="calibre7">Baba ile John Amca çadırın yanında duruyorlar. Ananın patatesleri soyuşuna ve yağ dolu tavaya doğrayışına bakıyorlardı. </p>

  <p class="calibre7">Baba:</p>

  <p class="calibre7">— Papaz bu işi neden yaptı acaba? dedi.</p>

  <p class="calibre7">Ruthie ile Winfield, konuşulanları duymak için sürüne sürüne yaklaştılar, yere uzandılar.</p>

  <p class="calibre7">John Amca, uzun, paslı bir çiviyle toprağı kazıyordu.</p>

  <p class="calibre7">— Papaz günahın ne demek olduğunu biliyordu. Ben ona günahın ne olduğunu sormuştum da, anlatmıştı. Ama haklı mıydı, değil miydi, bilmiyorum. "Bir insan, eğer günah işlediğini sanıyorsa, günah işlemiş sayılır." demişti.</p>

  <p class="calibre7">John Amcanın gözleri yorgun ve mahzundu:</p>

  <p class="calibre7">— Bütün ömrümce gizli kapaklı işler yaptım, dedi. Kimseye anlatmadığım birçok işler becerdim.</p>

  <p class="calibre7">Ateşin önünde duran ana başını çevirdi:</p>

  <p class="calibre7">— Sakın anlatmaya da kalkma John. Hepsini Tanrıya anlatırsın. Günahlarını anlatıp başkalarını sıkma. Doğru değil.</p>

  <p class="calibre7">John:</p>

  <p class="calibre7">— Ama bütün bunlar beni kurt gibi yiyip bitiriyor, dedi. </p>

  <p class="calibre7">Ana:</p>

  <p class="calibre7">— Ne olursa olsun, anlatma. Dereye in, başını suya sok, sırlarını dereye söyle, dedi.</p>

  <p class="calibre7">Baba, ananın sözlerini başıyle doğruladı:</p>

  <p class="calibre7">— Doğru söylüyor, dedi. İnsan içindekileri söyleyince rahatlar, ama günahını da başkalarına yaymış olur.</p>

  <p class="calibre7">John Amca, güneşin altın gibi parlattığı dağlara baktı; dağlar gözlerinde yansıyordu.</p>

  <p class="calibre7">— Keşke bütün sırlarımı dökebilsem, dedi. Ama elimde değil, beni yiyip bitiriyor.</p>

  <p class="calibre7">Rose of Sharon, John Amcanın arkasındaki çadırdan sersem sersem çıktı, sinirli bir halde:</p>

  <p class="calibre7">— Connie nerede? diye sordu. Connie nerelerde? Bir süredir ortalıkta görünmüyor. Nereye gitti acaba?</p>

  <p class="calibre7">Ana:</p>

  <p class="calibre7">— Ben de görmedim, dedi. Görürsem senin aradığını söylerim.</p>

  <p class="calibre7">Rose of Sharon:</p>

  <p class="calibre7">— Ben iyi değilim, dedi. Connie beni bırakmamalıydı. </p>

  <p class="calibre7">Ana başını kaldırdı, kızın şişmiş yüzüne baktı:</p>

  <p class="calibre7">— Sen ağlamışsın, dedi.</p>

  <p class="calibre7">Rose of Sharon'un gözlerinden yeniden yaşlar boşanmaya başladı.</p>

  <p class="calibre7">Ana, sert sert sözüne devam etti:</p>

  <p class="calibre7">— Kendine gel. Bak, hepimiz buradayız. Kendini topla. Gel de şu patatesleri soy. Kendi kendine kuruntu ediyorsun.</p>

  <p class="calibre7">Kız yeniden çadıra girmeye hazırlandı. Anasının sert gözlerinden kaçmaya çalıştı, ama ananın gözleri onu zorla ateşin yanına çekti.</p>

  <p class="calibre7">— Buradan uzaklaşmamalıydı, dedi. </p>

  <p class="calibre7">Ama artık göz yaşları kesilmişti. </p>

  <p class="calibre7">Ana:</p>

  <p class="calibre7">— Çalışmalısın, dedi. Çadırın içinde oturunca, işte böyle kuruyorsun. Şimdiye kadar seninle uğraşacak zaman bulamadım. Şimdi sen şu bıçağı al bakalım da, patateslere giriş.</p>

  <p class="calibre7">Kız diz çöktü, söz dinledi. Şiddetle:</p>

  <p class="calibre7">— Gelsin de ben ona gösteririm! dedi. </p>

  <p class="calibre7">Ana yavaşça güldü:</p>

  <p class="calibre7">— Belki de tokadı sen yersin. Zaten boyuna mızmızlandığın için bunu hak ediyorsun. Eğer sana bir tokat atar da aklını başına getirirse, doğrusu sevinirim.</p>

  <p class="calibre7">Kızın gözlerinde bir küskünlük pırıltısı belirdi, ama sesini çıkarmadı.</p>

  <p class="calibre7">John Amca, elindeki paslı çiviyi iri işaret parmağı ile toprağa soktu.</p>

  <p class="calibre7">— Dayanamayacağım, söyleyeceğim, dedi.</p>

  <p class="calibre7">— Peki öyleyse, Allah kahretsin, söyle bakalım; kimi öldürdün?</p>

  <p class="calibre7">John Amca işaret parmağını mavi tulumunun saat cebine daldırdı, katlanmış pis bir para çıkardı. Açtı ve gösterdi:</p>

  <p class="calibre7">— Beş dolar, dedi. </p>

  <p class="calibre7">Baba sordu:</p>

  <p class="calibre7">— Çaldın mı?</p>

  <p class="calibre7">— Hayır, zaten yanımda duruyordu. Saklamıştım.</p>

  <p class="calibre7">— Senin kendi paran değil mi?</p>

  <p class="calibre7">— Evet, evet ama, bu parayı saklamaya hakkım yoktu. </p>

  <p class="calibre7">Ana:</p>

  <p class="calibre7">— Ben bunda pek günahlık bir şey görmüyorum, dedi. Para senin kendi paran.</p>

  <p class="calibre7">John Amca ağır ağır:</p>

  <p class="calibre7">— Ben bu parayı yalnız saklamakla kalmadım, dedi. Niyetim, içip sarhoş <span class="calibre5">olmaktı. Bir gün kafayı çekmek gerekeceğini, kendimi içkiye verecek kadar efkârlanacağımı biliyordum. Daha bunun zamanı değil diyordum. Ama sonra... Papaz gitti, Tom'u kurtarmak için kendini harcadı.</span></p>

  <p class="calibre7">Baba başını aşağı yukarı sallıyor, daha iyi işitmek için başını uzatıyordu. <span class="calibre5">Ruthie bir köpek gibi, dirseklerinin üzerinde sürüne sürüne yaklaşmış, Winfield de onu taklit etmişti. Rose of Sharon, elindeki bıçağın ucu ile patateste derin bir delik açmıştı. Akşam karanlığı bastırmış, ortalık daha mavileşmişti.</span></p>

  <p class="calibre7">Ana keskin ve kesin bir sesle:</p>

  <p class="calibre7">— Papazın Tom için kendini harcaması yüzünden neden sarhoş olacakmışsın, anlayamadım? dedi.</p>

  <p class="calibre7">John, mahzun mahzun:</p>

  <p class="calibre7">— Anlayamadın demek!., dedi. İçim fena oldu. Papaz ne kolayca harcadı kendini. <span class="calibre5">İleri atıldı ve, "Ben yaptım" dedi. Gelenler de onu alıp götürdüler. Ben de şimdi gidip içeceğim.</span></p>

  <p class="calibre7">Baba hâlâ başını sallıyordu:</p>

  <p class="calibre7">— Neden bunları bize söylediğini anlayamıyorum, dedi. Ben senin yerinde olsaydım, mademki canım istedi, gider içerdim.</p>

  <p class="calibre7">John Amca üzüntü içinde:</p>

  <p class="calibre7">— Bir gün ben de bir şey yapıp, büyük günahımı ruhumun üstünden atacağım, dedi. <span class="calibre5">Büyük hata işledim, onu kurtarmadım., öldü. Bana bakın; şimdi paranız var mı? </span><span class="calibre5">Bana iki dolar verin.</span></p>

  <p class="calibre7">Baba, istemeye istemeye cebine elini soktu ve bir meşini kese çıkardı.</p>

  <p class="calibre7">— Sarhoş olmak için yedi dolar mı gerek? Şampanya içecek değilsin ya?..</p>

  <p class="calibre7">John Amca elindeki parayı uzattı:</p>

  <p class="calibre7">— Al bu parayı da, bana iki dolar ver. Bana içki için iki dolar yeter. Boş <span class="calibre5">yere para harcayıp da günaha girmeyeyim.! Ben cebimde ne varsa harcarım. </span><span class="calibre5">Biliyorsun.</span></p>

  <p class="calibre7">Baba, pis kâğıt parayı aldı, John Amcaya iki gümüş dolar verdi.</p>

  <p class="calibre7">— Al, dedi. Herkes istediğini yapar. Kimsenin başkasına akıl verecek hali yok.</p>

  <p class="calibre7">John Amca paraları aldı.</p>

  <p class="calibre7">— Sakın darılmayın! Siz de biliyorsunuz, içmezsem olmaz. </p>

  <p class="calibre7">Baba:</p>

  <p class="calibre7">— Evet, evet, dedi. Sen de biliyorsun, içmezsen olmaz. </p>

  <p class="calibre7">John Amca:</p>

  <p class="calibre7">— Bu geceyi başka türlü geçiremem, dedi ve anaya döndü: Bana kızmazsın değil mi?</p>

  <p class="calibre7">Ana başını kaldırıp bakmadı. Yumuşak bir sesle:</p>

  <p class="calibre7">— Hayır, dedi, hayır... Git, istediğin gibi iç.</p>

  <p class="calibre7">John Amca ayağa kalktı; akşam karanlığında garip garip yürüdü. Asfalta çıktı, karşıya, kaldırıma geçti, bakkal dükkânına geldi. Tel kapının önünde şapkasını çıkardı, tozun içine attı, kendi benliğini ezer gibi şapkayı ezdi. Ezilmiş, pislenmiş siyah şapkasını orada bıraktı. Dükkâna girdi, raflara doğru ilerledi; viski şişeleri tel bir kafesin içinde duruyordu.</p>

  <p class="calibre7">Baba, ana ve çocuklar John Amcanın uzaklaşmasını seyrettiler. Rose of Sharon üzüntüsünden başını patateslerden kaldırmadı.</p>

  <p class="calibre7">Ana:</p>

  <p class="calibre7">— Zavallı John, dedi. İçkinin bir yararı olur mu, bilmem?.. Hayır, sanmam... <span class="calibre5">Ben bu kadar dertli adam görmedim.</span></p>

  <p class="calibre7">Ruthie tozda yuvarlandı. Başını Winfield'in başına yaklaştırdı, kulağını ağzına getirdi:</p>

  <p class="calibre7">— Bak, ben de sarhoş olacağım, dedi.</p>

  <p class="calibre7">Winfield homurdandı, ağzını eliyle sımsıkı kapattı. İki çocuk da soluklarını tuta tuta sürüklenerek uzaklaştılar. Kahkahalarını zorla tuttukları için yüzleri pembeleşmişti. Çadırın çevresinde yerde sürüne sürüne dolaştıktan sonra, ayağa kalktılar. Bir çığlık atarak koşup gittiler. Söğütlere yaklaşınca zorla tuttukları kahkahalarını salıverdiler. Ruthie gözlerini şaşı yaptı, eklemlerini gevşetti. Aksak adımlarla, sallana sallana, dilini dışarı çıkara çıkara dolaştı.</p>

  <p class="calibre7">— Ben sarhoşum, dedi. </p>

  <p class="calibre7">Winfield bağırdı:</p>

  <p class="calibre7">— Bana bak, bana; ben şimdi John Amcayım. Kollarını kavuşturdu, ofladı, sonra sersemleyinceye kadar <span class="calibre5">döndü.</span></p>

  <p class="calibre7">Ruthie:</p>

  <p class="calibre7">— Yoo, dedi. Öyle değil. Bak, böyle. John Amca benim. Zil zurna sarhoşum.</p>

  <p class="calibre7">Al ile Tom, söğütlerin arasında ses çıkarmadan yürüyorlardı; çocukların deli gibi sallanıp döndükleri yere gelmişlerdi. Ortalık oldukça kararmıştı. </p>

  <p class="calibre7">T<span class="calibre5">om durdu, baktı:</span></p>

  <p class="calibre7">— Bunlar, Ruthie ile Winfield değil mi? Ne yapıyorlar Allahını seversen?</p>

  <p class="calibre7">Daha yaklaştılar. Tom sordu:</p>

  <p class="calibre7">— Delirdiniz mi siz?</p>

  <p class="calibre7">Çocuklar durdular, şaşırmışlardı. </p>

  <p class="calibre7">Ruthie:</p>

  <p class="calibre7">— Biz mi? Oynuyorduk, dedi. </p>

  <p class="calibre7">Al:</p>

  <p class="calibre7">— Böyle delice oyun mu olur? dedi. </p>

  <p class="calibre7">Ruthie küstahça:</p>

  <p class="calibre7">— Sanki herkesin yaptıkları daha mı akıllıca? dedi. </p>

  <p class="calibre7">Al yürüdü. Tom'a:</p>

  <p class="calibre7">— Ruthie'nin canı dayak istiyor, dedi. Kaç zamandır kaşınıyor zaten. Yakında dayağı yiyecek.</p>

  <p class="calibre7">Ruthie, Al'ın arkasından yüzünü buruşturdu, parmaklarıyle ağzını dışarı doğru çekti ve Al'ı kızdırmak için ne gerekirse yaptı, ama Al arkasına dönüp bakmadı. <span class="calibre5">Ruthie yeniden oyuna başlamak için Winfield'e baktı, ama</span> <span class="calibre5">oyun bozulmuştu bir kere. Her ikisi de bunu biliyorlardı. </span></p>

  <p class="calibre7"><span class="calibre5">Winfield:</span></p>

  <p class="calibre7">— Suya inelim de başlarımızı daldıralım, dedi. </p>

  <p class="calibre7">Söğütlerin arasından geçtiler, suya indiler, Al'a çok kızmışlardı.</p>

  <p class="calibre7">Al ile Tom alaca karanlıkta ses çıkarmadan yürüdüler. </p>

  <p class="calibre7">Tom:</p>

  <p class="calibre7">— Casy bu işi yapmamalıydı, dedi. Aklıma da gelmiyor değildi. Çünkü boyuna, <span class="calibre5">"Size bir yararım dokunmuyor" deyip duruyordu. Casy tuhaf bir adamdı Al. Boyuna düşünüp dururdu.</span></p>

  <p class="calibre7">Al:</p>

  <p class="calibre7">— Bu da papaz olmasından, dedi. Bilirsin ya, papazlar hep işleri karıştırırlar zaten.</p>

  <p class="calibre7">— Connie nereye gidiyordu acaba?</p>

  <p class="calibre7">— Galiba aptes etmeye.</p>

  <p class="calibre7">— İyi ama, neden o kadar uzaklara gitti?</p>

  <p class="calibre7">Çadırların aralarından yürüdüler. Çadırlardan uzaklaşmamaya çalışıyorlardı. <span class="calibre5">Floyd'un çadırından çıkan hafif bir ses, onları durdurdu. Kapısının önüne geldiler ve çömeldiler. </span></p>

  <p class="calibre7"><span class="calibre5">Floyd çadırı biraz araladı:</span></p>

  <p class="calibre7">— Gidecek misiniz? </p>

  <p class="calibre7">Tom:</p>

  <p class="calibre7">— Bilmem, gidelim mi dersin? dedi. </p>

  <p class="calibre7">Floyd acı acı güldü:</p>

  <p class="calibre7">— Namussuzun söylediğini duydun, değil mi? Buradan gitmezsek gelip kampı yakacaklar. Eğer bu dayaktan sonra heriflerin bir daha buraya gelmeyeceğini düşünüyorsan, aptal derim sana. Bu gece bir sürü it gelip çadırımızı yakacak, bizi açıkta bırakacak.</p>

  <p class="calibre7">Tom:</p>

  <p class="calibre7">— Öyleyse şimdiden yola çıkmalı, dedi. Sen nereye gidiyorsun?</p>

  <p class="calibre7">Floyd:</p>

  <p class="calibre7">— Önce söylediğim gibi: Kuzeye!</p>

  <p class="calibre7">Al:</p>

  <p class="calibre7">— Biri bana, bu yakınlarda bir hükümet kampı var, dedi. Nerede bu kamp?</p>

  <p class="calibre7">— Haa, evet, ama yer bulunmaz ki.</p>

  <p class="calibre7">— Peki nerede, sen onu söyle?</p>

  <p class="calibre7">— 99 yolunda. Güneye doğru on iki, on dört mil kadar gidersin, sonra saparsın. Weedpatch yolunu tutturursun. Biraz gidince oradadır. Ama yer yoktur herhalde.</p>

  <p class="calibre7">Al:</p>

  <p class="calibre7">— Güzel yermiş, öyle diyorlar, dedi.</p>

  <p class="calibre7">— Elbet güzel. İnsanı köpek yerine koymazlar orada; insana insan gibi bakarlar. <span class="calibre5">Polis yoktur. Ama yer bulunmaz ki.</span></p>

  <p class="calibre7">Tom:</p>

  <p class="calibre7">— Bu gelen polisin neden bu kadar ters davrandığını anlamadım ben. Sanki kavga çıkarmak istiyordu; sanki birisi kafa tutsun diye bekliyordu, dedi.</p>

  <p class="calibre7">Floyd:</p>

  <p class="calibre7">— Ben buraların durumunu pek iyi bilmiyorum, dedi. Kuzeydeyken bu adamlardan biriyle dost olmuştum. İyi adamdı. Bana muhtar yardımcılarının adam yakalamak zorunda olduklarını söyledi. Her muhtar, tutuklu başına günde yetmiş beş sent alıyormuş. Yirmi beş senti ile de aldığı tutukluyu beslermiş: Bana bunları söyleyen adam, bir haftadır kimseyi yakalamadığını, bu yüzden muhtarın kendisine adam yakalayıp getirmezse, üniformasını geri alacağını söylediğini anlattı. <span class="calibre5">Bugün gelen herif de ne olursa olsun adam yakalamaya çıkan heriflerden biriydi.</span></p>

  <p class="calibre7">Tom:</p>

  <p class="calibre7">— Hemen yola çıkmalıyız, dedi. Hoşça kal Floyd.</p>

  <p class="calibre7">— Güle güle. Belki yine görüşürüz. Belli olmaz. </p>

  <p class="calibre7">Al:</p>

  <p class="calibre7">— Hoşça kal, dedi.</p>

  <p class="calibre7">Karanlıkta Joadların çadırına doğru yürüdüler.</p>

  <p class="calibre7">Tava, ateşin üzerinde cızırdayıp duruyordu. Ana, kalın patates dilimlerini kaşıkla karıştırıyordu. Baba, onun yanında oturmuş, dizlerini kollarının arasına almıştı. Rose of Sharon çadırın altında oturuyordu.</p>

  <p class="calibre7">Ana:</p>

  <p class="calibre7">— Tom geldi! diye bağırdı. Çok şükür Allahıma, geldi!..</p>

  <p class="calibre7">Tom:</p>

  <p class="calibre7">— Hemen pılıyı pırtıyı toplayıp buradan gitmeliyiz, dedi.</p>

  <p class="calibre7">— Şimdi de ne var?</p>

  <p class="calibre7">— Floyd bu gece kampı yakarlar, diyor. </p>

  <p class="calibre7">Babası:</p>

  <p class="calibre7">— Neden? diye sordu. Biz bir şey yapmadık ki.</p>

  <p class="calibre7">— Polis dövmek yeter, daha ne istiyorsun?</p>

  <p class="calibre7">— Polisi biz dövmedik ki.</p>

  <p class="calibre7">— Bugün gelen polis, bizi buradan atmak istediklerini söylemedi mi?</p>

  <p class="calibre7">Rose of Sharon sordu:</p>

  <p class="calibre7">— Connie'yi gördünüz mü? </p>

  <p class="calibre7">Al:</p>

  <p class="calibre7">— Evet, dedi. Derenin yukarılarına doğru gidiyordu. Güneye doğru.</p>

  <p class="calibre7">— Kaçıyor muydu?.. Kaçtı mı acaba?</p>

  <p class="calibre7">— Bilmiyorum. </p>

  <p class="calibre7">Ana, kızına döndü:</p>

  <p class="calibre7">— Rosasharn, sen çok garipleştin. Connie sana ne dedi?</p>

  <p class="calibre7">Rose of Sharon sersemleşmişti.</p>

  <p class="calibre7">— "Evde kalıp traktörcülüğü öğrenseydim daha iyi ederdim" dedi.</p>

  <p class="calibre11"><br class="calibre6"/></p>

  <p class="calibre7">Hiç ses çıkarmadılar. Rose of Sharon ateşe baktı, gözleri ateşin ışığında parladı. Patatesler tavada çatırdıyordu. Kız burnunu çekti, elinin tersiyle kaşıdı.</p>

  <p class="calibre7">Baba:</p>

  <p class="calibre7">— Connie iyi bir insan değildi, dedi. Ben çoktan beri bunu anlıyordum. Korkak, ciğeri beş para etmez bir herifti. Kendisini bir bok sanıyordu.</p>

  <p class="calibre7">Rose of Sharon yeniden kalktı, çadıra girdi, şilteye yüzükoyun uzandı ve başını kollarının arasına gömdü. </p>

  <p class="calibre7">Al:</p>

  <p class="calibre7">— Gidip yakalasak bir yararı olmaz herhalde, dedi.</p>

  <p class="calibre7">Baba, cevap verdi:</p>

  <p class="calibre7">— Hayır, istemez. Mademki iyi bir insan değil, onun bize bir yararı olmaz.</p>

  <p class="calibre7">Ana çadıra baktı. Rose of Sharon şilteye kapanmış, yatıyordu.</p>

  <p class="calibre7">— Hişt! Böyle şeyler söylemeyin, dedi. </p>

  <p class="calibre7">Baba diretti:</p>

  <p class="calibre7">— Evet. İyi insan değildi. Boyuna, şöyle yapacağım, böyle yapacağım der dururdu. Hiçbir şey de yaptığı yoktu. Haydi buradayken sesimi çıkarmadım. Ama şimdi, burada yokken de mi...</p>

  <p class="calibre7">Ana, yavaşça:</p>

  <p class="calibre7">— Hişt!.. dedi.</p>

  <p class="calibre7">— Peki ama, neden Allahını seversen? Neden hişt diyorsun? Herif kaçıp gitti değil mi artık?..</p>

  <p class="calibre7">Ana elinde kaşık, yeniden tavaya yanaştı, karıştırmaya başladı; yağ çatlayıp duruyordu. Ateşe yeni dallar attı, alevler yeniden canlandı, çadırı aydınlattı.</p>

  <p class="calibre7">Ana:</p>

  <p class="calibre7">— Rosasharn'ın yakında çocuğu olacak. Çocuk yarı yarıya Connie'nindir. Bir çocuğu, babası kötü bir adamdı diyerek büyütmek doğru değildir, dedi.</p>

  <p class="calibre7">Baba:</p>

  <p class="calibre7">— Yalan söylemek daha mı iyi? </p>

  <p class="calibre7">Ana, sözünü kesti:</p>

  <p class="calibre7">— Hayır. O da doğru değil. Baban öldü deriz, olur biter. Çünkü Connie ölseydi arkasından söz etmeyecektiniz.</p>

  <p class="calibre7">Tom atıldı:</p>

  <p class="calibre7">— Hem siz ne yapıyorsunuz Allah aşkına?.. Connie iyiymiş, fenaymış bize ne? <span class="calibre5">Sözle geçirecek zamanımız yok. Hemen çabucak yemeğimizi yiyelim de, yola çıkalım.</span></p>

  <p class="calibre7">— Yola mı çıkalım? Daha bugün geldik buraya.</p>

  <p class="calibre7">Ana, ateşin aydınlattığı karanlığın içinden Tom'a bakıyordu. </p>

  <p class="calibre7">Tom uzun uzun anlattı:</p>

  <p class="calibre7">— Ana, bu gece kampı ateşe verecekler. Eşyamız yanarken karşısına geçip seyredemem ya. Bilirsiniz; ne babam, ne de John Amca buna dayanamazlar. Elde olmayarak kavga çıkarırız. Nitekim bugün çıkan kavgaya az kalsın karışacaktım. <span class="calibre5">Papaz kendini feda etmeseydi, halim dumandı.</span></p>

  <p class="calibre7">Ana, kızgın yağda kızaran patatesleri çeviriyordu. Kararını vermişti.</p>

  <p class="calibre7">— Peki, haydi bakalım!., diye bağırdı. Çabucak şunları tıkınalım da yola çıkalım.</p>

  <p class="calibre7">Çinko tabakları yaydı. </p>

  <p class="calibre7">Ana:</p>

  <p class="calibre7">— John ne olacak? dedi.</p>

  <p class="calibre7">Tom:</p>

  <p class="calibre7">— John Amca nerede?</p>

  <p class="calibre7">Ana ile baba bir an seslerini çıkarmadılar, sonra baba:</p>

  <p class="calibre7">— Kafayı çekmeye gitti, dedi. </p>

  <p class="calibre7">Tom:</p>

  <p class="calibre7">— Hay Allah belâsını versin! dedi. Amma da zamanını buldu ha!.. Nereye gitti acaba?</p>

  <p class="calibre7">Baba:</p>

  <p class="calibre7">— Bilmem, dedi. </p>

  <p class="calibre7">Tom ayağa kalktı:</p>

  <p class="calibre7">— Bana bakın, dedi. Siz yemeğinizi yiyin, eşyayı yükleyin. Ben gidip John Amcaya bakayım. Yolun ötesindeki dükkâna girmiştir.</p>

  <p class="calibre7">Tom çabucak uzaklaştı. Çadırların ve kulübelerin önünde küçük ateşler yanıyordu. <span class="calibre5">Yırtık pırtık elbiseler içindeki erkeklerin ve kadınların, yüzükoyun uzanmış </span><span class="calibre5">çocukların, yüzlerine ışık vurmuştu. Birkaç çadırın içinde gaz lambası yandığı anlaşılıyor, çadırların üzerine içerdekilerin kocaman gölgeleri vuruyordu.</span></p>

  <p class="calibre7">Tom tozlu yolu yürüdü. Beton asfaltı geçerek küçük bakkal dükkânına vardı. Tel kapı önünde durdu, içeri baktı. Pos bıyıklı, gözleri yaşlı, ufak tefek, kır saçlı bir adamdı dükkân sahibi. Tezgâhın üzerine eğilmiş, gazete okuyordu. Zayıf kolları çıplaktı; üzerinde uzun bir önlük vardı. Çevresi, arkasında konserve yığınları ve piramitleriyle kaplıydı. Tom içeri girdiği zaman, başını kaldırdı, nişan alır gibi gözlerini kıstı:</p>

  <p class="calibre7">— Buyurun, dedi. Bir şey mi arıyorsunuz? </p>

  <p class="calibre7">Tom:</p>

  <p class="calibre7"><span class="calibre5">— </span>Amcamı arıyorum, dedi. Bir yere mi gitti ne oldu bil<span class="calibre5">mem.</span></p>

  <p class="calibre7">Kır saçlı adam şaşkın şaşkın ve korka korka baktı aynı zamanda. Elini yavaşça burnunun tepesine götürdü. Bir sivilce koparmak istiyordu.</p>

  <p class="calibre7">— Siz de, her zaman içinizden birisini kaybedersiniz, dedi. Günde belki on kere, belki de daha çok, buraya gelip: "Filan filan adlı adamı gördünüz mü?" <span class="calibre5">diye sorarlar ve "Görürseniz bizim kuzeye gittiğimizi söyler misiniz?" derler. </span><span class="calibre5">Ya da bunun gibi birtakım sözler.</span></p>

  <p class="calibre7">Tom güldü:</p>

  <p class="calibre7">— Peki, o halde, Connie adlı, sivri burunlu, biraz kurdu andıran birisini görürseniz, ona cehennemin dibine gitmesini söyleyin. Biz güneye gidiyoruz. Ama aradığım adam o değil. Aşağı yukarı altmış yaşında, siyah pantolonlu, biraz kır saçlı bir adam buraya gelip viski aldı mı?</p>

  <p class="calibre7">Kır saçlı adamın gözleri parladı:</p>

  <p class="calibre7">— Evet, aldı! Ben ömrümde böyle adam görmedim. Kapının önünde durdu, şapkasını yere attı, üzerine çıkıp çiğnedi. İşte, şapkasını alıp ben şuraya koydum.</p>

  <p class="calibre7">Tezgâhın altından ezilmiş, tozlu şapkayı çıkardı. Tom şapkayı elinden aldı:</p>

  <p class="calibre7">— Evet, onun şapkası.</p>

  <p class="calibre7">— İki şişe viski aldı, bir şey söylemedi. Şişenin mantarını açtı, şişeyi başına dikti. "Burada içki içmek yasaktır! Burada içme, dışarı çık!" dedim. Bunun üzerine dışarı çıktı. Dört dikişte şişeyi bitirdi, yere attı, sonra kapıya dayanıp durdu, gözleri kaymıştı; sonra, "Teşekkür ederim bayım'" dedi ve gitti. <span class="calibre5">Ömrümde böyle sarhoş olmak görmedim.</span></p>

  <p class="calibre7">— Demek gitti. Ne yana doğru? Kendisini bulmalıyım.</p>

  <p class="calibre7">— İşte olay, size anlattığım gibi. Ben ömrümde böyle içki içmek görmedim, onun için nereye gittiğini merak edip arkasından baktım. Kuzeye doğru gidiyordu. O <span class="calibre5">sırada bir otomobilin projektörü yandı. Kendini hemen hendeğe attı. Bacakları titriyordu. Öteki şişeyi açmış, içmeye başlamıştı. Her halde pek uzaklarda değildir... Gidememiştir.</span></p>

  <p class="calibre7">Tom:</p>

  <p class="calibre7">— Peki öyleyse, teşekkür ederim. Ben onu bulurum.</p>

  <p class="calibre7">— Şapkayı almak istemiyor musun?</p>

  <p class="calibre7">— Haa, evet. Amcama lâzım elbet. Teşekkür ederim. Kır saçlı adam sordu: </p>

  <p class="calibre7">— Nesi var o adamcağızın? İçtiği zehir oldu adama.</p>

  <p class="calibre7">— Bir şeyi yok, biraz keyifsiz. Sonra o serseri Connie'yi görecek olursanız, bizim güneye gittiğimizi söylersiniz.</p>

  <p class="calibre7">— Bir sürü şeyler söylenecek o kadar çok adam var ki, kime ne söylenecek ben de şaşırıp kaldım.</p>

  <p class="calibre7">— Sıkma canını o kadar ahbap.</p>

  <p class="calibre7">John Amcanın tozlu, siyah şapkasını elinde tutarak tel kapıdan çıktı. Asfaltın ötesine geçti, kıyısından yürüdü. Aşağısında ölü bir alan, Hooverville görünüyordu. Küçük ateşler kıvılcım haline gelmiş, çadırların içinde lambalar yanmıştı. Kampın bir yerinden bir gitar sesi geliyordu; birbiriyle ilgisiz, yavaş yavaş çalınan, acemi notalardan oluşmuş bir gitar sesi... Tom durdu, kulak verdi, sonra yeniden yavaş yavaş yoluna devam etti; her adımda yeniden biraz durup dinleniyordu, bir iki yüz metre gitmeden aradığı ses kulağına geldi. <span class="calibre5">Hendeğin aşağılarından kalın, ahenksiz, kaypak bir şarkı duydu. Tom, daha iyi işitmek için başını ileri doğru uzattı.</span></p>

  <p class="calibre7">Şarkının sözleri güçlükle anlaşılıyordu:</p>

  <p class="calibre7">«Ben kalbimi İsa'ya verdim; Al İsa beni yurduma götür. Ben ruhumu İsa'ya verdim, İsa beni yurduma götür.»</p>

  <p class="calibre7">Şarkı, mırıltı haline geldi, sonra durdu. Tom hendekten aşağı, şarkının geldiği yere doğru indi. Biraz sonra durdu ve dinledi. Bu sefer ses daha yakından geliyordu. Aynı ağır, ahenksiz ses yeniden şarkı söylemeye başlamıştı:</p>

  <p class="calibre7">«Ah, Maggie öldüğü gece</p>

  <p class="calibre7">Beni yanına çağırdı.</p>

  <p class="calibre7">Maggie giydiği kırmızı fanila donu</p>

  <p class="calibre7">Bana verdi, dizleri çıkmıştı...»</p>

  <p class="calibre7">Tom çekine çekine yürüdü. Siyah şeklin yerde oturduğunu gördü. Sessizce yanına yaklaştı, oturdu. John Amca, şişeyi başına dikti; içki, şişenin ağzından lık lık ederek boğazından aşağı aktı.</p>

  <p class="calibre7">Tom, heyecanlanmadan:</p>

  <p class="calibre7">— Heyy, dur bakalım, dedi. Bize de biraz bırak.</p>

  <p class="calibre7">John Amca başını çevirdi:</p>

  <p class="calibre7">— Kimsin sen?</p>

  <p class="calibre7">— Beni unuttun galiba? Sen dört yudum içiyordun, ben bir yudum içiyorum, bilmiyor musun?</p>

  <p class="calibre7">— Yok, Tom., beni aldatmaya kalkma. Burada benden başka kimse yoktu. Sen burada değildin.</p>

  <p class="calibre7">— Peki öyleyse, şimdi buradayım ya. Bana bir yudum vermez misin?</p>

  <p class="calibre7">John Amca yeniden şişeyi dikti ve viski yine lık lık etti. Şişeyi salladı. <span class="calibre5">Boştu.</span></p>

  <p class="calibre7">— Kalmadı, dedi. Canım öyle ölmek istiyor ki. Ölmeyi çok istiyorum. Biraz ölmek istiyorum. Ölmeliyim. Uykuda gibi. Biraz ölmek istiyorum. Çok yorgunum. Belki de., artık uyanmam.</p>

  <p class="calibre7">Sesi hırıltı halinde çıkıyordu.</p>

  <p class="calibre7">— Başıma taç giyeceğim, altından bir taç...</p>

  <p class="calibre7">— Beni dinle John Amca?.. Biz yola çıkıyoruz. Benimle birlikte gel, eşyanın üstünde rahat rahat uyursun.</p>

  <p class="calibre7">John başını salladı:</p>

  <p class="calibre7">— Hayır, sen git. Ben gitmiyorum. Burada kalıyorum. Yeniden içinize dönmenin bir yararı yok. Kimseye yararı yok. İyi insanlar arasında günahlarımı boklu donlar gibi sürüklemekten başka ne yapıyorum?.. Hayır, gitmeyeceğim!..</p>

  <p class="calibre7">— Haydi gidelim, sen gelmeden yola çıkamayız.</p>

  <p class="calibre7">— Haydi git diyorum sana! Benim bir yararım yok. Ben bir işe yaramıyorum. <span class="calibre5">Sadece günahlarımı sürükleyip duruyorum, başkalarını da kirletiyorum.</span></p>

  <p class="calibre7">— Herkesin senin kadar günahı var, korkma.</p>

  <p class="calibre7">John başını yaklaştırdı. Bir gözünü kurnazca yumdu. Tom yıldızların ışığında John'un yüzünü hayal meyal seçebiliyordu.</p>

  <p class="calibre7">— Benim günahlarımı kimse bilmez. İsa'dan başka kimse bilmez... Yalnız, o bilir.</p>

  <p class="calibre7">Tom dizlerine dayanarak uzandı. Elini John Amcanın alnına koydu. Ateş gibi yanıyordu. Terli değildi. John, Tom'un elini acemice itti.</p>

  <p class="calibre7">Tom diretti:</p>

  <p class="calibre7">— Haydi John Amca, kalk gidelim.</p>

  <p class="calibre7">— Ben gitmeyeceğim, yorgunum. Burada kalıp dinleneceğim. Burada işte.</p>

  <p class="calibre7">Tom, John Amcaya çok yakındı. Yumruğunu John Amcanın tam çenesinin karşısına getirdi; uzakta bir iki kere çevirdikten sonra omzunu ileri atarak çenesine güzel ve yumuşak bir yumruk indirdi. John'un çenesi çarpıldı, arkaya doğru irkildi, yeniden kalkmaya çalıştı. Ama Tom üzerine eğilmişti. John, dirseklerine dayanarak kalkmaya uğraşırken Tom, bir yumruk daha indirdi. John Amca kıpırdamadan boylu boyunca yere uzandı.</p>

  <p class="calibre7">Tom ayağa kalktı, paçavra haline gelmiş olan vücudu eğilerek kaldırdı, omzuna attı. Vücudun ağırlığı altında biraz sallandı. Hendekten yukarı doğru yavaş <span class="calibre5">yavaş oflayarak çıkarken, John'un sarkan kolları arkasına çarpıyordu. Bir ara yoldan geçen bir otomobil, Tom'la omzunda sallanan adamı, projektörünün içine aldı. Otomobil bir an yavaşlar gibi oldu, sonra yeniden gürleyerek uzaklaştı.</span></p>

  <p class="calibre7">Tom yoldan çıktı. Hooverville'e girdi. Joadların kamyonuna geldiği zaman soluyordu. John yavaş yavaş kendine geliyordu; hafif hafif kıpırdanmaya başlamıştı. Tom, John'u yavaşça yere bıraktı.</p>

  <p class="calibre7">Kamp bozulmuştu. Al denekleri kamyona taşıyordu. Eşyanın üzerine çadır bezi örtülmüştü bile.</p>

  <p class="calibre7">Al:</p>

  <p class="calibre7">— Çabuk döndü, dedi. </p>

  <p class="calibre7">Tom özür diledi:</p>

  <p class="calibre7">— Yumruğu indirip bayılttım da öyle getirdim. Zavallı adamcağız.</p>

  <p class="calibre7">Ana:</p>

  <p class="calibre7"><span class="calibre5">— Bir yerine bir şey olmadı ya? diye sordu.</span></p>

  <p class="calibre7">— Sanmam. Zaten kendine geliyor.</p>

  <p class="calibre7">John Amca yerde hasta gibi yatıyor, sık sık soluk alıyordu. Hep kusacak gibi oluyordu. </p>

  <p class="calibre7">Ana:</p>

  <p class="calibre7">— Tom, sana bir tabak patates sakladım, dedi.</p>

  <p class="calibre7">Tom gülümsedi. .</p>

  <p class="calibre7">— Şimdi hiç yiyecek durumda değilim. </p>

  <p class="calibre7">Baba bağırdı:</p>

  <p class="calibre7">— Al, haydi!.. Tamam! Çadırı bağla!</p>

  <p class="calibre7">Kamyon yüklenmişti, yola çıkmaya hazırdı. John Amca uykuya dalmıştı. Tom ile Al, John'u yakalayarak eşyanın üstüne koyarlarken Winfield de kamyonun arkasında kusma taklidi yapıyor, Ruthie ise bağırmamak için eliyle ağzını kapıyordu.</p>

  <p class="calibre7">Baba:</p>

  <p class="calibre7">— Herkes hazır mı? dedi. </p>

  <p class="calibre7">Tom sordu:</p>

  <p class="calibre7">— Rosasharn nerede? </p>

  <p class="calibre7">Ana:</p>

  <p class="calibre7">— Orada işte, dedi. Haydi Rosasharn, gidiyoruz!..</p>

  <p class="calibre7">Kız, başı önüne düşmüş, hiç kımıldamadan oturuyor. <span class="calibre5">Tom, kıza yaklaştı:</span></p>

  <p class="calibre7">— Haydi, dedi.</p>

  <p class="calibre7">— Ben gitmiyorum. </p>

  <p class="calibre7">Başını kaldırmadı.</p>

  <p class="calibre7">— Gideceksin!..</p>

  <p class="calibre7">— Ben Connie'yi isterim. O gelmeden bir yere gitmem.</p>

  <p class="calibre7">Kamp eşyaları ve insanlarla dolu üç eski otomobil kamptan çıktı, asfalta yollandı. Otomobiller asfalta çıktılar ve uzaklaştılar. Yol boyunca solgun projektörleri görünüyordu.</p>

  <p class="calibre7">Tom:</p>

  <p class="calibre7">— Connie bizi bulur, dedi. Ben, nereye gittiğimizi dükkâna söyledim. O gelirse bizi bulur. </p>

  <p class="calibre7">Ana, Rose of Sharon'un yanına geldi. Tom'un yanında durdu, yumuşak bir sesle:</p>

  <p class="calibre7">— Haydi, kalk, Rosasharncığım, dedi. Haydi kalk yavrum.</p>

  <p class="calibre7">— Ben onu beklemek istiyorum.</p>

  <p class="calibre7">— Bekleyemeyiz.</p>

  <p class="calibre7">Ana eğildi, kızı kolundan tuttu, ayağa kaldırdı. </p>

  <p class="calibre7">Tom:</p>

  <p class="calibre7">— O bizi bulur, dedi. Sen merak etme. O bizi bulur. İkisi de kızın birer koluna girmişti.</p>

  <p class="calibre7">Rose of Sharon:</p>

  <p class="calibre7">— Belki de kitaplarını almaya gitmiştir? dedi. Belki de bize bir sürpriz yapacak?..</p>

  <p class="calibre7">Ana:</p>

  <p class="calibre7">— Gerçekten yaptı sürprizini, dedi.</p>

  <p class="calibre7">Rose of Sharon'u kamyona götürdüler, eşyaların üstüne çıkardılar. Kız, çadırın altına girdi, karanlık kovuğun içinde kayboldu.</p>

  <p class="calibre7">Bu sırada ottan kulübede oturan sakallı adam, korka korka kamyona yaklaştı. <span class="calibre5">Kolları arkasında kenetlenmiş, biraz bekledi, sonunda:</span></p>

  <p class="calibre7">— İşe yarayacak bir şey bırakmıyor musunuz? diye sordu. </p>

  <p class="calibre7">Baba:</p>

  <p class="calibre7">— Yok, bırakmıyoruz, dedi. Bırakacak bir şeyimiz kalmadı ki.</p>

  <p class="calibre7">Tom sordu:</p>

  <p class="calibre7">— Sen gitmiyor musun?</p>

  <p class="calibre7">Sakallı adam uzun bir süre Tom'a baktı. </p>

  <p class="calibre7">Sonunda:</p>

  <p class="calibre7">— Hayır, dedi.</p>

  <p class="calibre7">— Ama gelip burayı ateşe verecekler. </p>

  <p class="calibre7">Tedirgin gözler yere dikildi:</p>

  <p class="calibre7">— Biliyorum. Bunu önce de yaptılar.</p>

  <p class="calibre7">— Peki, öyleyse ne diye çıkıp gitmiyorsun?</p>

  <p class="calibre7">Korku içindeki gözler bir an yukarı baktı, sonra yeniden aşağıya indi; sönmekte olan ateşin kırmızı rengi adamın gözüne vuruyordu.</p>

  <p class="calibre7">— Bilmem. Eşyayı toplamak uzun sürüyor.</p>

  <p class="calibre7">— Peki ama, yakarlarsa hiçbir şeyin kalmayacak ya!</p>

  <p class="calibre7">— Biliyorum. İşe yarayacak bir şey bırakıyor musunuz siz? </p>

  <p class="calibre7">Baba:</p>

  <p class="calibre7">— Hiçbir şey bırakmıyoruz. Her şeyi topladık, dedi. </p>

  <p class="calibre7">Sakallı adam kararsız, uzaklaştı. </p>

  <p class="calibre7">Baba:</p>

  <p class="calibre7">— Bu herifin nesi var Allahını seversen? diye sordu. </p>

  <p class="calibre7">Tom:</p>

  <p class="calibre7">— Polisin, işi, dedi. O çocuk söyledi. Adamı coplamışlar. Kafasına cop vurmuşlar.</p>

  <p class="calibre7">Bir saniye sonra bir kafile daha kamptan çıktı. Yolu tırmandı ve uzaklaştı.</p>

  <p class="calibre7"><span class="calibre5">— Haydi baba, gidelim. Beni dinle baba: Sen, ben ve Al önde otururuz, ana arkaya geçer. Olmaz, olmaz... Ana aramızda otursun. Al!..</span></p>

  <p class="calibre7"><span class="calibre5">Tom, elini şoför yerinin altına soktu, büyük bir İngiliz anahtarı çıkardı:</span></p>

  <p class="calibre7">— Al, sen arkaya git. Şunu da al. Kamyonun arkasına otur. Asılmak isteyen olursa, vurursun.</p>

  <p class="calibre7">Al anahtarı aldı, kamyonun arkasına tırmandı, elinde anahtarla bağdaş kurup oturdu. Tom, şoför yerinin altından başka bir anahtar aldı, fren pedalının altına koydu.</p>

  <p class="calibre7">— Tamam, dedi. Geç ortaya ana. </p>

  <p class="calibre7">Baba:</p>

  <p class="calibre7">— Benim elimde bir şey yok, dedi. </p>

  <p class="calibre7">Tom:</p>

  <p class="calibre7">— Uzanıp önündeki anahtarı alırsın, dedi. Belki de gerek<span class="calibre5">mez!</span></p>

  <p class="calibre7">Marşa bastı, volan döndü, motor aldı ve sonra durdu; sonra yeniden aldı. Tom farları yaktı ve aşağı vitesle kamptan çıktı. Sönük yanan projektörler yolu sinirli sinirli tarıyordu. Asfalta çıktılar, güneye döndüler. </p>

  <p class="calibre7">Tom:</p>

  <p class="calibre7">— Bu gidişle galiba başım belâya girecek, dedi. </p>

  <p class="calibre7">Ana atıldı:</p>

  <p class="calibre7">— Tom, verdiğin sözü unutma. Bana söz verdin, unutma.</p>

  <p class="calibre7">— Biliyorum ana. Ben de elimden geldiği kadar çalışıyorum. Ama şu muhtarlar...</p>

  <p class="calibre7">Hepsinde koskoca birer kıç; götlerini sallaya sallaya, tabancalarını oynata oynata fiyaka satmaları yok mu? Kanunu uygulasalar, ne diye onlara kafa tutalım? <span class="calibre5">Ama onlar nerede, kanun nerede? Onların istediği, bizim ruhumuzu ezmek. Bizi bir köpek gibi süründürmek, sindirmek. Bizi dağıtmak. Ana, galiba bir gün gelecek, insan namusunu korumak için polise dayak atmaktan başka çaresi kalmayacak. Onlar, bizim namusumuzla oynuyorlar. </span></p>

  <p class="calibre7"><span class="calibre5">Ana:</span></p>

  <p class="calibre7">— Söz verdin, sözünü unutma Tom, dedi. Pretty Boy Floyd da aynen böyle olduydu. <span class="calibre5">Annesini bilirim. Oğlanı mahvettiler.</span></p>

  <p class="calibre7">— Ben elimden geleni yapmaya çalışıyorum ana. Sana yemin ediyorum ana!.. Ama sen de benim bir köpek gibi yerde sürünmemi istemezsin herhalde, değil mi?</p>

  <p class="calibre7">— Ben dua ediyorum. Senin böyle işlere burnunu sokmaman gerekir Tom. Ailemiz dağılıyor. Sen böyle işlerden uzak kalmalısın.</p>

  <p class="calibre7">— Uzak kalmaya çalışıyorum ana, ama o koca götlüler üzerime geldikleri zaman kendimi güç tutuyorum. Kanunu uygulasalar bir şey değil. Ama kamp yakmak, kanununda yazılı mı?</p>

  <p class="calibre7">Kamyon, yukarı aşağı inip kalkıyordu. Önlerinde bir sürü kırmızı fener göründü. </p>

  <p class="calibre7">Tom:</p>

  <p class="calibre7">— Her halde dönemece geldik, dedi.</p>

  <p class="calibre7">Kamyonu yavaşlattı, durdurdu; hemen kamyonun çevresini bir sürü adam sardı. <span class="calibre5">Ellerinde kalın polis sopaları ve tüfekler vardı. Bazıları başlarına miğfer, bazıları da Amerikan lejyonlarının şapkalarını geçirmişlerdi. İçlerinden biri, pencereden içeri sarktı; başından önce viski kokusu girdi içeriye.</span></p>

  <p class="calibre7">— Nereye gidiyorsunuz, ulan? </p>

  <p class="calibre7">Kırmızı yüz, Tom'a yaklaştı. <span class="calibre5">Tom taş kesildi. Eli aşağıya doğru kaydı ve anahtarı buldu. Ana, Tom'un kolunu yakaladı, sımsıkı tuttu. </span></p>

  <p class="calibre7">Tom:</p>

  <p class="calibre7">— Ha! dedi.</p>

  <p class="calibre7">Sonra sesi dalkavukça bir iniltiye dönüştü:</p>

  <p class="calibre7">— Biz buranın yabancısıyız, dedi. Tulare denilen bir yerde iş olduğunu işittik de, oraya gidiyoruz.</p>

  <p class="calibre7">— Allah belânızı versin! Yanlış yere gidiyorsunuz. Biz, şehrimize pis Okielerin girmesini istemiyoruz.</p>

  <p class="calibre7">Tom'un omuzları ve kolları kaskatı kesilmişti, her yanı tir tir titriyordu. Ana koluna yapışmıştı. Silâhlı adamlar otomobilin önünü çevirmişlerdi. İçlerinden bazıları kendilerine asker süsü vermek için asker gömleği giymiş, manevra kayışı takmışlardı.</p>

  <p class="calibre7">— Ne yana gideceğiz, efendim? dedi.</p>

  <p class="calibre7">— Sola dönün, doğru kuzeye gidersiniz. Pamukları toplama zamanı gelmeden sakın buraya döneyim demeyin!..</p>

  <p class="calibre7">Tom titriyordu:</p>

  <p class="calibre7">— Başüstüne efendim, dedi.</p>

  <p class="calibre7">Arabayı geri vitese taktı, manevra yaptı, döndü. Geldiği yöne doğru gitmeye başladı. Ana, Tom'un kolunu bıraktı yavaş yavaş okşadı. Tom boğulacak gibiydi. <span class="calibre5">Kendini zor tutuyordu.</span></p>

  <p class="calibre7">Ana:</p>

  <p class="calibre7">— Aldırma, dedi. Aldırma.</p>

  <p class="calibre7">Tom pencereden dışarı sümkürdü, ceketinin kolu ile gözlerini sildi.</p>

  <p class="calibre7">— Orospu çocukları!.. </p>

  <p class="calibre7">Ana yumuşak:</p>

  <p class="calibre7">— Çok iyi davrandın, dedi, çok doğru yaptın.</p>

  <p class="calibre7">Tom toprak bir yola saptı, yüz metre kadar gitti. Sonra fenerleri söndürdü ve motoru durdurdu. Otomobilden atladı. Elinde İngiliz anahtarı vardı.</p>

  <p class="calibre7">Ana sordu:</p>

  <p class="calibre7">— Nereye gidiyorsun?</p>

  <p class="calibre7">— Çevreye bakmaya gidiyorum. Biz kuzeye gidecek değiliz.</p>

  <p class="calibre7">Kırmızı ışıklar yolun ilerisine doğru ilerledi. Tom, kırmızı ışıkların toprak yolun dönemecini geçtiğini ve yollarına devam ettiğini gördü. Birkaç dakika sonra birtakım bağırıp çağrışmalar işittiler, sonra Hooverville tarafından bir alev yükseldi. Alev büyüdü, yayıldı ve yanan şeylerin çatırdısı uzaklardan bile işitilmeye başladı. Tom yeniden kamyona girdi. <span class="calibre5">Manevra yaptı, toprak yolda lambaları yakmadan kamyonu sürdü. Asfalta gelince yeniden güneye döndü ve fenerleri yaktı. </span></p>

  <p class="calibre7"><span class="calibre5">Ana, korka korka sordu:</span></p>

  <p class="calibre7">— Nereye gidiyoruz, Tom?</p>

  <p class="calibre7">— Güneye gidiyoruz, dedi. Bu namussuz piçlerin bizi kovalamayacakları bir yere gitmeliyiz. Şehrin dışından geçmeliyiz.</p>

  <p class="calibre7">— Peki, anladık ama, nereye gidiyoruz? .. </p>

  <p class="calibre7">Baba ilk olarak söz söylüyordu:</p>

  <p class="calibre7">— Anlamak istiyorum, nereye gidiyoruz? </p>

  <p class="calibre7">Tom:</p>

  <p class="calibre7">— Şu hükümet kampını bulmaya, dedi. Muhtarlar oraya giremezlermiş, dediler. <span class="calibre5">Ana, ben bu adamlardan kaçmalıyım, korkuyorum, birisini öldüreceğim.</span></p>

  <p class="calibre7">Ana:</p>

  <p class="calibre7">— Kızma Tom, diye onu yatıştırıyordu. Kızma Tommy. Bir kere kendini tuttun, başka zaman da tutabilirsin.</p>

  <p class="calibre7">— Evet! Böyle giderse namusumuzdan eser kalmayacak. </p>

  <p class="calibre7">Ana:</p>

  <p class="calibre7">— Kızma, dedi. Sabırlı ol. Ne kızıyorsun Tom?.. Öteki insanlar yok olup gittikleri zaman bizler, yani halk, yine yaşamakta devam edeceğiz. Tom, yaşayan halk biziz, onlar bizi yok edemezler. Halk biziz... Biz yaşamakta devam edeceğiz.</p>

  <p class="calibre7">— Her zaman da dayak yiyen biziz ama. </p>

  <p class="calibre7">Ana gülümsedi:</p>

  <p class="calibre7"><span class="calibre5">— Biliyorum. Belki de bu, bizi daha sert, daha dayanıklı yapmaya yarıyor.</span></p>

  <p class="calibre7">Zenginler türerler ve ölürler, çocukları iyi insanlar olmaz, ölüp giderler. Ama Tom, biz yaşamakta devam ederiz. Korkma Tom. Yepyeni bir çağa giriyoruz.</p>

  <p class="calibre7">— Nereden biliyorsun?</p>

  <p class="calibre7">— Neredenini bilmiyorum.</p>

  <p class="calibre7">Şehre girdiler. Tom şehrin ortasından geçmemek için kenar caddelerden birine saptı. Elektrik ışıklarının altında anasına baktı. Durgun bir yüzü ve gözlerinde tuhaf bir bakış, yüzünde bir sfenksin zamanla ilgili olmayan görünüşü vardı. Tom sağ elini kaldırdı, annesinin omzuna dokundu. İçinden gelmişti. Sonra elini çekti.</p>

  <p class="calibre7">— Hiç senin böyle şeyler söylediğini işitmemiştim, dedi. </p>

  <p class="calibre7">Anası:</p>

  <p class="calibre7">— O zamanlar söylemek gerekmiyordu da ondan, dedi.</p>

  <p class="calibre7">Kamyon, caddelerin ve sokakların arasından geçip, şehirden çıktı. Sonra yeniden yola girdi. Yol ağzında duran bir levhada «99» u okudu. Yol güneye gidiyordu; saptı. </p>

  <p class="calibre7">Tom:</p>

  <p class="calibre7">— Bizi kuzeye gönderemediler işte, dedi. Bize boyun eğdirdiler sanki, oysa biz yine istediğimiz yere gidiyoruz, yine bildiğimizi okuyoruz.</p>

  <p class="calibre7">Geniş karanlık asfaltın ilerisinde sönük ışıklar parlıyordu.</p>
</body>
</html>