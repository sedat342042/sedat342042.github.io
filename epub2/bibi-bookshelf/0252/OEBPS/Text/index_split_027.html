<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>John Steinbeck - Gazap Üzümleri.doc</title>
    <link href="../../page_styles.css" rel="stylesheet" type="text/css"/>
    <link href="../../stylesheet.css" rel="stylesheet" type="text/css"/>
</head>
  <body class="calibre3">
  <h1 class="calibre8"><b class="calibre2">YİRMİ YEDİNCİ BÖLÜM</b></h1>

  <p class="calibre7">Pamuk işçileri aranıyor. Yolda levhalar, el ilânları. Turuncu el ilânları... Pamuk İşçileri Aranıyor... </p>

  <p class="calibre7">Şurada, yolun kıyısında yazılı.</p>

  <p class="calibre7">Koyu yeşil bitkiler, diken diken olmuşlar artık; kozaların içinde pamuklar yumak yumak. Beyaz mısır patlakları gibi fışkırmış.</p>

  <p class="calibre7">Ellerimizi kozalara sürmeye bayılırız... Yavaşçacık, parmaklarımızın ucuyle.</p>

  <p class="calibre7">Ben, çok iyi pamuk toplarım. </p>

  <p class="calibre7">İşte tam bu işin adamı. </p>

  <p class="calibre7">Biraz pamuk toplamak istiyorum. </p>

  <p class="calibre7">Torban var mı? </p>

  <p class="calibre7">Ha?.. Yok.</p>

  <p class="calibre7">Bir dolar verir, bir torba alırsın. İlk topladığın yüz elli libreden parası çıkar. İlk olarak tarlada yüz libresine seksen sent alırsın. İkincisinde doksan sent. Torbanı al git. Bir dolar. Eğer torbayı alacak paran yoksa, ilk yüz elli libreden biz parasını mahsup ederiz. İyi, değil mi? İşine geliyor, değil mi?</p>

  <p class="calibre7">İyi. Güzel bir pamuk torbası. Bütün mevsim gider. Çekmekten, altüst etmekten eskirse, öbür ucunu kullanırsın. Açık yanını dikersin. Yenen yanı açarsın. İki yanı da kullanılmaz hale gelince, kumaşı kalır. Yazlık güzel bir don olur. Gecelik olur. Ve eh, işte... Pamuk torbası güzel bir şeydir.</p>

  <p class="calibre7">Beline sararsın. Bacaklarını açarsın, ayaklarının arasına alırsın. Önce insana hafif gelir ve parmaklarının ucuyle pamukları toplarsın, eller döne döne bacakların arasındaki torbaya gider. Çocuklar da arkadan gelirler. Çocukların torbası yoktur. Sen de bir çuval al, ya da babanın torbasına koy. Şimdi biraz ağırlaşmaya başladı. Öne eğil, torbayı kaldır, yere düşüyor. Ben pamuk işini bilirim. Parmağım anlar; kozayı anlarım. Hem yürür, hem de torba ağırlaşıncaya kadar konuşur, belki de şarkı söylersin. Parmaklar kendiliğinden pamuğa gider. Parmaklar bilir. Göz kendiliğinden görür işi... Ben görmem.</p>

  <p class="calibre7">Sıraların arasında konuşmalar...</p>

  <p class="calibre7">Bizim orada bir kadın vardı, ismi lâzım değil... Bir gün baktık, birdenbire bir zenci çocuk doğurdu. Sonra kimse çocuğun ne olduğunu öğrenemedi. Bulan da olmadı. Ama, herkesten de utanırdı. Ne diyordum... Haa evet, ben onun gibi pamuk toplayan görmedim.</p>

  <p class="calibre7">Torba ağırlaştı. Biraz yukarı kaldır. Kalçalarını dik tut, torbayı bir at gibi sürükle. Ve çocuklar topladıkları pamukları babalarının torbasına koymaktalar. Ürün bol. Alçak yerlerde pamuk inceliyor ve sertleşiyor. Bu Kaliforniya'nın pamuğu gibi pamuk görmedim ben. Lifleri uzun uzun, dehşetli bir pamuk. Toprağı mahveder az sonra. Pamuk ekmek için toprak satın alan var mıdır dersin? Sakın toprak alayım deme, kirala. Toprak yoruldu mu, başka bir yere gider, ekersin.</p>

  <p class="calibre7">Tarlalarda sıra sıra insanlar kıpırdıyor... Parmakları bilen insanlar... Arayıcı parmaklar dalıp çıkıyor, kozalarını buluyor. Bakmak gerekmez.</p>

  <p class="calibre7">Yemin ediyorum, gözlerim kapalı olsa bile pamuk toplarım. Kozayı sezerim sanki. Tertemiz toplarım, kız gibi.</p>

  <p class="calibre7">Torba doldu artık. Kantara götürmeli. Dalaşmalı. Kantardaki adam ağır bassın diye içine taş koydun, diyor. Ne dersin? Kantar ayarlıdır. Bazen o haklıdır: Torbada sahiden taş vardır. Bazen sen haklısındır: Kantar hilelidir. Bazen her ikiniz de haklı olursunuz: Hem torbada taş vardır, hem de kantar hilelidir. Her zaman dalaşırsın, her zaman kavga edersin. Kafanı dik tutmalısın. Yumuşak olmaya gelmez. O da dik kafalıdır. Bir iki taştan ne çıkar? Belki de bir tane. Çeyrek libre mi? Her zaman dalaşacaksın.</p>

  <p class="calibre7">Boş torbanla dönüyorsun. Kendi defterimizi çıkaralım bakalım. Tartıyı yazalım. Yazmalı. Eğer senin de tartıları yazdığını bilirlerse, aldatmaya kalkmazlar. Tartıları yazmazsan, Allah yardımcın olsun.</p>

  <p class="calibre7">Güzel iş doğrusu. Çocuklar çevrede koşuşuyorlar... Pamuk toplayan makine bulunmuş, duydun mu?</p>

  <p class="calibre7">Evet, duydum.</p>

  <p class="calibre7">Buraya da gelecek mi dersin?</p>

  <p class="calibre7">Eh, buraya gelirse... O zaman elle pamuk toplamak işine paydos diyorlar.</p>

  <p class="calibre7">Gece basıyor. Herkes yoruldu. Ne de olsa güzel bir iş. Üç dolar aldık. Ben, babam ve çocuklar, hepimiz çalıştık.</p>

  <p class="calibre7">Kamyonlar pamuk tarlalarına geliyor. Pamuk kampları işe başlamışlardır. Telle çevrili kamyonlara dağlar gibi beyaz pamuk yüklenmiş. Pamuklar tellerin arasına sıkışıyor. Ve rüzgâr estiği zaman yol boyunca küçük pamuk topları yuvarlanıyor. Kar gibi beyaz pamuk, çırçır makinesine gidiyor. Ve kocaman, büyük balyalar prese giriyor. Pamuk elbiselerinize, sakalınıza yapışıyor. Burnunuzu sümkürün, burnunuzda bile pamuk vardır. </p>

  <p class="calibre7">Biraz omuzlarını eğ. Karanlık basmadan torbanı doldur. İşi bilen parmakları kozaları arıyor. Göğüs eğilmiş, torbayı sürüklüyor. Çocuklar yorgun, karanlık basmış. Sürülmüş toprak üzerinde ayaklar sürçüyor. Ve güneş batıyor.</p>

  <p class="calibre7">Biraz daha zaman olsaydı. Çok para kazanmadım galiba, ama biraz daha zaman olmalıydı.</p>

  <p class="calibre7">El ilânlarının çektiği adamlarla dolu olan eski arabalar, yolda çoğalıyor.</p>

  <p class="calibre7">Pamuk torban var mı?</p>

  <p class="calibre7">Hayır.</p>

  <p class="calibre7">Öyleyse, bir dolar verir alırsın.</p>

  <p class="calibre7">Elli kişi olsa neyse, kalıp çalışalım, ama beş yüz kişi var. Uzun sürmez. Ben birisini biliyorum, "Bir türlü torbanın parasını çıkaramadım" derdi. Her girdiği işte yeni bir torba alırmış. Daha parasını çıkarmadan tarlada iş bitermiş.</p>

  <p class="calibre7">Allahını seversen biraz para artırmaya bak. Kış geliyor. Kışın Kaliforniya'da iş yoktur. Karanlık basmadan torbayı doldur. Şuradaki adam torbanın içine iki tane koca koca toprak parçası attı.</p>

  <p class="calibre7">Eee! Ne olmuş? Neden?.. Ben bozuk kantarı düzeltiyorum, sana ne?!..</p>

  <p class="calibre7">İşte benim defterim burada. Üç yüz on iki libre.</p>

  <p class="calibre7">Doğru!</p>

  <p class="calibre7">Allah Allah, herif ses çıkarmıyor! Muhakkak kantarı bozuktur. Eh, Allaha şükür, yine iyi kazandık.</p>

  <p class="calibre7">Bu tarlada çalışmak üzere bin kişi geliyor diyorlar. Yarın bir sırada çalışmak için kavga etmek gerekecek. Pamuğu kapmalı, çabucak.</p>

  <p class="calibre7">Pamuk İşçileri Aranıyor... Ne kadar çok adam pamuk toplarsa pamuk o kadar çabuk çırçır makinesine gidiyor.</p>

  <p class="calibre7">Haydi, şimdi pamuk kampına...</p>

  <p class="calibre7">Eh! Bu gece et var. Et alacak paramız var. Çocuğun elinden tut. Zavallı, çok yorulmuş. Sen önden git de bize dört libre et al. İhtiyar kadın bu gece güzel bir peksimet pişirir bize, yorgun değilse tabiî...</p>
</body>
</html>