<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>John Steinbeck - Gazap Üzümleri.doc</title>
    <link href="../../page_styles.css" rel="stylesheet" type="text/css"/>
    <link href="../../stylesheet.css" rel="stylesheet" type="text/css"/>
</head>
  <body class="calibre3">
  <h1 class="calibre8"><b class="calibre2">YEDİNCİ BÖLÜM</b></h1>

  <p class="calibre7">Şehirlerde, şehir kenarlarında, kırlarda, boş arsalarda, kullanılmış otomobil, hurda demir depoları, garajlar, üzerlerinde süslü yazılar: Kullanılmış <span class="calibre5">otomobiller, İyi durumda kullanılmış otomobiller. Ucuz nakliyat, üç römork. 27 </span><span class="calibre5">Ford, tertemiz. Revizyondan geçmiş arabalar, garantili otomobiller. Radyosu caba. 100 galon benzini bedava otomobil. Buyurun, bakın. Kullanılmış </span><span class="calibre5">otomobiller. Tentesiz.</span></p>

  <p class="calibre7">Bir arsa ve bir kulübe; bir masa, bir sandalye ve mavi bir defter alacak kadar küçük bir kulübe. Deste deste anlaşmalar... Uçları kıvrılmış, kâğıt mandallarıyle tutturulmuş ve kullanılmamış, temiz bir sürü anlaşmalar. Dolma kalem... Aman dolu bulundurun, her zaman yazacak durumda olmalı. Dolma kalem yazmadığı için bir keresinde satış yapılamadı.</p>

  <p class="calibre7">Şu hayvan oğlu hayvanların bir şey alacakları yok. Her depoya girip çıkıyorlar. <span class="calibre5">Hepsi de seyirci, o kadar. Bakmakla vakit geçiriyorlar. Otomobil almaya niyetleri yok; adamın vaktini alıyorlar. Aldırdıkları yok ki. Al işte iki kişi... Yoo, yanlarında piçleri de var. Göster bir araba onlara. Aç iki yüzden kapıyı. Sonra yavaş yavaş inersin. Yüz yirmi beşe alacaklar gibi. Kafesle herifleri. Bir hurdanın içine koyup gönder. Yama heriflere gitsin. Boş yere zamanımızı alıyorlar.</span></p>

  <p class="calibre7">Depo sahipleri kolları sıvalı. Satıcılar, becerikli, yaman; insanların zayıf noktalarını arayan küçük keskin gözler.</p>

  <p class="calibre7">Kadınların yüzüne iyice bak. Eğer kadınlar beğenirse, erkekleri kazıklamak kolay. Şu Cadillac'la başla işe. Sonra yavaş yavaş «26 Buick» e inersin, yoksa Buick'ten başlarsan Ford'a inerler. Sıva kollarını, giriş. Bu fırsat her zaman ele geçmez. Ben şu «26 Dodge» un hafif sızıntısını kesinceye kadar sen onlara Nash'ı göster. Ben hazır olunca, bir ilâhi söylerim.</p>

  <p class="calibre7">İstediğiniz, bir nakil vasıtası değil mi? Size yalan söyleyecek değilim. <span class="calibre5">Evet, içinin döşemesi yıpranmış. Ama tekerlekleri döşemeler çevirecek değil ya.</span></p>

  <p class="calibre7">Sıra sıra otomobiller... Radyatörleri fırlamış, paslı, lastikleri dümdüz olmuş otomobiller. Hepsi yan yana park etmiş.</p>

  <p class="calibre7">Bir kere içine oturup da görmek istemez misiniz? Tabiî efendim, zahmet de ne demek? Ben onu sizin için ileri alayım da bakın.</p>

  <p class="calibre7">Herifleri minnet altında bırak. Bırak, zamanını alsınlar. Zamanını aldıklarını onlara unutturmamaya bak. İnsanlar genellikle iyidirler. Seni ziyana sokmak istemezler. Sen önce kendini ziyana soktur, sonra da sen onları ziyana sokarsın.</p>

  <p class="calibre7">Sıra sıra otomobiller... T modelleri, yüksek ve pis, tekerlekleri gıcırdayan, bantları eski otomobiller. Buick'ler, Nash' lar, DeSoto'lar.</p>

  <p class="calibre7">Evet efendim. «22 modeli Dodge». Dodge'un çıkardığı en iyi araba. Eskimek nedir bilmez. Kompresyonu düşüktür. Evet, gerçi yüksek kompresyon bir süre iyi gider ama, metal buna uzun süre dayanamaz. Plymouth'lar, Rocknes'lar, Star'lar.</p>

  <p class="calibre7">Vay anasını, bu Apperson da nereden gelmiş buraya? Nuh zamandan kalma!.. Aaa.. <span class="calibre5">bir de Chalmers. Aaa.. bir' tane de Chandler. Yıllardan beri piyasada </span><span class="calibre5">kalmamıştı. Biz otomobil satmıyoruz, hurda tekneler satıyoruz. Allah kahretsin, ne yaparsın, bu hurdaları alacağız. Yirmi beş, otuz dolardan yukarı bir şey almam. Elliye, yetmiş beşe satarım. Fena kâr değil. Hey Tanrım, ne diye yepyeni bir arabanın fiyatını düşürüyorsun? Bana bir hurda lâzım. Hurdalar geldiği gibi gidiyor. İki yüz elliden yukarılarda iş yok. Jim, şu kaldırımdaki herifi yakala. </span><span class="calibre5">Herif kendi kıçının deliğinin farkında değil. Şu Apperson'u bir göster. Ha, hangisi, şu Apperson mu? Satılmış mı? Anlaşılıyor, hurdalardan başka bir şey satamayacağız.</span></p>

  <p class="calibre7">Bayraklar... Kırmızı ve beyaz, beyaz ve mavi... Kaldırım, boyunca dizili. <span class="calibre5">Kullanılmış otomobiller, iyi durumda, 'kullanılmış otomobiller.</span><span class="calibre5">''</span></p>

  <p class="calibre7">Bugün satışa çıkardığımız mal sergide duruyor. Bir türlü satamadık. Ama milleti çekiyor. Verdikleri fiyata satsam bana on beş sent bile kalmayacak. Bugün sadece millete depoyu gezdirdik. En iyisi, satıldı deyip savmalı. Otomobili vermeden önce şu akümülatörü çıkar. Yerine şu bitmiş pili koy. Hay ölüsü kınalılar, altı Bits'e<sup class="calibre10">[</sup><a href="../Text/index_split_031.html#n3" id="n3d"><sup class="calibre10">3</sup></a><sup class="calibre10">]</sup> ne almak isterler, bilmem ki. Sıva kollarını, giriş işe. Uzun sürmez zaten. Eğer bende bol bol hurda olsaydı altı ayda zengin olur, bir kenara çekilirdim.</p>

  <p class="calibre7">Bana bak, Jim, şu Chevrolet'nin arkası nasıl çalışır bilir misin? Tıpkı arkasında bir sürü şişe kırılıyormuş gibi ses çıkarır. İçine bir iki avuç talaş <span class="calibre5">at... Biraz da vitese koy. Bu sarıyı belki otuz beş dolara okuturuz. Kerata, beni bu arabada aldattıydı. On dolar verdimdi, on beşe soktu. Ondan sonra takımlarını da aldı içinden orospu çocuğu. Ah Allahım, ne olurdu böyle hurda beş </span><span class="calibre5">yüz arabam olsaydı. Bu fırsat uzun sürmez. Lastikleri beğenmiyor mu? Bu lastiklerin daha on binlerce mil yapacağını söyle. On beş sent daha düş bakalım.</span></p>

  <p class="calibre7">Tel örgüye dayanmış paslı yıkıntılar, dizin dizin hurdalar, tamponlar, yağdan simsiyah olmuş döküntüler, yerde yatan silindir gövdeleri, silindirler arasında büyümüş otlar. Fren rodları, yılanlar gibi birbirinin üzerlerine yığılmış egzoz boruları. Yağ, benzin.</p>

  <p class="calibre7">Bak, ara bakalım çatlamamış bir buji bulabilir misin? Ah, ah, yüz dolardan ucuz römorklarım olsaydı, şimdi hepsini okuttumdu. Ne diye bu herif makineyi tekmeleyip duruyor? Biz otomobilleri satıyoruz, evlere kadar ite ite götüremeyiz. Peki, peki, eve kadar götürme. Her halde resmini dergide görmüşsünüzdür. İş yok mu diyorsun? Eh, at dışarı herifi. Yola gelmeyen bir herifle uğraşacak değiliz, çok işimiz var. Graham' ın sağ ön lastiğini çıkar. Yamalı yanını aşağıya getir. Başka yerleri fena değil. Jantları da, hepsi de yerinde.</p>

  <p class="calibre7">Tabiî, tabiî! Bu makine daha elli bin mil yapar. Yalnız yağsız bırakmamaya bak. <span class="calibre5">Güle güle, hayırlı olsun. </span></p>

  <p class="calibre7"><span class="calibre5">Otomobil mi istiyorsunuz? Nasıl bir otomobil düşünüyorsunuz? Bakın bakalım hoşunuza giden var mı bunların içinde? Açık konuşuyorum. Külüstür bir şey mi istiyorsunuz, yok</span><span class="calibre5">sa iyi bir şey mi? Buyurun, bakın, karınız da La Salle'a bakıyor. Demek La Salle istemiyorsunuz? Eh, bilyeleri boku yemiş. Çok benzin yakar. Siz de «24 Lincoln» </span><span class="calibre5">alın. İşte şurada bir tane var. Ölünceye kadar kullanırsınız. İsterseniz kamyon da yaparsınız.</span></p>

  <p class="calibre7">Paslı madenlerin üzerinde kızgın güneş. Yerde yağ. Halk içeride dolaşıp duruyor, şaşırmışlar, otomobil lâzım.</p>

  <p class="calibre7">Ayaklarınızı silin. Otomobile dayanmayın, pistir. Otomobili neyle alacaksın? <span class="calibre5">Kaça biliyor musun? Sen şu çocuklara göz kulak ol. Kimbilir bu kaçadır. Sorarız. </span><span class="calibre5">Sormak parayla değil ya, sorarız. Yalnız, yetmiş beş dolardan on para fazla veremeyiz, sonra Kaliforniya'ya gidecek paramız kalmaz.</span></p>

  <p class="calibre7">Hay Allah belâsını versin, şimdi ne olurdu yüz tane hurda makinem olsaydı. İster işlesin, ister işlemesin...</p>

  <p class="calibre7">Lastikler... Kullanılmış, patlak lastikler; uzun silindirlerin üzerlerine yığılmış lastikler; iç lastikler., kırmızı, gri, sucuklar gibi asılmış iç lastikler.</p>

  <p class="calibre7">Lastik yaması mı, radyatör süpürgesi mi istediniz? Buji sıkıştırıcısı mı istiyorsunuz? Şu küçük hapı benzin depona koy, bir galon benzinle on mil fazla yol yaparsın. Eh, boya vuracaksın... Elli sente yepyeni olur; yağmur sileceği mi, vantilatör kayışı mı, conta mı istiyorsun? Belki aradığın supap budur. Yeni bir supap ayağı alır korsun. Vere vere on beş sent veriyorsun ha!.. Eh, hepsi zarar olsa ne çıkar zaten.</p>

  <p class="calibre7">Peki Joe. Herifleri yola getirir, buraya sokarsın. Ben herifleri buraya kapatır, ya malı satar, ya da öldürürüm. Serserileri gönderme. Ben iş yapmak istiyorum.</p>

  <p class="calibre7">Evet efendim. Buyurun. Aradığınızı burada bulabilirsiniz. Evet efendim. Seksen dolara alabilirsiniz.</p>

  <p class="calibre7">Elliden yukarı çıkamam. Dışarıdaki adam elli dediydi.</p>

  <p class="calibre7">Elli ha! Elli mi?.. Sen deli misin? Yalnız şu küçük plaka için elli dolar yetmiş sent verdim. Joe, deli budala, benim tepemi attıracaksın. Şu herifi nasıl kafeslemeli be yahu!., hadi hatırın için altmış olsun. Hey, bana bak bayım, bütün gün seninle uğraşacak değilim. Ben iş adamıyım, ama kimseyle bu <span class="calibre5">kadar uğraşamam. Alışverişe yarayacak bir başka şeyin var mı?</span></p>

  <p class="calibre7">Bir çift katırım var. Onları değiştiririm.</p>

  <p class="calibre7">Katır!.. Hey Joe, işittin mi? Herif karşılığında katır vermek istiyor. Hey, makine devrinde olduğumuzu kimse sana söylemedi mi? Artık katırlar hiçbir işte kullanılmıyor. Yalnız tutkal yapmaya yarıyor.</p>

  <p class="calibre7">Ama güzel., büyük güzel katırlar. Biri beş, biri yedi yaşında. Eh, peki, biz de başka yere bakalım.</p>

  <p class="calibre7">Siz bilirsiniz! Başka yerlere bakın. İşimiz varken gelin zamanımızı alın, sonra da çıkın gidin. Joe, senin çingene heriflerle konuştuğundan haberin yok galiba?</p>

  <p class="calibre7">Ben çingene değilim. Ben otomobil almak istiyorum. Biz Kaliforniya'ya gidiyoruz. <span class="calibre5">Ben otomobil almak istiyorum.</span></p>

  <p class="calibre7">Ya, ben enayiyim baksana. Joe, bana enayi diyor. Ucuz vermezsem açlıktan geberip gidermişim, diyor. Bak şimdi sana yapabileceğimi söyleyeyim: Katırları köpek eti diye satıp her birinden beş dolar kazanırım.</p>

  <p class="calibre7">Benim katırlarımın köpek eti diye satılmasına razı değilim.</p>

  <p class="calibre7">Eh, haydi, belki on, belki de yedi sekiz dolar kazandım diyelim. Sana söyledim. <span class="calibre5">Haydi bak, son olarak söylüyorum: Katırlarını yirmi dolara alırım. Arabaları beraber değil mi? Sen elli doları verirsin, geri kalanı da ayda on dolardan göndermek üzere şu senedi imzalarsın.</span></p>

  <p class="calibre7">Ama sen otomobili seksen dolara veririm dedin.</p>

  <p class="calibre7">Sen vergiyle sigortanın ne olduğunu işitmedin galiba? Bunlar fiyatı yükseltir. <span class="calibre5">Korkma, dört beş ayda parasını çıkarırsın. At imzanı şuraya. Biz her şeyi tamamlarız.</span></p>

  <p class="calibre7">İyi ama, bilmem ki...</p>

  <p class="calibre7">Şimdi beni söyleteceksin. Ben sırtımdaki gömleğime kadar istediğini vereyim. Bol bol zamanımı al. Seninle konuşurken daha üç kişiye mal satardım. Sersem ettin beni, be!.. Evet, şuraya, şuraya at imzanı. Tamam. Joe, şu bayın otomobiline benzin koy. Benzini vereceğiz.</p>

  <p class="calibre7">Vay anam vay! Herif amma sıkı çıktı be Joe. Bu hurdaya <span class="calibre5">ne verdikti? Geçmiş gün, otuz, otuz beş dolar verdikti galiba? Bu hayvanları aldım, bunlardan yetmiş beş dolar çıkarmazsam bana da iş adamı demesinler. </span><span class="calibre5">Üstelik elden elli dolar aldım, bir de kırk dolarlık borç senedi imzalattım. </span><span class="calibre5">Evet, biliyorum, hepsi namuslu çıkmaz. Ama kimlerin borcunu getireceğini görmek insanın hoşuna gidiyor. Bir tanesi senedi imzaladıktan iki yıl sonra borcu olan yüz doları göndermişti. Her halde bu adam da borcunu gönderir. Görürsün bak. Hay Allah kahretsin! Şimdi elimde beş yüz tane hurda makine olacaktı ki. Sıva kolları Joe. Çık dışarı. Herifleri yola getir. Sonra gönder bana. Bu son alışverişten yirmi doların var. Fena değil.</span></p>

  <p class="calibre7">İkindi güneşinin altında sarkık bayraklar... Bugün sergide satışa çıkarılan otomobil: «29 Ford», mükemmel, yepyeni, iyi çalışır durumda.</p>

  <p class="calibre7">Elli dolara ne istiyorsun... Bir Zephyr mi?</p>

  <p class="calibre7">Minderlerinden at kılları fırlamış, tamponları eğrilmiş, geriye yatmış, amortisörleri kopmuş, sarkıyor. Tampon yerlerinde küçük farları ve üç de geride küçük renkli fenerleri olan iki kişilik eski model Ford. Çamurluklar, vites kolunda büyük bir lokma. Stepne kapağında güzel bir kız resmi, renkli bir resim, altında Cora yazılı. Tozlu ön camların üzerinde ikindi güneşi.</p>

  <p class="calibre7">Vay anasını, gidip bir şey tıkınmaya vakit yok. Joe, bir çocuk gönder, sandviç alsın.</p>

  <p class="calibre7">Nuh zamanından kalma motorların kesik kesik gürültüleri.</p>

  <p class="calibre7">Şurada, Chrysler'in yanında, sıska herifin biri duruyor. Acaba cebinde bir kuruşu var mı? Bu köy çocuklarının çoğu hırsızdır ha, dikkat etmeli! Herifleri yola getir ve bana yolla Joe. Fena çalışmıyorsun.</p>

  <p class="calibre7">Tamam. Bizim sattığımız araba. Garanti mi? Ne garantisi? Biz sadece bunun otomobil olduğunu garanti ettik. Biz sonuna kadar dadılığını yaparız demedik ya! <span class="calibre5">Eee, bak, beni dinle; sen buradan bu otomobili aldın, gittin. Şimdi gelmiş bir de kafa şişiriyorsun. Borcunu vermezsen bana vız gelir. Zaten kâğıt bizde değil ki. Kâğıdı bankaya verdik. Onlar seni bulur, </span><span class="calibre5">parayı alırlar, biz karışmayız. Biz kâğıt filan tutmayız. Ya, öyle mi? Daha kafa tutarsan polis çağırırım. Yoo, hayır, biz lastikleri çevirmedik. At şu herifi şuradan, Joe! Geldi, yalvara yalvara otomobili aldı, şimdi de gelmiş kafa tutuyor, beğenmedim diyor. Ben gelip senden et alsam, yarısını yesem, sonra da artanını getirip geri vermek istesem, sen ne dersin? Biz burada iş yapıyoruz, fukaralara para dağıtmıyoruz. Bu adamı hatırlıyor musun Joe? Bak, bak... Şu kazma dişli herife bak! Heyy! Çek arabanı bakalım! Çekil de şu «36 Pontiac» a baksınlar. Evet...</span></p>

  <p class="calibre7">Kare radyatörler, yuvarlak radyatörler, paslı radyatörler, uzun uzun boru kıvrımları, boruların önünde düz yüzeyler. Bugün sergide çıkarılan mal. <span class="calibre5">Döşemeleri çökmüş eski devler... Kolayca kamyona çevirebilirsiniz. </span><span class="calibre5">Keskin ikindi güneşi altında iki tekerlekli bir römork, paslı akışlar. </span><span class="calibre5">Kullanılmış otomobiller. İyi durumda, kullanılmış otomobiller. Tertemiz, iyi işler. Yağ pompalamak istemez.</span></p>

  <p class="calibre7">Vay anasını! Bak! Ne de iyi kullanmışlar.</p>

  <p class="calibre7">Cadillac'lar, La Salle'lar, Buick'ler, Plymouth'lar, Packard' lar, Chevrolet'ler, Ford'lar, Pontiac'lar... Sıra sıra, dizin dizin, farları ikindi güneşinde parlıyor. İyi durumda, kullanılmış otomobiller.</p>

  <p class="calibre7">Yumuşat herifleri Joe. Hey Allahım hey, şimdi elimde bin tane hurda makine olacaktı ki. Herifleri pazarlığa hazırla, ben sonunu getiririm.</p>

  <p class="calibre7">Kaliforniya'ya mı gidiyorsunuz? İşte tam aradığınız araba. Boktan gibi görünüyor ama, ferah ferah bin mili var.</p>

  <p class="calibre7">Yan yana, sıraya dizilmişler, iyi durumda, kullanılmış otomobiller. Tertemiz, iyi çalışır durumda.</p>

  <p class="calibre7"><br class="calibre6"/></p>
</body>
</html>