<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>John Steinbeck - Gazap Üzümleri.doc</title>
    <link href="../../page_styles.css" rel="stylesheet" type="text/css"/>
    <link href="../../stylesheet.css" rel="stylesheet" type="text/css"/>
</head>
  <body class="calibre3">
  <h1 class="calibre8"><b class="calibre2">ON ÜÇÜNCÜ BÖLÜM</b></h1>

  <p class="calibre7">Hurdası çıkmış, imanına kadar yüklü Hudson, gıcırdaya gıcırdaya, homurdana homurdana Sallisaw'daki karayoluna girdi ve batıya döndü; güneş göz kamaştırıyordu. Al, beton yolda motorun hızını gittikçe artırdı: Zaten dümdüz olmuş makaslar için artık kırılma tehlikesi kalmamıştı. Sallisaw ile Gore arası yirmi bir mildir, Hudson saatte otuz beş mil yapıyor. Gore ile Warner arası on üç; Warner ile Checotah arası on dört mildir; Checotah ile Henrietta arası uzundur... Otuz dört mil... Ama yolun sonunda gerçekten güzel bir şehir vardır. <span class="calibre5">Henrietta ile Castle arası on dokuz mildir. Ve güneş tam tepede parlıyor, güneşin ısıttığı kırmızı renkli tarlalar, havayı titretiyordu.</span></p>

  <p class="calibre7">Al, direksiyonda yüzü dikkat kesilmiş, bütün vücudu arabayı dinliyor, bir yola, bir saat tablasına bakıp duruyor. Al, motoru ile tek vücut olmuştu, her siniri bir arıza dinliyordu; bir takırtı, keskin bir cızırtı, bir vızıltı, bir tıkırtı kamyonu mahvedecek bir değişiklik yapabilir. Al, arabanın ruhu, canı olmuştu.</p>

  <p class="calibre7">Büyükana yanında oturuyor, uyukluyor; uykusunda inliyordu. Bir ara gözünü araladı, ilerisine baktı, sonra yine uyuklamaya başladı. Ana, büyükananın yanında oturmuş, dirseğini dışarı çıkartmıştı; derisi kızgın güneş altında kızarıyordu. <span class="calibre5">Ana da ilerisine doğru bakıyordu; fakat gözleri dalgındı; ne yolu, ne tarlaları, ne servis istasyonlarını, ne de yiyecek dükkânlarını görüyordu. Hudson, bunların önünden geçerken dönüp bakmıyordu bile.</span></p>

  <p class="calibre7">Al, kırık iskemlenin üzerinde kıpırdadı, direksiyon simidinde yakaladığı yeri değiştirdi. Sonra içini çekti:</p>

  <p class="calibre7">— Bir takırdı var, ama ziyanı yok!.. Önümüze bir yokuş <span class="calibre5">gelirse bu yükle nasıl çıkacağız, Allah bilir. Kaliforniya ile burası arasında hiç yokuş var mı, ana?..</span></p>

  <p class="calibre7">Ana yavaşça başını çevirdi, gözleri canlandı:</p>

  <p class="calibre7">— Var galiba, dedi. Tabiî bilmiyorum. Ama galiba epey yokuşlar, hatta dağlar bile varmış. Büyük dağlar.</p>

  <p class="calibre7">Büyükana uykusunda uzun uzun inledi. </p>

  <p class="calibre7">Al:</p>

  <p class="calibre7">— Eğer yokuş çıkarsak yatakları yakarız, dedi. Eşyanın bir kısmını atmak gerekecek. Galiba papazı götüremeyeceğiz.</p>

  <p class="calibre7">Ana:</p>

  <p class="calibre7">— Bak göreceksin, daha gittiğimiz yere varmadan, "Papazı aldığımıza ne iyi ettik!" diyeceksin, dedi. Papazın bize çok yardımı dokunacak.</p>

  <p class="calibre7">Yeniden ilerisinde parlayan yola baktı. Al, direksiyonu bir eliyle kullanıyordu, öteki elini titreyen vites koluna koymuştu. Konuşmakta zorluk çekiyordu. Kelimeleri ağzından çıkarmadan önce iyice evirip çeviriyor, düşünüyordu:</p>

  <p class="calibre7">— Ana...</p>

  <p class="calibre7">Ana, yavaş yavaş dönerek Al'a baktı. Başı, arabanın hareketiyle birlikte sallanıyordu.</p>

  <p class="calibre7">— Gidiyoruz diye korkuyor musun, ana?.. Bilmediğimiz bir yere gidiyoruz diye korkuyor musun yoksa?</p>

  <p class="calibre7">Ananın gözleri düşünceli ve donuktu:</p>

  <p class="calibre7">— Biraz, dedi. Çok değil, biraz. Ben sadece şunun şurasında oturmuş <span class="calibre5">bekliyorum. Yapılacak bir şey oldu mu, yaparım, o kadar.</span></p>

  <p class="calibre7">— Oraya vardığımız zaman neyle karşılaşacağımızı düşünmüyor musun? Ya Kaliforniya düşündüğümüz gibi güzel bir yer çıkmazsa diye korkmuyor musun?</p>

  <p class="calibre7">Ana, hemen:</p>

  <p class="calibre7">— Hayır, dedi. Hayır, hiçbir şey düşünmüyorum. Zaten bunu düşünemezsin de. Ben de düşünemem. Bunu düşünmek, haddini bilmemek olur... Çok şeyler istemek, her şeyi bilmek istemek olur... Önümüzde göreceğimiz daha binlerce şey var, hangisinin sırası ise, onu göreceğiz; sırayla... Sırayı bozarsam, <span class="calibre5">çok ileri gitmiş olurum. Sen ilerisini düşünebilirsin, çünkü gençsin, ama... Ama benim için yaşantı, şu altımdan akıp giden yol gibidir ve yaşam benim için sadece bizimkilerin ne zaman acıkıp domuz kemiklerini isteyecekleridir...</span></p>

  <p class="calibre7">Yüzü gerilmişti:</p>

  <p class="calibre7">— Benim yapabileceğim şey budur işte. Bundan çoğu elimden gelmez. Eğer ben bundan çoğunu yaparsam, bütün ötekilerin rahatı kaçar... Bunu bildikleri için, onların bana güveni var.</p>

  <p class="calibre7">Büyükana haykırarak esnedi ve gözlerini açtı. Yaban yaban çevresine bakındı:</p>

  <p class="calibre7">— Allahınızı severseniz ben, biraz ineyim, dedi. </p>

  <p class="calibre7">Al:</p>

  <p class="calibre7">— İlk rastlayacağımız çalılıkta inersin, dedi. Bak, ileride bir tane görünüyor işte.</p>

  <p class="calibre7">— Çalılık malılık bilmiyorum, ineceğim; çıkacağım diyorum sana!..</p>

  <p class="calibre7">İnlemeye başladı:</p>

  <p class="calibre7">— İneceğim, ineceğim!..</p>

  <p class="calibre7">Al, arabayı hızlandırdı, bodur bir çalılığa geldikleri zaman ana, kapıyı iterek açtı, debelenip duran ihtiyar kadını yolun kıyısına, çalılıkların arasına götürdü. Büyükana çömeldiği zaman düşmesin diye tutuyordu.</p>

  <p class="calibre7">Kamyonun üzerinde oturanlar kımıldanmaya başlamışlardı. Yüzleri güneşten parlıyordu. Tom, Casy, Noah ve John Amca yorgun yorgun kendilerini aşağıya saldılar. Ruthie ile Winfield, yan tahtalardan atladılar ve çalıların içine daldılar. Connie, Rose of Sharon'un aşağıya inmesine yardım etti. Büyükbaba uyanmış, çadır bezinin altından, başını kaldırmaya çalışıyordu, ama gözleri sanki ilaçlanmış gibi, yaşlıydı ve hâlâ görmüyordu. Diğerlerine bakıyor, ama bakışından çevresindekileri pek tanımadığı anlaşılıyordu.</p>

  <p class="calibre7">Tom seslendi:</p>

  <p class="calibre7">— Büyükbaba, aşağıya inmek istiyor musun? </p>

  <p class="calibre7">İhtiyar gözler, ilgisiz, Tom'a döndü:</p>

  <p class="calibre7">— Hayır, dedi.</p>

  <p class="calibre7">Bir an gözlerini öfke bürüdü:</p>

  <p class="calibre7">— Ben gitmeyeceğim diyorum size!.. Ben Muley gibi burada kalacağım!..</p>

  <p class="calibre7">Ve gözleri yeniden çevresiyle ilgisini yitirdi. Ana, büyükanayı hendekten çıkarıyordu.</p>

  <p class="calibre7">— Tom, dedi. Çadır bezinin altında, arkada tava var. İçinde kemikler vardır. <span class="calibre5">Çıkar, biraz bir şey yiyelim.</span></p>

  <p class="calibre7">Tom tavayı çıkardı ve dolaştırdı. Aile, yol kıyısında durarak, kemiklerin üzerinde kalan büzülmüş et parçalarını yedi. </p>

  <p class="calibre7">Baba:</p>

  <p class="calibre7">— İyi ki bunları aldık, dedi. Oturmaktan her yanım o kadar katılaşmış ki, zor kıpırdanıyorum. Su nerede?</p>

  <p class="calibre7">Ana:</p>

  <p class="calibre7">— Orada su yok mu? diye sordu. Bir güğüm su doldurdumdu.</p>

  <p class="calibre7">Baba, kamyonun üstüne tırmandı, çadırın altına baktı.</p>

  <p class="calibre7">— Burada yok. Galiba unuttuk.</p>

  <p class="calibre7">Birdenbire herkes susamıştı. Winfield vızıldanıyordu:</p>

  <p class="calibre7">— Su isterim!.. Su isterim!</p>

  <p class="calibre7">Susadıklarını birdenbire hatırlayan erkekler dudaklarını yaladılar. Küçük bir panik başladı. Al, paniğin büyümesinden korktu:</p>

  <p class="calibre7">— İlk rastladığımız servis istasyonundan alırız. Zaten benzin de almak gerek.</p>

  <p class="calibre7">Aile, kamyonun kenarına üşüştü. Ana, büyükanaya yardım ederek içeri soktu, kendisi de yanına geçip, oturdu. Al, motoru çalıştırdı, yola düzüldüler.</p>

  <p class="calibre7">Castle ile Paden arası yirmi beş mildir; güneş tepeden geçmiş, aşağıya doğru inmeye başlamıştı. Radyatör kapağı yukarı aşağı oynuyor, radyatörden istim fışkırıyordu. <span class="calibre5">Paden'e yakın bir yerde yolun kenarında bir kulübe ile, bu kulübenin önünde iki benzin pompası göründü; kulübenin yanında bir parmaklık, bir su borusu ve bir hortum vardı. Al, arabayı içeri çekti, Hudson'un burnunu hortuma yanaştırdı. Bu sırada iri yarı, kırmızı yüzlü bir adam, benzin pompalarının arkasındaki sandalyesinden kalktı, onlara doğru yaklaş</span><span class="calibre5">tı. Üzerinde kahverengi kadife bir pantolon, bir askı ve gömleği vardı; başına gümüş boyalı mukavva bir şapka geçirmişti. Ter burnunda ve gözlerinde boncuk boncuk toplanıyor, boynunun buruşuklarından küçük derecikler halinde akıyordu. </span><span class="calibre5">Adam, yabanî ve sert bakışlarla kamyona yaklaştı.</span></p>

  <p class="calibre7">— Bir şey mi istiyorsunuz? Benzin mi alacaksınız, yoksa başka bir şey mi?, <span class="calibre5">diye sordu.</span></p>

  <p class="calibre7">Adam kamyona yaklaşmadan önce Al, dışarı fırlamış, parmaklarının ucu ile istim çıkaran radyatör kapağını çeviriyor; gevşediği zaman kaçabilmesi için hemen çevirip, elini çekiyordu.</p>

  <p class="calibre7">— Bize biraz benzin lâzım bayım.</p>

  <p class="calibre7">— Paranız var mı?</p>

  <p class="calibre7">— Elbet var. Dilenmiyoruz ya.</p>

  <p class="calibre7">Adamın yüzündeki yabanîlik yok olmuştu.</p>

  <p class="calibre7">— Peki o halde. Suyu kendiniz istediğiniz kadar doldurun, dedi.</p>

  <p class="calibre7">Ve hemen anlatmaya başladı:</p>

  <p class="calibre7">— Yollar insan dolu. Geliyorlar, suyu alıyorlar, apteshaneyi kirletiyorlar, sonra yeminle söylüyorum; bir sürü şeylerimi çalıyorlar ve hiçbir şey almadan, basıp gidiyorlar. Zaten bir şey alabilecek paraları da yok. Yollarına devam edebilmeleri için gelip benden bir galon benzin dileniyorlar.</p>

  <p class="calibre7">Tom, kızgınlıkla yere atladı, şişman adama doğru yaklaştı. Sert bir şekilde:</p>

  <p class="calibre7">— Biz, aldığımız şeyin parasını veririz! dedi. Ne diye ağzımızı arıyorsun? Biz senden bedava bir şey istedik mi?</p>

  <p class="calibre7">Şişman hemen:</p>

  <p class="calibre7">— Kızma canım, ağzınızı filan aradığım yok, dedi.</p>

  <p class="calibre7">Ter, kısa kollu spor gömleğine geçmeye başlamıştı.</p>

  <p class="calibre7">— İstediğiniz kadar su alın dedim. İsterseniz apteshaneye de girin.</p>

  <p class="calibre7">Winfield hortumu eline almıştı. Ucundan akan suyu içiyor, sonra yüzüne akıtıyordu; yüzünde damla damla sular kalmıştı:</p>

  <p class="calibre7">— Soğuk değilmiş, dedi.</p>

  <p class="calibre7">Şişman adam sözüne devam etti:</p>

  <p class="calibre7">— Bilmiyorum, bir şeyler oluyor memlekette...</p>

  <p class="calibre7">Artık yakınmaları yön değiştirmişti. Şimdi Joad ailesine söylemiyor, onlardan söz etmiyordu:</p>

  <p class="calibre7">— Her gün elli, altmış otomobil gelip geçiyor, herkes çoluğunun çocuğunun eşyasını almış, batıya gidiyor. Nereye gidiyorlar? Ne yapmaya gidiyorlar?</p>

  <p class="calibre7">Tom:</p>

  <p class="calibre7">— Onlar da bizim gibi, dedi. Onlar da bir lokma ekmek parası kazanacak bir yer bulmaya gidiyorlar. Geçinmeye gidiyorlar. İşte hepsi bu.</p>

  <p class="calibre7">— Gerçekten ne var, ne oluyor anlamıyorum. Hiçbir şeyden haberim yok. Ben de burada ekmek parası kazanmaya çalışıyorum. Ama zor. Örneğin, o kocaman arabaların burada durduklarını mı sanıyorsun? Hayır, durmazlar!.. Şehirdeki sarı boyalı kumpanya istasyonlarına giderler. Böyle yerlerde durmayı ayıp sayarlar. Burada duran insanların çoğunda ise para yoktur.</p>

  <p class="calibre7">Radyatör kapağı Al'ın eline çarptı ve ardından bir buhar bulutu bırakarak havaya sıçradı. Radyatörden boğuk bir kaynama sesi geliyordu. Kamyonun üzerindeki zavallı köpek, korka korka, sürüne sürüne kamyonun kenarına yaklaştı; yerdeki suya bakıyor, inliyordu. John Amca kamyonun üstüne tırmandı, köpeği ensesinden yakaladı. Bir an köpek, gergin bacakları üzerinde sallandı, sonra su borusunun altındaki çamuru yalamaya gitti. Yolda otomobiller, sıcağın altında parlayarak yıldırım gibi geçip gidiyorlardı ve kızgın rüzgârları servis istasyonunun önüne kadar geliyordu. Al, radyatöre hortumu sokarak, su doldurdu. </p>

  <p class="calibre7">Şişman adam devam etti:</p>

  <p class="calibre7">— Ben benzin karşılığında eşya alarak zengin olmak niyetinde değilim. Oysa burada sadece trampa yapıyorum. Çünkü, burada duran insanlar, benden benzin dileniyorlar ve karşılığında bir şeylerini bana vermek istiyorlar. Benzine, yağa karşılık bana verdikleri şeyleri gelip de arka odamda bir görseniz: Yatakları, çocuk arabaları, tencereler, tavalar... Bir aile, <span class="calibre5">bir galon benzin için çocuğunun elindeki bebeği verdi. Bu eşyaları ben ne yapayım, eskici dükkânı mı açacağım?.. Adamın biri de, bir galon için bana ayakkabılarını vermek istedi. Eğer ben başka yaradılışta bir adam olsaydım...</span></p>

  <p class="calibre7">Anaya baktı, sözünü kesti.</p>

  <p class="calibre7">Jim Casy, başını ıslatmıştı, damlalar hâlâ geniş alnında aşağı süzülüyordu. <span class="calibre5">Kaslı boynu ve gömleği ıslaktı. Tom, adamın yanına yaklaştı:</span></p>

  <p class="calibre7">— Bunda halkın suçu yok, dedi. Sen olsan üzerinde yattığın döşeği bir teneke benzine verir misin? </p>

  <p class="calibre7">— Biliyorum, halkın suçu yok. Herkese soruyorum: Neden yola çıktınız? diye. Herkes de haklı bir neden söylüyor. Ama memlekette ne oluyor? <span class="calibre5">İşte ben bunu öğrenmek istiyorum. Ne oluyor, nereye gidiyoruz? İnsanlar artık ekmek parası kazanamıyorlar, geçinemiyorlar. Çiftçilik artık insanları geçindirmiyor. Size soruyorum: Bu gidişle haliniz ne olacak? Benim aklım ermiyor. Sorduklarım da bilmiyor. İnsanlar yüz mil daha gidebilmek için ayaklarındaki ayakkabılarını veriyorlar. Aklım ermiyor doğrusu.</span></p>

  <p class="calibre7">Gümüş rengi şapkasını çıkardı, avcuyla alnını sildi. Tom da kasketini çıkardı, kasketiyle alnını sildi. Hortumun yanına gitti, şapkayı ıslattı, sıktı, yeniden başına geçirdi. <span class="calibre5">Ana, teneke bir maşrapa bularak kamyonun yan tahtalarının arasından çıkardı. </span><span class="calibre5">Büyükanaya ve eşyaların üzerindeki büyükbabaya su taşıdı. Tahtalara basarak büyükbabaya maşrapayı uzattı. Büyükbaba dudaklarını ıslattı, sonra başını salladı, daha çok istemedi. İhtiyar gözler bir an ıstırap ve korku içinde anaya baktıktan sonra yeniden çevre ile ilgisini kesti.</span></p>

  <p class="calibre7">Al, motoru işletti, kamyonu gerisin geriye benzin pompasına götürdü.</p>

  <p class="calibre7">— Doldur. Aşağı yukarı yedi galon alır. Ama biz altı dolduralım da akmasın.</p>

  <p class="calibre7">Şişman adam hortumu benzin deposuna soktu. </p>

  <p class="calibre7">— Evet, dedi. Memleket nereye gidiyor, aklım ermiyor; bir şey mi var? </p>

  <p class="calibre7">Casy:</p>

  <p class="calibre7">— Ben bütün memleketi dolaştım, dedi. Herkes bu soruyu soruyor. Nereye gidiyoruz? Bana öyle geliyor ki, hiçbir yere gitmiyoruz. Her zaman yoldayız. <span class="calibre5">Her zaman gidiyor ve gidiyoruz. Niçin insanlar bunu düşünmüyorlar? Şimdi hareket çağındayız. Halk hareket halinde. Biz nedenini ve nasıl olduğunu biliyoruz. </span><span class="calibre5">Hareket var, çünkü hareket etmek zorundayız. Halkın yollara dökülmesinin nedeni bu. Çünkü, daha iyisini istemekte. Ve bunu elde etmenin de tek yolu bu. </span><span class="calibre5">İstiyorlar, muhtaçtırlar, gidecekler, bulacaklar. İnsanları kavga edecek kadar çileden çıkaran, ezilmektir. Ben her yanı dolaştım, herkesin senin gibi dert yandığını duydum.</span></p>

  <p class="calibre7"><span class="calibre5">Şişman adam, benzini pompaladı, benzin tutarını gösteren pompa saatinin iğnesi döndü.</span></p>

  <p class="calibre7">— İyi hoş ama, nereye? Ben bunu anlamak istiyorum. </p>

  <p class="calibre7">Tom kızarak atıldı:</p>

  <p class="calibre7">— Bana bak, sen bu işi hiçbir zaman anlamayacaksın. Casy, sana anlatmaya çalışıyor, sen de hâlâ soruyorsun. Ben senin gibilerini çok gördüm. Siz bir şey sormazsınız; sadece şarkı söyler gibi bir hava tutturursunuz. Ne oluyoruz, nereye gidiyoruz?.. Ne anlamak istediğini sen de bilmiyorsun ya!.. Herkes yola çıkmış, bir yere gidiyor işte. Her yanda ölen bir sürü insan da var. Belki sen de biraz sonra ölürsün, ama hiçbir zaman bir şey anlamayacaksın. Senin gibi çoklarını gördüm ben. Sizler hiçbir şey öğrenmek istemezsiniz. Uyumak için kendi kendinize ninni söylersiniz. Ne oluyoruz? diye.</p>

  <p class="calibre7">Paslı ve eski benzin pompasına, arkasındaki kulübeye baktı. Kulübe eski tahtalardan yapılmıştı ve hâlâ ilk kullanıldığı zamandan kalma çivi delikleri tahtaların göz alan boyası arasından sırıtıyordu. Tahtaların üzerine şehirdeki büyük şirket, benzin istasyonlarını taklit için göz alıcı sarı bir boya sürülmüştü. Ama yağlı boya eski çivi deliklerini ve tahtalardaki eski çatlakları kapatmamış, üzerine de bir daha boya sürülmemişti. Taklit başarılamamıştı. Ve sahibi de bunu biliyordu. Tom, kulübenin açık kapısından, içerideki yağ fıçılarını -yalnız iki tanesini-, içlerinde bayat şekerler ve zamanla renkleri koyulaşmış horoz şekerlerini, sigaraları, kırık sandal<span class="calibre5">yeyi, ortası delik ve paslı sinek telini gördü. Üzerine çakıl dökülmesi gerekirken, mezbelelik halde bırakılmış avluya, onun arkasında, güneşin altında kurumakta olan mısır tarlasını, evin kıyısındaki küçük, kullanılmış, yamalı lastik yığınını gördü; şişman adamın ütüsüz pantolonu, adi cinsten spor gömleği ve kâğıt şapkası ilk olarak gözüne çarptı.</span></p>

  <p class="calibre7">Dedi ki:</p>

  <p class="calibre7">— Seni bozmak istemezdim, bayım. Sıcak beynime vurdu da ondan. Senin de bizim gibi bir şeyin yok. Sen de çok geçmez, kendini yolda bulursun. Ancak seni yola traktör düşürmeyecek. Şehirlerdeki o güzel sarı benzin istasyonları düşürecek. Herkes yola düşecek artık.</p>

  <p class="calibre7">Tom, utanarak:</p>

  <p class="calibre7">— Sen de yola düşeceksin bayım, dedi.</p>

  <p class="calibre7">Tom, bu sözleri söylerken şişman adamın pompa üzerinde hareket eden eli yavaşlamış ve durmuştu. Canı sıkkın bir halde Tom'a bakıyordu.</p>

  <p class="calibre7">— Nereden biliyorsun? diye bitkin bir halde sordu. Bizim de pılıyı pırtıyı toplayıp batıya gitmek istediğimizi nereden biliyorsun?</p>

  <p class="calibre7">Casy cevap verdi:</p>

  <p class="calibre7">— Herkesin başına gelen şey de ondan, dedi. işte ben de şeytanı düşman saydığım için bütün savaşımı şimdiye kadar şeytana karşı yapıyordum. Ama memleketi saran şeytandan da daha kötü bir şey var ve kafası kesilmeden de ondan kurtulamayacağız. Hiç sen kocaman Cala Montez<sup class="calibre10">[</sup><a href="../Text/index_split_031.html#n7" id="n7d"><sup class="calibre10">7</sup></a><sup class="calibre10">]</sup> zehirli kertenkelesini gördün mü bayım? Adama sımsıkı sarıldı mı bir kere, ikiye bile bölsen yine kurtulamazsın, başı kalır. Boynunu kessen kafası yine düşmez. Eline bir tornavida alıp başını söküp atman gerek. Ve başı etinde kaldıkça, dişini geçirdiği yere zehrini akıtır durur.</p>

  <p class="calibre7">Burdu, başını çevirerek Tom'a baktı.</p>

  <p class="calibre7">Şişman adam kederli kederli uzaklara bakıyordu. Benzin <span class="calibre5">pompasının kolunu yavaş yavaş eliyle çevirmeye başlamıştı. Zayıf bir sesle:</span></p>

  <p class="calibre7">— Başımıza neler gelecek, bilmiyorum... dedi.</p>

  <p class="calibre7">Connie ile Rose of Sharon hortumun yanında durmuşlar, gizli gizli bir şeyler konuşuyorlardı. Connie teneke maşrapayı yıkadı, yeniden doldurmadan önce parmağı ile hortumdan akan suya baktı. Rose of Sharon, yoldan geçen otomobilleri seyrediyordu. Connie maşrapayı Rose of Sharon'a uzattı:</p>

  <p class="calibre7">— Su soğuk değil, ama ne de olsa susuzluğunu alır. </p>

  <p class="calibre7">Rose of Sharon, kocasına baktı, gizlice gülümsedi. Gebe <span class="calibre5">olduğundan, artık her şey onun için bir sırdı. Sır olan her şeyin ve küçük susmaların sanki anlamı vardı. Kendi kendine seviniyor, gerçekte incir çekirdeği doldurmayacak şeylerden yakınıyordu. Connie'nin sersemce yardımlarına başvuruyordu. Her ikisi de kendi sersemliklerinin farkındaydılar. Connie, kızdan çok memnundu, onun gebe olduğunu düşündükçe hayranlık duyuyordu. Karısının gizli şeylerini paylaştığını düşünmek hoşuna gidiyordu. Rose of Sharon, hafifçe gülümsediği zaman o da bıyık altından gülüyor, gizli şeylerini fısıltılar halinde birbirlerine anlatıyorlardı. Çevrelerini dünya sarmıştı ve onlar daha çok Rose of Sharon, bu dairenin merkeziydi. Connie de Rose of Sharon'un küçük bir uydusu. Söyledikleri her şey bir çeşit sırdı.</span></p>

  <p class="calibre7">Rose of Sharon gözlerini yoldan ayırdı. Şımarık şımarık:</p>

  <p class="calibre7">— Ben çok susamadım, dedi. Ama belki su içsem fena olmaz.</p>

  <p class="calibre7">Connie başını eğdi, çünkü onun ne demek istediğini anlamıştı. Rose of Sharon maşrapayı aldı, ağzını çalkaladı, tükürdü, bir maşrapa dolusu ılık suyu içti.</p>

  <p class="calibre7">Connie:</p>

  <p class="calibre7">— Daha ister misin? diye sordu.</p>

  <p class="calibre7">— Yarım maşrapa daha ver, yeter.</p>

  <p class="calibre7">Connie, maşrapanın yarısına kadar su doldurdu, Rose of Sharon'a verdi. Gümüş <span class="calibre5">renkli, alçak bir Lincoln Zephyr yıldırım gibi geçti. Rose of Sharon öteki aile üyelerinin nerede ol</span><span class="calibre5">duğunu anlamak için döndü, hepsinin kamyonun çevresinde toplandığını gördü. </span><span class="calibre5">İçine biraz güven gelince:</span></p>

  <p class="calibre7">— Bu kamyonla gitmek hoşuna gidiyor mu?</p>

  <p class="calibre7">Connie içini çekti:</p>

  <p class="calibre7">— Kimbilir... Belki bir gün.</p>

  <p class="calibre7">İkisi de ne demek istediklerini anlamışlardı.</p>

  <p class="calibre7">— Eğer Kaliforniya'da çok iş varsa, kendimize de bir araba alırız. Ama bunlar...</p>

  <p class="calibre7">Gözden kaybolan Zephyr'i gösterdi:</p>

  <p class="calibre7">— Bunlar bir ev kadar pahalı. Ben ondan alacağıma, ev alırım, daha iyi.</p>

  <p class="calibre7">Rose of Sharon:</p>

  <p class="calibre7">— Ben, hem ev, hem de onlardan isterim, dedi. Ama tabiî önce ev lâzım, çünkü...</p>

  <p class="calibre7">Her ikisi de ne demek istenildiğini anlamıştı. Gebelik her ikisini de korkunç duygulu yapmıştı.</p>

  <p class="calibre7">Connie:</p>

  <p class="calibre7">— Nasıl, kendini iyi hissediyor musun? diye sordu.</p>

  <p class="calibre7">— Yorgunum. Boyuna güneş altında gitmekten yoruldum.</p>

  <p class="calibre7">— Ne yaparsın, katlanacağız. Yoksa Kaliforniya'ya gidemeyiz.</p>

  <p class="calibre7">Rose of Sharon:</p>

  <p class="calibre7">— Biliyorum, dedi.</p>

  <p class="calibre7">Köpek, koklaya koklaya çevrede dolaştı, kamyonun altından geçti, yeniden hortumun altındaki çamura doğru geldi; çamurlu suyu yalayarak içti. Sonra burnu aşağıda, kulakları sallana sallana uzaklaştı. Yolun kıyısındaki tozlu yoncaların arasından yine koklaya koklaya geçerek asfaltın kıyısına çıktı. Başını kaldırdı. <span class="calibre5">Rose of Sharon bu sırada çığlığı bastı. Yıldırım gibi giden büyük bir otomobil, birdenbire yaklaştı, lastikler çığlığı bastı. Köpek kendini yolun dışına atmaya çalıştı, bir çığlık attı ve ortadan ikiye bölünerek tekerleklerin altına gitti. </span><span class="calibre5">Büyük otomobil bir an yavaşladı, yüzler sarkarak arkaya baktı. Sonra otomobil daha büyük bir hızla kayboldu, gitti. </span><span class="calibre5">Bir kan yığını ve yumağı olan, bağırsakları fırlayan köpek yolun üstünde yavaş </span><span class="calibre5">yavaş debeleniyordu.</span></p>

  <p class="calibre7">Rose of Sharon'un gözleri fal taşı gibi açılmıştı:</p>

  <p class="calibre7">— Acaba çocuğa bir şey olur mu dersin? diye sordu. Acaba bir şey olur mu?</p>

  <p class="calibre7">Connie kolunu Rose of Sharon'un boynuna doladı:</p>

  <p class="calibre7">— Gel otur şuraya, dedi. Bir şey olmaz, merak etme.</p>

  <p class="calibre7">— Ben duydum. Bağırdığım zaman içimde bir şeyin oynadığını duydum.</p>

  <p class="calibre7">— Gel yavrum, otur. Bir şey yok, bir şey olmamıştır. Connie, Rose of Sharon'u ölen köpekten uzaklaştırdı, kamyonun yanına getirdi, basamağına oturttu.</p>

  <p class="calibre7">Tom ve John Amca, köpek yığınına doğru gittiler. Ezilmiş vücudun son ürpermeleri görünüyordu. Tom, köpeği bacaklarından yakaladı, yolun kıyısına çekti. John Amca, sanki bu kaza kendi yüzünden olmuş gibi, sıkılıyordu.</p>

  <p class="calibre7">— Keşke bağlasaydım, dedi.</p>

  <p class="calibre7">Baba, bir an köpeğe baktı, sonra başını çevirdi:</p>

  <p class="calibre7">— Gidelim artık, dedi. Zaten köpeği nasıl besleyeceğiz diye düşünüp duruyordum. <span class="calibre5">Belki, böylesi daha iyi oldu.</span></p>

  <p class="calibre7">Şişman adam kamyonun arkasından doğru geldi:</p>

  <p class="calibre7">— Ben de üzüldüm, kardeşler, dedi. Yol dolaylarında köpek çok yaşamaz. Benim bir yıl içinde üç köpeğim gitti. Artık köpek besleyemiyorum.</p>

  <p class="calibre7">Sonra ekledi:</p>

  <p class="calibre7">— Köpeği ne yapacağız diye düşünmeyin, kardeşler. Ben gereğini yaparım. Mısır tarlasına gömerim.</p>

  <p class="calibre7">Ana, kamyonun basamağı üzerinde hâlâ titreyip duran Rose of Sharon'a doğru yürüdü:</p>

  <p class="calibre7">— Nasılsın Rosasharn? diye sordu. Bir fenalık duyuyor musun?</p>

  <p class="calibre7">— Ezildiğini görünce, içim hop etti, dayanamadım. </p>

  <p class="calibre7">Ana:</p>

  <p class="calibre7">— Duydum, dedi. Artık topla kendini.</p>

  <p class="calibre7">— Acaba bir şey olmuş mudur? </p>

  <p class="calibre7">Ana:</p>

  <p class="calibre7">— Olmamıştır, dedi. Ama böyle kendini yer, üzülür, tutturursan elbet bir şey olur. Şimdi kalk, bana yardım et de büyükanaya bakalım. Şu çocuğu biraz unut artık. O, kendi kendini korur, merak etme.</p>

  <p class="calibre7">Rose of Sharon:</p>

  <p class="calibre7">— Büyükana nerede? diye sordu.</p>

  <p class="calibre7">— Bilmiyorum. Buralarda geziniyordu. Belki heladadır. </p>

  <p class="calibre7">Kız helaya doğru gitti, biraz sonra büyükanamn koluna <span class="calibre5">girerek kamyona getirdi.</span></p>

  <p class="calibre7">— Orada uyuyup kalmış, dedi. </p>

  <p class="calibre7">Büyükana inledi:</p>

  <p class="calibre7">— Ne güzel yerdi, dedi. Alafranga apteshane var, su da yukarıdan akıyor. Hoşuma gitti.</p>

  <p class="calibre7">Büyükana halinden memnundu:</p>

  <p class="calibre7">— Uyandırmasaydınız ne güzel bir uyku çekecektim. </p>

  <p class="calibre7">Rose of Sharon:</p>

  <p class="calibre7">— Uyunacak bir yer değil orası, dedi. </p>

  <p class="calibre7">Ve büyükanayı elinden tutarak kamyona çıkardı. Büyükana rahatça yerine yerleşti.</p>

  <p class="calibre7">— Pek o kadar güzel bir yer değildi ama, eh yine de fena sayılmaz, dedi.</p>

  <p class="calibre7">Tom:</p>

  <p class="calibre7">— Gidelim, dedi. Daha çok yolumuz var. </p>

  <p class="calibre7">Baba kızgın, bir ıslık çaldı:</p>

  <p class="calibre7"><span class="calibre5">— Çocuklar nereye gittiler?</span></p>

  <p class="calibre7">Baba, yeniden parmaklarını ağzına götürerek ıslık çaldı. Biraz sonra Ruthie önde Winfield arkada, mısır tarlasından fırladılar. </p>

  <p class="calibre7">Ruthie:</p>

  <p class="calibre7">— Yumurta bulduk! diye bağırıyordu. Taze yumurta!.. </p>

  <p class="calibre7">Arkasından Winfield geliyordu:</p>

  <p class="calibre7">— Bak!..</p>

  <p class="calibre7">Toprağa bulanmış elinde, gri yumurtalar vardı. Elini yukarı uzattığı sırada gözleri yolun kıyısındaki köpeğe takıldı.<span class="calibre5"> </span></p>

  <p class="calibre7"><span class="calibre5">Ruthie:</span></p>

  <p class="calibre7">— Aaa! dedi.</p>

  <p class="calibre7">Ruthie ile Winfield köpeğe doğru yavaş yavaş yürüdüler. Köpeğin ölüsüne baktılar. </p>

  <p class="calibre7">Baba seslendi:</p>

  <p class="calibre7">— Haydi bakalım heyy, burada mı kalmak istiyorsunuz? </p>

  <p class="calibre7">Çocuklar ağır ağır döndüler, kamyona doğru yürüdüler. <span class="calibre5">Ruthie yeniden elindeki sürüngen yumurtalarına baktı ve fırlatıp attı. Kamyonun kenarına tırmandılar. </span></p>

  <p class="calibre7"><span class="calibre5">Ruthie boğuk bir sesle:</span></p>

  <p class="calibre7">— Hâlâ gözleri açıktı, dedi.</p>

  <p class="calibre7">Ama Winfield işi daha büyütüyordu. Damdan düşer gibi şunları söyledi:</p>

  <p class="calibre9">— Bağırsakları her yana... Dört bir yana yayılmış. </p>

  <p class="calibre9">Bir an sustu:</p>

  <p class="calibre7">— Yayılmış... Her yana, yayılmış, dedi.</p>

  <p class="calibre7">Ve sonra çabucak uzandı, kamyondan aşağı kusmaya başladı. Yeniden kalktığı zaman, gözleri sulanmıştı, burnu akıyordu.</p>

  <p class="calibre7">— Domuz öldürmeye benzemiyor, diye durumunu açıkladı.</p>

  <p class="calibre7">Al, Hudson'un ön kapaklarını kaldırmış, ne kadar yağ kaldığına bakıyordu. <span class="calibre5">Kamyonda oturduğu yerin önünde duran bir galonluk tenekeyi aldı, boruya biraz ucuz siyah yağ akıttı, yeniden yağın düzeyine baktı.</span></p>

  <p class="calibre7">Tom yanına gelmişti:</p>

  <p class="calibre7">— Biraz da ben götüreyim mi? diye sordu. </p>

  <p class="calibre7">Al:</p>

  <p class="calibre7">— Yorulmadım daha, dedi.</p>

  <p class="calibre7">— Sen dün gece hiç uyumadın. Ben bu sabah hafif kestirdim. Şimdi sen çık yukarı. Ben götüreyim.</p>

  <p class="calibre7">Al, istemeye istemeye:</p>

  <p class="calibre7">— Peki, dedi. Ama yağ saatinden gözünü ayırma. Yavaş götür. Yağ kalmayacak diye ödüm kopuyordu. İkide birde iğneye dikkat et. Eğer birdenbire düşerse, yağ <span class="calibre5">kalmamıştır. Tekrar söylüyorum: Yavaş götür arabayı Tom. Çok yüklü.</span></p>

  <p class="calibre7">Tom güldü:</p>

  <p class="calibre7">— Bakarım ben, bakarım, dedi. Sen rahatına bak.</p>

  <p class="calibre7">Aile yeniden kamyonun üzerine yığıldı. Ana, büyükananın yanına yerleşmişti. Tom yerine geçti, motoru işletti:</p>

  <p class="calibre7">— Sahiden makine çekmiyor, dedi.</p>

  <p class="calibre7">Motoru vitese taktı, kamyonu yoldan aşağı sürdü.</p>

  <p class="calibre7">Motor birtakım gürültüler çıkararak yavaş yavaş gidiyordu; güneş önlerinde aşağıya inmişti. Büyükana durmadan uyuyordu. Ananın bile başı önüne düşmüş, uyukluyordu. Tom gözüne giren güneşten korunmak için kasketini aşağı çekti.</p>

  <p class="calibre7">Paden ile Meeker arası on üç mildir, Meeker ile Harrah on dört mildir, sonra Oklahoma şehri gelir... Büyük bir şehirdi Oklahoma. Tom arabayı doğruca şehre soktu. Ana uyanmış, şehrin sokaklarına bakıyordu. Kamyonun üstünde oturan aile üyeleri de dükkânlara, büyük binalara ve dairelere bakıyordu. Sonra binalar küçülmeye, dükkânlar ufalmaya başladı. Hurda demir depoları, sandviççiler, şehir dışındaki dans salonları...</p>

  <p class="calibre7">Ruthie ile Winfield, bütün bunları görmüşlerdi: Bütün bunlar, büyüklükleri ve gariplikleriyle onları şaşırtmış, gördükleri temiz elbiseli halkı ile şehir, onları korkutmuştu. Birbirleriyle konuşmamıştılar. Sonradan konuşacaklardı. Ama o sırada konuşmadılar. Şehirde, şehrin kenarında petrol kuyularını, kara kara petrol kuyularını gördüler. Havada yağ ve petrol kokusu vardı. <span class="calibre5">Bütün bunları gördükleri halde, seslerini çıkarmadılar. Kocaman, acayip şeylerdi gördükleri, korkmuştular.</span></p>

  <p class="calibre7">Rose of Sharon, caddede ince elbise giymiş bir adam görmüştü. Ayaklarında beyaz iskarpinler, başında düz bir hasır şapka vardı. Rose of Sharon, Connie'yi dürttü, gözleriyle adamı gösterdi, sonra Connie ile Rose of Sharon kendi kendilerini tutamadılar, ağızlarını kapattılar, kıkır kıkır gülüştüler, bu gülüşmeler onlara o kadar ferahlık verdi ki, gözleriyle, yeniden gülünecek başka bir adam aradılar. Ruthie ile Winfield de onları görmüşlerdi; bu gülüşme onların da hoşuna gittiği için onlar da aynı şeyi yapmaya çalışmışlardı... Ama yapamamışlardı. Gülüşememişlerdi. Connie ile Rose of Sharon, gülmemek için soluklarını tuta tuta kıpkırmızı kesilmişlerdi. Ye<span class="calibre5">niden gülmeye başlamaları için birbirlerinin yüzlerine bakmaları yetiyordu.</span></p>

  <p class="calibre7">Şehrin dışı göz alabildiğine açıklıktı. Tom öteki arabalar arasında dikkatle kamyonunu sürdü, sonra yeniden 66'ya çıktı... 66, büyük batı yolu. Güneş yolun üstüne doğru iniyordu. Camın üstündeki tozlar parlıyordu. Tom, kasketini gözlerinin üstüne kadar çekti. O kadar ki, önünü görebilmek için başını geri atması gerekiyordu. Büyükana uyuyordu; kapalı göz kapaklarına güneş vurmuştu. <span class="calibre5">Şakaklarındaki damarlar masmaviydi; yanağındaki küçük parlak damarlar da şarap rengini almıştı; yüzündeki, eski koyu lekeler daha da koyulaşmıştı.</span></p>

  <p class="calibre7">Tom;</p>

  <p class="calibre7">— Yolun ilerisinde dururuz, dedi. </p>

  <p class="calibre7">Ana, bir süre bir şey söylemedi. Sonra:</p>

  <p class="calibre7">— Güneş batmadan konaklayacak bir yer bulsak fena olmaz, dedi. Bir parça et pişirmeliyim, biraz da ekmek yapmalıyım. Bu da epeyce zaman alır.</p>

  <p class="calibre7">Tom, anasının düşüncesine katıldı:</p>

  <p class="calibre7">— Doğru, dedi. Bu yolu bir çırpıda bitirecek değiliz ya. Elbette arada sırada mola vereceğiz.</p>

  <p class="calibre7">Oklahoma ile Berthany arası on dört mildir. </p>

  <p class="calibre7">Tom:</p>

  <p class="calibre7">— Güneş batmadan önce bir yer bulalım, dedi. Al, kamyonun tepesine o şeyi yapsın. Yoksa millet güneşten ölecek.</p>

  <p class="calibre7">Ana, yeniden uyuklamaya başladı. Birden başını bir daha kaldırdı:</p>

  <p class="calibre7">— Akşam için bir şeyler hazırlamalı, dedi ve ekledi: Baban bana senin devlet sınırından çıkma işini anlattı...</p>

  <p class="calibre7">Tom bir süre sonra cevap verdi:</p>

  <p class="calibre7">— Peki, ne olacakmış ana?</p>

  <p class="calibre7">— Bu işe çok canım sıkıldı. Şimdi sen kaçıyorsun demektir. Ya seni yakalarlarsa?</p>

  <p class="calibre7">Tom, batan güneşin keskin ışıklarından korunmak için elini gözlerinin üzerine koydu.</p>

  <p class="calibre7">— Sen merak etme, dedi. Ben onu düşündüm. Kefaletle bırakılan bir sürü insan var. Hepsi de her zaman kaçarlar. Eğer <span class="calibre5">batıda herhangi bir suç işler de yakalanırsam, fotoğrafımı alıp Vaşington'a yollarlar. Ondan sonra beni gerisin geriye gönderirler. Ama suç işlemezsem, bana da dokunmazlar.</span></p>

  <p class="calibre7">— Doğrusu, ben bu işe çok sıkılıyorum. İnsan bazen suç işler de bunun bir suç olduğunu bilemez. Kaliforniya'da bilmediğimiz kimbilir ne kadar yasaklar vardır. <span class="calibre5">Burada bir şey yaparsın ses çıkarmazlar da, aynı şeyi Kaliforniya'da yaparsın, suç olur.</span></p>

  <p class="calibre7">Tom:</p>

  <p class="calibre7">— İyi ama, kefaletle bırakılmış olmasaydım, yine aynı şey olmaz mıydı? dedi. <span class="calibre5">Yalnız, şimdi şu fark var ki, bir suç yüzünden yakalanırsam, ötekilerden çok ceza yerim, o kadar. Şimdi bırak artık bu düşünceleri. O kadar çok düşünecek şeylerimiz var da, sen onları bırakıp bunları düşünüyorsun.</span></p>

  <p class="calibre7">Ana:</p>

  <p class="calibre7">— Ne yapayım, dedi. Bir kere devlet sınırını geçmekle bir suç işlemiş oldun.</p>

  <p class="calibre7">Tom:</p>

  <p class="calibre7">— Her halde Sallisaw'da kalıp açlıktan ölmekten iyi, dedi. Biz şimdi kendimize konaklayacak bir yer bulalım da.</p>

  <p class="calibre7">Berthany'ye girdiler ve ötesine geçtiler. Yolun altından künk geçen bir hendekte eski bir otomobil duruyordu; yanına bir çadır kurulmuştu; çadırdan uzanmış bir soba borusundan duman çıkıyordu. </p>

  <p class="calibre7">Tom, çadırı ve otomobili gösterdi:</p>

  <p class="calibre7">— Bak, burada konaklamışlar. Güzel bir yere benziyor. </p>

  <p class="calibre7">Motorunu yavaşlattı ve durdurmak üzere yolun kenarına <span class="calibre5">çekti. </span><span class="calibre5">Orta yaşlı bir adam, burnu havaya bakan eski bir otomobilin başında motorla uğraşıyordu. Başında geniş kenarlı adi, hasır bir şapka, üzerinde mavi bir gömlek, siyah benekli bir yelek vardı. Tulumu kirden kaskatı kesilmiş, parlıyordu. Yüzü zayıftı ve derin yanak çukurlarından inen çizgiler yanak kemiklerini ve çenesini daha çıkık gösteriyordu. Başını kaldırarak Joad'ların arabasına baktı; gözlerinde hayret ve hiddet vardı.</span></p>

  <p class="calibre7">Tom, otomobilin penceresinden uzandı:</p>

  <p class="calibre7">— Burada gecelemek yasak mıdır, değil midir?</p>

  <p class="calibre7">Adam sadece, kamyonu görüyordu. Sonra gözlerini Tom'a dikti:</p>

  <p class="calibre7">— Bilmiyorum, dedi. Biz burada durduk, çünkü daha çok gidemezdik.</p>

  <p class="calibre7">— Su var mı burada?</p>

  <p class="calibre7">Adam hemen hemen çeyrek mil ötedeki bir benzin istasyonunu gösterdi:</p>

  <p class="calibre7">— Orada su var. Bir kova verirler size. </p>

  <p class="calibre7">Tom, çekiniyordu:</p>

  <p class="calibre7">— Biz de gelip sizin yanınızda konaklayabilir miyiz ?</p>

  <p class="calibre7">Zayıf adam, şaşkın şaşkın baktı:</p>

  <p class="calibre7">— Burası bizim değil ki, dedi. Biz burada isteyerek durmadık ki, şu körolası daha fazla gitmedi de...</p>

  <p class="calibre7">Tom dayattı:</p>

  <p class="calibre7">— Ne olursa olsun. Siz buradasınız. Biz değiliz. Şimdi sen yanına ister komşu alırsın, ister almazsın. Bu, senin hakkın.</p>

  <p class="calibre7">Konukseverliğe gelince iş değişmişti. Zayıf yüzde bir gülümseme belirdi:</p>

  <p class="calibre7">— Canım ne duruyorsun? Çıkın yoldan da gelin buraya. Sizden iyi komşu mu bulacağız?</p>

  <p class="calibre7">Ve seslendi:</p>

  <p class="calibre7">— Sairy! Bak, bize komşular geldi. Dışarı çık da hoş geldiniz de.</p>

  <p class="calibre7">Sonra ekledi:</p>

  <p class="calibre7">— Sairy, hasta da, dedi.</p>

  <p class="calibre7">Çadırın kapakları açıldı, içeriden kupkuru bir kadın çıktı... Kurumuş bir yaprağa benzeyen buruşuk bir yüz ve yüzünde alev çıkarıyormuş gibi duran gözler... Korkunç bir kuyudan bakan siyah gözler... Ufak tefekti, titriyordu. <span class="calibre5">Çadırın kapağını tutarak ayakta durabiliyordu. Bezi tutan eli buruşuk bir derinin kapladığı bir iskeletten başka bir şey değildi. </span></p>

  <p class="calibre7"><span class="calibre5">Konuştuğu zaman sesinde güzel, tatlı bir gevreklik vardı. Yumuşaktı. Ve titriyordu. Bütün bunlarla birlikte, sesinde çınlayan yüksek notalar da vardı.</span></p>

  <p class="calibre7">— Onları buyur et, dedi. Merhaba, hoş geldiniz de.</p>

  <p class="calibre7">Torn, yoldan çıktı ve kamyonunu tarlaya soktu, öteki otomobille bir sıraya getirdi; çoluk çocuk kamyondan aşağı döküldüler. Ruthie ile Winfield o kadar çabuk aşağıya inmişlerdi ki, bacakları uyuşmuştu; elleri ayakları karıncalandığı için, bağırmışlardı. Ana hemen çalışmaya koyuldu. Kamyonun arkasındaki üç galonluk kovayı çözüp çıkardı, bağırıp duran çocuklara yaklaştı:</p>

  <p class="calibre7">— Haydi gidin, şuradan su alın da getirin!.. Suyu terbiyeli terbiyeli isteyin. <span class="calibre5">"Efendim bir kova su alabilir miyiz?" deyin. Aldıktan sonra, "Teşekkür ederiz" </span><span class="calibre5">deyin. Birbirinize yardım ederek taşıyın, sakın bir damla dökmeyin. Sonra yakacak dal falan bulursanız, getirin.</span></p>

  <p class="calibre7">Çocuklar, ayaklarını yere vura vura benzin istasyonuna doğru uzaklaştılar.</p>

  <p class="calibre7">Çadırın yanında hafif bir heyecan seziliyordu, sosyal ilişki kurulmak üzereydi.</p>

  <p class="calibre7">Baba:</p>

  <p class="calibre7">— Siz Oklahoma'dan değilsiniz galiba? dedi. </p>

  <p class="calibre7">Arabanın yanında duran Al, otomobilin plakasına baktı:</p>

  <p class="calibre7">— Kansas'tan. dedi. </p>

  <p class="calibre7">Zayıf adam:</p>

  <p class="calibre7">— Galena'dan, daha doğrusu o yanlardan, dedi. Adım, Wilson, Ivy Wilson.</p>

  <p class="calibre7">Baba:</p>

  <p class="calibre7">— Biz de Joad ailesiyiz, dedi. Sallisaw dolaylarından geliyoruz.</p>

  <p class="calibre7">Ivy Wilson:</p>

  <p class="calibre7">— Memnun oldum tanıştığımıza, dedi. Sairy, bunlar Joad ailesiymiş.</p>

  <p class="calibre7">— Ben sizin Oklahoma'dan olmadığınızı anlamıştım zaten. Çok garip konuşuyorsunuz, sanki... Sakın darılmayın ha!..</p>

  <p class="calibre7">Ivy:</p>

  <p class="calibre7">— Zaten herkes kelimeleri başka türlü söyler, dedi. Arkansaslılar bir türlü, Oklahomalılar başka türlü söyler. Geçenlerde bir Massachussettsli kadın görmüştük, o daha başka konuşuyordu. Ne söylediğini güç anlıyordum.</p>

  <p class="calibre7">Noah ile John Amca ve papaz, kamyonu boşaltmaya başlamışlardı. Büyükbabayı aşağı indirdiler, yere oturttular. Büyükbaba külçe gibi yere çöktü, gözünü dereye dikti.</p>

  <p class="calibre7">Noah:</p>

  <p class="calibre7">— Hastasın galiba büyükbaba? diye sordu. </p>

  <p class="calibre7">Büyükbaba bitkin:  </p>

  <p class="calibre7">— Evet, hastayım, dedi. Bombokum.</p>

  <p class="calibre7">Sairy Wilson, yavaş yavaş ve dikkatle büyükbabaya yaklaştı:</p>

  <p class="calibre7">— Çadırımıza gelmek ister misiniz? diye sordu. Bizim şiltenin üstünde yatar, biraz dinlenirsiniz.</p>

  <p class="calibre7">Kadının yumuşak sesi büyükbabaya başını kaldırttı. </p>

  <p class="calibre7">Kadın:</p>

  <p class="calibre7">— Buyrun gelin, dedi. Biraz dinlenirsiniz. Biz size yardım ederiz.</p>

  <p class="calibre7">Büyükbaba birdenbire ağlamaya başladı. Çenesi titriyordu; ihtiyar dudakları ağzının üzerinde kenetlenmişti; hıçkırıklarla sarsılıyordu. Ana, hemen büyükbabaya doğru koştu, kollarını vücuduna doladı. Geniş sırtını doğrultarak büyükbabayı ayağa kaldırdı; âdeta sürükleyerek çadıra götürdü.</p>

  <p class="calibre7">John Amca:</p>

  <p class="calibre7">— Büyükbaba galiba çok hasta. Hiç ömründe böyle şey yapmamıştır. Ben şimdiye kadar onun böyle ağladığını görmedim.</p>

  <p class="calibre7">Kamyonun üstüne atladı, aşağıya bir şilte attı.</p>

  <p class="calibre7">Ana çadırdan çıktı, Casy'ye doğru gitti:</p>

  <p class="calibre7">— Siz hastalara koşardınız, dedi. Büyükbaba hastalandı. Biraz gidip bakar mısınız?</p>

  <p class="calibre7">Casy, hemen çadıra doğru gitti, içeri girdi. Yerde üst üste iki şilteyle üstünde özenerek yayılmış battaniyeler duruyordu. Küçük bir teneke soba, demir bacaklar üzerinde ve içinde ateş parlayıp sönerek yanıyordu. Bir su kovası, bir tahta yiyecek sandığı, masa görevini gören bir sandık daha. Hepsi bu kadardı. Batan güneşin ışıkları çadırdan geçerek pembe pembe içeri süzülüyordu. Sairy Wilson, döşeğin yanına diz çökmüş<span class="calibre5">tü. Büyükbaba arkaüstü yatıyordu. Gözleri açıktı. Yukarıya bakıyordu; yanakları kızarmıştı. Güçlükle soluk alıyordu. </span></p>

  <p class="calibre7"><span class="calibre5">Casy, ihtiyar, kemikli bileği eline aldı:</span></p>

  <p class="calibre7">— Yoruldun galiba, büyükbaba? diye sordu.</p>

  <p class="calibre7">Yukarı doğru bakan gözler, sesin geldiği yana döndü, ama Casy'yi bulamadı.</p>

  <p class="calibre7">Dudaklar bir şeyler söylemeye çalıştı. Ama söyleyemedi. Casy nabzına baktı, sonra bileği bıraktı; elini büyükbabanın alnına koydu. İhtiyar adamın vücudunda bir savaş başlamıştı. Bacakları durmadan hareket ediyor, elleri oynuyordu. Belli belirsiz sesler çıkarıyordu, ama sözcük değildi bunlar. Büyükbabanın sivri beyaz sakallarının altındaki derisi kıpkırmızıydı.</p>

  <p class="calibre7">Sairy Wilson tatlı sesiyle, Casy'ye:</p>

  <p class="calibre7">— Hastalığını biliyor musunuz? dedi.</p>

  <p class="calibre7">Casy sesin geldiği buruşuk yüze doğru başını kaldırdı ve ateşli gözlere baktı:</p>

  <p class="calibre7">— Siz biliyor musunuz?</p>

  <p class="calibre7">— Galiba. </p>

  <p class="calibre7">Casy sordu:</p>

  <p class="calibre7">— Nedir?</p>

  <p class="calibre7">— Belki de aklıma gelen doğru değildir. Yormak istemiyorum ama...</p>

  <p class="calibre7">Casy, ikide birde gerilen kırmızı yüze baktı:</p>

  <p class="calibre7">— Sizce... Belki... Güneş çarpmasıdır mı diyeceksiniz? </p>

  <p class="calibre7">Sairy:</p>

  <p class="calibre7">— Belki, dedi. Ben böyle üç vaka gördüm. </p>

  <p class="calibre7">Dışarıdan konaklama hazırlıklarından çıkan sesler, tahta <span class="calibre5">kesmeler, çanak çömlek çarpmaları işitiliyordu. </span></p>

  <p class="calibre7"><span class="calibre5">Ana çadır kapaklarının arasından baktı:</span></p>

  <p class="calibre7">— Büyükana içeri girmek istiyor. Gelsin mi? </p>

  <p class="calibre7">Papaz:</p>

  <p class="calibre7">— Gelmese daha iyi olur, biraz merak etsin ne çıkar, dedi.</p>

  <p class="calibre7">Ana sordu:</p>

  <p class="calibre7">— Nasıl, biraz iyileşti mi?</p>

  <p class="calibre7">Casy yavaşça başını salladı. Ana, savaş durumundaki ihti<span class="calibre5">yar yüze bir göz attı; derinin altından kanın aktığı belli oluyordu. Dışarı çıktı ve dışarıdan ses işitildi:</span></p>

  <p class="calibre7">— İyiymiş büyükana, iyileşmiş, biraz dinleniyor o kadar. </p>

  <p class="calibre7">Büyükana ters ters cevap verdi:</p>

  <p class="calibre7">— Peki öyleyse, ben görmek istiyorum. O ne yalancıdır, ne içinden pazarlıklıdır, bilemezsiniz!..</p>

  <p class="calibre7">Büyükana hemen çadır kapaklarının arasından göründü. Döşeğin yanında durdu ve baktı:</p>

  <p class="calibre7">— Neyin var?., diye büyükbabaya sordu.</p>

  <p class="calibre7">İhtiyar gözler yeniden sesin geldiği yeri buldu, dudaklar sarktı.</p>

  <p class="calibre7">Büyükana:</p>

  <p class="calibre7">— Domuzluğu üstünde gene, dedi ve iğrenerek, ben size yalancının biridir demedim mi? Bu sabah yola çıkmamak için kaçmak istedi. Sonra kalçam ağrıyor, dedi. İş o değil, domuzluğu tutmuştur, işte o kadar. Kaç kere böyle tutturmuş da kimseyle konuşmamıştır.</p>

  <p class="calibre7">Casy, kibarca:</p>

  <p class="calibre7">— Domuzluk olsun diye yapmıyor, büyükana; hasta zavallı, dedi.</p>

  <p class="calibre7">— Yaa!</p>

  <p class="calibre7">Büyükana yeniden ihtiyara baktı:</p>

  <p class="calibre7">— Çok hasta mı dersiniz?</p>

  <p class="calibre7">— Oldukça, büyükana.</p>

  <p class="calibre7">— Peki öyleyse, dedi. Niçin dua etmiyorsunuz? Siz papaz değil misiniz?</p>

  <p class="calibre7">Casy'nin kuvvetli parmakları büyükbabanın bileğinde dolaştı ve bileği kavradı:</p>

  <p class="calibre7">— Büyükana, size önce de söyledim. Ben artık papaz değilim.</p>

  <p class="calibre7">Büyükana:</p>

  <p class="calibre7">— Dua ediniz! diye emretti. Bütün duaları ezbere bilirsiniz. </p>

  <p class="calibre7">Casy:</p>

  <p class="calibre7">— Dua edemem, dedi. Niçin dua etmek, ya da kime dua etmek gerektiğini bilmiyorum.</p>

  <p class="calibre7">Büyükananin gözleri çevrede dolaştı, Sairy'ye takıldı:</p>

  <p class="calibre7">— Dua edemezmiş, dedi. Ruthie'nin minimini sıska bir kızken nasıl dua ettiğini size söylesem, şaşarsınız. "Ben şimdi yatağıma yatıyorum. Ruhumu korusun, Tanrıya yalvarıyorum. Kiler bomboş, köpek hoşhoş. Âmin." derdi. Duası buydu.</p>

  <p class="calibre7">Çadırla güneşin arasında gezinen biri vardı; çadır bezine gölgesi vuruyordu.</p>

  <p class="calibre7">Büyükbaba caniyle uğraşıyor, kasları geriliyordu. Birdenbire ağır bir vurgunun altında kalmış gibi sarsıldı. Sonra hareketsiz yattı, soluğu kesilmişti. Casy, ihtiyarın yüzüne baktı; yüzünün siyaha çalar kırmızı bir renk aldığını gördü.</p>

  <p class="calibre7">Sairy, Casy'nin omzuna dokundu. Kulağına fısıldadı:</p>

  <p class="calibre7">— Dili, dili, dilini. </p>

  <p class="calibre7">Casy başıyle tasdik etti:</p>

  <p class="calibre7">— Büyükbabanın önüne geçeyim de.</p>

  <p class="calibre7">Casy çeneyi sımsıkı tuttu, ayırdı; elini ihtiyarın boğazına soktu, dilini yakaladı. Dili çekince, hırıltılı bir ses çıktı, iniltili bir soluk alındı. Casy yerden bir değnek aldı; dile değnekle bastırdı. Büyükbaba hırıltılar içinde düzensiz soluk alıp veriyordu.</p>

  <p class="calibre7">Büyükana bir tavuk gibi çırpınıyordu:</p>

  <p class="calibre7">— Dua, diyordu, dua edin. Size söylüyorum, dua, dua edin. </p>

  <p class="calibre7">Sairy, büyükanayı geriye çekmeye çalıştı.</p>

  <p class="calibre7">Büyükana:</p>

  <p class="calibre7">— Dua et, Allanın belâsı herif, dua et, dua!., diye bağırıyordu.</p>

  <p class="calibre7">Casy bir an büyükanaya baktı. Düdük gibi öten soluk, eskisinden daha yüksek, daha düzensiz çıkıyordu:</p>

  <p class="calibre7">— Ey gökyüzünde oturan Babamız, Hazreti İsa, Senin adın her zaman kutsal kalsın.</p>

  <p class="calibre7">Büyükana:</p>

  <p class="calibre7">— Allah!., diye bağırdı.</p>

  <p class="calibre7">— Senin hükmünün zamanı geldi. Hem dünyada, hem ahrette Senin istediğin olacak.</p>

  <p class="calibre7">— Âmin.</p>

  <p class="calibre7">Açık ağızdan uzun ve zor bir soluk alış, sonradan ağlayan bir soluk veriş <span class="calibre5">işitildi.</span></p>

  <p class="calibre7">— Bize bugünü bağışla... Her günkü ekmeğimizi bağışla ve bizi affet...</p>

  <p class="calibre7">Soluk kesilmişti. Casy, büyükbabanın gözlerine baktı; gözler duru, derin ve içliydiler; her şeyi bilen, rahat bir bakış vardı onlarda.</p>

  <p class="calibre7">Büyükana:</p>

  <p class="calibre7">— Allah! dedi. </p>

  <p class="calibre7">Casy:</p>

  <p class="calibre7">— Âmin, dedi.</p>

  <p class="calibre7">O zaman büyükana donup kaldı. Çadırın dışındaki bütün gürültüler durdu. Yoldan bir araba hızla geçti. Casy hâlâ döşeğin yanında, yerde diz çökmüş, duruyordu. <span class="calibre5">Dışarıdakiler ölüm seslerine kulak vermişler, oldukları yerde ses çıkarmadan duruyorlardı. Sairy, büyükanayı kolundan tuttu, dışarı çıkardı. Büyükana ciddî ciddî yürüyor, başını dimdik tutuyordu. O, aile adına böyle yürüyor, aile adına başını dik tutuyordu. Sairy, büyükanayı yerde duran bir şilteye götürdü, üstüne oturttu. Büyükana dimdik ve kendini beğenmiş, ileriye doğru bakmakta devam ediyordu. Herkesin gözü şimdi ondaydı. Çadırdan hiç ses çıkmıyordu, sonunda Casy, çadırın kapısını açtı, dışarıya çıktı.</span></p>

  <p class="calibre7">Baba, yumuşak bir sesle:</p>

  <p class="calibre7">— Neden öldü? diye sordu. </p>

  <p class="calibre7">Casy:</p>

  <p class="calibre7">— Kan boğmasından, dedi. Şiddetli bir kan hücumu.</p>

  <p class="calibre7">Yaşam yeniden başladı. Güneş ufka değdi ve yarısına kadar gömüldü. Yoldan arka arkaya kırmızı kenarlı kocaman yük kamyonları geldi; toprağı deprem gibi sarsarak, egzoz borularından mavi mazot dumanları çıkartarak gürültü ile geçip gittiler. Her kamyonu bir şoför sürüyordu ve şoför yardımcıları tavana yakın ranzalarda uyuyorlardı. Ama kamyonlar hiç durmadılar, gece güdüz gürlediler ve ağırlıkları altında yer sarsılıp durdu.</p>

  <p class="calibre7">Aile bir birlik gibi toplanmıştı. Baba çömelmişti. John Amca da yanındaydı. <span class="calibre5">Baba şimdi, ailenin başkanı olmuştu. Ana onun yanında ayakta duruyordu. Noah, Tom ve Al de çömelmişler, </span><span class="calibre5">papaz ise yere oturmuş, dirseklerine dayanmıştı. Connie ile Rose of Sharon uzaklarda dolaşıyorlardı. Ruthie ile Winfield bir kova suyu ortaklaşa taşımaya çalışıyorlardı. Bir değişiklik olduğunu anladılar ve yavaşladılar. Kovayı yere bırakarak ananın yanına hiç ses çıkarmadan sokuldular.</span></p>

  <p class="calibre7">Büyükana, grup toplanıncaya ve ona bakan kalmayıncaya kadar kabara kabara, soğuk soğuk oturdu, sonra uzandı; kolu ile yüzünü örttü. Kızıl güneş batmış, yerde parlak bir alacalık bırakmıştı. <span class="calibre5">Akşam alacalığını yansıtan yüzler aydınlıktı ve parlayan gözlerde gökyüzünün yankısı vardı. Akşam, ışıklarını toplayıp götürüyordu.</span></p>

  <p class="calibre7">Baba:</p>

  <p class="calibre7">— Büyükbaba, Mister Wilson'un çadırında öldü, dedi. </p>

  <p class="calibre7">John Amca başını eğdi.</p>

  <p class="calibre7">— Wilson, çadırını bize emanet verdi. </p>

  <p class="calibre7">Baba hafif bir sesle:</p>

  <p class="calibre7">— Çok iyi insanlar, dedi.</p>

  <p class="calibre7">Wilson, kırık arabanın yanında duruyordu. Sairy, döşeğe gitmiş, büyükananın yanında oturmuştu. Ama büyükanaya dokunmaktan çekiniyordu.</p>

  <p class="calibre7">Baba seslendi:</p>

  <p class="calibre7">— Mister Wilson!</p>

  <p class="calibre7">Wilson ayağını sürüye sürüye yaklaştı ve çömeldi. Sairy de gelip yanında durdu.</p>

  <p class="calibre7">Baba:</p>

  <p class="calibre7">— Size çok teşekkür ederiz, kardeşlik, dedi. </p>

  <p class="calibre7">Wilson:</p>

  <p class="calibre7">— Size yardımımız dokunduğu için çok memnunuz. </p>

  <p class="calibre7">Baba:</p>

  <p class="calibre7">— Size çok şey borçluyuz. </p>

  <p class="calibre7">Wilson:</p>

  <p class="calibre7">— Ölüm sırasında borç morç olmaz, dedi ve Sairy de onun söylediğini tekrarladı:</p>

  <p class="calibre7">— Borç morç olmaz. </p>

  <p class="calibre7">Al:</p>

  <p class="calibre7">— Sizin arabanızı ben tamir ederim... Tom'la birlikte tamir ederiz.</p>

  <p class="calibre7">Al, aileyi borçtan kurtardığından ötürü çevresine koltukları kabararak bakındı.</p>

  <p class="calibre7">— Yardımınızı kabul ederiz.</p>

  <p class="calibre7">Demek ki Wilson da Joad ailesinin borç altında kalmasını istemiyordu. </p>

  <p class="calibre7">Baba:</p>

  <p class="calibre7">— Şimdi ne yapacağımızı düşünelim, dedi. Kanun var, ölümü haber vermek gerek; haber verince ya cenaze için kırk do- lar alırlar, ya da fukara diye bedava kaldırırlar.</p>

  <p class="calibre7">John Amca atıldı:</p>

  <p class="calibre7">— Biz fukaralık nedir bilmeyiz, görmedik. </p>

  <p class="calibre7">Tom:</p>

  <p class="calibre7">— Fukaralığı öyle bir öğreneceğiz ki... Eskiden toprağımızdan atılmış <span class="calibre5">değildik de fukaralığın ne olduğunu bilmiyorduk.</span></p>

  <p class="calibre7">Baba:</p>

  <p class="calibre7">— Şimdi tertemiz olduk, dedi. Ama bizim ne suçumuz var? Şimdiye kadar kimseden hiçbir şeyi bedava almadık, kimsenin acımasına sığınmadık. Tom'un başı o derde girdiği zaman bile başımızı dik tutabiliyorduk. Oysa Tom, herhangi bir insanın yapacağını yapmıştı.</p>

  <p class="calibre7">John Amca:</p>

  <p class="calibre7">— Peki, şimdi ne yapacağız? diye sordu.</p>

  <p class="calibre7">— Kanun ne diyorsa onu yapacağız, tabiî ölüyü görmeye gelecekler. Elimizde yüz elli dolarımız var. Büyükbabayı gömmek için bir de kırk dolar alırlarsa Kaliforniya'ya gidemeyiz... Ya da büyükbabayı fukaradır diye bedava gömdürmeli.</p>

  <p class="calibre7">Erkekler durdukları yerde kımıldandılar; dizlerinin önünde kararan toprağı incelediler. </p>

  <p class="calibre7">Baba, alçak bir sesle:</p>

  <p class="calibre7">— Büyükbaba, babasını kendi eliyle gömmüş, dedi. Bu işi büyük bir soğukkanlılıkla yapmış, mezarını kendi küreğiyle düzeltmiş. Ama o zamanlar bir insanın oğlu tarafından gömülmeye; oğlun da babasını gömmeye hakkı varmış.</p>

  <p class="calibre7">— Ama artık kanun değişmiştir, dedi John Amca.</p>

  <p class="calibre7">— İnsan bazen kanuna uymaz, dedi baba. İnsanın kanuna boyun eğmeyeceği çok zamanlar olur. Bir ara Floyd zıvanadan çıkmıştı. Kanuna göre Floyd'u teslim etmemiz gerekirdi... Oysa kimse teslim etmedi. İnsan bazen kanunu kendisi değiştirmelidir. Şimdi ben diyorum ki: Benim kendi babamı gömmeye hakkım vardır. <span class="calibre5">Ama herkes yine kendi fikrini söylemekte serbest.</span></p>

  <p class="calibre7">Papaz dirseklerine dayanarak doğruldu:</p>

  <p class="calibre7">— Kanun pekâlâ değişir, dedi. Benim hakkım var deyince akan sular durur. <span class="calibre5">İstediğini yapmakta serbestsin.</span></p>

  <p class="calibre7">Baba, John Amcaya döndü:</p>

  <p class="calibre7">— Burada senin de söz hakkın var, John. Bir diyeceğin var mı?</p>

  <p class="calibre7">John Amca:</p>

  <p class="calibre7">— Hiçbir diyeceğim yok, dedi. Yalnız bu, tıpkı onu karanlıkta saklamaya benziyor. Oysa büyükbabanın her işi dobra dobraydı, gizli kapaklı işlerden hoşlanmazdı.</p>

  <p class="calibre7">Baba, utanarak:</p>

  <p class="calibre7">— Biz büyükbabanın yaptığını yapamayız, dedi. Paramız tükenmeden Kaliforniya'ya gitmeliyiz.</p>

  <p class="calibre7">Tom atıldı:</p>

  <p class="calibre7">— Bazen tarlada çalışan bir adam, bir ceset bulur, dünyayı gürültüye boğar, adamı öldürülmüş sanırlar. Hükümet de zaten ölülerle dirilerden çok uğraşır. <span class="calibre5">Yazar çizer, ölenin kim olduğunu, nasıl öldüğünü araştırır durur. Benim bir düşüncem var: Bir şişenin içerisine bir kâğıt yazıp koyalım ve büyükbaba ile birlikte gömelim; kâğıda kim olduğunu, nasıl öldüğünü, buraya niçin gömdüğümüzü yazalım.</span></p>

  <p class="calibre7">Baba bu düşünceyi beğendi:</p>

  <p class="calibre7">— İyi olur. İyi bir yazı ile yazmalı. Hem büyükbaba, adının orada olduğunu, kendisinin sadece yerin altında bırakılmış bir ihtiyar olmadığını bilir de, yalnızlık duymaz. Söyleyecek başka şey var mı?</p>

  <p class="calibre7">Çevre ses çıkarmadı. Baba, başını anaya çevirdi:</p>

  <p class="calibre7">— Sen hazırlar mısın? </p>

  <p class="calibre7">Ana:</p>

  <p class="calibre7">— Peki, ben hazırlayayım, dedi. Ama yemeği kim hazırlayacak?</p>

  <p class="calibre7">Sairy Wilson:</p>

  <p class="calibre7">— Ben hazırlarım, dedi. Siz işinize bakın. Büyük kızınızla birlikte yemeği hazırlarım.</p>

  <p class="calibre7">Ana:</p>

  <p class="calibre7">— Çok teşekkür ederiz, dedi. Noah, fıçılardan güzel bir et parçası çıkar da, getir. Tuz daha diplerine sinmemiştir. Ama tadı yine fena değildir.</p>

  <p class="calibre7">Sairy:</p>

  <p class="calibre7">— Bizim de yarım çuval patatesimiz var, dedi.</p>

  <p class="calibre7">— Bana iki yarım dolar ver, dedi.</p>

  <p class="calibre7">Baba elini cebine daldırdı, anaya iki gümüş para uzattı. Ana leğeni buldu, su ile doldurdu, çadıra gitti. Çadırın içerisi hemen hemen karanlıktı. Sairy de çadıra girdi, bir mum yaktı, bir sandığın üzerine dikine oturttu ve sonra dışarı çıktı. Ana bir an, ölmüş ihtiyara baktı. Sonra önlüğünden bir parça yırttı ve ihtiyarın çenesini bağladı. Ayaklarını uzattı, ellerini göğsünün üstünde kavuşturdu. Göz kapaklarını indirdi, her birinin üzerine birer gümüş yarım dolarlık koydu. Ölünün gömleğini ilikledi, yüzünü yıkadı.</p>

  <p class="calibre7">Sairy, başını içeri uzatarak:</p>

  <p class="calibre7">— Yardıma geleyim mi? dedi.</p>

  <p class="calibre7">Ana yavaşça başını kaldırarak baktı:</p>

  <p class="calibre7">— İçeri girin, dedi. Size bir şey söylemek istiyorum. </p>

  <p class="calibre7">Sairy:</p>

  <p class="calibre7">— Çok iyi bir kızınız var. Şimdi patatesleri soyuyor. Size nasıl yardımım dokunabilir?</p>

  <p class="calibre7">Ana:</p>

  <p class="calibre7">— Büyükbabayı baştan aşağı yıkayacaktım, dedi. Ama üzerine giydirecek başka elbisesi yok. Sizin de yorganınız berbat oldu. Yorgandan ölü kokusu çıkmaz. <span class="calibre5">Anamın öldüğü şiltenin üstüne iki yıl sonra bir köpek geldi de, silkinerek uludu. Ölü</span><span class="calibre5">yü sizin yorganınıza saralım. Sonra ödeşiriz. Biz de size başka bir yorgan veririz. </span></p>

  <p class="calibre7"><span class="calibre5">Sairy:</span></p>

  <p class="calibre7">— Bu sözlerin sırası değil. Biz size yardım etmekten hoşlanıyoruz. Sizin düşündüğünüz benim aklıma bile gelmiyor... Biz bu düşünceleri bırakalı çok oldu. <span class="calibre5">Bugün herkes muhtaç yardıma.</span></p>

  <p class="calibre7">Ana başını salladı:</p>

  <p class="calibre7">— Evet, dedi.</p>

  <p class="calibre7">İhtiyar, tıraşı uzamış, çenesi bağlı ve gümüşten gözleri mum ışığında parlayan yüze uzun uzun baktı:</p>

  <p class="calibre7">— Böyle durmasın. Yorgana saralım.</p>

  <p class="calibre7">— İhtiyar kadıncağıza pek o kadar dokunmadı. </p>

  <p class="calibre7">Ana:</p>

  <p class="calibre7">— İhtiyardır da ondan, dedi. Belki ne olup bittiğinin de pek farkında değil. <span class="calibre5">Belki de bir süre farkında olmayacak. Bundan başka, felâket karşısında biz kendimizi tutmakla övünürüz. Babam derdi ki: "Herkes yıkılabilir. Ama erkek olan, bunu yapmaz!" Biz her zaman kendimizi tutmaya çalışırız.</span></p>

  <p class="calibre7">Yorganı sıkı sıkıya büyükbabanın bacaklarına ve omuzlarına sardı. Yorganın ucunu papaz külahı gibi başından doğru getirerek yüzüne çekti. Sairy, anaya bir sürü çengelli iğne verdi, ana da yorganı iyice ve sıkı sıkıya iğneledi. Uzun bir balya yaptı. Sonra ayağa kalktı:</p>

  <p class="calibre7">— Fena bir gömme olmayacak, dedi. Tören yapacak papaz da var, sevdikleri de yanında.</p>

  <p class="calibre7">Birdenbire sallandı. Sairy, ananın yanına giderek onu tuttu. </p>

  <p class="calibre7">Ana:</p>

  <p class="calibre7">— Uykusuzluktan... dedi. </p>

  <p class="calibre7">Sesinde bir utanma vardı.</p>

  <p class="calibre7">— Yoo, şimdi bir şeyim yok, geçti. Yola çıkmak için öyle bir hazırlandık ki, sormayın.</p>

  <p class="calibre7">Sairy:</p>

  <p class="calibre7">— Biraz dışarı çıksanız, dedi.</p>

  <p class="calibre7">— Evet, burası bunalttı beni.</p>

  <p class="calibre7">Sairy, mumu söndürdü, her ikisi de dışarı çıktılar.</p>

  <p class="calibre7">Küçük hendeğin dibinde kuvvetli bir ateş yanıyordu. Tom değneklerden ve tellerden bir ayak yapmış, ibrikleri ona tutturmuştu; ibriklerin içindeki sular fıkır fıkır kaynıyordu. Tencere kapaklarından buhar çıkıyordu. Rose of Sharon, kızgın ateşten biraz uzakta, diz çökmüş duruyor, elinde uzun bir kaşık tutuyordu. Ananın çadırdan çıktığını gördü, ayağa kalktı, yaklaştı:</p>

  <p class="calibre7">— Ana, dedi. Sana bir şey sormak istiyorum. </p>

  <p class="calibre7">Ana:</p>

  <p class="calibre7">— Yine mi yüreğin hopladı? diye sordu. Kızım, merak etme, şu dokuz ayı üzülmeden geçiremezsin zaten.</p>

  <p class="calibre7">— Ama ya... Ya çocuğa bir şey olursa? </p>

  <p class="calibre7">Ana:</p>

  <p class="calibre7">— Derler ki, keder içinde doğan çocuk, mutlu olurmuş, öyle değil mi, Misis Wilson?</p>

  <p class="calibre7">Sairy:</p>

  <p class="calibre7">— Evet, öyle bir söz işitmiştim, dedi. Buna benzer bir söz daha var: Neşe içinde doğan çocuğun suratı asık olur derler.</p>

  <p class="calibre7">Rose of Sharon:</p>

  <p class="calibre7">— Yüreğim oynadı ne yapayım?</p>

  <p class="calibre7">Ana:</p>

  <p class="calibre7">— Bizim de yüreğimiz oynadı ama, boşuna değil ya, ne yapalım, dedi. Sen tencerelere bak.</p>

  <p class="calibre7">Erkekler ateşin çevresinde halka olmuşlardı. Araç olarak bir kürekle bir kazma vardı. Baba toprağa iki buçuk metre uzunluğunda, bir metre genişliğinde bir yer işaret etti. İş nöbetleşe yapılmaya başlandı. Baba toprağı kazma ile kazdı, sonra John Amca kürekle attı; Al kazdı, Tom kürekle attı; Noah kazdı, Connie kürekle attı. Çukur derinleşti. İş hiç durmuyordu. Kürek kürek topraklar çabuk çabuk çukurdan fırlatılıyordu. Tom, dikdörtgen çukurun içine omuzlarına kadar gömüldüğü sırada sordu:</p>

  <p class="calibre7">— Derinliği nasıl baba?</p>

  <p class="calibre7">— İyi, iyi, yalnız yarım metre kadar daha ister. Tom, sen şimdi çık da şu kâğıdı yaz.</p>

  <p class="calibre7">Tom kendisini çukurdan dışarı attı; Noah onun yerine geçti. Tom ateşi besleyen anaya yaklaştı:</p>

  <p class="calibre7">— Kâğıt, kalem var mı ana? </p>

  <p class="calibre7">Ana başını yavaşça salladı:</p>

  <p class="calibre7">— Hayır. Yanımıza almadığımız tek şey onlar.</p>

  <p class="calibre7">Sairy'ye baktı; ufak tefek kadın, hemen çadırına doğru gitti. Elinde bir İncil ve yarım bir kurşun kalemle döndü.</p>

  <p class="calibre7">— İşte, dedi. Başında boş bir sayfa var. Yazın, koparın. Kitapla kalemi Tom'a verdi.</p>

  <p class="calibre7">Tom ateşin yanına oturdu. Gözlerini kıstı, aklını topladı ve son sayfaya büyük harflerle yavaş yavaş ve dikkatle şunları yazdı:</p>

  <p class="calibre7">BURADA WILLIAM JAMES JOAD ADINDA İHTİYAR BİR ADAM YATMAKTADIR. KAN BOĞMASINDAN <span class="calibre5">ÖLMÜŞTÜR. ONU AİLESİ GÖMDÜ, ÇÜNKÜ CENAZEYE VERECEK PARALARI YOKTU. İHTİYARI KİMSE ÖLDÜRMEDİ. KAN BOĞDU VE ÖLDÜ.</span></p>

  <p class="calibre7">Durdu.</p>

  <p class="calibre7">— Ana, dinle bak... </p>

  <p class="calibre7">Yazdıklarını ağır ağır anaya okudu. </p>

  <p class="calibre7">Ana:</p>

  <p class="calibre7">— Güzel yazmışsın, dedi. İncil'den de bir şey yazsan olmaz mı? Dinimizin istediği de olur, fena mı? Kitabı aç, bulduğun bir sözü yaz.</p>

  <p class="calibre7">Tom:</p>

  <p class="calibre7">— Ama kısa olmalı. Sayfada çok yer kalmadı. </p>

  <p class="calibre7">Sairy:</p>

  <p class="calibre7">— Allah günahlarını affetsin diye yazsan olmaz mı? dedi. </p>

  <p class="calibre7">Tom:</p>

  <p class="calibre7">— Yok olmaz, dedi. Sanki cezaya çarptırılmış da asılmış gibi oluyor. Ben başka bir şey yazacağım.</p>

  <p class="calibre7">Sayfaları çevirdi, dudaklarını oynatarak ve sözcükleri mırıldanarak okudu:</p>

  <p class="calibre7">— İşte burada kısa ve iyi bir söz var, dedi. "Ve Lut onlara dedi ki: Hayır, öyle değil Tanrım."</p>

  <p class="calibre7">Ana:</p>

  <p class="calibre7">— Anlamsız bir söz, dedi. Bu kadar uğraşıyorsun, bari bir şeye benzesin.</p>

  <p class="calibre7">Sairy:</p>

  <p class="calibre7">— Mezamir'i çevir, orada, ileride. İnsan, Mezamir'de her zaman iyi bir söz bulabilir.</p>

  <p class="calibre7">Tom sayfaları çevirdi, metinlere göz gezdirdi.</p>

  <p class="calibre7">— İşte burada bir tane var, dedi. Hem güzel, hem de oldukça dindarca: "Suçları affedilen, günahları örtülen o kimse, kutsallaşmıştır." Nasıl bu?</p>

  <p class="calibre7">Ana:</p>

  <p class="calibre7">— Gerçekten bu güzel, dedi. İşte yaz bunu.</p>

  <p class="calibre7">Tom bu sözleri dikkatle yazdı. Ana bir gazoz şişesini çalkaladı, kuruladı. Tom şişenin kapağını çevirerek iyice sıkıştırdı.</p>

  <p class="calibre7">— Belki papazın yazması daha doğru olurdu, dedi. </p>

  <p class="calibre7">Ana:</p>

  <p class="calibre7">— Olmaz, papaz akrabadan değil.</p>

  <p class="calibre7">Şişeyi Tom'un elinden aldı, karanlık çadıra girdi. Örtünün iğnelerini çıkardı, gazoz şişesini soluk, ince ellerin altına sürdü, yorganı iğneledi. Sonra yeniden ateşin yanına döndü.</p>

  <p class="calibre7">Erkekler mezardan geliyorlardı. Yüzleri terden parlıyordu.</p>

  <p class="calibre7">Baba:</p>

  <p class="calibre7">— Haydi bakalım.</p>

  <p class="calibre7">Baba, John, Noah, Al, çadıra girdiler ve hep birlikte, iğnelenmiş uzun balyayı taşıyarak dışarı çıktılar. Mezara taşıdılar. Baba çukura atladı, balyayı kollarına aldı, yavaşça çukurun dibine indirdi. John Amca elini uzattı, babayı çukurdan dışarıya aldı. </p>

  <p class="calibre7">Baba sordu:</p>

  <p class="calibre7">— Büyükana ne halde acaba? </p>

  <p class="calibre7">Ana:</p>

  <p class="calibre7">— Bakayım, dedi.</p>

  <p class="calibre7">Döşeğe doğru gitti, bir an ihtiyar kadına baktı. Sonra yeniden mezara döndü:</p>

  <p class="calibre7">— Uyuyor, dedi. Belki sonradan bana kızar ama, ben şimdi onu uyandırmam. Çok yorgun.</p>

  <p class="calibre7">Baba:</p>

  <p class="calibre7">— Papaz nerede? Bir dua lâzım, dedi. </p>

  <p class="calibre7">Tom:</p>

  <p class="calibre7">— Yolda geziniyordu, gördüm. Artık dua etmek istemiyor.</p>

  <p class="calibre7">— Dua etmek istemiyor mu? </p>

  <p class="calibre7">Tom:</p>

  <p class="calibre7">— Hayır, dedi. O papazlıktan vazgeçmiş. Papaz olmadığı halde papaz gibi yapıp da herkesi aldatmaya hakkı olmadığına inanıyor. Kendisinden dua istenilmesin diye kaçıyor, garanti.</p>

  <p class="calibre7">Casy ses çıkarmadan yanlarına gelmiş, Tom'un sözlerini işitmişti.</p>

  <p class="calibre7">— Ben kaçmadım, dedi. Ben size yardım edeceğim, ama sizi aldatmayacağım.</p>

  <p class="calibre7">Baba:</p>

  <p class="calibre7">— Bir iki söz söylemez misiniz? Ailemizden hiçbir kimse bugüne kadar duasız gömülmemiştir.</p>

  <p class="calibre7">Papaz:</p>

  <p class="calibre7">— Söyleyeceğim, dedi.</p>

  <p class="calibre7">Connie, Rose of Sharon'u mezarın yanına getirdi. Rose of Sharon, isteksizdi. <span class="calibre5">Connie: "Bulunman gerek" demişti. "Ayıp olur sonra. Çok kısa sürecek."</span></p>

  <p class="calibre7">Ateşin ışığı, mezarın başında toplananların üzerlerine vuruyor, yüzlerini ve gözlerini ortaya çıkarıyor, koyu elbiselerinin üzerinde titriyordu. Herkes şapkasını çıkarmıştı. Işık, üzerlerinden atlaya atlaya dans ediyordu.</p>

  <p class="calibre7">Casy:</p>

  <p class="calibre7">— Duam kısa olacak, dedi.</p>

  <p class="calibre7">Başını eğdi, ötekiler de onun gibi yaptılar. Casy bir törendeymiş gibi söze başladı:</p>

  <p class="calibre7">— Burada yatan ihtiyar, bir ömür sürdü ve bu ömrün sonunda öldü. İyi insan mıydı, kötü insan mıydı, bilmiyorum ama, o kadar önemli değil bu. Yaşıyordu ya, önemli olan şey bu. Ve o, şimdi ölmüştür ve bu da o kadar önemli değil. Bir za<span class="calibre5">manlar bir adamın şiirini dinlemiştim. Diyordu ki: "Yaşayanların hepsi kutsaldır", düşünürseniz biraz sonra bu sözün kelimelerin ötesinde bir anlama geldiğini anlayacaksınız. Ve ben şu anda ölmüş bir ihtiyar için dua etmiyorum. </span><span class="calibre5">O, hayatından memnundu. Yapacak bir işi vardı. Ama bu işi hazır bulmuştu, ve o işi yapmanın bir tek yolu vardı. Oysa bize gelince; evet, bizim de yapacak bir işimiz var, ama bu işi yapmak için de önümüzde binlerce yol var ve biz bu yollardan hangisine sapacağımızı bilmiyoruz. Ben eğer dua ediyorsam, bu duayı hangi yola sapacağını bilmeyenler için ediyorum. Burada yatan büyükbaba ise, dosdoğru yolunu tutturmuş, gidiyordu. Ve şimdi toprağını örtünüz, onu işiyle başbaşa bırakınız.</span></p>

  <p class="calibre7">Casy başını kaldırdı.</p>

  <p class="calibre7">Baba:</p>

  <p class="calibre7">— Âmin, dedi. </p>

  <p class="calibre7">Ve ötekiler de «âmin» diye mırıldandılar. Sonra baba küreği aldı, yarısına kadar toprakla doldurdu, <span class="calibre5">karanlık çukura yavaş yavaş yaydı. Küreği John Amcaya verdi ve John Amca bir kürek dolusu toprak attı. Sonra kürek elden ele dolaştı, herkes sırasını savdı. </span><span class="calibre5">Herkes görevini yaptıktan ve hakkını kullandıktan sonra baba, yumuşak toprak yığınına atıldı ve çukuru çabuk çabuk doldurdu. </span><span class="calibre5">Kadınlar akşam yemeğini hazırlamak için geriye döndüler. Ruthie ile Winfield törene dalmışlardı.</span></p>

  <p class="calibre7">Ruthie ağırbaşlılıkla:</p>

  <p class="calibre7">— Büyükbaba orada, toprağın altında kaldı, dedi. </p>

  <p class="calibre7">Winfield korkmuş gözleriyle ona baktı. Sonra ateşe doğru koştu, yere oturdu; içini çeke çeke ağlamaya başladı.</p>

  <p class="calibre7">Baba çukuru yarı yarıya doldurduktan sonra soluk almak için biraz doğruldu, bu arada John Amca, işi bitirdi, ve toprak yığınını düzeltirken Tom, kendisini dürttü:</p>

  <p class="calibre7">— Beni dinle, dedi. Eğer burada, arkamızdan bir mezar bırakırsak, hemen gelir açarlar. Mezarı saklamamız gerek. Toprağı düzelt de üstüne biraz kuru ot getirip yayalım. Böyle yapmalıyız, başka çaremiz yok.</p>

  <p class="calibre7">Baba:</p>

  <p class="calibre7">— Bak bu aklıma gelmedi, dedi. Ama bir mezarın yerini belli etmeden bırakmak doğru olmaz.</p>

  <p class="calibre7">Tom:</p>

  <p class="calibre7">— Ne yapalım, dedi. Hemen arkamızdan toprağı açarlarsa, kanuna uymadığımızdan ötürü suçlu oluruz. Kanuna uymazsan ne olacağını biliyorum.</p>

  <p class="calibre7">— Evet, dedi. Bak bunu unuttuk.</p>

  <p class="calibre7">John Amca'nın elinden küreği aldı, mezarın üstünü düzeltti.</p>

  <p class="calibre7">— Kış gelirse çöker, dedi. </p>

  <p class="calibre7">Tom:</p>

  <p class="calibre7">— Ona çare yok, dedi. Zaten kışın buralardan çok uzakta bulunacağız. Üstünü iyice bastır da, üzerine bir şeyler serpelim.</p>

  <p class="calibre11">*</p>

  <p class="calibre11"><br class="calibre6"/></p>

  <p class="calibre7">Bir yandan et ve patates pişiyor, öte yandan aileler, toprağın üzerine oturmuşlar, yemeklerini yiyorlardı; ses çıkarmadan, ateşe bakıyorlardı. </p>

  <p class="calibre7">Wilson dişiyle bir et parçası koparırken zevkle içini çekti:</p>

  <p class="calibre7">— Güzel etmiş, dedi. </p>

  <p class="calibre7">Baba açıkladı:</p>

  <p class="calibre7">— İki domuzumuz vardı, yesek daha iyi olur dedik, zaten para etmezdi. Nasıl olsa artık yolculuğa alışacağız. Ana da ekmek yapmaya alıştı, dedik. <span class="calibre5">Memleket görmek, kamyona iki fıçı domuz almak daha iyi olacak dedik. Siz ne kadardan beri yoldasınız?</span></p>

  <p class="calibre7">Wilson diliyle dişlerini temizledi, dişinden çıkardıklarını yuttu:</p>

  <p class="calibre7">— Sormayın, dedi. Evden çıkalı üç hafta oldu.</p>

  <p class="calibre7">— Vay anasını, biz on gün içinde, hatta on günden de az bir zamanda Kaliforniya'ya varırız diyorduk.</p>

  <p class="calibre7">Al, söze karıştı:</p>

  <p class="calibre7">— Bilmiyorum baba ama, bu yükle yokuşları çıkamıyoruz. Belki de hiç Kaliforniya'ya varamayacağız. Hele dağlar da varsa, yandık.</p>

  <p class="calibre7">Ateşin çevresinde susmuş, oturuyorlardı. Başlarını önleri<span class="calibre5">ne eğmişlerdi; ateşin ışığında saçları ve alınları görünüyordu. Bu küçük ışık kubbesinin üstünde yaz yıldızları hafif hafif parlıyor, günün sıcaklığı yavaş </span><span class="calibre5">yavaş çekiliyordu. Büyükana, ateşten uzakta duran döşeğin üstünde köpek yavrusu gibi inledi. Bütün başlar o yöne çevrildi.</span></p>

  <p class="calibre7">Ana:</p>

  <p class="calibre7">— Rose of Sharon, dedi. Sen iyi bir kızsın, gidip büyükananın yanına uzansan fena olmaz. Şimdi insana ihtiyacı var. Yavaş yavaş aklı başına geliyor.</p>

  <p class="calibre7">Rose of Sharon ayağa kalktı. Döşeğe doğru yürüdü. İhtiyar kadının yanına uzandı. <span class="calibre5">Alçak sesle konuşmaları, ateşin yanına kadar geliyordu. Rose of Sharon'la büyükana döşeğin üzerinde fısıldaşıp durdular.</span></p>

  <p class="calibre7">Noah:</p>

  <p class="calibre7">— Garip şey, dedi. Büyükbabayı kaybedişimiz bende hiçbir değişiklik yapmadı. <span class="calibre5">Şimdi eskisinden daha kederli değilim.</span></p>

  <p class="calibre7">Casy:</p>

  <p class="calibre7">— İkisi de aynı şeydir, dedi. Ha büyükbaba, ha eski bir ev, ikisi de tastamam birbirinin aynı.</p>

  <p class="calibre7">Al:</p>

  <p class="calibre7">— Yazık doğrusu, dedi. Zavallı, boyuna yapacağı şeyleri, üzümleri nasıl başında ezip sakallarından sularını akıtacağını, daha buna benzer bir sürü şeyleri anlatıp duruyordu.</p>

  <p class="calibre7">Casy:</p>

  <p class="calibre7">— O, herkesi aldatıyordu, dedi. Bana kalırsa işin gerçek yanını biliyordu. <span class="calibre5">Büyükbaba bu gece ölmedi: O, kendisini yerinden, yurdundan ettiğiniz gün öldü.</span></p>

  <p class="calibre7">Baba bağırdı:</p>

  <p class="calibre7">— Doğru mu söylüyorsunuz?</p>

  <p class="calibre7">— Elbette doğru. Evet, gerçi büyükbaba soluk alıyordu... diye Casy devam etti. <span class="calibre5">Ama o, çoktan ölmüştü. O, bıraktığı yerde kalmıştı. O, bunu biliyordu.</span></p>

  <p class="calibre7">John Amca:</p>

  <p class="calibre7">— Büyükbabanın öleceğini biliyor muydunuz? dedi. </p>

  <p class="calibre7">Casy:</p>

  <p class="calibre7">— Evet, biliyordum.</p>

  <p class="calibre7">John Amca, papaza şöyle bir baktı, yüzünü bir korku kapladı:</p>

  <p class="calibre7">— Niçin kimseye söylemediniz? </p>

  <p class="calibre7">Casy sordu:</p>

  <p class="calibre7">— Neye yarardı?</p>

  <p class="calibre7">— Belki... Belki de çaresini bulurduk!..</p>

  <p class="calibre7">— Nasıl?</p>

  <p class="calibre7">— Bilmiyorum. Ama... </p>

  <p class="calibre7">Casy:</p>

  <p class="calibre7">— Hayır, dedi. Hiçbir şey yapamazdınız. Sizin yolunuz kesinleşmişti. <span class="calibre5">Büyükbabaya içinizde yer yoktu. O, hiç acı çekmedi. Bu sabahki olaydan sonra bile... Büyükbaba toprağından ayrılmamıştı; aklı orada kalmıştı.</span></p>

  <p class="calibre7">John Amca derin derin içini çekti. </p>

  <p class="calibre7">Wilson:</p>

  <p class="calibre7">— Biz de ağabeyim Will'i bırakmak zorunda kaldık, dedi. </p>

  <p class="calibre7">Başlar Wilson'a döndü:</p>

  <p class="calibre7">— O da, ben de kırk yaşlarında varız. O, benden biraz daha büyük. İkimiz de ömrümüzde otomobil kullanmış değildik. Ama bu işe karar verdik, her şeyi sattık. <span class="calibre5">Will bir otomobil satın aldı, satın aldığı yerden ona otomobilin nasıl kullanılacağını öğretecek bir çocuk verdiler. Yola çıkmadan önce bir ikindi üzeri Will'le Minnie Hala otomobil kullanmasını öğrenmeye çıkmışlardı, Will, yolun bir dönemecine geldiği zaman: "Heyy!" diye bağıra bağıra otomobili geri sürdü, bahçenin telini ezdi, geçti. Sonra, "Heyy namussuz!.." diye bağırarak gaza bastığı gibi, doğru hendeğe yuvarlandı. Orada kaldı. Ne satılacak bir şeyi kalmıştı, ne de otomobili... Ama Allah bilir ya bu, kendi suçu. Deli herifin birisidir zaten. Bizimle gelmek istemedi. Orada kalıp küfretmek, ona daha iyi geldi.</span></p>

  <p class="calibre7">— Peki, ne yapacak?</p>

  <p class="calibre7">— Bilmiyorum, aklı başında değil. Biz de onu bekleyemezdik. Yanımızda yalnız seksen beş dolar vardı. Oturup bu parayı yemek doğru olmazdı, ama şimdi bu para da suyunu çekti!.. İkide birde ya defransiyelde bir diş kırılır, yerine kaymak için otuz dolar veririz, ya lastik alırız, ya da buji kırılır, <span class="calibre5">veyahut şimdi olduğu gibi, Sairy hastalanır. On gün duraklamak zorunda kaldık. </span><span class="calibre5">Şimdi yine Allahın belâsı otomobilin bir yanı daha kırıldı, para da suyunu çekiyor. Ne zaman Kaliforniya'ya varacağız, bilmiyorum. Otomobil tamirini bilseydim çok iyi olacaktı ama, hiç de otomobilden anlamıyorum. </span></p>

  <p class="calibre7"><span class="calibre5">Al, kelimelerine önem vererek sordu:</span></p>

  <p class="calibre7">— Nesi var otomobilin?</p>

  <p class="calibre7">— Bilmiyorum, çalışmıyor işte; motor alıyor, pırt pırt, sonra stop ediyor. <span class="calibre5">Biraz sonra yeniden çalışmaya başlıyor, ama daha arabayı sürmeden, yeniden kesiliyor.</span></p>

  <p class="calibre7">— Yani, bir iki dakika çalışıp duruyor, değil mi?</p>

  <p class="calibre7">— Evet bayım. Ne kadar gaza basarsam basayım, bir türlü yürütemiyorum. Araba gittikçe de bozuldu, şimdi artık hiç yürümez bir duruma geldi.</p>

  <p class="calibre7">— Her halde benzin borularından biri tıkanmış olacak. Ben size açarım.</p>

  <p class="calibre7">Babanın da koltukları kabarmıştı:</p>

  <p class="calibre7">— Otomobilden iyi anlar, dedi.</p>

  <p class="calibre7">— Otomobile bir kere bakarsanız çok memnun olurum. Çok teşekkür ederim. İnsan sanki, küçük çocukmuş gibi seviniyor. İnsan da böyle çocukken hiçbir şey beceremez. Kaliforniya' da kendime iyi bir araba almak niyetindeyim. İnşallah o da bunun gibi bozulmaz.</p>

  <p class="calibre7">Baba:</p>

  <p class="calibre7">— Ne vakit Kaliforniya'ya varacağız? Oraya varmak da bir iş, dedi.</p>

  <p class="calibre7">Wilson:</p>

  <p class="calibre7">— Evet, zor ama, değer, dedi. El ilânlarında okudum; meyve toplamak için dünyanın adamını istiyorlar, iyi ücret veriyorlar. Bir kere oradaki hayatı düşünün: Ağaç gölgelerinin altında elma topluyorsunuz ve ikide birde siz de tadıyorsunuz. Tabiî ne kadar yersen ye, oradakiler aldırmazlar; orada meyve çok. <span class="calibre5">Ücretler yüksek olunca, belki insan bir parça toprak alır da daha çok para kazanmak için çalışır. Ben sizinle bahse girerim ki, insan orada, iki yıl içinde kendi başına bir toprak sahibi olabilr.</span></p>

  <p class="calibre7">Baba:</p>

  <p class="calibre7">— Biz de o el ilânlarını gördük. İşte bir tane de yanımda var, dedi.</p>

  <p class="calibre7">Para çantasını çıkardı, içinden katlanmış turuncu bir el ilânı çekti, çıkardı. <span class="calibre5">Üzerinde siyah harflerle şunlar yazılıydı:</span></p>

  <p class="calibre7">Kaliforniya'da bezelye toplayıcılarına ihtiyaç <span class="calibre5">var. Mevsim boyunca iyi gündelik verilir. </span><span class="calibre5">800 toplayıcı istiyoruz.</span></p>

  <p class="calibre7">Wilson, ilâna şaşırarak baktı:</p>

  <p class="calibre7">— Bu da benim gördüklerime benziyor. Tıpkısı. Belki de... Belki de şimdi istedikleri sekiz yüz kişiyi bulmuşlardır bile!..</p>

  <p class="calibre7">Baba:</p>

  <p class="calibre7">— Ama bu ilândaki yer Kaliforniya'nın sadece küçük bir köşesi. Kaliforniya, bizim ikinci büyük devletimiz. Bunların istedikleri sekiz yüz kişiyi bulduklarını düşünsek bile, başka çok yerler var. Ben kendi namıma, meyve toplamaya bayılırım. Senin demin söylediğin gibi, ağacın altında durup, meyve toplamak... Çocuk bile bu işe bayılır be!..</p>

  <p class="calibre7">Al, birdenbire ayağa kalktı, Wilson'un otomobiline yaklaştı. Bir iki dakika otomobilin içine baktıktan sonra geri gelip, yerine oturdu.</p>

  <p class="calibre7">Wilson:</p>

  <p class="calibre7">— Bu gece yapamazsın, dedi.</p>

  <p class="calibre7">— Biliyorum, sabaha bakarız.</p>

  <p class="calibre7">Tom, delikanlı kardeşine dikkatle bakıyordu:</p>

  <p class="calibre7">— Ben de öyle bir şey düşünüyorum, dedi. </p>

  <p class="calibre7">Noah sordu:</p>

  <p class="calibre7">— Siz neden söz ediyorsunuz, Allahaşkına?..</p>

  <p class="calibre7">Tom ile Al susuyorlardı, her ikisi de ötekini bekliyordu. </p>

  <p class="calibre7">Al, sonunda:</p>

  <p class="calibre7">— Sen söyle, dedi.</p>

  <p class="calibre7">— Belki söyleyeceğim şeyin bir yararı yok, belki de söyleyeceğim şey, Al'ın düşündüğü şey değil... Şimdi bakın. Biz çok yüklüyüz, Mister ve Misis Wilson'un yükü yok. İçimizden bazıları onlarla birlikte gider. Onların bir iki eşyayı geç<span class="calibre5">meyen öteberilerini bizim kamyona alırsak, hem makasları kırmamış olur, hem de yokuşları çıkabiliriz. Al da, ben de otomobilden anlıyoruz. Onun için, her iki arabayı bozmadan sürebiliriz. Yolu da birlikte gitmiş oluruz. Herkes de birbirine yardım eder.</span></p>

  <p class="calibre7">Wilson yerinden fırladı:</p>

  <p class="calibre7">— Aman, ne iyi!.. Memnun oluruz. Tabiî memnun oluruz. Sairy, delikanlının söylediğini duydun mu?</p>

  <p class="calibre7">Sairy:</p>

  <p class="calibre7">— Ya, çok iyi olur, dedi. Ama biz size yük olmaz mıyız acaba? </p>

  <p class="calibre7">Baba:</p>

  <p class="calibre7">— Hiçbir zaman, dedi. Hiçbir zaman yük olmazsınız, tersine, bize yardımınız dokunur.</p>

  <p class="calibre7">Wilson irkilerek geri çekildi:</p>

  <p class="calibre7">— İyi ama, bilmem ki...</p>

  <p class="calibre7">— Neyi bilmiyorsun?</p>

  <p class="calibre7">— Evet, yani... Yanımda ancak aşağı yukarı otuz dolarım kaldı, kimseye yük olmak istemem. </p>

  <p class="calibre7">Ana:</p>

  <p class="calibre7">— Siz hiçbir zaman bize yük olmazsınız, dedi. Herkes birbirine yardım eder. Böylece Kaliforniya'yı tutarız. Sairy Wilson, büyükbabayı yatırdı, kendi döşeğine.</p>

  <p class="calibre7">Durdu. Aralarında akrabalık gibi bir yakınlık olmuştu. </p>

  <p class="calibre7">Al, bağırdı:</p>

  <p class="calibre7">— Wilson'un otomobili rahat rahat altı kişi alır. Arabayı ben götürürsem bir sen, bir Rosasharn, iki de Connie ile büyükana bu otomobile bineriz. <span class="calibre5">Otomobildeki büyükçe eşyayı kamyona yığarız. Arada sırada da satar, başka bir şey alırız.</span></p>

  <p class="calibre7">Bağıra bağıra konuşuyordu. Çünkü üzerinden büyük bir; dert yükünü atmıştı.</p>

  <p class="calibre7">Herkes utana utana gülümsüyor, yere bakıyordu. Baba, parmaklarının uçlarıyle tozlu toprağı karıştırdı.</p>

  <p class="calibre7">— Ana, çevresinde portakallar yetişen beyaz bir ev istiyor, takvimde resmini görmüş.</p>

  <p class="calibre7">Sairy:</p>

  <p class="calibre7">— Ben yeniden hastalanırsam, dedi; siz sakın bize bakmayın, yolunuza devam edin; Kaliforniya'ya varın. Biz hiçbir zaman kimseye yük olmak istemeyiz.</p>

  <p class="calibre7">Ana, Sairy'ye dikkatle baktı. Acılı gözleri ve yüzü sanki ilk defa görüyor gibiydi:</p>

  <p class="calibre7">— Biz sizin de Kaliforniya'ya varmanızı isteriz. Dediğiniz gibi, Kaliforniya'ya varabilmek için birbirimizden yardımı esirgemeyelim.</p>

  <p class="calibre7">Sairy, ateş ışığında buruşuk ellerine baktı:</p>

  <p class="calibre7">— Bir parça uyuyalım. </p>

  <p class="calibre7">Sonra ayağa kalktı. </p>

  <p class="calibre7">Ana:</p>

  <p class="calibre7">— Büyükbaba... Sanki öleli bir yıl oluyor, dedi.</p>

  <p class="calibre7">Aileler gerine gerine, esneye esneye, tembel tembel uyumaya gittiler. Ana bir süre çinko tabakları birbirine sürttü, bir un torbasıyle tabakların yağını sildi. Ateş söndü, yıldızlar meydana çıktı. Şimdi yoldan bir iki otobüs geçiyordu. Büyük nakliye kamyonları aralıklarla görülüyor ve toprakta küçük depremler yapıyordu. Otomobiller, yıldız ışığında hendekten güçlükle seçilebiliyordu. Yolun aşağısındaki servis istasyonunda bir köpek uludu. Aileler sessiz sedasız uyuyordu ve tarla fareleri meydanı boş bulmuşlar, döşekler arasında ve yerlerde cirit atıyorlardı. Yalnız Sairy Wilson uyanıktı. Gökyüzüne bakıyor, bütün vücuduyle ağrılara dayanmaya çalışıyordu.</p>

  <p class="calibre7"><br class="calibre6"/></p>
</body>
</html>