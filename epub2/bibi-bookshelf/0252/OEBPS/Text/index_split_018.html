<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>John Steinbeck - Gazap Üzümleri.doc</title>
    <link href="../../page_styles.css" rel="stylesheet" type="text/css"/>
    <link href="../../stylesheet.css" rel="stylesheet" type="text/css"/>
</head>
  <body class="calibre3">
  <h1 class="calibre8"><b class="calibre2">ON SEKİZİNCİ BÖLÜM</b></h1>

  <p class="calibre7">Joad ailesi yavaş yavaş batıya doğru ilerliyordu. New Mexico dağlarına tırmandı, yaylanın tepelerini ve piramitlerini geçti. Yüksek Arizona bozkırına tırmandılar, bir boğazın aşağısında uzanıp giden çöle baktılar. Bir sınır muhafızı Joadları durdurdu:</p>

  <p class="calibre7">— Nereye gidiyorsunuz? </p>

  <p class="calibre7">Tom:</p>

  <p class="calibre7">— Kaliforniya'ya, dedi.</p>

  <p class="calibre7">— Arizona'da ne kadar kalacaksınız?</p>

  <p class="calibre7">— Geçip gideceğiz, çok kalmayacağız.</p>

  <p class="calibre7">— Yanınızda fidan var mı?</p>

  <p class="calibre7">— Yok.</p>

  <p class="calibre7">— Bir arayalım bakalım.</p>

  <p class="calibre7">— Sana bizde fidan falan yok dedik ya. </p>

  <p class="calibre7">Muhafız, camın üzerine küçük bir kâğıt yapıştırdı:</p>

  <p class="calibre7">— Tamam, dedi, geçin. Ama sakın durayım demeyin.</p>

  <p class="calibre7">— Peki. Zaten niyetimiz yok.</p>

  <p class="calibre7">Yamaçları tırmandılar. Alçak, eğri büğrü ağaçlar yamaçları örtmüştü. Holbrook. <span class="calibre5">Joseph City, Winslow. Sonra yüksek ağaçlar başladı. Otomobiller buhar çıkararak yamaçları zar zor tırmanıyordu. İşte Flagstaff; en yüksek nokta. Flagstaff tan büyük ovaya iniliyor ve yol uzaklarda kayboluyor. Su kıt, su para ile alınacak, galonu beş sent. On sent. On beş sent. Güneş, kuru ve kayalık memleketi büsbütün kurutmuş. İlerilerinde oyulmuş, çatlamış tepeler. Arizona'nın batı sınırları. Ve şimdi aileler güneşten, kuraklıktan kaçıyorlardı. Bütün gece otomobili sürmüşler, geceleyin dağlara varmışlardı. Geceleyin bozulmuş, taşlık rampalardan geçtiler; hafif ışıkları yolun soluk duvarları üzerinde titreyip duruyordu. </span><span class="calibre5">Yolun en yüksek nok</span><span class="calibre5">tasını karanlıkta geçtiler, sabaha karşı Oatman adındaki dağınık ve çatlak kayalıkların arasından yavaş aşağı doğru inmeye başladılar. Gün ağarmaya başlarken aşağılarda Colorado nehrini gördüler. Topock'a doğru otomobilleri sürdüler; köprüye geldikleri zaman otomobillerini kenara çektiler, bir muhafız, camın üzerindeki kâğıdı çıkarıp aldı. Köprüden sonra taşlık bir çöle girdiler. </span><span class="calibre5">Çok yorgundular ve sabah sabah sıcak da artmaya başlamıştı; öyle olduğu halde, durdular. </span></p>

  <p class="calibre7">Baba bağırdı:</p>

  <p class="calibre7">— İşte geldik!.. Artık Kaliforniya'dayız!..</p>

  <p class="calibre7">Güneşin altında parlayan çatlak kayalara, nehrin arkasındaki Arizona'nın korkunç rampalarına baktılar. </p>

  <p class="calibre7">Tom:</p>

  <p class="calibre7">— Çöle geldik, dedi. Su kenarına varıp dinlenmeliyiz. </p>

  <p class="calibre7">Yol nehre paralel gidiyordu. Suyu kaynayan motorların <span class="calibre5">Needles'e sabahleyin varmaları iyiydi. Çünkü burada kamışlar arasından hızlı hızlı akan bir nehir vardı.</span></p>

  <p class="calibre7">Joadlar ve Wilsonlar, otomobillerini nehrin yanına çektiler, otomobillerinde oturdukları yerden, akıp giden güzel nehre, akıntıyle birlikte yavaş yavaş <span class="calibre5">sallanan yeşil kamışlara baktılar. Nehrin kenarında kamp kuracak pek az yer kalmıştı; suyun yanında on iki çadır vardı ve yer, bataklık bir çayırdı. Tom, kamyonun penceresinden dışarı sarktı:</span></p>

  <p class="calibre7">— Burada biraz mola verebilir miyiz?</p>

  <p class="calibre7">Bir leğende çamaşır çitileyen iri yarı bir kadın, başını kaldırdı:</p>

  <p class="calibre7">— Burası bizim değil ki bayım. Ne isterseniz yapın. İsterseniz kalın. <span class="calibre5">Üstelik göz kulak olacak bir polis de var burada.</span></p>

  <p class="calibre7">Kadın, çitilemeye devam etti.</p>

  <p class="calibre7">İki otomobili çayırda boş bir yere çektiler. Çadırlar indirildi. Wilson'un çadırı kuruldu, Joadların çadır bezi gergin bir ip üzerinden sarkıtıldı.</p>

  <p class="calibre7">Winfield ve Ruthie söğütler arasından geçerek yavaş yavaş kamışlığa doğru yürüdüler. Ruthie heyecanını tutmaya çalışarak:</p>

  <p class="calibre7">— Kaliforniya!.. Burası Kaliforniya, biz de Kaliforniya'dayız şimdi!., diye bağırdı.</p>

  <p class="calibre7">Winfield bir saz kırdı, büktü, sazın beyaz özünü ağzına soktu, çiğnedi. Suyun içine doğru yürüdüler, sonra hiç kımıldamadan durdular. Su, baldırlarına kadar gelmişti.</p>

  <p class="calibre7">Ruthie:</p>

  <p class="calibre7">— Daha önümüzde çöl var, dedi.</p>

  <p class="calibre7">— Çöl ne demek?</p>

  <p class="calibre7">— Bilmiyorum. Bir resimde görmüştüm. Her yanda kemikler vardı.</p>

  <p class="calibre7">— İnsan kemikleri mi?</p>

  <p class="calibre7">— Evet, belki ama, çoğu inek kemiklerine benziyordu.</p>

  <p class="calibre7">— Bu kemikleri biz de görecek miyiz?</p>

  <p class="calibre7">— Belki. Bilmiyorum. Çölü geceleyin geçeceğiz. Tom söyledi. Gündüz geçersek yanıp kavruluruz, diyor.</p>

  <p class="calibre7">Winfield:</p>

  <p class="calibre7">— Ne güzel, serin, dedi ve ayaklarını suyun dibindeki kuma batırdı.</p>

  <p class="calibre7">Ananın bağırdığını işittiler:</p>

  <p class="calibre7">— Ruthie! Winfield! Gelin buraya bakayım!.. </p>

  <p class="calibre7">Döndüler, kamışların ve söğütlerin arasından yavaş yavaş <span class="calibre5">yürüyerek geri geldiler. •</span></p>

  <p class="calibre7">Öteki çadırlarda hiçbir hareket yoktu. Otomobiller geldiği sırada bir an birkaç çadırın arasından başlar uzanmış, içeri çekilmişti. Şimdi ailenin çadırları kurulmuş, erkekler toplanmışlardı.</p>

  <p class="calibre7">Tom:</p>

  <p class="calibre7">— Ben yıkanmaya gidiyorum. Uyumadan önce, güzelce bir yıkanayım. Büyükana çadırda nasıl acaba?</p>

  <p class="calibre7">Baba:</p>

  <p class="calibre7">— Bilmiyorum, dedi. Uyanacağa benzemiyor.</p>

  <p class="calibre7">Başını çadıra doğru uzattı. Çadırın altından, inleyen, hırıltılarla karışık bir ses çıktı. Ana, hemen çadıra girdi. </p>

  <p class="calibre7">Noah:</p>

  <p class="calibre7">— Uyandı, iyi, dedi. Bütün gece kamyonda hırıldadı durdu. Hiç kendini bilmedi.</p>

  <p class="calibre7">Tom:</p>

  <p class="calibre7">— Zavallı kadın! Çok halsiz. Biraz dinlenmezse ölür. Benimle gelen var mı? Ben yıkanmaya gidiyorum. Ondan <span class="calibre5">sonra, gidip bir gölgede yatacağım... Bütün gün...</span></p>

  <p class="calibre7">Yürümeye başladı, hepsi de onun arkasından gittiler. Söğütlerin altında elbiselerini çıkardılar, sonra suya girdiler ve oturdular. Topuklarını kuma gömdüler, sudan yalnız başlarını çıkardılar, uzun bir süre o durumda kaldılar.</p>

  <p class="calibre7">Al:</p>

  <p class="calibre7">— Ne kadar da istiyordu canım, dedi.</p>

  <p class="calibre7">Suyun dibinden bir avuç kum aldı, vücudunu ovdu. Suya uzandılar, uzaklarda Needles denilen sivri tepeleri, Arizona'nın beyaz kayalık dağlarını seyrettiler.</p>

  <p class="calibre7">Baba, şaşkın şaşkın:</p>

  <p class="calibre7">— Biz buralardan geçtik, ha!., dedi. </p>

  <p class="calibre7">John Amca başını suyun içine daldırdı:</p>

  <p class="calibre7">— Eh, şimdi geldik ya. Burası, Kaliforniya ama, ben öyle zengin bir yer göremiyorum.</p>

  <p class="calibre7">Tom:</p>

  <p class="calibre7">— Daha önümüzde çöl var, dedi. Çöl bombokmuş diyorlar. </p>

  <p class="calibre7">Noah:</p>

  <p class="calibre7">— Bu gece mi geçmeye çalışacağız? diye sordu. </p>

  <p class="calibre7">Tom, babasına döndü:</p>

  <p class="calibre7">— Baba, sen ne dersin?</p>

  <p class="calibre7">— Bilmem doğrusu... Biraz dinlensek fena olmaz. Hele büyükananın ille dinlenmesi lâzım. Bana kalırsa ben hemen bir an önce çölü geçip işe başlamak isterim. Cepte yalnız kırk dolar kaldı. Hepimiz çalışsak da biraz para toplamaya başlasak, iyi olacak.</p>

  <p class="calibre7">Herkes suda oturmuş, akıntının itişini duyuyordu. Papaz kollarını ve ellerini suyun üstüne bırakmıştı. Vücutlar boyunlara ve bileklere kadar bembeyazdı; eller ve yüzler simsiyah yanıktı, göğüslerde V biçiminde bir çizgi vardı. Vücutlarını kumla ovaladılar.</p>

  <p class="calibre7">Noah, tembel tembel:</p>

  <p class="calibre7">— Burada oturmaya bayıldım. Burada bütün ömrümce yat<span class="calibre5">mak isterim. Hiç acıkmam, hiç üzülmem. Ömrümün sonuna kadar tembel tembel yatarım.</span></p>

  <p class="calibre7">Tom, nehrin ötesindeki dağınık dağlara ve ilerisindeki, Needles'e bakarak:</p>

  <p class="calibre7">— Hiç bu kadar dik dağlar görmedim. Burası korkunç bir memleket. Burası memleketin kemikleri. İnsanların canını dişine takmadan rahat rahat ekmek parası kazandıkları bir yer görebilecek miyiz acaba? Resimlerde gördüğümüz o Kaliforniya dümdüz, yemyeşil bir memleket. Anamın dediği beyaz küçük evlerden var orada. Anam beyaz evin özlemini çekip duruyor zavallı. İnsanın inanası gelmiyor. Ama resimlerde öyle.</p>

  <p class="calibre7">Baba: </p>

  <p class="calibre7">— Kaliforniya'ya gelelim de, görürsün. Kimbilir ne kadar güzel memlekettir!., dedi.</p>

  <p class="calibre7">— Amma yaptın baba!.. İşte burası Kaliforniya. </p>

  <p class="calibre7">Üzerlerinde tulum ve terli birer mavi gömlek bulunan iki <span class="calibre5">adam söğütlerin arasından geçerek geldiler ve çıplak adamlara baktılar:</span></p>

  <p class="calibre7">— Niye yüzmüyorsunuz? diye bağırdılar. </p>

  <p class="calibre7">Tom:</p>

  <p class="calibre7">— Yüzme bilmiyoruz ki, dedi. Hiç denemedik. Burada oturmak bize yeter. <span class="calibre5">Çok hoşumuza gidiyor.</span></p>

  <p class="calibre7">— Biz de gelip otursak, bir şey der misiniz?</p>

  <p class="calibre7">— Dere bizim değil ya, siz de gelin yıkanın.</p>

  <p class="calibre7">Adamlar pantolonlarını çekip çıkardılar, gömleklerini sıyırdılar, suya girdiler. <span class="calibre5">Bacaklarını dizlerine kadar toz kaplamıştı. Ayakları terden yumuşamış ve morarmıştı. Tembel tembel suya girdiler ve bir uçta, onlara aldırmadan, yıkandılar. Güneşten yanmış bir baba ile oğuldu bunlar. Suyun içinde homurdanıyor ve bağırıyorlardı.</span></p>

  <p class="calibre7">Baba, kibarca sordu:</p>

  <p class="calibre7">— Siz de batıya mı gidiyorsunuz?</p>

  <p class="calibre7">— Hayır. Biz, oradan geliyoruz. Yurdumuza dönüyoruz. Orada ekmeğimizi çıkaramadık.</p>

  <p class="calibre7">Tom sordu:</p>

  <p class="calibre7">— Nerelisiniz?</p>

  <p class="calibre7">— Panhandleli, Pampa'ya yakın. </p>

  <p class="calibre7">Baba sordu:</p>

  <p class="calibre7">— Orada geçinebilecek misiniz?</p>

  <p class="calibre7">— Hayır ama, hiç olmazsa tanıdıklarımız arasında açlıktan öleceğiz. Hiç olmazsa orada açlıktan ölmemizi isteyen insanlar yok.</p>

  <p class="calibre7">Baba:</p>

  <p class="calibre7">— Tuhaf, bize bunları söyleyen ikinci adamsınız. Neden oradakiler açlıktan ölmenizi istiyorlar? diye sordu.</p>

  <p class="calibre7">Adam:</p>

  <p class="calibre7">— Bilmiyorum, dedi.</p>

  <p class="calibre7">Bir avuç su aldı. Burnuna çekti, yüzünü yıkadı. Çamurlanan su, saçlarından akarak boynundan doğru süzüldü. </p>

  <p class="calibre7">Baba:</p>

  <p class="calibre7">— Bu işi iyice anlamak istiyorum, dedi.</p>

  <p class="calibre7">— Ben de, diye ekledi Tom. Bu batıdaki insanlar sizden ne istiyorlar? Neden sizi sevmiyorlar?</p>

  <p class="calibre7">Adam, Tom'a dikkatli dikkatli baktı:</p>

  <p class="calibre7">— Siz, batıya mı gidiyorsunuz?</p>

  <p class="calibre7">— Evet, batıya.</p>

  <p class="calibre7">— Kaliforniya'da eskiden hiç bulunmadınız mı?</p>

  <p class="calibre7">— Hayır, bulunmadık.</p>

  <p class="calibre7">— Öyleyse benim sözlerime kanmayın, gidip kendi gözlerinizle görün.</p>

  <p class="calibre7">Tom:</p>

  <p class="calibre7">— Evet, göreceğiz, dedi. Ama ne de olsa insan görmeden önce merak ediyor; gideceği yerin nasıl bir yer olduğunu öğrenmek istiyor.</p>

  <p class="calibre7"> Peki, mademki öğrenmek istiyorsunuz, suç benden gitti. Siz bana sordunuz, ben de söylüyorum. Kaliforniya güzel memleket. Ama çok zaman önce bu memleketi çalmışlar. Çölü geçtikten sonra Bakersfield dolaylarında memlekete girersiniz. <span class="calibre5">Ömrünüzde bu kadar güzel yer görmemişsinizdir... Her yanda bağlar, bahçeler, dünyanın en güzel memleketi. Toprak dümdüz. Nerede istersen on metre kaz, orada su çıkar. Ama toprak ekilmemiş. Bir parçasını bile alıp işleyemezsin. Hepsi Toprak</span><span class="calibre5"> ve Hayvan Ürünleri Şirketi'nin malı. Eğer şirket sürmek islemezse toprak da öylece bomboş kalıyor. Bir boş toprağa girip de bir parça mısır ekmek istersen, hemen kodesi boyluyorsun.</span></p>

  <p class="calibre7"><span class="calibre5">— </span>Dediğine bakılırsa, madem toprak iyi, niye işlemiyorlar?</p>

  <p class="calibre7"><span class="calibre5">— </span>Evet, toprak çok güzel, ama işlemiyorlar? Evet bayım. Bu işe siz de şaşacaksınız ama, bir şey anlayamayacaksınız. Ora halkı, sizin gözünüzün içine bakacak ve davranışlarıyle şunu söylemek isteyecek: "Biz sizi istemiyoruz, hayvan oğlu hayvanlar!.." Muhtarın adamları gelip sizi yerlerinizden atacaklar. Yolun kenarında konaklarsanız sizi gelip oradan sürecekler. Sizi nasıl sevmediklerini halkın yüzünden okuyacaksınız. Bakın size bir şey söyleyeyim: Sizi sevmiyorlar, çünkü sizden korkuyorlar. Sonra biliyorlar ki aç bir adam, isterse yiyecek bulabilir. Sonra biliyorlar ki toprağı boş bırakmak günahtır. Ve bir gün biri gelip toprağı ellerinden alacaktır. Ah, ah! Siz şimdiye kadar hiç kendinize <span class="calibre5">"Okie" denildiğini işittiniz mi?</span></p>

  <p class="calibre7">— Okie mi? O da ne demek?</p>

  <p class="calibre7">— Oklahoma'dan gelenlere "Okie" derler. Okie demek, sen pis bir hayvansın demektir. Okie demek, sen aşağılıksın demektir. Bu kelimenin bir anlamı yok ama, onlar bu anlamda kullanırlar. Artık size başka bir şey söyleyemem. Oraya bir kere gidin. Bizim taraflardan üç yüz bin kişi varmış orada diyorlar... Hepsi köpek gibi yaşıyorlar. Çünkü Kaliforniya'da her şeyin bir sahibi var. Sahipsiz hiçbir şey kalmamış. Ve bu her şeye sahip olanlar, mallarına öyle yapışmışlar ki, ellerinden çıkarmamak için bütün dünyayı öldürmeye hazırlar. <span class="calibre5">Sonra işin aslı, korkuyorlar; bu yüzden de kudurmuş gibidirler. Siz de görüp işiteceksiniz ya. Dünyada daha bundan güzel bir memleket görmemişsinizdir. Ama insanları, bize karşı kötü davranırlar. Öyle korkak, öyle işkillidirler ki, birbirlerine karşı bile kötü davranırlar.</span></p>

  <p class="calibre7">Tom, suyun içine baktı, ayaklarını kumun içine batırdı:</p>

  <p class="calibre7">— Bir insan iş bulup da para artırsa, biraz toprak alamaz mı dersin?</p>

  <p class="calibre7">İhtiyar adam güldü ve oğluna baktı, ses çıkarmayan oğlu biraz memnun bir halde gülümsedi. </p>

  <p class="calibre7">Adam dedi ki:</p>

  <p class="calibre7">— Sürekli bir iş bulamazsınız ki. Her gün ekmeğini çıkarmak için iş aramak zorundasın. İşi de, seni hayvan gibi gören adamlardan alacaksın. Pamuk toplarsın, garanti tartı yanlıştır. Doğru tartılar da yok değil ama, insan her tartının bile bile bozulduğunu düşünür, hangisinin doğru olduğunu anlamaz. <span class="calibre5">Elinden de bir şey gelmez.</span></p>

  <p class="calibre7">Baba ağır ağır sordu:</p>

  <p class="calibre7">— Orasının hiç güzel bir yanı yok mu?</p>

  <p class="calibre7">— Tabiî var. Yalnız bu güzelliklere bakıp içini çekersen. Hiçbirini elde etmeye imkân yok. Sarı sarı portakal bahçeleri var... Ağaçların başında da silâhlı bekçi bekler, elini bir tanesine sürecek olursan, seni öldürmeye hazırdır. Birisi varmış, gazeteciymiş. Denize yakın olan yerlerde bir milyon dönüm toprağı varmış...</p>

  <p class="calibre7">Casy hemen başını kaldırdı:</p>

  <p class="calibre7">— Bir milyon dönüm mü dedin? Bir milyon dönüm, insanın ne işine yarar?</p>

  <p class="calibre7">— Ne bileyim ben. Herif almış işte. İçinde bir iki hayvan otlatıyor. İçeri kimse girmesin diye her yana bekçi koymuş. Toprağın çevresinde kurşun işlemez bir otomobil devriye gezer. Herifin resmini gördüm. Şişman bir adam. Küçük, pis gözleri, eşek götü gibi bir ağzı var. Öleceğim diye korkuyormuş. Bir milyon dönüm toprağı var da, yine ölmekten korkuyor.</p>

  <p class="calibre7">Casy sordu:</p>

  <p class="calibre7">— Bu bir milyon dönüm toprak ne işe yarar Allahını seversen?.. Ne diye almış bu kadar toprağı?</p>

  <p class="calibre7">Adam, beyazlanan ve buruşan ellerini sudan çıkardı; kollarını açtı. Alt dudağını sımsıkı kapadı, başını bir omzuna doğru eğdi:</p>

  <p class="calibre7">— Bilmem ki, dedi. Belki de delidir. Her halde deli olmalı. Ben resmini gördüm. Deliye benziyordu. Deli ve aşağılık bir adam.</p>

  <p class="calibre7">Casy sordu:</p>

  <p class="calibre7">— Ölümden mi korkuyormuş dedin?</p>

  <p class="calibre7">— Evet. Ben öyle işittim.</p>

  <p class="calibre7">— Demek, Allahın kendisini yanına çağırmasından korkuyor ha?..</p>

  <p class="calibre7">— Bilmiyorum. Korkuyormuş işte. </p>

  <p class="calibre7">Baba:</p>

  <p class="calibre7">— Ne diye korkuyor yani? dedi. Galiba yaşamaktan hiç tat aldığı yok?..</p>

  <p class="calibre7">Tom:</p>

  <p class="calibre7">— Oysa büyükbaba ölümden korkmazdı, dedi. Büyükbabanın en çok eğlendiği, zaman, en çok ölüme yaklaştığı zamanlardı. Bir ara büyükbaba, yanında birisiyle birlikte geceleyin Navajo'da bir meyhaneye saldırmış. Az kalsın öteki dünyaya gidiyorlarmış, ama Allah korumuş, bir şey olmamış.</p>

  <p class="calibre7">Casy:</p>

  <p class="calibre7">— Gerçekten de öyle olur. Eğlenen, dünyadan tat alan kimse hiçbir şeye metelik vermez. Ama ahlâksız, yalnız kalmış, ihtiyar, hayata küsmüş bir adam., ölümden korkar!..</p>

  <p class="calibre7">Baba sordu:</p>

  <p class="calibre7">— Peki ama, insanın bir milyon dönüm toprağı olduktan sonra, neden hayata küssün?</p>

  <p class="calibre7">Papaz gülümsedi ve hayretle baktı. Elini suya vurarak, suda yüzen bir böceği kaçırdı:</p>

  <p class="calibre7">— Bir insan ki, kendini zengin görmek için bir milyon dönüm toprağa ihtiyaç duyar, bana göre o insanın gönlü çok fakirdir. Bir insanın gönlü fakir olduktan sonra, milyonlarca dönüm toprak almış, neye yarar, yine de fakirdir. Belki de bütün buna karşılık kendini bir türlü zengin duymadığı için, hayata küser... <span class="calibre5">Wilson'un çadırını büyükbabaya verdiği zamanki zenginliği o adam hiçbir zaman bulamaz. Vaiz vermiş olmayayım ama, hayata küsmüş bir adamın köstebek gibi harıl harıl mal toplamadığını ben şimdiye kadar görmedim.</span></p>

  <p class="calibre7">Gülümsedi:</p>

  <p class="calibre7">— Bu sözler de vaıza benzedi, değil mi? </p>

  <p class="calibre7">Güneş şimdi yakıyordu. </p>

  <p class="calibre7">Baba: </p>

  <p class="calibre7"><span class="calibre5">—</span> Suya dalmalı, dedi. Yoksa güneş adamı kavuracak.</p>

  <p class="calibre7">Suya girdi, su, boyunun çevresinde yavaş yavaş akıp gidiyordu.</p>

  <p class="calibre7">— Bir insan, çalışmak isterse, önleyebilirler mi? diye sordu. </p>

  <p class="calibre7">Adam ayağa kalktı, babaya döndü:</p>

  <p class="calibre7">— Bana bakın bayım. Ben size her şeyi biliyorum demedim. İnşallah siz oraya gidip sürekli bir iş bulursunuz da ben yalancı çıkarım. Eh, iş bulamazsanız, bari ben size söylemiş olayım. Size şunu diyebilirim ki, halkın çoğu orada berbat durumda.</p>

  <p class="calibre7">Kendini suya bıraktı:</p>

  <p class="calibre7">— İnsan her şeyi bilemez, dedi.</p>

  <p class="calibre7">Baba, başını döndürdü, John Amcaya baktı:</p>

  <p class="calibre7">— Zaten çok konuşmazsın, biliyorum, dedi. Ama ne olurdu Allahım, yola çıktığımızdan beri bir çift söz söyleseydin! Sen ne dersin bunlara?</p>

  <p class="calibre7">John Amca kaşlarını çattı:</p>

  <p class="calibre7">— Bir şey demem. Oraya gidiyoruz değil mi? Hiçbir söz bizi geriye çeviremez. <span class="calibre5">Oraya gidince görürüz. İş bulursak çalışırız. İş bulamazsak kıçımızın üstüne otururuz. Bu sözleri burada konuşmanın yararı yok.</span></p>

  <p class="calibre7">Tom arka üstü yattı, ağzına su doldurdu, havaya fışkırttı ve güldü:</p>

  <p class="calibre7">— John Amca ağzını açmaz ama, bir defa da açtı mı, doğru söz eder. Evet, doğru söyledi!.. Bu gece mi gidiyoruz baba?</p>

  <p class="calibre7">— Bu gece gitsek iyi olur. Çölü bir an önce geçelim.</p>

  <p class="calibre7">— Peki, ben gölgeliğe, uyumaya gidiyorum.</p>

  <p class="calibre7">Tom ayağa kalktı, kumsala çıktı. Elbiselerini ıslak vücuduna geçirdi; elbiselerin sıcaklığı altında ürperdi. Ötekiler de onu izledi.</p>

  <p class="calibre7">Suda kalan adamla oğlu, Joadların gözden kayboluşuna baktılar. </p>

  <p class="calibre7">Çocuk:</p>

  <p class="calibre7">— Onları altı ay sonra görmek isterdim, dedi. </p>

  <p class="calibre7">Adam işaret parmaklariyle gözlerinin uçlarını sildi:</p>

  <p class="calibre7">— Söylememeliydim, dedi. Ama insan her zaman akıllı görünmek, herkese her şeyi anlatmak istiyor.</p>

  <p class="calibre7">— Amma da yaptın baba! Kendileri sordular, anlamak istediler.</p>

  <p class="calibre7">— Evet, doğru. Ama o adamın dediği gibi: Bir defa yola çıkmışlar. Gidecekler. <span class="calibre5">Onlara ne söylesen para etmez. Kendileri gidip o sefaletin içine girsinler, o zaman akılları başlarına gelir.</span></p>

  <p class="calibre7">Tom, söğütlerin arasında yürüdü, küçük bir gölgeliğin içine sürünerek girdi, yere uzandı. Noah da onu izledi. </p>

  <p class="calibre7">Tom:</p>

  <p class="calibre7">— Şurada bir uyuyayım, dedi.</p>

  <p class="calibre7">— Tom!..</p>

  <p class="calibre7">— Ne var?</p>

  <p class="calibre7">— Tom, ben buradan öteye gitmiyorum! </p>

  <p class="calibre7">Tom kalkıp oturdu:</p>

  <p class="calibre7">— O da ne demek?</p>

  <p class="calibre7">— Tom, bu sudan ayrılmak istemiyorum. Bu suyu tutturup, gideceğim.</p>

  <p class="calibre7">Tom:</p>

  <p class="calibre7">— Sen delirmişsin, dedi.</p>

  <p class="calibre7">— Kendime bir olta bulurum. Balık avlarım. İnsan güzel bir suyun yanında hiçbir zaman aç kalmaz.</p>

  <p class="calibre7">— Peki, ya ailen? Ya anan?..</p>

  <p class="calibre7">— Ne yapayım? Bu sudan ayrılamam. </p>

  <p class="calibre7">Noah'ın birbirinden ayrık gözleri yarı kapalıydı.</p>

  <p class="calibre7">— Tom, sen beni bilirsin. Herkesin beni nasıl sevdiğini bilirsin. Ama doğrusunu ararsan, onların bana pek aldırdıkları yoktur.</p>

  <p class="calibre7">— Sen delirmişsin.</p>

  <p class="calibre7">— Hayır, delirmedim. Ben kendimi biliyorum. Biliyorum, onlar zaten kederli. <span class="calibre5">Ama... Evet, ben gitmiyorum. Sen anama söylersin, olmaz mı Tom?</span></p>

  <p class="calibre7">Tom:</p>

  <p class="calibre7">— Şimdi bak, beni dinle... diye söze başladı.</p>

  <p class="calibre7">— Hayır, hiç üzerime düşme. Faydasız. Ben bir kere şu <span class="calibre5">suya girdim mi girmedim mi, suyu bırakamam artık. Ben hemen yola çıkıyorum. </span><span class="calibre5">Suyun aktığı yana doğru. Balık avlarım, ne yaparım yaparım, ama suyu bırakamam. </span><span class="calibre5">Bırakamam!., dedi. </span></p>

  <p class="calibre7"><span class="calibre5">Söğütlerin arasından çıktı:</span></p>

  <p class="calibre7">— Sen anama söylersin, dedi ve yürümeye başladı. </p>

  <p class="calibre7">Tom, onu suyun kıyısına kadar izledi:</p>

  <p class="calibre7">— Beni dinle Allahın belâsı!.. </p>

  <p class="calibre7">Noah:</p>

  <p class="calibre7">— Bırak, dedi. Ben de istemiyorum ama, ne yapayım. Gideceğim.</p>

  <p class="calibre7">Birdenbire döndü ve kıyıyı izleyerek nehrin aktığı yöne doğru yürümeye başladı. <span class="calibre5">Tom, Noah'ı izlemeye başladı. Sonra durdu. Noah'ın çalılıklar arasında kaybolduğunu, sonra yeniden meydana çıktığını, kıyıyı izlediğini gördü. Noah suyun kıyısında gittikçe küçüldü, sonunda söğütlerin arasında kayboldu. Tom, kasketini çıkardı, başını kaşıdı. Söğütlerin arasındaki gölgeliğine döndü, yattı, uyudu.</span></p>

  <p class="calibre7">Büyükana ipin üstüne atılmış çadır bezinin altındaki şiltede yatıyordu. Ana da yanına oturmuştu. Havada boğucu bir sıcak vardı; çadırın altındaki gölgede sinekler vızıldayıp duruyorlardı. Büyükana, uzun, pembe bir örtünün altında çırılçıplak yatıyordu. İhtiyar başını boyuna bir yandan öte yana çeviriyor, mırıldanıyor, ikide birde tıkanıyordu. Ana yerde, yanına oturmuş, bir mukavva parçasıyle sinekleri kovuyor, gerilmiş ihtiyar yüzü yelpazeliyerek sıcak bir hava akımı sağlıyordu. Rose of Sharon da öteki yana oturmuş, annesine bakıyordu.</p>

  <p class="calibre7">Büyükana, büyük bir çaba göstererek bağırmaya çalıştı:</p>

  <p class="calibre7">— Will! Will!.. Gel buraya, Will!..</p>

  <p class="calibre7">Gözleri açıldı, yabancı yabancı çevresine bakındı:</p>

  <p class="calibre7">— Söyleyin, çabuk buraya gelsin, dedi. Keratayı yakalayıp saçlarını yolacağım.</p>

  <p class="calibre7">Gözlerini kapattı, başını ileri geri oynattı. Uzun uzun mırıldandı. Ana, elindeki mukavva ile büyükanayı yelpazeliyordu.</p>

  <p class="calibre7">Rose of Sharon, ihtiyar kadına acıyarak baktı. Yumuşak bir sesle:</p>

  <p class="calibre7">— Çok hasta zavallı, dedi.</p>

  <p class="calibre7">Ana gözlerini kızın yüzüne doğru kaldırdı. Ananın gözlerinden sabır okunuyordu. <span class="calibre5">Ama alnında da çektiği sıkıntının çizgileri vardı. Elindeki mukavva ile boyuna yelpazeleyip duruyordu. Sinekler mukavva parçasından korkup, yaklaşamıyor</span><span class="calibre5">lardı.</span></p>

  <p class="calibre7">— İnsan genç olduğu zaman, Rosaharn; olup bitenle ilgilenmez. Her şey kendi başına bir olaydır. Bilirim. Hatırlıyorum Rosasharn.</p>

  <p class="calibre7">Kızının adını söylemekten hoşlanıyordu.</p>

  <p class="calibre7">— Yazında çocuğun olacak Rosasharn, bu da sadece seni ilgilendiren bir iş <span class="calibre5">olacaktır. Canın acıyacak ama, sadece senin canın acıyacak. Sonra buradaki çadır da, dünyada yapayalnız, kendi başına bir çadırdır, Rosasharn.</span></p>

  <p class="calibre7">Vızıldayan iri bir sineği dışarı atmak için havayı kamçıladı, kocaman parlak sinek, çadırda iki kere döndükten sonra vızıldayarak sert güneşin içine daldı.</p>

  <p class="calibre7">Ana devam etti:</p>

  <p class="calibre7">— Sonra bir zaman gelir, insan değişir, her şeyi bambaşka görür. Bundan sonra insan için ölüm, bütün ölümlerin bir parçası, gebelik bütün gebeliklerin bir parçası, gebelikle ölüm, aynı şeyin iki parçası olur. Artık her şey insana ayrı ayrı şeyler gibi gelmez. O zaman bir acı, insana fazla keder vermez. Çünkü artık acının tek bir acı olmadığını bilir, Rosasharn... Sana bunları anlatıp, öğretmek isterim ama, anlatamam ki.</p>

  <p class="calibre7">Sesi o kadar tatlı, o kadar sevgiyle doluydu ki, Rose of Sharon'un gözlerinde yaşlar birikti, gözlerinden aşağı doğru aktı, çevresini göremez oldu.</p>

  <p class="calibre7">Ana:</p>

  <p class="calibre7">— Biraz de sen al, büyükanayı yelpazele, dedi.</p>

  <p class="calibre7">Mukavvayı kızına verdi:</p>

  <p class="calibre7">— Böyle şeyler yapmak iyidir. Sana bunları anlatıp, öğretmek isterdim.</p>

  <p class="calibre7">Büyükana, kaşlarını kapalı gözlerinin üstüne indirerek kekeledi:</p>

  <p class="calibre7">— Will! Pis herif!.. Seni hiç temiz görmeyecek miyim?</p>

  <p class="calibre7">Küçük, buruşuk elleri harekete geldi, yanağı kaşıdı. Kırmızı bir karınca örtünün üstüne çıktı, ihtiyar kadının boynundaki gevşek derinin kıvrımları arasında yürümeye başladı. Ana hemen uzandı, karıncayı yakaladı, baş parmağı ile işaret parmağı arasında ezdi, parmaklarını entarisine sildi.</p>

  <p class="calibre7">Rose of Sharon, mukavva yelpazesini sallıyordu. Başını kaldırarak anaya baktı:</p>

  <p class="calibre7">— Büyükana?..</p>

  <p class="calibre7">Kelimeler boğazını kurutmuştu.</p>

  <p class="calibre7">Büyükana bağırdı: </p>

  <p class="calibre7">— Ayaklarını sil, Will!.. Domuz oğlu domuz!</p>

  <p class="calibre7">Ana:</p>

  <p class="calibre7">— Bilmem, dedi. Belki serince bir yere götürsek daha iyi olur. Ama bilmiyorum. Sıkılma, Rosasharn, soluk alman gerektiği zaman al, vermen gerektiği zaman ver.</p>

  <p class="calibre7">Yırtık siyah bir entari giymiş, iri yarı bir kadın, çadırdan içeri başını uzattı. Gözleri dalgın, belirsiz bir yere bakıyordu; derisi gerdanından ayrılmış <span class="calibre5">küçük küçük kanatlar halinde sarkıyordu. Dudakları sarkmıştı. Üst dudağı dişlerini bir perde gibi örtmüş, alt dudağı kendi ağırlığıyle dışarı doğru kıvrılmıştı, diş etleri görünüyordu.</span></p>

  <p class="calibre7">— Günaydın, madam, dedi. Tanrı iyilikler versin. </p>

  <p class="calibre7">Ana çevresine bakındı.</p>

  <p class="calibre7">— Günaydın, dedi.</p>

  <p class="calibre7">Kadın çadırın içine uzandı. Büyükanaya baktı:</p>

  <p class="calibre7">— Burada Mesih'e katılacak bir canımız bulunduğunu duyduk. Ya Allah!.. .</p>

  <p class="calibre7">Ananın yüzü gerildi, gözleri keskinleşti:</p>

  <p class="calibre7">— Yorgun, sadece. Başka bir şeyi yok, dedi. Yol ve sıcak zavallıyı çok yordu. <span class="calibre5">Yorgunluktan başka bir şeyi yok. Biraz dinlenirse bir şeyi kalmaz.</span></p>

  <p class="calibre7">Kadın, büyükananın yüzüne eğildi. Neredeyse kadını koklayacaktı. Sonra anaya döndü, hızlı hızlı başını salladı, dudakları da sallandı ve gerdanından sarkan deriler titredi.</p>

  <p class="calibre7">— Aziz bir can, Mesih'e katılacak, dedi.</p>

  <p class="calibre7">Ana bağırdı:</p>

  <p class="calibre7">— Hayır!..</p>

  <p class="calibre7">Kadın başını salladı. Yalnız, bu sefer biraz daha yavaş sallamıştı. Kadın, büyükananın alnına tombul elini koydu. Ana eli çekmek için uzandı. Ama birdenbire kendini tuttu.</p>

  <p class="calibre7">Kadın:</p>

  <p class="calibre7">— Evet, hemşire! dedi. Bizim çadırda altı mümin var. Gideyim çağırayım, burada bir ayin yapalım... Dua edelim. Hepsi Jehovite'tir. Benimle birlikte altı kişiyiz. Çağırayım da geleyim.</p>

  <p class="calibre7">Ananın her yanı gerilmişti.</p>

  <p class="calibre7">— Hayır... Hayır, dedi. Büyükana sadece yorgun, o kadar; ayin istemez.</p>

  <p class="calibre7">Kadın:</p>

  <p class="calibre7">— Dua istemiyor musun? Mesih'in tatlı nefesini istemiyor musun? Sen neler diyorsun, hemşire?</p>

  <p class="calibre7">Ana:</p>

  <p class="calibre7">— Hayır! Burada olmaz, dedi. Şimdi çok yorgun. </p>

  <p class="calibre7">Kadın, azarlar gibi anaya baktı:</p>

  <p class="calibre7">— Sen mümin değil misin, madam? </p>

  <p class="calibre7">Ana:</p>

  <p class="calibre7">— Ben hiçbir zaman imandan ayrılmadım, dedi. Ama büyükana yorgundur, bitaptır, bütün gece yol gittik. Sizi rahatsız etmek istemiyoruz.</p>

  <p class="calibre7">— Rahatsızlık ne demek? Eğer gerekiyorsa, biz Mesih'e uçup gidecek bir ruha seve seve ayin yaparız.</p>

  <p class="calibre7">Ana dizlerine dayanarak kalktı. Soğuk soğuk:</p>

  <p class="calibre7">— Teşekkür ederiz, dedi. Bu çadırda bir ayin yapılmasını istemiyoruz.</p>

  <p class="calibre7">Kadın, anaya uzun uzun baktı:</p>

  <p class="calibre7">— Bir hemşiremizin bu dünyadan ufak bir dua almadan gitmesine müsaade edemeyiz. <span class="calibre5">O halde biz de ayinimizi kendi çadırımızda yaparız madam, katı yüreğinizin günahını da kendinize bağışlarız.</span></p>

  <p class="calibre7">Ana yeniden oturdu, yüzünü büyükanaya çevirdi. Hâlâ soğuk ve sertti:</p>

  <p class="calibre7">— Büyükana yorgun, dedi. Yorgunluktan başka bir şeyi yok!..</p>

  <p class="calibre7">Büyükana başını ileri geri salladı ve için için mırıldandı. Şişman kadın çadırdan kaskatı çıktı. Ana hâlâ ihtiyar yüze bakmakta devam ediyordu.</p>

  <p class="calibre7">Rose of Sharon mukavvasını sallıyor, kızgın havayı bir akım haline getiriyordu.</p>

  <p class="calibre7">— Ana!., dedi.</p>

  <p class="calibre7">— Ne var?</p>

  <p class="calibre7">— Niye ayin yapmalarına izin vermedin?</p>

  <p class="calibre7">— Bilmem, dedi. Jehoviteler iyi insanlardır. Bağırırlar ve zıplarlar. <span class="calibre5">Bilmiyorum. Bana bir şey oldu işte. Dayanamam gibi geldi, sanki eriyecekmişim gibi oldu.</span></p>

  <p class="calibre7">Az öteden başlayan ayinin, öğüt şarkılarının sesleri geliyordu. Kelimeler anlaşılmıyordu, yalnız müziği vardı. Sesler yükseliyor, alçalıyor, her yükselişte bir önceki yükselişten biraz daha fazla oluyordu. Şimdi susmadan sonra, karşılık başlamıştı. Öğüt bir zafer tonu halinde yükseliyordu. Sese bir güç homurdanışı gelmişti. Duruyor, yükseliyordu. Karşılık da, bir homurtu halini almıştı. Şimdi yavaş yavaş öğüt cümleleri kısalmaya, homurtular gibi keskinleşmeye başlamıştı, karşılıklara da bir yakınma tonu gelmişti. Ritmin hızı artmaktaydı. Kadın ve erkek sesleri aynı tonları almışlardı. Ama şimdi, karşılığın ortasında bir kadın sesinin çığlığı yükseldi, yaban ve yırtıcı bir ses... Hayvan sesi gibi... Onun yanında daha derin bir kadın sesi yükseldi, bir erkek, bir kurdun ulumasına benzeyen sesler çıkardı. Öğüt durdu, şimdi çadırdan hırçın bir uluma ve bu ulumayla birlikte, toprağa vuruşlar işitilmeye başladı. <span class="calibre5">Ana ürperdi. Rose of Sharon kesik kesik soluyordu. Uluma korosu gırtlaklar patlayıncaya kadar devam etti. </span></p>

  <p class="calibre7">Ana:</p>

  <p class="calibre7">— Sinirlerim bozuldu. Bana bir şeyler oluyor, dedi.</p>

  <p class="calibre7">Tizden çıkan ses şimdi bir isteri olmuştu: Sırtlan çığlıklarına benziyordu. <span class="calibre5">Vuruşlar şimdi daha yüksek perdeden çıkıyordu. Sesler çatladı, bozuldu, sonra bütün koro bir çığlık, bir hırıltı, insan etlerinin toprağa çarpışları ve vuruşları ha</span><span class="calibre5">line geldi; sonunda çığlıklar, yemek tabağına üşüşen köpek yavruları gibi, bir inilti halini aldı.</span></p>

  <p class="calibre7">Rose of Sharon sinirinden sessiz sessiz ağlıyordu. Büyükana yamrı yumru birer değneğe benzeyen morarmış bacaklarının üzerindeki örtüyü ayaklarına doğru fırlatıp attı. Büyükana da uzaktan işitilen inlemeyle birlikte inlemeye başladı. Ana örtüyü yerine çekti. Sonra büyükana, derin derin solumaya başladı. <span class="calibre5">Soluk, düzenini buldu, rahatlaştı; kapalı göz kapakları artık oynamıyorlardı. </span><span class="calibre5">Büyükana derin bir uykuya daldı, ağzı yarı açık, horlamaya başladı. Uzaktan gelen iniltiler hafifledikçe hafifledi, sonunda işitilmez oldu.</span></p>

  <p class="calibre7">Rose of Sharon, anaya baktı, gözleri yaşla doluydu.</p>

  <p class="calibre7">— İyi geldi... Büyükanaya çok faydası dokundu. Uyuyor. </p>

  <p class="calibre7">Ananın başı önüne sarkmıştı. Yaptığından utanıyordu.</p>

  <p class="calibre7">— Galiba iyi insanlara kötü davrandım. Büyükana uyuyor. </p>

  <p class="calibre7">Kız:</p>

  <p class="calibre7">— Mademki bir günah işledin, niçin papazı çağırmıyorsun? diye sordu.</p>

  <p class="calibre7">— Çağıracağım ama... Bilmem ki, o da garip bir adam. Belki de onların buraya gelmesini istemeyişim onun yüzünden. Papaz, halkın yaptığı her şeyin doğru olduğunu söylüyor.</p>

  <p class="calibre7">Ana ellerine baktı, sonra:</p>

  <p class="calibre7">— Rosasharn, dedi. Biz de yatalım. Bu gece yola çıkacaksak, biz de uyuyalım.</p>

  <p class="calibre7">Şiltenin yanında toprağa uzandı.</p>

  <p class="calibre7">Rose of Sharon sordu:</p>

  <p class="calibre7">— Büyükanayı kim yelpazeleyecek?</p>

  <p class="calibre7">— Şimdi artık uyudu. Sen de yatıp uyuyabilirsin.</p>

  <p class="calibre7">Kız yakındı:</p>

  <p class="calibre7">— Connie de nerelerde bilmem ki? Epeydir onu da ortalıkta görmedim.</p>

  <p class="calibre7">Ana:</p>

  <p class="calibre7">— Hişış... Yat da biraz uyu, dedi.</p>

  <p class="calibre7">— Ana, Connie geceleri çalışıp adam olacak.</p>

  <p class="calibre7">— Evet, biliyorum. Önce de söyledindi. Şimdi yat da biraz uyu.</p>

  <p class="calibre7">Kız, büyükananın yattığı şiltenin bir kenarına yattı.</p>

  <p class="calibre7">— Connie'nin şimdi başka bir planı daha var. Bugünlerde boyuna düşünüp duruyor. <span class="calibre5">Elektrikçiliği öğrenince kendine bir dükkân açacak. Sonra bizim nemiz olacak, biliyor musun?</span></p>

  <p class="calibre7">— Bilmiyorum. Neniz olacak?</p>

  <p class="calibre7">— Buzumuz., istediğimiz zaman elimizde buz olacak. Bir buzdolabı alacağız. Her şeyi içine koyacağız. Yiyecek, buza konursa bozulmuyor.</p>

  <p class="calibre7">Ana:</p>

  <p class="calibre7">— Connie zaten boyuna düşünür durur, diye bıyık altından güldü. Sen biraz yatıp uyusan, iyi edersin.</p>

  <p class="calibre7">Rose of Sharon, gözlerini kapadı. Ana arka üstü döndü, ellerini çaprazlayarak başının altına koydu. Büyükananın ve kızının soluk alışlarını dinledi. Alnından bir sineği kovmak için elini salladı. Kamp, sert, boğucu sıcak altında sessizdi.</p>

  <p class="calibre7">Ağustosböceklerinin sesleriyle sineklerin vızıltısı bu sessizliği bozmayacak kadar hafifti. Ana derin derin soluk aldı, sonra esnedi, gözlerini kapadı. Tam uykuya daldığı sırada, birtakım ayak seslerinin yaklaştığını duydu; bir erkek sesi işitir işitmez uyandı.</p>

  <p class="calibre7">Ana hemen kalkıp oturdu. Esmer yüzlü bir adam, eğildi, çadırın içine baktı. <span class="calibre5">Ayaklarında botlar, bacaklarında hâkî pantolon ve üzerinde apoletli hâkî bir gömlek vardı. Manevra kayışı üzerinde bir tabanca kılıfı asılıydı. Gömleğinin sol yanına küçük bir gümüş yıldız iğnelenmişti. Başında arkaya doğru itilmiş </span><span class="calibre5">üstü geniş bir asker kasketi vardı. Çadırın üzerine eliyle vurdu, gergin çadır bezi bir davul gibi ses çıkardı.</span></p>

  <p class="calibre7">Adam:</p>

  <p class="calibre7">— Kim var burada? diye yeniden sordu: </p>

  <p class="calibre7">Ana, cevap verdi:</p>

  <p class="calibre7">— Ne istiyorsunuz bayım?</p>

  <p class="calibre7">— Ne mi istiyorum? Burada kim var, onu bilmek istiyorum.</p>

  <p class="calibre7">— İşte, burada üç kişi varız. Ben, büyükana, bir de kızım.</p>

  <p class="calibre7">— Erkekleriniz nerede?</p>

  <p class="calibre7">— Bilmiyorum... Yıkanmaya gittiler. Bütün geceyi yolda geçirdik de.</p>

  <p class="calibre7">— Nereden geliyorsunuz?</p>

  <p class="calibre7">— Sallisaw civarından, Oklahoma'dan.</p>

  <p class="calibre7">— Peki öyleyse, ama burada kalamazsınız.</p>

  <p class="calibre7">— Bu gece kısmetse yola çıkacağız, çölü geçeceğiz bayım.</p>

  <p class="calibre7">— İyi edersiniz. Eğer yarın bu vakit sizi burada görürsem, canınıza okurum! <span class="calibre5">Sakın burada kalayım demeyin!..</span></p>

  <p class="calibre7">Ananın yüzü hiddetten kıpkırmızı oldu. Yavaş yavaş ayağa kalktı. Çanak çömlek sandığına uzandı; saç bir tava yakaladı:</p>

  <p class="calibre7">— Bayım, dedi. Senin teneke nişanın, tabancan var. Ama ben, nereden gelmiş <span class="calibre5">olursam olayım, lafını doğru et!..</span></p>

  <p class="calibre7">Elinde tava ile adama doğru yaklaştı. Adam tabancasını kılıfını açtı. </p>

  <p class="calibre7">Ana:</p>

  <p class="calibre7">— Haydi, vur bakalım, dedi. Kadınlara el kaldırmak ha! Dua et ki erkekler burada değiller. Seni paramparça ederlerdi. Bizim memlekette sizin gibilere biz ağız açtırmayız.</p>

  <p class="calibre7">Adam iki adım geri çekildi:</p>

  <p class="calibre7">— Ama şimdi, kendi memleketinizde değilsiniz. Kaliforniya'da bulunuyorsunuz ve biz, sizin gibi Allahın belâsı Okie lerin memleketimizde yerleşmesini istemiyoruz.</p>

  <p class="calibre7">Ana olduğu yerde durdu. Şaşkın şaşkın bakındı, yavaşça:</p>

  <p class="calibre7">— Okieler mi dedin? Okieler ha?</p>

  <p class="calibre7">— Evet, Okieler! Sabahleyin gelir de sizi burada görürsem kolunuzdan tuttuğum gibi atarım.</p>

  <p class="calibre7">Döndü, başka bir çadıra gitti, eliyle çadıra vurdu:</p>

  <p class="calibre7">— Kim var burada? dedi.</p>

  <p class="calibre7">Ana yavaş yavaş çadır bezinin altına girdi. Tavayı sandığa koydu, yavaşça oturdu. Rose of Sharon, anasını gizliden gizliye seyrediyordu. Rose of Sharon, anasının uykuyla savaştığını görünce, gözlerini kapadı, uyuyormuş gibi yaptı.</p>

  <p class="calibre7">Güneş ikindiye doğru alçaldı, ama sıcaklık hiç azalmadı. Tom, söğütlerin altındaki yerinde uyandı; ağzı kurumuş, vücudu terden sırsıklam olmuştu. Uykudan sersemlemişti. Sendeleye sendeleye ayağa kalktı, suya doğru yürüdü. Elbiseleri<span class="calibre5">ni sıyırdı, suya daldı. Biraz sonra su, her yanını sarmış ve susuzluğunu gidermişti. Sığda uzandı; vücudu kendiliğinden yüzüyordu. Dirseklerini kuma dayayarak kendini bırakıyor, suyun yüzüne çıkan ayaklarına bakıyordu.</span></p>

  <p class="calibre7">Zayıf, küçük bir çocuk, bir hayvan gibi kamışların arasından birdenbire çıktı ve elbiselerini çıkardı. Balık gibi suya daldı. Yine balık gibi yüzmeye başladı. <span class="calibre5">Yalnız gözleriyle burnu suyun yüzündeydi. Sonra birdenbire Tom'un başını gördü, kendisine baktığının farkına vardı. Oyunu bıraktı, ayağa kalkıp oturdu.</span></p>

  <p class="calibre7">Tom:</p>

  <p class="calibre7">— Merhaba, dedi.</p>

  <p class="calibre7">— Merhaba!..</p>

  <p class="calibre7">— Balık gibi yüzmeye çalışıyorsun galiba?</p>

  <p class="calibre7">— Öyle yüzerim de.</p>

  <p class="calibre7">Çocuk yavaş yavaş kıyıya yaklaştı. Birdenbire hızlandı, sudan dışarı sıçradı, elbiselerini koltuğunun altına alıp söğütlerin arasında kayboldu.</p>

  <p class="calibre7">Tom istifini bozmadan güldü. Sonra, adının çağrıldığını işitti.</p>

  <p class="calibre7">— Tom!.. Hey, Tom!..</p>

  <p class="calibre7">Tom suda oturdu, ağzıyla keskin bir ıslık çaldı; ıslık biterken titredi. <span class="calibre5">Söğütler sallandı, sonra Ruthie'yi karşısında buldu.</span></p>

  <p class="calibre7">Ruthie:</p>

  <p class="calibre7">— Anam seni istiyor, dedi. Tom'a söyle, hemen gelsin diyor.</p>

  <p class="calibre7"><span class="calibre5">—</span><span class="calibre5"> </span>Peki.</p>

  <p class="calibre7">Tom ayağa kalktı, suda yürüye yürüye kıyıya çıktı. Ruthie, Tom'un çıplak vücuduna ilgiyle ve şaşkınlıkla bakıyordu. Tom, Ruthie'nin gözlerinin baktığı yeri farkedince: </p>

  <p class="calibre7">— Defol oradan, git!., dedi.</p>

  <p class="calibre7">Ruthie kaçtı. Uzaklaşırken Winfield'i heyecanlı heyecanlı çağırıyordu. Tom, güneşte ısınmış elbiselerini, serinlemiş, ıslak vücuduna giydi; söğütlerin arasından çadıra doğru yürüdü.</p>

  <p class="calibre7"><span class="calibre5">Ana, kuru söğüt dallarından bir ateş yakmıştı, ateşin üzerinde bir tencere su kaynıyordu. Ana, Tom'u görünce, rahatladı.</span></p>

  <p class="calibre7">Tom:</p>

  <p class="calibre7">— Ne var ana? diye sordu.</p>

  <p class="calibre7">— Korktum, dedi. Buraya bir polis geldi. Siz burada kalamazsınız, dedi. <span class="calibre5">Korktum, acaba seninle de gelip konuştu mu diye. Eğer seninle konuştuysa, herife yumruğu indirmişsindir diye düşündüm.</span></p>

  <p class="calibre7">Tom:</p>

  <p class="calibre7">— Ne diye polise yumruk indirecekmişim? dedi. </p>

  <p class="calibre7">Ana gülümsedi:</p>

  <p class="calibre9">— Ay., öyle edepsiz bir konuşması vardı ki... Az kalsın ben bile kafasına bir şey indirecektim.</p>

  <p class="calibre7">Tom, anasının kolunu yakaladı, yavaşça sarstı, güldü; sonra yere oturdu. Hâlâ gülüyordu.</p>

  <p class="calibre7">— Hay Allah iyiliğini versin, ana. Ben senin nazik zamanını bilirim de. Sana ne oldu Allahını seversen?</p>

  <p class="calibre7">Ana ağırbaşlı bir tavırla baktı:</p>

  <p class="calibre7">— Bilmiyorum Tom.</p>

  <p class="calibre7">— Birkaç gün önce üzerimize demirle yürüdün, şimdi de polisi dövmeye kalkıyorsun.</p>

  <p class="calibre7">Tom, tatlı tatlı güldü, uzandı, anasının çıplak ayağına hafif hafif vurdu:</p>

  <p class="calibre7">— Ah seni gidi, seni, dedi.</p>

  <p class="calibre7">— Tom!..</p>

  <p class="calibre7">— Ne var?</p>

  <p class="calibre7">Ana uzun bir süre durakladı:</p>

  <p class="calibre7">— Tom, buraya gelen polis bize ne dedi, biliyor musun?.. Okieler dedi. Biz sizin gibi Allahın belâsı Okielerin burada kalmasını istemiyoruz, dedi.</p>

  <p class="calibre7">Tom, anasını inceden inceye süzdü; eli hâlâ çıplak ayağının üzerindeydi.</p>

  <p class="calibre7">— Adamın biri, bunu bize söyledi zaten, dedi. Bize ne dediklerini söyledi o adam.</p>

  <p class="calibre7">Tom bir süre düşündü:</p>

  <p class="calibre7"><span class="calibre5">— Ana, Allahını seversen doğru söyle, ana; ben kötü bir adam mıydım? Böyle hapse atılacak bir adam mıydım?</span></p>

  <p class="calibre7">Ana:</p>

  <p class="calibre7">— Hayır, dedi. Sen biraz., hayır, hayır, değildin. Peki ama, ne diye sordun bunu?</p>

  <p class="calibre7">— Bilmiyorum. Ama ben de olsaydım, polisi döverdim.</p>

  <p class="calibre7">Ana şaşkınlıkla gülümsedi:</p>

  <p class="calibre7">— Keşke sana haber verseydim. Az kalsın tavayı kafasına indirecektim.</p>

  <p class="calibre7">— Ana, ne diye burada kalamazmışız?</p>

  <p class="calibre7">— Pis Okielerin burada yerleşmesini istemiyorlarmış ondan. Yarın sabah burada görürse bizi, atarmış.</p>

  <p class="calibre7">— Ama biz polisler tarafından atılmaya alışmış insanlar değiliz.</p>

  <p class="calibre7">Ana:</p>

  <p class="calibre7">— Ben de ona öyle söyledim, dedi. Bana: "Siz kendi memleketinizde değilsiniz artık!" dedi. Biz, artık Kaliforniya'daymışız. İstediklerini yaparlarmış <span class="calibre5">bize.</span></p>

  <p class="calibre7">Tom yerinde duramayarak:</p>

  <p class="calibre7">— Ana, sana bir şey söylemek istiyorum... dedi. Noah.. derenin aşağılarına doğru gitti. Bizimle gelmekten vazgeçti.</p>

  <p class="calibre7">Ana bir süre durumu kavramaya çalıştı.</p>

  <p class="calibre7">— Neden? diye yavaşça sordu.</p>

  <p class="calibre7">— Bilmem. Balık tutacakmış.</p>

  <p class="calibre7">Ana, uzun bir süre hiç sesini çıkarmadı.</p>

  <p class="calibre7">— Ailemiz dağılıyor, dedi. Anlayamıyorum. Artık kafam almıyor <span class="calibre5">galiba!</span><span class="calibre5">. </span><span class="calibre5">Düşünemiyorum artık. Bu kadarını düşünemiyorum. Bu kadarı fazla.</span></p>

  <p class="calibre7">Tom, ezile büzüle:</p>

  <p class="calibre7">— Ona bir şey olmaz, ana, dedi. Bilirsin, garip bir adamdır zaten.</p>

  <p class="calibre7">Ana, donuk gözlerini nehre çevirdi:</p>

  <p class="calibre7">— Artık hiçbir şey düşünemiyorum.</p>

  <p class="calibre7">Tom sıra sıra çadırlara baktı, Ruthie ile Winfield'in bir çadır önünde durup, içindeki biriyle terbiyeli terbiyeli konuş<span class="calibre5">tuklarını gördü. Ruthie, etekliğini elinde bükerken Winfield de toprakta ayağıyle bir çukur kazıyordu. </span></p>

  <p class="calibre7"><span class="calibre5">Tom bağırdı:</span></p>

  <p class="calibre7">— Heyy, Ruthie!..</p>

  <p class="calibre7">Ruthie başını kaldırdı, Tom'u gördü; ona doğru gelmeye başladı. Winfield de arkasından geliyordu. Tom'un yanına geldikleri zaman, Tom:</p>

  <p class="calibre7">— Sen git de bizimkileri çağır. Söğütlerin altında uyuyorlar. Gelsinler. Sen de Winfield, git Wilsonlara, yola çıkmaya hazırlandığımızı söyle.</p>

  <p class="calibre7">Çocuklar, verilen görevleri yapmak üzere fırlayıp gittiler. </p>

  <p class="calibre7">Tom:</p>

  <p class="calibre7">— Büyükana nasıl oldu? dedi.</p>

  <p class="calibre7">— Bugün adamakıllı uyudu. Her halde biraz daha iyileşmiştir. Hâlâ da uyuyor.</p>

  <p class="calibre7">— İyi, iyi... Ne kadar etimiz kaldı?</p>

  <p class="calibre7">— Çok kalmadı. Bir domuzun dörtte biri kadar.</p>

  <p class="calibre7">— Peki öyleyse. Öteki fıçıyı suyla dolduralım. Yanımıza su almalıyız.</p>

  <p class="calibre7">Ana, söğüt dallarını ateşe sürdü; değnekler, islenmiş tencerenin çevresini çıtırdattı.</p>

  <p class="calibre7">— Allaha dua ediyorum. İnşallah bize şöyle bir rahat yüzü göstersin artık. <span class="calibre5">İsa'ya da dua ediyorum: Bize güzel bir yerde yatmak nasip olsun.</span></p>

  <p class="calibre7">Güneş batının kuru ve çatlak tepelerine doğru inmişti. Ateşin üzerindeki tencere fıkır fıkır kaynıyordu. Ana, çadırın altına girdi, bir kucak dolusu patatesle dışarı çıktı. Patatesleri kaynayan suya döktü.</p>

  <p class="calibre7">— Allaha dua ediyorum; size, çamaşırlarımızı yıkamak nasip etsin. Hiçbir zaman bu kadar kirlenmemiştik. Patatesleri bile yıkamadan suya atıyoruz. Acaba neden bu duruma düştük? Sanki içimizde yürek diye bir şey kalmamış gibi.</p>

  <p class="calibre7">Erkekler söğütlerin altından doğru, hep bir arada geliyorlardı. Gözlerinden uyku akıyordu. Yüzleri gündüz uykusundan kıpkırmızı olmuş, şişmişti.</p>

  <p class="calibre7">Baba:</p>

  <p class="calibre7">— Ne var? dedi.</p>

  <p class="calibre7">Tom:</p>

  <p class="calibre7">— Yola çıkacağız, dedi. Polis buradan gidin, demiş. Buradan bir an önce basıp gitsek iyi olur. Erken yola çıkarsak, kolayca çölü geçeriz. Aşağı yukarı üç yüz mil daha yolumuz var.</p>

  <p class="calibre7">Baba:</p>

  <p class="calibre7">— Burada biraz dinleniriz diyordum. </p>

  <p class="calibre7">Tom:</p>

  <p class="calibre7">— İyi ama, olmaz. Buradan gitmemiz gerek baba, dedi. Noah bizimle birlikte gelmiyor. Derenin aşağısına doğru gitti.</p>

  <p class="calibre7">— Gelmiyor muymuş? Ona da ne oldu?.. </p>

  <p class="calibre7">Sonra baba hatırladı. Canı sıkkın:</p>

  <p class="calibre7">— Suç benim, dedi. Bu çocuğun bütün yaptıkları benim yüzümden.</p>

  <p class="calibre7">— Hayır.</p>

  <p class="calibre7">— Artık ondan söz etmeyin. Ama., suç benim. </p>

  <p class="calibre7">Tom:</p>

  <p class="calibre7">— Hadi bakalım, yola çıkmalıyız, dedi. </p>

  <p class="calibre7">Wilson, sözün sonuna yetişmişti.</p>

  <p class="calibre7">— Biz yola çıkamayız, dedi. Sairy bitkin. Dinlenmesi gerek. Çölü geçerken ölüverir.</p>

  <p class="calibre7">Bu söz üzerine sustular, sonra Tom:</p>

  <p class="calibre7">— Yarın sabaha kadar buradan gitmezsek polis gelip bizi atacakmış, dedi.</p>

  <p class="calibre7">Wilson başını salladı. Gözlerinde bir kaygı belirdi. Esmer teni soluverdi:</p>

  <p class="calibre7">— Atsın bakalım da görelim!.. Sairy yola çıkamaz. Bizi hapsederlerse ederler, ne yapalım. Sairy'nin dinlenmesi, kendini toparlaması gerek.</p>

  <p class="calibre7">Baba:</p>

  <p class="calibre7">— Onları da beklesek de hep birlikte gitsek, daha iyi olur, dedi.</p>

  <p class="calibre7">Wilson:</p>

  <p class="calibre7">— Olmaz, dedi. Siz bize çok iyilik ettiniz, çok dostça davrandınız, ama siz burada kalamazsınız. Siz bir an önce gidip,</p>

  <p class="calibre7">iş bulmalı ve çalışmalısınız. Bizim yüzümüzden burada kalmayın.</p>

  <p class="calibre7">Baba heyecanlanmıştı:</p>

  <p class="calibre7">— Ama yanınızda ne paranız, ne bir şeyiniz var?.. </p>

  <p class="calibre7">Wilson gülümsedi:</p>

  <p class="calibre7">— Bizi birlikte aldığınız zaman da yanımızda bir şeyimiz yoktu. Bu, sizi ilgilendirmez. Beni kızdırmayın. Yolunuza gidin, yoksa kafam kızacak, haa!..</p>

  <p class="calibre7">Ana, babaya işaret ederek onu çadır bezinin altına çağırdı, yavaşça bir şeyler söyledi.</p>

  <p class="calibre7">Wilson, Casy'ye döndü: </p>

  <p class="calibre7">— Sairy seni istiyor. </p>

  <p class="calibre7">Papaz:</p>

  <p class="calibre7">— Peki, geliyorum, dedi.</p>

  <p class="calibre7">Papaz, Wilson'un küçük ve gri çadırına geldi; çadır kapaklarını açtı, içeri girdi. İçerisi karanlıkça ve çok sıcaktı. Yere bir şilte serilmişti. <span class="calibre5">Beraberlerinde getirdikleri şeyler, sabahleyin otomobilden çıkarıldığı gibi, öylece dağınık duruyordu. Sairy, şiltenin üstünde yatıyordu. Gözleri fal taşı gibi açık ve parlaktı. Casy ayakta durarak Sairy'ye baktı. Kocaman başı eğilmiş, boynunun ip ip kasları meydana çıkmıştı. Sonra şapkasını çıkardı, elinden tuttu.</span></p>

  <p class="calibre7">— Kocam size, yola çıkamayacağımızı söyledi mi?</p>

  <p class="calibre7">— Evet, söyledi.</p>

  <p class="calibre7">Güzel ve tatlı ses devam etti:</p>

  <p class="calibre7">— Ben de gitmek isterdim. Ama öte yana canlı olarak geçemeyeceğimi biliyorum. Ama kocam, nasıl olsa geçer. Oysa o, gitmiyor. Bilmiyor. Sanıyor ki iyi olacağım. Bilmiyor.</p>

  <p class="calibre7">— Zaten, gitmem diyor. </p>

  <p class="calibre7">Kadın:</p>

  <p class="calibre7">— Biliyorum, dedi. İnatçıdır. Dediğinden dönmez. Sizin gelip bana dua etmenizi rica etmiştim.</p>

  <p class="calibre7">Casy, yumuşak bir sesle:</p>

  <p class="calibre7">— Ben papaz değilim, dedi. Benim duam hiçbir işe yaramaz.</p>

  <p class="calibre7">Kadın dudaklarını ıslattı:</p>

  <p class="calibre7">— İhtiyar öldüğü zaman ben yanındaydım. O zaman dua etmiştiniz ya.</p>

  <p class="calibre7">— O dua değildi ki.</p>

  <p class="calibre7">— Hayır, duaydı, dedi.</p>

  <p class="calibre7">— O, bir papazın söyleyeceği dua değildi.</p>

  <p class="calibre7">— Ama iyi bir duaydı. Bir tane de benim için söylemenizi rica ediyorum.</p>

  <p class="calibre7">— Ne söyleyeceğimi bilmiyorum ki.</p>

  <p class="calibre7">Kadın bir an gözlerini kapadı. Ve sonra yeniden açtı:</p>

  <p class="calibre7">— İstediğinizi söyleyin. Kelime de kullanmayın isterseniz. Bana yeter.</p>

  <p class="calibre7">Casy:</p>

  <p class="calibre7">— Ben Allaha inanmıyorum, dedi.</p>

  <p class="calibre7">— Siz Allaha inanıyorsunuz. Allanın ne olduğunu bilmemeniz önemli değil.</p>

  <p class="calibre7">Papaz başını eğdi. Kadın, papazı anlayışla seyretti. Casy, yeniden başını kaldırdığı zaman, kadın ferahlamıştı.</p>

  <p class="calibre7">— Oldu, dedi. İstediğim de buydu. Bir insan, bana yakın., dua edebilen bir insan.</p>

  <p class="calibre7">Casy, kendine gelmek ister gibi başını salladı:</p>

  <p class="calibre7">— Ama bütün bunlar niçin, anlamıyorum, dedi. </p>

  <p class="calibre7">Kadın cevap verdi:</p>

  <p class="calibre7">— Evet., ama biliyorsunuz değil mi? </p>

  <p class="calibre7">Casy:</p>

  <p class="calibre7">— Biliyorum, dedi. Biliyorum ama, anlamıyorum. Belki birkaç gün dinlenirseniz bir şeyiniz kalmaz. </p>

  <p class="calibre7">Kadın başını yavaş yavaş salladı:</p>

  <p class="calibre7">— Ben tepeden tırnağa bir acıyım. Ne olduğunu biliyorum, ama kocama söylemem; çok üzülür. Ne yaptığını bilmez, sonra. Belki geceleyin, uyurken., uyandığı zaman, görünce o kadar dokunmaz.</p>

  <p class="calibre7">— İsterseniz ben gitmeyeyim, sizinle kalayım?.. </p>

  <p class="calibre7">Kadın:</p>

  <p class="calibre7">— Olmaz, dedi. Olmaz... Ben küçükken şarkı söylerdim; beni dinleyenler benim Jenny Lind kadar güzel şarkı söylediğimi iddia ederlerdi. Ben şarkı söylediğim zaman herkes du<span class="calibre5">rup beni dinlerdi ve., onlar dururken., ben şarkı söylerken nasıl birbirimizin olurduk, anlayamazsınız. Çok sevinirdim. O kadar ferahlık, o kadar yakınlık duyan insanlar görmedim. Önümde durup şarkımı dinlerlerdi. Sahnede söylemeyi düşündüm. Ama kısmet olmadı. Oysa ben mutluyum. Onlarla benim aramda bir üçüncü araç yoktu ve işte bunun için sizden dua etmenizi rica ettim. Sözünü ettiğim yakınlığı bir daha tatmak istemiştim. Şarkı söylemek ve dua etmek aynı şeydir. </span><span class="calibre5">Benim şarkımı dinlemenizi ne kadar isterdim. </span></p>

  <p class="calibre7"><span class="calibre5">Casy, kadına; kadının gözlerine baktı:</span></p>

  <p class="calibre7">— Hoşça kalın, dedi.</p>

  <p class="calibre7">Kadın başını ağır ağır ileri geri salladı, ağzını sımsıkı kapattı. Papaz loş <span class="calibre5">çadırdan keskin ışığa çıktı.</span></p>

  <p class="calibre7">Erkekler kamyonu yüklüyorlardı. John Amca kamyonun tepesindeydi. Ötekiler eşyaları ona veriyorlar, o da yerleştiriyor ve düzeltiyordu. Ana bir fıçının dörtte birinde kalan tuzlu eti bir tencereye boşalttı. Tom ile Al da iki fıçıyı alarak dereye götürdüler ve yıkadılar; getirip kamyonun basamağına bağladılar, fıçıları doldurmak üzere kovalarla su taşıdılar. Sonra suyun dışarı sıçramaması için fıçıların üstlerini bezle örttüler. Şimdi dışarıda yalnız çadır beziyle büyükananın şiltesi kalmıştı.</p>

  <p class="calibre7">— Bu yükün altında bu eski araba, suyu çabucak kaynatacak, dedi. Yanımıza çok su almalıyız.</p>

  <p class="calibre7">Ana, haşlanan patatesleri dağıttı, çadırdan yarım torba daha patates getirip et tenceresinin içine boşalttı. Aile ayakta duruyor, zıplayarak ve patatesleri elden ele atarak soğutuyordu.</p>

  <p class="calibre7">Ana, Wilsonların çadırına gitti, orada on dakika kadar kaldı, sonra durgun durgun dışarı çıktı.</p>

  <p class="calibre7">— Artık yola çıkmalı, dedi.</p>

  <p class="calibre7">Erkekler çadırın altına girdiler. Büyükana hâlâ uyuyordu. Ağzı iyice açılmıştı. <span class="calibre5">Şilteyi olduğu gibi kaldırdılar, kamyonun üstüne koydular. Büyükana sıska bacaklarını çekti, uykusunda kaşlarını çattı, ama uyanmadı.</span></p>

  <p class="calibre7">John Amca ile baba, çadırı çarmıhın üzerine bağladılar. Yüklerin üzerinde gergin bir çadır yaptılar. Çadırı kenar tah<span class="calibre5">talarına doğru fırlattılar. Artık hazırdılar. Baba, para kesesini çıkardı, içinden buruşuk iki dolar aldı. Wilson'un yanına gitti, parayı uzattı:</span></p>

  <p class="calibre7">— Rica ediyoruz. Bunu alınız, sonra da... </p>

  <p class="calibre7">Etle patatesleri işaret ederek:</p>

  <p class="calibre7">— Bunları da alınız.</p>

  <p class="calibre7">Wilson başını önüne eğdi, sert sert salladı:</p>

  <p class="calibre7">— Hayır, alamam, dedi. Sizin de çok bir şeyiniz yok zaten. </p>

  <p class="calibre7">Baba:</p>

  <p class="calibre7">— Bizim kendimize yetecek kadar öteberimiz var, dedi. Hepsini size vermiyoruz. <span class="calibre5">Sonra biz çalışmaya gidiyoruz. Bunu da düşünün.</span></p>

  <p class="calibre7">Wilson:</p>

  <p class="calibre7">— Hayır, almam, kabul etmem, dedi. Eğer dayatırsanız kafam kızar, karışmam!..</p>

  <p class="calibre7">Ana, iki doları babanın elinden aldı. İyice katladı ve yere bıraktı, et tenceresini de üzerine koydu:</p>

  <p class="calibre7">— İşte burada duruyor, dedi. Eğer siz almazsanız, başka birisi gelir alır.</p>

  <p class="calibre7">Hâlâ başı önüne eğik duran Wilson döndü ve çadırına doğru gitti. Çadırına girdi; kapakları arkasından kapandı. </p>

  <p class="calibre7">Aile bir iki dakika bekledi, sonra Tom:</p>

  <p class="calibre7">— Haydi, yola çıkalım artık, dedi. Saat dörde geliyordur.</p>

  <p class="calibre7">Aile kamyonun üstüne tırmandı. Ana kamyonun üzerinde büyükananın yanında oturuyordu. Tom, Al ve baba şoför yerinde, Winfield de babasının kucağındaydı. <span class="calibre5">Connie ile Rose of Sharon şoför yerinin arkasında kendilerine bir yuvacık yapmışlardı. Papaz, John Amca ve Ruthie eşyanın aralıklarında oturuyorlardı.</span></p>

  <p class="calibre7">Baba bağırdı:</p>

  <p class="calibre7">— Hoşça kalın, Mister ve Misis Wilson!..</p>

  <p class="calibre7">Çadırdan hiçbir cevap çıkmadı. Tom motoru işletti, kamyon hareket etti. <span class="calibre5">Needles'e giden bozuk asfaltta ilerlerken ana, geriye baktı. Wilson, çadırın önünde duruyor, arkalarından bakıyordu. Şapkası elindeydi. Güneş tam yüzüne vurmuştu. Ana kolunu salladı, ama adam karşılık vermedi.</span></p>

  <p class="calibre7">Tom, bozuk yol üzerinde makasları kırmamak için kamyonu ikinci vitesle götürüyordu. Needles'e geldikleri zaman kamyonu bir servis istasyonuna çekti, eskimiş lastiklerin hava kaçırıp kaçırmadığına, arkada yedeklerin yerinde olup olmadığına baktı. Benzin deposunu doldurttu. İki tane beş galonluk benzinle iki galonluk yağ aldı. Radyatörü doldurttu. Bir harita istedi ve haritayı inceledi.</p>

  <p class="calibre7">Servis istasyonundaki beyaz üniformalı delikanlı para verilinceye kadar yerinde duramadı:</p>

  <p class="calibre7">— Aşkolsun size! dedi.</p>

  <p class="calibre7">Tom başını haritadan kaldırdı:</p>

  <p class="calibre7">— Ne demek istiyorsun? diye sordu.</p>

  <p class="calibre7">— Yani böyle bir hurda makineyle çölü geçmeye kalkıyorsunuz da, onun için aşkolsun dedim.</p>

  <p class="calibre7">— Sen hiç geçtin mi?</p>

  <p class="calibre7">— Elbette, çook. Ama böyle külüstür arabayla değil. </p>

  <p class="calibre7">Tom:</p>

  <p class="calibre7">— Motorun bir yeri bozulursa yoldan geçen birisi yardım eder, ne yapalım, dedi.</p>

  <p class="calibre7">— Evet, belki ama., yolcular pek geceleyin yolda durmak istemezler de. Ben olsam, böyle bir arabayla çölü geçmeye kalkmam. Sinirlerim bu işe dayanmaz.</p>

  <p class="calibre7">Tom gülümsedi:</p>

  <p class="calibre7">— Başka çaren kalmasın da bak bakalım sinirlerin dayanır mı, dayanmaz mı?.. Eh, hoşça kal, gidelim bakalım.</p>

  <p class="calibre7">Kamyona atladı, uzaklaştı.</p>

  <p class="calibre7">Beyaz elbiseli delikanlı saç binaya girdi. İçeride arkadaşı fatura defterine bir şeyler yazıyordu.</p>

  <p class="calibre7">— Vay anasını! Ne yaman herifler!..</p>

  <p class="calibre7">— Şu Okieler mi? Onların hepsi öyledir.</p>

  <p class="calibre7">— Ben olsam, böyle külüstür arabayla imkânı yok çölü geçmeye kalkmazdım.</p>

  <p class="calibre7">— İyi ama, senin benim aklım var. Oysa bu sersem Okielerde akıl filan ne gezer?.. İnsan değil ki onlar. İnsan olan, onlar gibi yaşar mı? İnsan bu kadar pisliğe, bu kadar sefalete dayanır mı?.. Onların gorillerden ne farkları var?</p>

  <p class="calibre7">— Ne olursa olsun, iyi ki bir Hudson Super-Six'le çölü geçmeye kalkmış <span class="calibre5">değilim. Duydun, değil mi? Otomobil, kahve değirmeni gibi ses çıkarıyordu.</span></p>

  <p class="calibre7">Öteki delikanlı, fatura defterine eğildi. Kocaman bir ter tanesi parmağından aşağı yuvarlanarak pembe faturaların üzerine düştü:</p>

  <p class="calibre7">— Görmemişler, ne yapsınlar. Ne kadar tehlikeli bir şey olduğunun farkında değiller. Daha iyisini bilmiyorlar ki... Ne diye üzülüyorsun?</p>

  <p class="calibre7">— Üzüldüğüm filan yok canım. Yalnız onların yerinde olsaydım, bu işe kalkmazdım, diyorum.</p>

  <p class="calibre7">— Çünkü sen daha iyisini biliyorsun. Onlar görmemişler, bilmiyorlar.</p>

  <p class="calibre7">Ter damlasını koluyla faturanın üzerinden sildi.</p>

  <p class="calibre7">Kamyon yola girdi. Çatlamış, dökülmüş kayalar arasından geçen uzun yamacı tırmanıyorlardı. Motor az sonra kaynamaya başladı. Tom motoru yavaşlattı ve zorlamamaya çalıştı. Beyazlaşmış ve grileşmiş ölü toprakta, uzun bir sırtın üstünden kıvrıla kıvrıla giden yokuş boyunca hiçbir yaşam izi yoktu. Tom, motorun soğuması için birkaç dakika durdu, sonra yeniden yoluna devam etti. <span class="calibre5">Tepedeki viraja vardıkları zaman, güneş henüz batmamıştı. Çöle baktılar: Uzaklarda kömür gibi kapkara dağlar ve kül rengi çöle vuran sapsarı güneş... </span><span class="calibre5">Küçük sıska otlar, adaçayları ve pazılar<sup class="calibre10">[</sup></span><a href="../Text/index_split_031.html#n13" id="n13d"><sup class="calibre10">13</sup></a><span class="calibre5"><sup class="calibre10">]</sup> kum ve kaya parçaları üzerine sert gölgeler salmışlardı. Parlayan güneş, tam önlerindeydi. Tom, çevresini görebilmek için elini gözünün üstüne siper etti. Tepeyi geçtiler, motoru soğutmak için kamyonu yokuş aşağı koyuverdiler. </span><span class="calibre5">Çöle inen uzun bayırı, motoru işletmeden indiler. Vantilatör dönerek radyatörü soğutuyordu. Şoför yerinde oturan Tom, Al, baba ve babanın dizindeki Winfield, batan parlak güne</span><span class="calibre5">şe bakıyorlardı. Gözlerinde sert bir anlatım vardı, yanık yüzleri terden sırsıklam olmuştu. Kavruk toprak ve kömür gibi simsiyah tepeler uzayıp giden düzlüğü bozuyor, batan güneşin kırmızılaşan ışığı altında korkunçlaştırıyordu.</span></p>

  <p class="calibre7">Al:</p>

  <p class="calibre7">— Aman Yarabbi, ne biçim yer! İnsan yürüyerek geçebilir mi dersiniz? dedi.</p>

  <p class="calibre7">Tom:</p>

  <p class="calibre7">— Geçenler olmuş, dedi. Birçok kimseler yürüyerek geçmiş. Onlar geçtikten sonra biz neden geçemeyelim?..</p>

  <p class="calibre7">Al:</p>

  <p class="calibre7">— Her halde çoğu ölmüştür, dedi.</p>

  <p class="calibre7">— Bizden de ölen olmadı değil.</p>

  <p class="calibre7">Al bir süre sesini çıkarmadı. Kızıllaşan çöl yanlarından geçip gidiyordu.</p>

  <p class="calibre7"><span class="calibre5">—</span> Acaba Wilsonlari bir daha görebilecek miyiz? diye sordu. </p>

  <p class="calibre7">Tom yağ saatine bir göz attı:</p>

  <p class="calibre7">— İçime öyle doğuyor ki, artık Misis Wilson'u bir daha göremeyeceğiz. Bana öyle geliyor, bilmem.</p>

  <p class="calibre7">Winfield:</p>

  <p class="calibre7">— Baba, ben inmek istiyorum, dedi. </p>

  <p class="calibre7">Tom, Winfield'e baktı:</p>

  <p class="calibre7">— Gece yolculuğa başlamadan önce dursak da, herkes aşağı inip işini görse.</p>

  <p class="calibre7">Arabayı yavaşlattı ve durdurdu. Winfield kendini dışarı attı, yolun kenarına işedi. </p>

  <p class="calibre7">Tom pencereden başını uzatarak bağırdı:</p>

  <p class="calibre7">— Başka inmek isteyen varsa, insin!... </p>

  <p class="calibre7">John Amca:</p>

  <p class="calibre7"><span class="calibre5">—</span> Biz çişimizi oraya kadar tutarız! diye bağırdı. </p>

  <p class="calibre7">Baba:</p>

  <p class="calibre7">— Winfield, sen yukarı çık. Dizimde otura otura bacağım uyuştu.</p>

  <p class="calibre7">Küçük çocuk, tulumunun düğmelerini ilikledi. Babasının sözünü dinleyerek kamyonun arkasına tırmandı, ellerine ve diz<span class="calibre5">lerine dayana dayana büyükananın yattığı şiltenin üzerinden geçti, Ruthie'ye yaklaştı.</span></p>

  <p class="calibre7">Kamyon akşam üstü yeniden yola düştü. Güneşin kenarı, girintili çıkıntılı ufka değmiş ve çölü kıpkırmızı bir renge boyamıştı.</p>

  <p class="calibre7">— Seni orada oturtmadılar ya, oh ya! dedi.</p>

  <p class="calibre7">— Kendim oturmak istemedim. Orası o kadar güzel bir yer değil ki. İnsan uzanamıyor. Hep dimdik duracaksın.</p>

  <p class="calibre7">Ruthie:</p>

  <p class="calibre7">— Mademki buraya geldin, dır dır edip benim rahatımı bozma, dedi. Ben uyuyacağım. Gözümü açtığım zaman bir de bakacağım ki, oraya gelmişiz. Tom öyle demedi mi: Güzel bir memleketi görünce apışıp kalır insan, dedi.</p>

  <p class="calibre7">Güneş batmış, gökte büyük bir hale bırakmıştı. Çadırın altı kapkaranlık olmuştu. <span class="calibre5">Her iki yanı açık olan bu uzun mağarada, yalnızca düz bir ışık üçgeni vardı.</span></p>

  <p class="calibre7">Connie ile Rose of Sharon kamyon sandığına dayanmışlardı; çadırdan giren kızgın hava enselerine vuruyor, çadır bezi de başlarının üzerinde patırtıyle çarpıp duruyordu. Alçak sesle birbirleriyle konuşuyorlardı. Çadır bezinin patırtısından kimse konuştuklarını işitemiyordu. Connie bir şey söylemek istediği zaman, başını çeviriyor, Rose of Sharon'un kulağına bir şeyler söylüyordu. Rose of Sharon da aynı şeyi yapıyordu.</p>

  <p class="calibre7">— Boyuna yol gitmekten başka bir şey yapmıyoruz. Yoruldum, bittim, dedi.</p>

  <p class="calibre7">Connie ağzını Rose of Sharon'un kulağına dayadı:</p>

  <p class="calibre7">— Belki sabaha karşı varırız. Şimdi canın yalnız kalmak istemiyor mu?</p>

  <p class="calibre7">Alaca karanlıkta eli harekete geldi, Rose of Sharon'un kalçasını okşadı.</p>

  <p class="calibre7">Rose of Sharon:</p>

  <p class="calibre7">— Yapma, dedi. Beni kudurtacaksın. Yapma Allahını seversen.</p>

  <p class="calibre7">Connie'nin vereceği cevabı işitmek üzere başını çevirdi.</p>

  <p class="calibre7">— Ne dersin... Herkes uyuduktan sonra?..</p>

  <p class="calibre7">— Eh... dedi. Uyuyuncaya kadar bekleyelim. Ama sen beni böyle kudurtursan, onlar da uyumazlar sonra.</p>

  <p class="calibre7">Connie:</p>

  <p class="calibre7">— Ne yapayım, dayanamıyorum, dedi.</p>

  <p class="calibre7">— Biliyorum. Ben de dayanamıyorum. Oraya vardığımız zaman bunları konuşuruz. <span class="calibre5">Şimdi sen beni kudurtmadan şöyle uzaklaş bakalım.</span></p>

  <p class="calibre7">Connie biraz geriledi.</p>

  <p class="calibre7">— Ama ben geceleri çalışacağım, dedi. </p>

  <p class="calibre7">Rose of Sharon derin derin içini çekti.</p>

  <p class="calibre7">Connie:</p>

  <p class="calibre7">— Bir kupon kesip gönderdim mi o kitaplardan biri bana da gelecek.</p>

  <p class="calibre7">— Ne kadar sürecek dersin?</p>

  <p class="calibre7">— Ne, ne kadar sürecek?</p>

  <p class="calibre7">— Yani ne kadar sonra para kazanıp buz alabileceğiz? </p>

  <p class="calibre7">Connie sözlerine önem vererek:</p>

  <p class="calibre7">— Bilinmez, dedi. Kesin olarak bilinmez. Her halde Noel'e kadar iyice çalışmak gerek.</p>

  <p class="calibre7">— Sen iyice çalıştıktan sonra, hemen buzları filan alabiliriz desene.</p>

  <p class="calibre7">Connie gülümsedi:</p>

  <p class="calibre7">— Sıcak başına vurdu, dedi. Noel'de buzu ne yapacaksın? </p>

  <p class="calibre7">Rose of Sharon fıkırdadı:</p>

  <p class="calibre7">— Orası doğru. Ama ne olursa olsun, ben her zaman buzu severim... Aaaa.. yapma ama. Beni azdıracaksın.</p>

  <p class="calibre7">Alaca karanlık, karanlığa dönmüş, durgun gökyüzünde yıldızlar görünmeye başlamıştı, ufak tefek ışıklar içinde pırıldayan sert yıldızlar... Ve gökyüzü kadife gibiydi. Isı değişmişti. Güneş varken sıcaklık yakıcı ve sertti, ama şimdi sıcaklık aşağıdan, yerden geliyordu; ağır ve boğucuydu. <span class="calibre5">Kamyonun ışıkları yanmıştı, yolun önündeki küçük bir parçayla her iki yandaki çölün bir kısmını aydınlatabiliyordu. Ara sıra ışığın ilerisindeki gözler parlıyor, ama hayvanlar görünmüyordu. Çadır bezinin altı şimdi zifiri karanlıktı. John Amca ile papaz, kamyonun ortasında dirseklerine dayanarak </span><span class="calibre5">dört büklüm olmuşlar, çadırın çerçevelediği arka üçgenden dışarı bakıyorlardı. </span><span class="calibre5">Önlerindeki iki tümsek, ana ve büyükanaydı. Ananın arada sırada hareket ettiğini, zaman zaman kolunu dışarı doğru uzattığını görüyorlardı.</span></p>

  <p class="calibre7">John Amca, papazla konuşmaya başladı:</p>

  <p class="calibre7">— Casy, dedi. Sen, insanın ne yapması gerektiğini bilen bir adamsın.</p>

  <p class="calibre7">— Ne için ne yapması? </p>

  <p class="calibre7">John Amca:</p>

  <p class="calibre7">— Bilmiyorum, dedi. </p>

  <p class="calibre7">Casy:</p>

  <p class="calibre7">— Eee.. öyleyse ben nereden bileyim! dedi.</p>

  <p class="calibre7">— Ama sen papaz değil miydin?</p>

  <p class="calibre7">— Bana bak, artık herkesin benim papazlığımdan söz etmesinden bıktım. Papaz, insandan başka bir yaratık değil ya!</p>

  <p class="calibre7">— Evet, ama., papazlar başka türlü insanlardır. Zaten başka türlü olmasalar papaz olamazlardı. Sana şunu sormak istiyorum: Acaba bir insan, başkalarına uğursuzluk getirebilir mi?</p>

  <p class="calibre7">Casy:</p>

  <p class="calibre7">— Bilmiyorum, dedi. Bilmem.</p>

  <p class="calibre7">— Bak anlatayım sana... Ben evlendim... Karım, güzel, iyi bir kızdı. Bir gece karnı ağrımaya başladı. Bana doktor çağırsan iyi edersin, dedi. Ben de, bir şeyin yok, biraz çokça yemişsindir, ondandır dedim.</p>

  <p class="calibre7">John Amca, elini Casy'nin dizine koydu, karanlıkta yüzünü seçmeye çalıştı:</p>

  <p class="calibre7">— Bana şöyle bir baktı, o kadar. Sonra sabaha kadar inledi, ertesi gün ikindi üzeri öldü.</p>

  <p class="calibre7">Papaz bir şeyler mırıldandı. </p>

  <p class="calibre7">John devam etti:</p>

  <p class="calibre7">— Anladın ya, dedi. Ben karımı öldürdüm. O zamandan beri bunu unutmaya çalışıyorum. Çocukları onun yerine koydum. İyi insan olmaya çalıştım, ama olamadım. Sarhoş oldum, bağırıp çağırdım.</p>

  <p class="calibre7">Casy:</p>

  <p class="calibre7">— Herkes bağırır, çağırır, dedi. Ben de yaparım.</p>

  <p class="calibre7">— Evet ama, senin ruhunda benim gibi bir günah yok. </p>

  <p class="calibre7">Casy nazik bir şekilde:</p>

  <p class="calibre7">— Elbet benim de günahlarım var, dedi. Herkesin günahları var. Günah bir türlü anlayamadığın bir şeydir. Her şeyden kesinlikle söz edenler ve günahları olmadığını söyleyenler de var... Evet, öyle eşşekler de var. Eğer ben Tanrı olsaydım, bu hayvanların götüne birer tekme atar, cennetten kovardım. Ben böyle insanları hiç sevmem.</p>

  <p class="calibre7">John Amca:</p>

  <p class="calibre7">— Bende öyle bir duygu var ki, sanki ben aileye uğursuzluk getiriyormuşum gibi, dedi. İçimden öyle geliyor ki, şunları, yarı yolda bırakıp gideyim diyorum. Bu düşünceler beni üzüyor.</p>

  <p class="calibre7">Casy hemen:</p>

  <p class="calibre7">— Anlıyorum, dedi. İnsan ne yapmak istiyorsa, onu hemen yapmalı. Ben sana ne yapılması gerektiğini söyleyemem. Anlatamam. Ben, uğur ve uğursuzluk diye bir şey olduğunu sanmıyorum. Bu dünyada inandığım bir tek şey varsa, o da bir insanın başka bir insanın hayatına karışmaya hakkı olmadığıdır. İnsan dilediğini, istediğini yapmalı. Evet, belki bir insan başkasına yardım eder, ama ne yapması gerektiğini söyleyemez.</p>

  <p class="calibre7">John Amca, hayal kırıklığına uğramıştı:</p>

  <p class="calibre7">— Demek ki, bilmiyorsun?</p>

  <p class="calibre7">— Bilmiyorum.</p>

  <p class="calibre7">— Karımı ölümün kucağına atmam bir günah değil mi? </p>

  <p class="calibre7">Casy:</p>

  <p class="calibre7">— Eh! dedi. Bu, başkalarına göre bir hatadır. Ama eğer sen bunu bir günah olarak görüyorsan... O halde günahtır. İnsan, kendi günahlarını hiç yoktan kendi kendine yaratır.</p>

  <p class="calibre7">John Amca:</p>

  <p class="calibre7">— En iyisi bunu unutmalı, dedi.</p>

  <p class="calibre7">Ve arka üstü döndü, bacaklarını toplayarak yattı.</p>

  <p class="calibre7">Kamyon kızgın toprakta gidiyor, saatler geçiyordu. Ruthie ile Winfield uyumuşlardı. Connie eşyaların arasından bir battaniye çekti, kendisinin ve Rose of Sharon'un üstüne örttü. Sı<span class="calibre5">cak yerin içinde kıpırdayıp durdular, soluklarını tutmaya çalıştılar. Bir süre sonra Connie, battaniyeyi attı, çadırın içinden esen kızgın rüzgâr, terli vücutlarını serinletti.</span></p>

  <p class="calibre7">Ana, kamyonun arkasında, şiltenin üstünde, büyükananın yanında yatıyordu. <span class="calibre5">Büyükanayı görmüyor, ama onun çırpınıp duran vücudunu ve kalbini duyuyor, kulağının dibinde sık sık soluk alışını işitiyordu. </span></p>

  <p class="calibre7"><span class="calibre5">Ana, ikide birde:</span></p>

  <p class="calibre7">— İyi, iyi... Bir şeyi kalmayacak, deyip duruyordu. </p>

  <p class="calibre7">Kısık sesle kendi kendine:</p>

  <p class="calibre7">— Biliyorsun, aile çölü geçmeli, diyordu. Biliyorsun. </p>

  <p class="calibre7">John Amca seslendi:</p>

  <p class="calibre7">— Nasılsın?</p>

  <p class="calibre7">Ana bir süre sonra:</p>

  <p class="calibre7">— İyiyim. Galiba biraz dalmışım, dedi.</p>

  <p class="calibre7">Az sonra büyükananın çırpınması durdu. Ana, yanında gepgergin yatıyordu.</p>

  <p class="calibre7">Gecenin saatleri geçti. Kamyon zifirî karanlıklara dalmıştı. Arada sırada batıya giden otomobiller yanlarından geçiyor, bazen de batıdan kocaman kamyonlar gelip doğuya doğru gürültüyle gidiyorlardı. Ve batı ufkuna doğru yıldızlar, yağmur gibi yavaş yavaş yağıp duruyordu. Muayene memurlarının bulunduğu Daggett'e yaklaştıkları sırada vakit, gece yarısına geliyordu. Yol burada projektörlerle aydınlanmıştı; aydınlık bir levha üzerinde şunlar yazılıydı:</p>

  <p class="calibre7">«YOLUN SAĞINA ÇEK, DUR!»</p>

  <p class="calibre7">Memurlar büroda oturmuş laflıyorlardı. Tom, kamyonu yolun kenarına çektiği zaman dışarı çıktılar, uzun bir sundurmanın altında durdular. Memurlardan birisi kamyonun numarasını kaydetti, motorun kapağını kaldırdı. </p>

  <p class="calibre7">Tom, sordu:</p>

  <p class="calibre7">— Ne bakıyorsun?</p>

  <p class="calibre7">— Tarım muayenesi yapıyorum. Eşyanızı arayacağız. Yanınızda hiç sebze, ya da tohum var mı?</p>

  <p class="calibre7">Tom:</p>

  <p class="calibre7">— Hayır, yok, dedi.</p>

  <p class="calibre7">— Peki öyleyse, eşyalarınızı araştıracağız. İndirin eşyalarınızı bakalım.</p>

  <p class="calibre7">Bu sırada ana, zar zor kamyondan aşağı indi. Yüzü allak bullak olmuştu, sert sert bakıyordu:</p>

  <p class="calibre7">— Bana bakın bayım. Yanımızda hasta, ihtiyar bir kadın var. Bir an önce doktora yetiştirmek gerek. Bekleyecek zamanımız yok.</p>

  <p class="calibre7">Kavga çıkarmaya hazır gibiydi:</p>

  <p class="calibre7">— Bizi bekletemezsiniz.</p>

  <p class="calibre7">— Yaa? Ama sizi araştırmamız gerekir. </p>

  <p class="calibre7">Ana:</p>

  <p class="calibre7">— Size yemin ederek söylüyorum, yanımızda aradıklarınızdan hiçbiri yok!., diye bağırdı. Yemin ediyorum. Büyükanamız ölüm halinde hasta.</p>

  <p class="calibre7">Memur:</p>

  <p class="calibre7">— Sen de pek o kadar sağlam görünmüyorsun ya! dedi. </p>

  <p class="calibre7">Ana müthiş bir güçle kendisini yukarı çekerek, kamyonun <span class="calibre5">üstüne tırmandı.</span></p>

  <p class="calibre7">— Bakın, dedi.</p>

  <p class="calibre7">Memur, büzülmüş ihtiyar yüze bir cep feneri tuttu.</p>

  <p class="calibre7">— Vay., gerçekten hasta var, dedi. Yanınızda tohum, meyve, sebze, mısır, portakal olmadığına yemin eder misiniz?</p>

  <p class="calibre7">— Yok, yok. Yemin ediyorum, yok.</p>

  <p class="calibre7">— Peki o halde, gidin bakayım. Barstow'da doktor bulabilirsiniz. Buradan yedi mil sürer. Haydi çekin.</p>

  <p class="calibre7">Tom kamyona girdi ve sürdü.</p>

  <p class="calibre7">Memur, arkadaşına döndü:</p>

  <p class="calibre7">— Bekletemezdim.</p>

  <p class="calibre7">Öteki:</p>

  <p class="calibre7">— Belki yalandı, dedi.</p>

  <p class="calibre7">— Yok, vallahi imkânı yok. İhtiyar kadının yüzünü görseydin korkardın. Yalan değildi.</p>

  <p class="calibre7">Tom, Barstow'a yaklaşırken kamyonun hızını artırdı, küçük kasabaya girer girmez durdu, dışarıya atladı. Kamyonun arkasına yürüdü. </p>

  <p class="calibre7">Ana dışarı sarktı:</p>

  <p class="calibre7">— Bir şey yok, dedi. Orada durmak istemedim. Çölü geçmeye izin vermezler diye korktum.</p>

  <p class="calibre7">— Yaa?.. Büyükana nasıl?</p>

  <p class="calibre7">— İyi., iyi, bir şeyi yok. Sen kamyonu sür. Hayırlısıyle bir an önce çölü geçelim!..</p>

  <p class="calibre7">Tom başını salladı, gerisingeriye döndü:</p>

  <p class="calibre7">— Al, dedi. Ben kamyonu benzin almaya götürüyorum; sonra sen sürersin.</p>

  <p class="calibre7">Geceleri açık bulunan bir benzin istasyonuna kamyonu çekti. Benzin deposunu, radyatörü ve karteri doldurdu. Sonra direksiyona Al geçti. Tom kenara oturdu, babaları ortadaydı. Yeniden karanlığa daldılar ve Barstow dolaylarındaki küçük tepeleri arkada bıraktılar.</p>

  <p class="calibre7">Tom:</p>

  <p class="calibre7">— Anama ne oluyor anlamıyorum. Kulağına pire kaçmış köpek gibi, homurdanıp duruyor. Eşyaları muayene etmek uzun sürmezdi ki!.. Sonra, büyükana hasta diyor. <span class="calibre5">Şimdi de bir şeyi yok diyor. Anlamıyorum. Ben durumunu hiç beğenmiyorum. </span><span class="calibre5">Galiba yol onu zıvanadan çıkardı.</span></p>

  <p class="calibre7">Baba:</p>

  <p class="calibre7">— Anan kızken de böyleydi zaten, dedi. Çok yabanîydi. Hiçbir şeyden korkmazdı. Bir sürü çocuğu olursa, işe de gö-mülürse yola gelir diyordum ama, hiç de öyle olmadı. Aman Allahım! Hele o demiri orada eline geçirdiği zaman, ödüm koptu. Ben, doğrusu elinden alamazdım.</p>

  <p class="calibre7">Tom:</p>

  <p class="calibre7">— Nesi var anlayamıyorum, dedi. Belki de çok yorulmuştur.</p>

  <p class="calibre7">Al:</p>

  <p class="calibre7">— Çölü kolaylıkla geçiyoruz, dedi. Aşkolsun şu kamyona. </p>

  <p class="calibre7">Tom:</p>

  <p class="calibre7">— Çok iyi bir araba seçmişsin, aferin sana. Kamyon büyük bir arıza yapmadı doğrusu, dedi.</p>

  <p class="calibre7">Bütün gece kızgın karanlığı delip durdular. Tavşanlar projektörlerin önünden sıçraya sıçraya kaçıp gittiler. Mojave'nin ışıklarını gördükleri sırada, arkalarında şafak söküyordu. Fec<span class="calibre5">rin ışığında batıdaki dağlar belirmişti. Mojave'de su ve yağ doldurdular ve dağlara tırmanmaya başladılar. Fecrin ışıkları artık her yana yayılmıştı. </span></p>

  <p class="calibre7"><span class="calibre5">Tom:</span></p>

  <p class="calibre7">— Oh Yarabbi! İşte çölü geçtik. Baba, Al, bakın, Allahınızı severseniz bakın, çölü geçtik!..</p>

  <p class="calibre7">Al:</p>

  <p class="calibre7">— Öyle yorgunum ki, hiçbir yana bakacak halim yok.</p>

  <p class="calibre7">— İstersen direksiyona ben geçeyim?</p>

  <p class="calibre7">— Yok, biraz sonra geçersin.</p>

  <p class="calibre7">Sabahın alaca karanlığında Tehachapi'den geçtiler. Sonra arkalarında güneş <span class="calibre5">doğdu; ve birdenbire aşağılarında büyük bir ova gördüler. Al frene bastı, yolun ortasında durdu:</span></p>

  <p class="calibre7">— Aman Allahım! Bakın! dedi. Bağlar, bahçeler, büyük, düz bir ova. Yeşil, güzel bir vadi, sıra sıra ağaçlar, çiftlikler!..</p>

  <p class="calibre7">Baba:</p>

  <p class="calibre7">— Yarabbi çok şükür sana! dedi.</p>

  <p class="calibre7">Uzakta şehirler, bahçeler arasında küçük kasabalar ve ovanın üzerinde altın gibi parlayan sabah güneşi... Arkalarında bir otomobil vank vank etti. Al, kamyonu yolun kenarına park etti.</p>

  <p class="calibre7">— Biraz seyretmek istiyorum.</p>

  <p class="calibre7">Sabah ışığında altın gibi parlayan ekin tarlaları, sıra sıra söğütler, okaliptüsler...</p>

  <p class="calibre7">— Hiç böyle bir şey göreceğimi sanmamıştım.</p>

  <p class="calibre7">Şeftali ağaçları, cevizlikler, koyu yeşil portakal bahçeleri... Ağaçlar arasında kırmızı damlar ve ambarlar... Zengin ambarlar.</p>

  <p class="calibre7">Al kamyondan çıktı, bacaklarını gerdi:</p>

  <p class="calibre7">— Ana!.. Gel de bak. Geldik!., diye bağırdı.</p>

  <p class="calibre7">Ruthie ile Winfield tutuna tutuna kamyondan indiler ve yere basınca kalakaldılar. Büyük ovayı görünce şaşırmışlardı. Uzaklar hafif bir sis altında kaybolup gidiyor, uzaklar birbirine karışıyordu. Bir değirmen güneş altında parlıyor, dönen <span class="calibre5">kanatları, uzaklardan tutulan bir aynaya benziyordu. Ruthie ile Winfield manzaraya baktılar. </span></p>

  <p class="calibre7"><span class="calibre5">Ruthie fısıldadı:</span></p>

  <p class="calibre7">— Kaliforniya.</p>

  <p class="calibre7">Winfield, heceleri söylemeden sadece dudaklarını oynattı. </p>

  <p class="calibre7">Sonra yüksek sesle:</p>

  <p class="calibre7">— Yemiş yiyeceğiz, dedi.</p>

  <p class="calibre7">Casy ile John Amca, Connie ile Rose of Sharon yere indiler. Hepsi bir süre ses çıkarmadan bakıp durdular. Rose of Sharon saçını taramaya başlamıştı, ama vadiyi görür görmez iki eli de yanına sarktı.</p>

  <p class="calibre7">Tom:</p>

  <p class="calibre7">— Anam nerede? dedi. Gelsin de bu manzarayı görsün. Ana bak! Gel de gör!</p>

  <p class="calibre7">Ana, yavaş yavaş, tutuna tutuna, güçlükle yere iniyordu.</p>

  <p class="calibre7">Tom, anasını görünce:</p>

  <p class="calibre7">— Aaa!.. Ana, sen hasta mısın? dedi.</p>

  <p class="calibre7">Yüzü gerilmiş, gözleri kafasının derinliklerine gömülmüş gibiydi; gözlerinin kenarları yorgunluktan kıpkırmızı kesilmişti. Ayakları yere değince düşmemek için kamyonun kenarına dayandı.</p>

  <p class="calibre7">Anadan boğuk bir ses çıktı:</p>

  <p class="calibre7">— Çölü geçtik mi?</p>

  <p class="calibre7">Tom büyük ovayı gösterdi:</p>

  <p class="calibre7">— İşte, bak!</p>

  <p class="calibre7">Başını çevirdi ve ağzı hafifçe açıldı. Parmakları boğazına gitti, boynundan küçük bir deri parçası yakaladı ve yavaşça büktü.</p>

  <p class="calibre7">— Çok şükür Allahıma! dedi. Ailemiz de burada. </p>

  <p class="calibre7">Dizleri büküldü, basamağa oturdu.</p>

  <p class="calibre7">— Hasta mısın, ana?</p>

  <p class="calibre7">— Hayır, yorgunum sadece.</p>

  <p class="calibre7">— Hiç uyumadın mı? </p>

  <p class="calibre7">— Hiç.</p>

  <p class="calibre7">— Büyükana çok mu hastaydı?</p>

  <p class="calibre7">Ana, yorgun âşıklar gibi, kucağında yan yana yatan ellerine baktı.</p>

  <p class="calibre7">— Daha bekleyeyim de söylemeyeyim diyordum. Her şey yolunda gitsin istiyordum... ne olurdu.</p>

  <p class="calibre7">Baba:</p>

  <p class="calibre7">— Demek büyükana çok hasta, dedi. </p>

  <p class="calibre7">Ana başını kaldırdı ve ovaya baktı:</p>

  <p class="calibre7">— Büyükana öldü. .</p>

  <p class="calibre7">Hepsi anaya baktılar. </p>

  <p class="calibre7">Baba sordu:</p>

  <p class="calibre7">— Ne zaman?</p>

  <p class="calibre7">— Geceleyin, bizi durdurmalarından az önce.</p>

  <p class="calibre7">— Demek onun için muayene etmelerini istemedin?.. </p>

  <p class="calibre7">Ana:</p>

  <p class="calibre7">— Çölü geçemeyiz diye korkuyordum, dedi. Büyükanaya yardım edemeyeceğimizi söyledim. Ailenin çölü geçmesi gerekiyordu. Kendisine bunları anlattım. Ölmezden önce söyledim. Çölde duramazdık, çocuklar var... Rosasharn da gebe. Bunları hep ona anlattım.</p>

  <p class="calibre7">Ellerini yüzüne koydu, bir an yüzünü kapattı.</p>

  <p class="calibre7">— Şimdi güzel, yeşil bir yere gömülecek. </p>

  <p class="calibre7">Yumuşak bir sesle:</p>

  <p class="calibre7">— Her yanda ağaçlar. Güzel bir yer hiç olmazsa. Başını Kaliforniya toprağına koyacak, dedi.</p>

  <p class="calibre7">Aile, anaya bakıyordu, onun gücü karşısında biraz korkmuş gibiydiler. </p>

  <p class="calibre7">Tom:</p>

  <p class="calibre7">— Vay canına! Demek bütün gece ölünün yanında yattın, ha!..</p>

  <p class="calibre7">Ana bitkin:</p>

  <p class="calibre7">— Ailenin çölü geçmesi gerekti, dedi.</p>

  <p class="calibre7">Tom anasına yaklaştı, elini omuzuna koymak istedi. </p>

  <p class="calibre7">Ana:</p>

  <p class="calibre7">— Dokunma bana, dedi. Ancak bana dokunmazsan kendimi tutabilirim, yoksa boşanırım sonra.</p>

  <p class="calibre7">Baba:</p>

  <p class="calibre7">— Eh, artık yolumuza devam edelim. Ovaya ineceğiz, dedi. </p>

  <p class="calibre7">Ana başını kaldırarak babaya baktı:</p>

  <p class="calibre7">— Önde., ön tarafta oturabilir miyim? Çok yorgunum, dedi. Müthiş yorgunum.</p>

  <p class="calibre7">Yeniden eşyaların üzerine tırmandılar, bir yorgana sarılmış, başı bile sarılıp örtülmüş, uzun kaskatı insana dokunmamaya çalıştılar. Herkes yerine geçti ve cesede bakmamaya çalıştı. Yorganın üzerindeki tümsekliğin büyükananın burnu ve aşağı inen kısmın da çenesi olduğu anlaşılıyordu. Gözlerini o yana çevirmemeye çalıştılar, ama başaramadılar. <span class="calibre5">Ruthie ile Winfield, cesetten ellerinden geldiği kadar uzak, bir köşeye çekilmişler, büzülmüşler, birbirlerine sarılmışlar, cesede bakıyorlardı.</span></p>

  <p class="calibre7"><span class="calibre12">Ruthie fısıldadı:</span></p>

  <p class="calibre7">— Bak, büyükana orada, ölü.</p>

  <p class="calibre7">Winfield büyük bir adam gibi başını salladı:</p>

  <p class="calibre7">— Hiç soluk almıyor... Amma da ölmüş ha!.. </p>

  <p class="calibre7">Rose of Sharon, tatlı bir sesle Connie'ye:</p>

  <p class="calibre7">— Kadın ölüyormuş, biz şey yaparken... dedi. </p>

  <p class="calibre7">Connie, Rose of Sharon'u yatıştırdı.</p>

  <p class="calibre7">— Nereden bilelim?</p>

  <p class="calibre7">Al, anaya şoför yerinde yer açmak için geriye geldi, eşyaların üstüne tırmandı. <span class="calibre5">Kederden biraz sallanıyordu. Casy ile John Amcanın yanına kayarak indi.</span></p>

  <p class="calibre7">— İhtiyardı zaten, dedi. Eceli gelmiş. Hepimiz de eninde sonunda ölecek değil miyiz?</p>

  <p class="calibre7">Casy ile John Amca gözlerini anlamsızca Al'a çevirdiler, sanki garip bir şeyden söz ediyormuş gibi Al'a baktılar. </p>

  <p class="calibre7">Al:</p>

  <p class="calibre7">— Öyle değil mi? diye sordu.</p>

  <p class="calibre7">Ve gözler, uzaklara döndü, Al'ı şaşkın ve sarsılmış bir durumda bıraktı.</p>

  <p class="calibre7">Casy hayret içindeydi:</p>

  <p class="calibre7">— Bütün gece yapyalnız onunla yattı... dedi. John, bu kadar büyük bir sevgisi olan kadın görmedim... Beni korkutuyor. Korkuyorum ve utanıyorum.</p>

  <p class="calibre7">John sordu:</p>

  <p class="calibre7">— Bu yaptığı günah mıydı? Bu işin bir günah yanı var diyebilir misin?</p>

  <p class="calibre7">Casy hayretle John Amcaya döndü:</p>

  <p class="calibre7">— Günah mı? Hayır, bu işte günaha benzer hiçbir şey yok.</p>

  <p class="calibre7">John:</p>

  <p class="calibre7">— Oysa ben, şimdiye kadar günahsız bir şey yaptığımı hatırlamıyorum, dedi.</p>

  <p class="calibre7">Ve sarılmış uzun cesede baktı.</p>

  <p class="calibre7">Tom, ana ve baba önde oturuyorlardı. Tom kamyonu yokuştan aşağı bırakmıştı. <span class="calibre5">Kompresyon başlamıştı. Ağır kamyon hırlaya zırlaya, takırdaya tukurdaya, hoplaya zıplaya yokuştan aşağı iniyordu. Güneş arkalarında kalmıştı. Önlerindeki ova pırıl pırıl ve yemyeşildi. </span></p>

  <p class="calibre7"><span class="calibre5">Ana başını bir yandan öbür yana yavaş yavaş salladı:</span></p>

  <p class="calibre7">— Ne güzel yermiş, dedi. Ne olurdu sağ olup da görselerdi.</p>

  <p class="calibre7">Baba:</p>

  <p class="calibre7">— Ben de ne kadar isterdim, dedi. </p>

  <p class="calibre7">Tom direksiyona vurdu:</p>

  <p class="calibre7">— Çok ihtiyardılar, dedi. Zaten bir şey göremeyeceklerdi. Büyükbaba gençken kızılderilileri ve boş araziyi görmüş. Büyükana ilk yapılan evde çalıştığını hatırlıyordu. Çok ihtiyardılar. Buranın asıl tadını Ruthie ile Winfield çıkaracak.</p>

  <p class="calibre7">Baba:</p>

  <p class="calibre7">— Tommy'ye bak, büyük adam gibi laf ediyor, papaz gibi konuşuyor, dedi.</p>

  <p class="calibre7">Ana acı acı gülümsedi:</p>

  <p class="calibre7">— Tabiî ya. Tommy artık koca adam oldu... Birçok işlerde ona ben bile yetişemiyorum.</p>

  <p class="calibre7">Ara sıra ovayı gözden kaybederek, sonra yeniden görerek, kıvrılarak, dönerek dağlardan aşağıya gürültü ile iniyorlardı. Ovanın nefis sıcak yeşillik kokuları, reçine ve adaçayı kokuları onlara kadar geliyordu. Yol kenarından çekirgelerin sesleri işitiliyordu. Yoldan bir çıngıraklı yılan geçti. Tom, yılana çarptı, yılan yolun üstünde kıvrılakaldı.</p>

  <p class="calibre7">Tom:</p>

  <p class="calibre7">— Önce bir belediye doktoru bulmalıyız. Büyükanayı usulüyle gömelim. Baba, ne kadar paramız kaldı?</p>

  <p class="calibre7">Baba:</p>

  <p class="calibre7">— Kırk dolar kadar bir şey, dedi. </p>

  <p class="calibre7">Tom güldü:</p>

  <p class="calibre7"><span class="calibre5">— Hey Allahım, şimdi her şeye yeniden başlayacağız! Buraya on parasız geldik demektir.</span></p>

  <p class="calibre7">Bir an gülümsedi, sonra yüzü birdenbire ciddileşti. Kasketinin güneşliğini gözlerinin üzerine kadar indirdi. Kamyon dağdan iniyor ve büyük ovaya giriyordu.</p>
</body>
</html>