<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>John Steinbeck - Gazap Üzümleri.doc</title>
    <link href="../../page_styles.css" rel="stylesheet" type="text/css"/>
    <link href="../../stylesheet.css" rel="stylesheet" type="text/css"/>
</head>
  <body class="calibre3">
  <h1 class="calibre8"><b class="calibre2">ÜÇÜNCÜ BÖLÜM</b></h1>

  <p class="calibre7">Beton yolun her iki yanı birbirine geçmiş, bükülmüş kuru çayırlarla çevrilmişti. <span class="calibre5">Başaklar bir köpeğin tüylerini yalamaya hazır yulaf kılçıklarıyle, bir atın tırnakları üstündeki tüylere dolaşmayı bekleyen çayır tilki kuyruklarıyle, koyunların tüylerine yapışmaya hazır yonca yapışkanlarıyle doluydu... Dağılıp saçılmaya hazır, uyuyan bir yaşam... Her tohum ayrı bir dağıtma aracı bekleyen biçimde: Eğri oklar, paraşütler, küçük mızraklar ve ufacık dikenli topaklar... hepsi de hayvanları, rüzgârı, bir erkek pantolonunun paçasını, bir kadın eteğinin kenarını bekliyor... hepsi, pasif, ama hepsinde de harekete geçecek araçlar var, hepsi de sessiz duruyor, ama hepsi de bu harekete katılmaya hazır...</span></p>

  <p class="calibre7">Güneş ışığı çayırları ısıtıyordu. Çayırların altındaki gölgelerde böcekler dolaşıyordu: Karıncalar, karıncalara tuzak hazırlayan karıncayiyen böcekler, havaya sıçrayarak bir an sarı kanatlarını çırpan çekirgeler, küçük kafileler halinde ince ayakları üzerinde dolaşan böcekler... Yolun kenarındaki otların arasında bir kaplumbağa, zaman zaman gereksizce sağa sola saparak ve yüksek tümsekli kabuğunu otlar üzerinde sürüyerek yürüyordu. Arpa kılçıkları kabuğunun üzerinden kayıyor ve kabuğun üzerine düşen yonca yapışkanları yuvarlana yuvarlana toprağa düşüyordu. <span class="calibre5">Kaplumbağa pul pul gagasını aralamıştı. Sert alaycı gözleri, tırnağa benzeyen kaşlarının altında dosdoğru ilerisine bakıyordu. Kaplumbağa, arkasında basılmış bir iz bırakarak otların üzerinde ilerledi ve bir tepeyle karşılaştı: Beton şosenin seddi. Bir an durakladı, gagasını havaya kaldırdı. Gözlerini kırpıştırdı, yukarı aşağı göz gezdirdi. Sonunda seddi tırmanmaya başladı. </span><span class="calibre5">Pençeli ön ayakları ileriye doğru uzandı. Ama değmedi. Şimdi arka ayakları kabuğu itiyor, kum ve çakılları kazıyordu. Sed dikleştikçe kaplumbağa da daha çok çaba harcamaya başladı. Kaplumbağanın iten ayakları geriliyor, kayıyor, kabuğu sürüyordu. Pul pul baş, boynunun izin verdiği kadar ileri doğru uzanmıştı. Sonunda kabuk yavaş yavaş sedin tepesine kayıp çıkmış, yolunun önünde bir engelle, beton şosenin kenarıyle, yönü on santim yükseklikte beton bir duvarla karşılaşmıştı. Arka ayaklar sanki kendi başına hareket ediyorlarmış gibi kabuğu duvara doğru itti. Baş havaya kalktı, duvarın ötesinde, beton yolun geniş düz yüzünü gözetledi. Şimdi elleri duvarın tepesini yakalamış, çekiyordu. Kabuk yavaş yavaş yukarı doğru kalktı, ön tarafını duvara dayadı. Kaplumbağa bir an soluk aldı. Kırmızı bir karınca, kabuğun üstünde gezdi, kabuğun içindeki yumuşak deriye girdi, birdenbire baş ve ayaklar içeri çekildi ve pul pul kuyruk yanına kapandı. Kırmızı karınca vücutla bacaklar arasında ezildi. Ön ayaklardan biri yabanî bir yulaf başını sıkıştırdı. </span><span class="calibre5">Uzun bir süre kaplumbağa hareketsiz kaldı, sonra boyun dışarı çıktı ve yine o alaycı gözler çevresine bakınmaya başladı; ayaklarla kuyruk dışarı çıktı. Arka ayaklar fil ayakları gibi gerile gerile işlemeye başladı. Kabuk öyle bir açı yaparak havaya dikilmişti ki, kaplumbağanın ön ayakları beton yolun yüzüne değmiyordu. Arka ayakları kabuğu ittikçe kabuk da kalktı ve sonunda öyle bir an geldi ki, ağırlık noktası değişti ve kabuğun önü aşağı düştü. Ön ayaklar betonu tırmalamaya başladı. İş bitmişti. Ön ayaklara dolanan yabanî bir yulaf sapının ucunda başağı sallanıyordu. </span></p>

  <p class="calibre7"><span class="calibre5">Artık yürüme kolaylaşmıştı. Bütün ayaklar çalışıyor ve kabuk sağa sola yalpa vura vura sürünüp gidiyordu. </span><span class="calibre5">Kırk yaşında bir kadının yönettiği özel bir otomobil yaklaşıyordu. Kadın, kaplumbağayı gördü ve direksiyonu yolun sağına, yana doğru kırdı. Tekerleklerden bir çığlık koptu, bir toz bulutu kaynadı. Bir an iki tekerlek kalktı ve tekrar yerine oturdu. Sonra araba yeniden yolun ortasına kaydı ve devam etti. Şimdi daha yavaş gidiyordu. Kaplumbağa, kabuğuna çekilmişti. Ama şimdi acele ediyordu. Çünkü beton yol, kızgındı.</span></p>

  <p class="calibre7">Ve şimdi de bir küçük kamyon gözükmüştü. Kamyon, kaplumbağaya yaklaşınca şoför, kaplumbağayı gördü, onu ezmek için üzerine doğru çevirdi. Ön tekerleği kabuğun kenarına çarptı, kaplumbağayı metal bir para gibi döndüre döndüre fırlattı ve yolun öteki kenarına ok gibi attı. Kamyon, yeniden yolun sağında izlediği yöne girdi. Arka üstü yatan kaplumbağa uzun süre kabuğunun içinde büzülüp kaldı. <span class="calibre5">Sonunda ayaklarını havada sallamaya, tutunacak bir yer aramaya başladı. Az sonra ön ayağı bir taş yakaladı, yavaş yavaş kabuk kendini çekti ve yüzüstü döndü. </span><span class="calibre5">Yabanî yulaf başağı dağıldı, tanelerinden üçü toprağa saplandı ve kaplumbağa sedden aşağı doğru inerken tohumların üzerini toprakla örttü. Kaplumbağa tozlu bir yola girdi ve bu yolda duraklaya duraklaya yürümeye başladı. Kabuğuyla tozda dalgalı dar bir yol açıyordu. İhtiyar alaycı gözleri ileriye doğru bakıyordu, pul pul gagası da hafifçe aralıktı. Tozda kayan sarı ayak tırnakları arkada ince çizgiler bırakıyordu.</span></p>
</body>
</html>