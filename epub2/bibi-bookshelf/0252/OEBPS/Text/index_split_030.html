<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>John Steinbeck - Gazap Üzümleri.doc</title>
    <link href="../../page_styles.css" rel="stylesheet" type="text/css"/>
    <link href="../../stylesheet.css" rel="stylesheet" type="text/css"/>
</head>
  <body class="calibre3">
  <h1 class="calibre8"><b class="calibre2">OTUZUNCU BÖLÜM</b></h1>

  <p class="calibre7">Seyyar kulübeler kampında su, birikintiler halinde duruyor, yağmur, çamurları dövüyordu. Küçük dere yavaş yavaş yatağından çıktı, seyyar kulübelerin bulunduğu alçak düzlüğe kadar yükseldi.</p>

  <p class="calibre7">Yağmurun ikinci günü Al, seyyar arabanın ortasında, çadır bezini aldı. Dışarı çıkardı, motorun üstüne örttü, yeniden,arabaya döndü, şiltenin üzerine oturdu. Şimdi ortada perde kalmayınca, iki aile bir olmuştu. Erkekler birlikte oturuyorlardı; bezgindiler. Ana, sobada az bir ateş yakıyor, içinde her zaman bir iki dal bulunduruyor, elindeki odunu idare etmeye çalışıyordu. Yağmur, seyyar kulübenin hemen hemen dümdüz olan damına çarpıp duruyordu.</p>

  <p class="calibre7">Üçüncü gün Wainwright ailesi sıkılmaya başladı. </p>

  <p class="calibre7">Bayan Wainwright:</p>

  <p class="calibre7">— Buradan gitsek iyi olacak, dedi. </p>

  <p class="calibre7">Ana, onları oturtmaya çalıştı:</p>

  <p class="calibre7">— Bir yere gidip dam altı bulabilecek misiniz?</p>

  <p class="calibre7">— Bilmiyorum. Ama gitsek daha iyi olacak gibi geliyor bana.</p>

  <p class="calibre7">Bir süre tartıştılar. Ana, Al'ı gözden kaçırmıyordu.</p>

  <p class="calibre7">Ruthie ile Winfield oyun oynamaya çalıştılar, sonra üzerlerine sersemce bir tembellik çöktü... Ve yağmur damı dövüyordu.</p>

  <p class="calibre7">Üçüncü gün, derenin sesi, damı döven yağmurdan çok işitilmeye başladı. Baba ile John Amca, kapının eşiğinde duruyorlar, yükselen dereye bakıyorlardı. Kampın her iki yanında su, asfalta doğru yükseliyordu; asfaltın istinat duvarı, kampın arkasını, taşan dere de önünü çevirmişti.</p>

  <p class="calibre7">Baba:</p>

  <p class="calibre7">— Ne dersin John? Galiba su biraz daha yükselirse, burayı sel basacak.</p>

  <p class="calibre7">John Amca ağzını açtı, tıraşı uzayan çenesini ovaladı:</p>

  <p class="calibre7">— Evet, dedi. Belki.</p>

  <p class="calibre7">Rose of Sharon, ağır bir soğuk algınlığından yatıyordu; yüzü al aldı; gözleri ateşten yanıyordu. Ana, eline bir fincan sıcak süt alarak kızının yanına oturdu.</p>

  <p class="calibre7">— Bak kızım, dedi. Şunu al. Gücün artsın diye içine biraz domuz yağı koydum. Kalk da iç.</p>

  <p class="calibre7">Rose of Sharon bitkin, başını salladı:</p>

  <p class="calibre7">— Canım istemiyor.</p>

  <p class="calibre7">Baba parmağıyle, havada yarım bir daire çizdi:</p>

  <p class="calibre7">— Küreklerimizi alıp bir kanal açsak, suyu tutarız. Şuradan şuraya kadar yapsak, yeter.</p>

  <p class="calibre7">John Amca:</p>

  <p class="calibre7">— Evet, diye babanın bu düşüncesine katıldı. Belki... Acaba ötekiler katılırlar mı? Onlar herhalde burayı bırakıp gitmek isteyeceklerdir.</p>

  <p class="calibre7">Baba direndi:</p>

  <p class="calibre7">— Ama buradaki arabalar hiç olmazsa kuru, dedi. Bundan iyi yer bulamazlar... Dur bakalım.</p>

  <p class="calibre7">Arabadaki odun yığınından bir dal aldı. Kalastan indi, çamura bata çıka dereye kadar gitti, anafor yapan suyun kenarına dikti. Biraz sonra yeniden arabaya döndü.</p>

  <p class="calibre7">— Vay anasını, sırılsıklam oldum, dedi.</p>

  <p class="calibre7">Her iki adam, suyun kenarındaki küçük değnekten gözlerini ayırmadılar. Suyun yavaş yavaş değneğin çevresinde döne döne yükseldiğini, yukarı doğru tırmandığını gördüler. </p>

  <p class="calibre7">Baba, kapıya çömeldi:</p>

  <p class="calibre7">— Su hızla yükseliyor, dedi. Durumu herkese anlatmalı. Bakalım bir kanal açmaya razı olurlar mı? Eğer razı olmazlarsa, gitmeli.</p>

  <p class="calibre7">Baba, Wainwrightlarin bölmesine doğru uzun arabanın içine baktı. Al, Aggie'nin yanına oturmuştu. Baba, onların bölmelerine doğru yürüdü.</p>

  <p class="calibre7">— Su yükseliyor, dedi. Bir hendek açsak nasıl olur? Bu iş ancak elbirliğiyle yapılır.</p>

  <p class="calibre7">Bay Wainwright:</p>

  <p class="calibre7">— Biz de şimdi bunu konuşuyorduk. Buradan gitmeli, diyorduk.</p>

  <p class="calibre7">Baba:</p>

  <p class="calibre7">— Sen buralarını biliyorsun, dedi. Kuru bir yer bulmanın ne kadar güç olduğunu da herhalde bilirsin...</p>

  <p class="calibre7">— Evet, biliyorum, dedi. Yani şey... </p>

  <p class="calibre7">Al:</p>

  <p class="calibre7">— Baba, onlar giderse ben de giderim, dedi.</p>

  <p class="calibre7">Baba, sinirlendi:</p>

  <p class="calibre7">— Gidemezsin Al. Kamyon... Biz kamyonu götüremeyiz.</p>

  <p class="calibre7">— Bana vız gelir; biz birbirimizden ayrılmayız. </p>

  <p class="calibre7">Baba:</p>

  <p class="calibre7">— Sen dur bakalım biraz, dedi. Gelin benimle.</p>

  <p class="calibre7">Bay Wainwright ile Al ayağa kalktılar, kapıya yaklaştılar. Baba, eliyle işaret ederek:</p>

  <p class="calibre7">— Görüyor musunuz? dedi. Şuradan şuraya kadar bir set yapacağız.</p>

  <p class="calibre7">Su, değneğin çevresinde dönüyor, şeddi tırmanıyordu. </p>

  <p class="calibre7">Bay Wainwright:</p>

  <p class="calibre7">— Dünya kadar iş. Hem, ondan sonra su yine gelecek, dedi.</p>

  <p class="calibre7">— Şimdi bir iş yaptığımız yok. Çalışsak fena mı olur? Böyle iyi yer başka nerede bulabiliriz? Haydi gidelim, ötekilere de söyleyelim. Elbirliğiyle bu seddi pekâlâ yaparız.</p>

  <p class="calibre7">Al:</p>

  <p class="calibre7">— Aggie giderse, ben de giderim, dedi. </p>

  <p class="calibre7">Baba:</p>

  <p class="calibre7">— Bak, Al, eğer ötekiler de bu seddi kazmaya razı olmazlarsa hepimiz gideceğiz. Haydi, gidip durumu onlara anlatalım.</p>

  <p class="calibre7">Omuzlarını kamburlaştırdılar; kalastan inerek öteki arabanın açık duran kapısından içeri daldılar.</p>

  <p class="calibre7">Ana, sobanın başında, hafif hafif yanan ateşe birkaç odun attı. Ruthie yanına sokulmuştu:</p>

  <p class="calibre7">— Karnım aç, diye inledi. </p>

  <p class="calibre7">Ana:</p>

  <p class="calibre7">— Hayır, aç olamazsın, dedi. Adamakıllı çorba içtin.</p>

  <p class="calibre7">— Bir kutu bisküvit olsaydı. Oturmaktan canım sıkılıyor, oynayacak bir şey de yok.</p>

  <p class="calibre7">Ana:</p>

  <p class="calibre7">— Yakında oynayacak bir şeyin olacak, dedi. Biraz sabırlı ol. Yakında inşallah başımızı sokacak bir yerimiz de olacak.</p>

  <p class="calibre7">Ruthie:</p>

  <p class="calibre7">— Köpeğimiz olsaydı, dedi.</p>

  <p class="calibre7">— Köpeğimiz de olacak, kedimiz de.</p>

  <p class="calibre7">— Sarı mı olacak? </p>

  <p class="calibre7">Ana:</p>

  <p class="calibre7">— Canımı sıkma, diye yalvardı. Ruthie, rahat dur. Rosasharn hasta. Biraz uslu otur. Oynayacak bir şeyin olacak, dedim ya sana.</p>

  <p class="calibre7">Ruthie vızıldanarak dolaştı.</p>

  <p class="calibre7">Rose of Sharon'un, sıkı sıkıya örtülü yattığı yerden anî, keskin bir çığlık işitildi ve bağırma yarıda kaldı. Ana birden döndü, kızına doğru yaklaştı. Rose of Sharon soluğunu tutuyordu; gözleri korku içindeydi.</p>

  <p class="calibre7">Ana:</p>

  <p class="calibre7">— Ne var kızım? diye bağırdı.</p>

  <p class="calibre7">Kız soluğunu bıraktı, bir daha tuttu. </p>

  <p class="calibre7">Birdenbire ana, elini battaniyenin altına soktu:</p>

  <p class="calibre7">— Bayan Wainwright!.. diye seslendi. Heyy, Bayan Wainwright!..</p>

  <p class="calibre7">Ufak tefek, şişman kadın, Joadların bölmesine geldi:</p>

  <p class="calibre7">— Beni mi çağırdınız?</p>

  <p class="calibre7">— Baksana.</p>

  <p class="calibre7">Ana, Rose Of Sharon'un yüzünü gösterdi. Rose of Sharon' un dişleri alt dudağına kenetlenmişti; alnı terden sırılsıklam olmuştu; gözlerinde parlayan bir korku vardı.</p>

  <p class="calibre7">Ana:</p>

  <p class="calibre7">— Galiba zamanı geldi, dedi. Erken oldu ama.</p>

  <p class="calibre7">Kız, derin bir soluk aldı ve bıraktı. Dudağını da bıraktı, gözlerini kapadı.</p>

  <p class="calibre7">Bayan Wainwright, kızın üzerine eğildi:</p>

  <p class="calibre7">— Ağrı her yanını sarıyor mu?., çabucak? Ağzını aç da soruma cevap ver.</p>

  <p class="calibre7">Rose of Sharon bitkin bir halde başını eğdi. </p>

  <p class="calibre7">Bayan Wainwright, anaya döndü:</p>

  <p class="calibre7">— Evet, dedi. Zamanı gelmiş; sen erken mi diyorsun? </p>

  <p class="calibre7">— Erken ya. Belki ateşten erken geldi.</p>

  <p class="calibre7">— Ayağa kalkmalı; biraz biraz dolaşmalı. </p>

  <p class="calibre7">Ana:</p>

  <p class="calibre7">— Hali yok ki, dedi. Hiç gücü kalmadı. </p>

  <p class="calibre7">— Başka çaresi yok.</p>

  <p class="calibre7">Bayan Wainwright, sakinleşti ve işini iyice başarmak için ciddileşti:</p>

  <p class="calibre7">— Ben doğumlarda çok bulundum, dedi. Haydi, kalkıp kapıları kapayalım. Ceryan yapmasın.</p>

  <p class="calibre7">İki kadın ağır, sürgülü kapıları kapadı; bir karış aralık kalıncaya kadar sürdüler. </p>

  <p class="calibre7">Bayan Wainwright:</p>

  <p class="calibre7">— Bizim lambayı da alalım, dedi.</p>

  <p class="calibre7">Yüzü heyecandan pembe pembe olmuştu:</p>

  <p class="calibre7">— Aggie!., diye seslendi. Sen şu küçük çocukları al da bak. </p>

  <p class="calibre7">Ana başını eğdi:</p>

  <p class="calibre7">— İyi olur. Ruthie. Sen de Winfield, Aggie'nin yanına gidin bakalım. Haydi çabuk.</p>

  <p class="calibre7">Çocuklar:</p>

  <p class="calibre7">— Neden? diye sordular.</p>

  <p class="calibre7">— Gidin diyorum size, o kadar. Rosasharn'ın çocuğu olacak...</p>

  <p class="calibre7">— Ben görmek istiyorum ana. Ne olur göreyim.</p>

  <p class="calibre7">— Ruthie... Kafamı kızdırma da git. Haydi, çabuk ol.</p>

  <p class="calibre7">Bu tonla söylenen sözlere karşı konulmazdı. Ruthie ile Winfield istemeye istemeye arabanın öte ucuna gittiler. Ana, feneri yaktı. Bayan Wainwright, kendi gaz lambasını getirdi; yere koydu; fenerin büyük daireli ışığı, seyyar kulübeyi iyice aydınlattı.</p>

  <p class="calibre7">Ruthie ile Winfield, odun yığınının yanında durdular; odunların arasından olup bitenleri gözetlemeye başladılar. </p>

  <p class="calibre7">Ruthie yavaşça:</p>

  <p class="calibre7">— Rosasharn çocuk doğuracak, biz de bakacağız, dedi. Sakın gürültü edeyim deme. Anam bizi görmez. Eğer bu yana bakarsa, hemen odunların arkasına gizlenirsin. Bozma da, görelim.</p>

  <p class="calibre7">Winfield:</p>

  <p class="calibre7">— Çocukların çoğu doğum görmemiştir, dedi. </p>

  <p class="calibre7">Ruthie, kabara kabara:</p>

  <p class="calibre7">— Hiçbir çocuk görmemiştir, dedi. Sadece biz göreceğiz. </p>

  <p class="calibre7">Şiltenin yanında, lambanın parlak ışığında, ana ile Bayan Wainwright başbaşa vermiş, heyecanlı heyecanlı konuşuyorlardı. Sesleri yağmurun şarıltısını biraz bastırıyordu. Bayan Wainwright, önlüğünden bir bıçak çıkardı, şiltenin altına soktu. Özür dileyerek:</p>

  <p class="calibre7">— Belki işe yaramaz, dedi. Ama bizim taraflılar kullanır. Hiçbir ziyanı yoktur.</p>

  <p class="calibre7">Ana, başıyle onayladı:</p>

  <p class="calibre7">— Biz pulluk ucu kullanırız. Herhangi keskin bir şey bu işi görür, yeter ki ağrıyı kessin. Uzun sürmez sanırım.</p>

  <p class="calibre7">— Şimdi nasılsın?</p>

  <p class="calibre7">Rose of Sharon, sinirli sinirli başını salladı:</p>

  <p class="calibre7">— Geliyor mu? </p>

  <p class="calibre7">Ana:</p>

  <p class="calibre7">— Evet, dedi. Güzel bir çocuğun olacak. Yalnız, biraz da sen yardım edeceksin. Biraz kalkıp yürüsen ne iyi olur.</p>

  <p class="calibre7">— Bakayım, çalışayım. </p>

  <p class="calibre7">Bayan Wainwright:</p>

  <p class="calibre7">— İyi kızdır benim kızım, dedi. Çok iyi kızdır. Yavrum, sen sıkılınca biz sana yardım ederiz. Seninle birlikte dolaşırız.</p>

  <p class="calibre7">Kızın koluna girerek ayağa kaldırdılar, omuzlarının üstüne çelgelli iğne ile bir battaniye tutturdular. Odun yığınına kadar götürdüler; yavaşça döndüler, bir daha aynı yere doğru yürüdüler; yeniden döndüler; yürüdüler, yürüdüler... Ve yağmur kudurmuşcasına damı dövüyordu.</p>

  <p class="calibre7">Ruthie ile Winfield, meraklı meraklı bakıyorlardı. </p>

  <p class="calibre7">Winfield:</p>

  <p class="calibre7">— Ne zaman olacak? diye sordu.</p>

  <p class="calibre7">— Hişşş. Duymasınlar. Bizi görürlerse, sonra burada bırakmazlar.</p>

  <p class="calibre7">Aggie, odun yığınının arkasında onlara katıldı. Aggie'nin ince yüzü, sarı saçları, lamba ışığında görünüyor, başının duvara vuran gölgesinde uzun ve sivri yüzü belli oluyordu.</p>

  <p class="calibre7">Ruthie fısıldadı:</p>

  <p class="calibre7">— Hiç çocuk doğarken gördün mü? </p>

  <p class="calibre7">Aggie:</p>

  <p class="calibre7">— Tabiî, dedi.</p>

  <p class="calibre7">— Peki, ne zaman doğar?</p>

  <p class="calibre7">— Eh, uzun sürmez. Pek uzamaz.</p>

  <p class="calibre7">— Peki, ne kadar sürer?</p>

  <p class="calibre7">— Sabaha kadar doğar herhalde. </p>

  <p class="calibre7">Ruthie:</p>

  <p class="calibre7">— Hay Allah kahretsin!., dedi. Öyleyse şimdiden bakmayalım. Aaa, bak!..</p>

  <p class="calibre7">Yürüyen kadınlar durmuşlardı. Rose of Sharon kaskatı kesilmişti. Ağrıdan inliyordu. Kızı şiltenin üstüne yatırdılar. Rose of Sharon inlerken ve yumruklarını sıkarken bir yandan da onun alnını siliyorlardı. </p>

  <p class="calibre7">Ana, yavaşça kızına:</p>

  <p class="calibre7">— Bir şey yok, dedi. Geçecek... Geçecek. Ellerimi tut... Şimdi dudağını ağzına al. Tamam... Tamam.</p>

  <p class="calibre7">Ağrı geçmişti. Kızı biraz dinlendirdiler; sonra yeniden tutarak ayağa kaldırdılar, üçü de bir ileri bir geri, bir ileri bir geri ağrılar arasında, gidip geldiler.</p>

  <p class="calibre7">Baba, kapı aralığından başını uzattı; şapkasından sular akıyordu:</p>

  <p class="calibre7">— Ne diye kapıyı kapadın? diye sordu. </p>

  <p class="calibre7">Sonra, dalaşan kadınları gördü. </p>

  <p class="calibre7">Ana:</p>

  <p class="calibre7">— Zamanı geldi, dedi.</p>

  <p class="calibre7">— Demek., demek ki artık istesek de gidemeyeceğiz...</p>

  <p class="calibre7">— Evet, gidemeyeceğiz.</p>

  <p class="calibre7">— O halde gidip bir an önce seddi yapalım.</p>

  <p class="calibre7">— Doğrusu da o.</p>

  <p class="calibre7">Baba, çamurlara bata çıka dereye doğru yürüdü. İşaret değneği on santim daha suya girmişti. Yağmur altında yirmi adam duruyordu. </p>

  <p class="calibre7">Baba bağırdı:</p>

  <p class="calibre7">— Bu seddi yapacağız!.. Kızımın ağrıları başlamış. </p>

  <p class="calibre7">Adamlar çevresinde toplandılar:</p>

  <p class="calibre7">— Çocuk mu doğuruyor?</p>

  <p class="calibre7">— Evet. Artık hiçbir yere gidemeyiz. </p>

  <p class="calibre7">Uzun boylu birisi:</p>

  <p class="calibre7">— Çocuk bizim değil ya. Bize ne? Biz gideriz, dedi. </p>

  <p class="calibre7">Baba:</p>

  <p class="calibre7">— Tabiî, dedi. Gidersiniz. İsterseniz gidin. Sizi tutan var mı? Sekiz kürek bize yeter.</p>

  <p class="calibre7">İstinat duvarının aşağı kısmına doğru koştu, küreğini çamura sapladı. Kürek, emici bir sesle kalktı. Bir daha sapladı ve çamuru dere kenarının alt kısmına fırlattı. Öteki adamlar da yanlarına sıralandı. Çamuru uzun bir set halinde yığdılar; küreği olmayanlar, söğütlerden taze dallar kopararak ördüler, derenin kenarına bastırdılar. Adamlara, bir çalışma hevesi, bir savaş çılgınlığı gelmişti. Biri küreği bıraktığı zaman, öteki alıyordu. Ceketlerini ve şapkalarını atmışlardı. Gömlekleri, pantolonları, vücutlarına sımsıkı yapışmış, ayakkabıları şekilsiz birer çamur topağı haline gelmişti. Joad ailesinin arabasından keskin bir çığlık koptu. Adamlar durdular. Tedirgin tedirgin dinlediler, sonra yeniden işlerine daldılar. Küçük toprak tümsek öte yanda yolun istinat duvarı ile birleşinceye kadar uzatıldı. Artık yorulmuşlardı. Kürekler eskisine nazaran daha yavaş çalışıyordu. Ve dere yavaş yavaş yükseliyordu. Su şimdiden ilk toprağın atıldığı yere kadar yükselmişti. </p>

  <p class="calibre7">Baba, zafer kazanmışcasına güldü:</p>

  <p class="calibre7">— Eğer seddi yapmasaydık, şimdi burasını su basacaktı!.. diye bağırdı.</p>

  <p class="calibre7">Dere, yeni yapılan seddin üstüne doğru yükseliyor, söğüt dallarından yapılan örgüleri atıyordu. </p>

  <p class="calibre7">Baba:</p>

  <p class="calibre7">— Daha yükseldi! diye bağırdı. Seddi biraz daha yükseltmeli!..</p>

  <p class="calibre7">Akşam oldu ve iş devam etti. Artık adamlar bitkin düşmüşlerdi. Yüzleri hareketsiz, ölü gibiydi... Makine gibi sert sert çalışıyorlardı. Karanlık bastığı zaman, kadınlar arabaların kapılarında fenerlerini yaktılar, erkeklerin kahvelerini hazırladılar. Kadınlar birer birer Joadların arabasına gidiyorlar, kapının aralığından içeri giriyorlardı.</p>

  <p class="calibre7">Ağrılar artık sık sık, yirmi dakikada bir geliyordu. Rose of Sharon, kendisini tutamaz olmuştu. Şiddetli ağrılar geldikçe feryadı basıyordu; komşu kadınlar, Rose of Sharon'a bakıyorlar, kızı okşuyorlar, yeniden kendi arabalarına dönüyorlardı.</p>

  <p class="calibre7">Ana, sobayı adamakıllı harlandırmıştı; bütün araçlar sobanın üzerinde, sıcak suyun içinde duruyordu. İkide birde baba, arabadan içeri bakıyor:</p>

  <p class="calibre7">— Nasıl? diye soruyordu. </p>

  <p class="calibre7">Ana:</p>

  <p class="calibre7">— İyi, iyi, diyerek onu yatıştırıyordu.</p>

  <p class="calibre7">Karanlık daha çok basınca, içlerinden biri, geceleyin çalışmak üzere bir cep feneri getirdi. John Amca, seddin üstüne çamur atmaya devam ediyordu.</p>

  <p class="calibre7">Baba:</p>

  <p class="calibre7">— Kendini sıkma, dedi. Öleceksin.</p>

  <p class="calibre7">— Elimde değil. Bu feryatlara dayanamıyorum. Sanki o... Hani...</p>

  <p class="calibre7">Baba:</p>

  <p class="calibre7">— Anladım, dedi. Ama boş ver. </p>

  <p class="calibre7">John Amca kabardı:</p>

  <p class="calibre7">— Ben kaçacağım. Ya çalışırım, ya kaçarım. </p>

  <p class="calibre7">Baba, John Amcaya arkasını döndü:</p>

  <p class="calibre7">— Su, son işaretin neresine geldi?</p>

  <p class="calibre7">Cep feneri olan adam, ışığı değneğe tuttu. Yağmur, ışıktan beyaz beyaz geçiyordu.</p>

  <p class="calibre7">— Yükseliyor. </p>

  <p class="calibre7">Baba:</p>

  <p class="calibre7">— Şimdi daha yavaş yükseliyor, dedi. Karşı tarafları su basıyordur.</p>

  <p class="calibre7">— Ama, yine de yükseliyor.</p>

  <p class="calibre7">Kadınlar kahve kaplarını doldurdular; yeniden sobaların üstüne koydular. Ve bütün bir gece sürdü bu; adamlar gittikçe yavaşladılar, yavaşladılar ve ayaklarını araba beygirleri gibi sürüklemeye başladılar. Seddin üzerine daha çok çamur, daha çok söğüt dalları kondu. Yağmur durmadan yağıyordu. Cep fenerleri yüzlerine tutulduğu zaman, gözlerin cansız baktığı, elmacık kemiklerinin önündeki kasların morarmış olduğu görülüyordu.</p>

  <p class="calibre7">Uzun bir süre, arabadan işitilen çığlıklar devam etti, sonunda kesildi. </p>

  <p class="calibre7">Baba:</p>

  <p class="calibre7">— Doğsaydı, bizim kadın beni çağırırdı, dedi. </p>

  <p class="calibre7">Sersem sersem çamur atmaya devam etti.</p>

  <p class="calibre7">Dere, seddin karşısında dönüyor ve kaynıyordu. Bu sırada derenin yukarı tarafından büyük bir çatırdı işitildi. Cep fenerinin ışığında büyük bir kavak ağacının yana yattığı görüldü. Adamlar durup baktılar. Ağacın dalları, suya gömülmüştü ve akıntıyle birlikte oynuyordu; bu sırada dere, küçük kökleri sökmekteydi. Yavaş yavaş ağaç, topraktan ayrıldı, ağır ağır derenin aşağısına doğru sürüklenmeye başladı. Bitkin adamlar, bu hali ağızları açık seyrediyorlardı. Ağaç yavaş yavaş aşağı doğru geliyordu. Sonra ağacın bir dalı, bir kütüğe takıldı ve orada kaldı. Ağacın kökleri yavaşça döndü, yeni yapılan sedde dayandı. Su, ağacın berisinde toplanmaya başladı. Ağaç hareket ede ede seddi kesti. Buradan küçük bir derecik akmaya başladı. Baba ileri atıldı, açılan gediği çamurla tıkadı. Su, ağacın berisinde toplanıyordu. Ve sonra set hemence eriyip gitti. Sular önce topuklara yayıldı, sonra dizlere kadar çıktı. Adamlar dağıldılar, kaçmaya başladılar. Akıntı meydana, arabaların altlarına, kamyonların altına olduğu gibi yayıldı.</p>

  <p class="calibre7">John Amca, suyun seddi aştığını görmüştü. Zifirî karanlıkta şöyle böyle farkına varmıştı. Birden kendi ağırlığı kendisini aşağıya doğru çekti. Dizlerine kadar gömüldü ve sürükleyen su, göğsünün çevresinde dönmeye başladı. </p>

  <p class="calibre7">Baba, John Amcanın düştüğünü gördü:</p>

  <p class="calibre7">— Heyy!.. Ne oluyorsun? </p>

  <p class="calibre7">John Amcayı ayağa kaldırdı:</p>

  <p class="calibre7">— Hasta mısın? Çabuk arabalara gidelim, onlar yüksektedir.</p>

  <p class="calibre7">John Amca kendini toparladı:</p>

  <p class="calibre7">— Bilmiyorum, diye özür diledi. Bacaklarım kesildi. Başka bir şeyim yok.</p>

  <p class="calibre7">Baba, John Amcayı arabalara kadar götürdü.</p>

  <p class="calibre7">Set yıkıldığı zaman Al, hemen dönüp koşmaya başlamıştı, ayağını zorla sürüyordu. Kamyona vardığı zaman, su baldırlarına kadar çıkmıştı. Motorun üzerinden çadırı çekip attı, arabaya atladı. Marşa bastı. Motor döndü, ama almadı. Marşa iyice bastı. Akümülatör ıslak motoru yavaş yavaş döndürdü, yine motor tam çalışmadı. Bir daha, bir daha, her defasında biraz daha yavaş dönüyordu. Avansa aldı. Oturduğu yerin altından kolu çıkardı, dışarı atladı. Su, kamyonun basamağını aşmıştı. Otomobilin önüne koştu. Karter su içindeydi. Sinirli sinirli kolu yerine taktı, çevirdi, çevirdi; kolu yakalayan eli her dönüşte yavaş yavaş akan suları çevreye sıçratıyordu. Sonunda Al, yenildi. Motor, su içinde kalmıştı, akümülatör bozulmuştu. Biraz daha yüksekçe bir yerde duran iki arabanın motoru işledi, lambaları yandı. Çamurun içinde çırpındılar, tekerlekler döne döne çamura o kadar battı ki, sonunda şoförleri motoru durdurmaktan, kenara çekilip bakmaktan ve lambaların ışıklarını seyretmekten başka yapacak bir şey kalmadığını gördüler. Ve yağmur projektör ışığını beyaz beyaz çizgilerle kamçılıyordu. Al yavaş yavaş kamyonun yanında yürüdü, içeri uzandı, kontağı kapadı.</p>

  <p class="calibre7">Baba arabaya vardığı zaman, kalasın alt kısmı suyun üzerinde yüzüyordu. Kalasın üzerine bastı, suyun içinde, çamura dayadı:</p>

  <p class="calibre7">— Kendine gelebildin mi John? diye sordu.</p>

  <p class="calibre7">— İyiyim. Sen işine bak.</p>

  <p class="calibre7">Baba, çekine çekine kalası tırmandı ve dar aralıktan sürüne sürüne içeri girdi. İki fener de kısılmıştı. Ana, Rose of Sharon'un yanında, şiltenin üzerinde oturuyor, kızın hareketsiz yüzünü bir mukavva parçasıyle yelpazeliyordu. Bayan Wainwright, sobaya kuru çalılar attı; kapakların çevresinden nemli bir duman çıktı; odayı yanan bir cisim kokusu kapladı. Baba içeri girdiği zaman, ana başını kaldırıp baktı, sonra hemen indirdi.</p>

  <p class="calibre7">Baba sordu:</p>

  <p class="calibre7">— Nasıl... İyi mi?</p>

  <p class="calibre7">Ana yine başını kaldırmadı:</p>

  <p class="calibre7">— Her halde. Uyuyor.</p>

  <p class="calibre7">Odada ağır bir doğum kokusu vardı. John Amca zar zor içeri girdi; arabanın kenarına dayanarak ayakta durdu. Bayan Wainwright işini bıraktı; babanın yanına geldi. Babayı dirseğinden tutarak odanın köşesine götürdü. Bir fener aldı, köşede duran bir elma sandığına tuttu. Bir kâğıdın üstünde mosmor, buruşuk, küçük bir mumya yatıyordu.</p>

  <p class="calibre7">Bayan Wainwright:</p>

  <p class="calibre7">— Hiç soluğu çıkmadı, dedi. Hiç yaşamadı.</p>

  <p class="calibre7">John Amca döndü, yorgun yorgun arabanın karanlık ucuna doğru yürüdü. Yağmur şimdi damın üzerinde yavaş yavaş tıkırdıyordu. Yağmurun sesi o kadar yavaşlamıştı ki, John Amcanın karanlıkta yorgun soluğu bile işitiliyordu.</p>

  <p class="calibre7">Baba başını kaldırıp Bayan Wainwright'a baktı. Feneri kadının elinden aldı; yere koydu. Ruthie ile Winfield döşeklerinde uyuyorlardı. Işık gözlerine gelmesin diye kollarıyle yüzlerini kapatmışlardı.</p>

  <p class="calibre7">Baba, yavaş yavaş Rose of Sharon'un döşeğine yanaştı. Çömelmeye çalıştı, bacakları tutmuyordu. Diz çöktü. Ana, mukavvasını ileri geri sallıyordu. Bir an babaya baktı, gözleri uykuda yürüyenlerin gözleri gibi apaçık ve dimdikti.</p>

  <p class="calibre7">Baba:</p>

  <p class="calibre7">— Biz., elimizden geleni yaptık, dedi.</p>

  <p class="calibre7">— Biliyorum.</p>

  <p class="calibre7">— Bütün gece çalıştık. Sonra kocaman bir ağaç, seddi yıktı.</p>

  <p class="calibre7">— Biliyorum.</p>

  <p class="calibre7">— Su arabanın altından akıyor.</p>

  <p class="calibre7">— Biliyorum. İşitiyorum.</p>

  <p class="calibre7">— Bu böyle devam edecek mi dersin?</p>

  <p class="calibre7">— Bilmiyorum.</p>

  <p class="calibre7">— Peki... Elimizi kolumuzu bağlayıp, böyle duracak mıyız? </p>

  <p class="calibre7">Ananın dudakları kaskatı kesilmişti ve bembeyazdı:</p>

  <p class="calibre7">— Hayır. Yapılacak bir şey vardı... Onu da yaptık.</p>

  <p class="calibre7">— Halsiz kalıncaya kadar bütün gece çalıştık ve bir ağaç... Yağmur biraz hafifliyor...</p>

  <p class="calibre7">Ana başını kaldırarak dama baktı, sonra yeniden başını indirdi. Baba, karşısındakinin konuşmasını önlemek için devam etti:</p>

  <p class="calibre7">— Daha ne kadar yükselecek bilmem. Belki de araba bile selin altında kalır.</p>

  <p class="calibre7">— Biliyorum.</p>

  <p class="calibre7">— Sen her şeyi biliyorsun.</p>

  <p class="calibre7">Ana cevap vermedi. Mukavva, ileri geri, yavaş yavaş hareket ediyordu. </p>

  <p class="calibre7">Baba:</p>

  <p class="calibre7">— Beceremedik mi? diye davranışını haklı göstermeye çalıştı. Başka ne yapabilirdik?..</p>

  <p class="calibre7">Ana, erkeğine yabancı yabancı baktı. Beyaz dudakları dalgın bir keder içinde gülümsedi:</p>

  <p class="calibre7">— Suçu üstüne alma. Sus. Her şey düzelecek. Değişiyor. Bir değişim var; her yerde.</p>

  <p class="calibre7">— Belki su... Buradan gitsek iyi olur herhalde.</p>

  <p class="calibre7">— Zamanı gelince, gideriz. Ne yapmamız gerekirse onu yaparız. Şimdi sus. Kızı uyandırırsın.</p>

  <p class="calibre7">Bayan Wainwright dalları kırdı, tüten ıslak ateşin içine attı. Dışarıdan hiddetli bir ses işitildi:</p>

  <p class="calibre7">— Bırak ben içeri gireyim de, o eşşoğlu eşşeğe göstereyim! </p>

  <p class="calibre7">Sonra, tam kapının önünden Al'ın sesi geldi:</p>

  <p class="calibre7">— Nereye gidiyorsun bakayım?</p>

  <p class="calibre7">— O Joad denilen namussuz herifi görmeye gidiyorum!</p>

  <p class="calibre7">— İçeri giremezsin. Ne olmuş bakalım?</p>

  <p class="calibre7">— O budala, set işini aklımıza koymasaydı, şimdi biz gitmiştik. Şimdi arabamız su altında kaldı.</p>

  <p class="calibre7">— Bizimki sanki yolun üstüne mi çıkmış yani?!..</p>

  <p class="calibre7">— Bana ne? Bırak, ben içeri gireceğim! </p>

  <p class="calibre7">Al'ın sesi soğuktu:</p>

  <p class="calibre7">— İçeri bırakmam, istersen kavga ederiz. </p>

  <p class="calibre7">Baba, yavaşça ayağa kalktı, kapıya gitti:</p>

  <p class="calibre7">— Peki Al, öyle olsun. Ben şimdi geliyorum. Aldırma Al. </p>

  <p class="calibre7">Baba, kalastan aşağı kaydı. Ana, babanın:</p>

  <p class="calibre7">— Hastamız vardı. Gel bakalım buraya da görüşelim, dediğini işitti.</p>

  <p class="calibre7">Yağmur şimdi damın üstüne hafif hafif damlıyor, yeni çıkan rüzgâr, suları fırlatıyordu. Bayan Wainwright sobadan doğru geldi. Rose of Sharon'a baktı:</p>

  <p class="calibre7">— Biraz sonra şafak sökecek, madam. Biraz uyuyun. Ben kıza bakarım.</p>

  <p class="calibre7">Ana:</p>

  <p class="calibre7">— Yok, dedi. Yorulmadım. </p>

  <p class="calibre7">Bayan Wainwright:</p>

  <p class="calibre7">— Gözleriniz küçülmüş, dedi. Haydi, gidin de biraz yatın. </p>

  <p class="calibre7">Ana mukavvasıyle yavaş yavaş havayı yelpazeliyordu.</p>

  <p class="calibre7">— Bize çok yardım ettiniz, dedi. Çok teşekkür ederiz. </p>

  <p class="calibre7">İriyarı kadın, gülümsedi:</p>

  <p class="calibre7">— Teşekküre lüzum yok. Hepimiz aynı arabadayız. Biz aynı durumda olsak, siz bize yardım etmez miydiniz?</p>

  <p class="calibre7">— Tabiî ederdik.</p>

  <p class="calibre7">— Bizim yerimize başka biri olsaydı?</p>

  <p class="calibre7">— Ona da yardım ederdik. Eskiden bir ailemiz vardı. Şimdi yok. Şimdi artık herkes ailemizden oldu. Halimiz ne kadar fenalaşırsa yapacağımız işler de o kadar artıyor.</p>

  <p class="calibre7">— Bundan kaçınılmaz ki. </p>

  <p class="calibre7">Ana:</p>

  <p class="calibre7">— Biliyorum, dedi.</p>

  <p class="calibre7">Ruthie derin derin içini çektikten sonra kolunu yüzünden çekti. Bir an gözünü kırparak ışığa baktı, başını döndürdü ve anasını gördü:</p>

  <p class="calibre7">— Doğdu mu? diye sordu. Çocuk çıktı mı?</p>

  <p class="calibre7">Bayan Wainwright bir çuval parçası aldı, köşedeki elma sandığının üstüne örttü.</p>

  <p class="calibre7">Ruthie:</p>

  <p class="calibre7">— Çocuk nerede? diye sordu. </p>

  <p class="calibre7">Ana dudaklarını ıslattı:</p>

  <p class="calibre7">— Çocuk olmadı. Zaten çocuk yokmuş. Biz aldanmışız.</p>

  <p class="calibre7">— Hay Allah. </p>

  <p class="calibre7">Ruthie esnedi:</p>

  <p class="calibre7">— Ah, çocuk olsaydı, ne iyi olurdu!..</p>

  <p class="calibre7">Bayan Wainwright, ananın yanına oturdu, elinden mukavvayı aldı, yelpazelemeye başladı. Ana, kucağında ellerini kavuşturdu, gözlerini bitkin bitkin uyuyan Rose of Sharon'un yüzünden ayırmadı. </p>

  <p class="calibre7">Bayan Wainwright:</p>

  <p class="calibre7">— Haydi, dedi. Olduğun yere uzan. Yine yanında olmuş olursun. Derin bir soluk alırsa, uyanırsın.</p>

  <p class="calibre7">— Peki, bakayım.</p>

  <p class="calibre7">Ana, döşeğin üstüne, uyuyan kızının yanına uzandı. Bayan Wainwright yere oturmuş, gözünü kızdan ayırmıyordu.</p>

  <p class="calibre7">Baba, Al ve John Amca, arabanın kapısında oturmuşlar, çelik rengindeki günün ağarışını seyrediyorlardı. Yağmur dinmişti. Ama gök, kalın kara bulutlarla kaplıydı. Işık arttıkça, suda da yankılanıyordu. Adamlar hızla akan dereye bakıyorlardı. Suyun üzerinde siyah ağaç dalları, sandıklar, tahtalar sürükleniyordu; seyyar kulübelerin olduğu meydanda dönüp duruyordu. Ortada seddin izi kalmamıştı. Arabaların bulunduğu yerde, suyun akıntısı durmuştu. Selin kıyılarını sarı bir köpük çevirmişti. Baba, kapıdan uzandı, kalasın üzerine, hemen su düzeyinden biraz yukarıya, bir dal koydu. Adamlar, suyun yavaş yavaş dala doğru yükseldiğini ve dalı hafifçe kaldırarak akıp gittiğini gördüler. Baba, su düzeyinden üç santim kadar yukarıya başka bir dal koydu ve çekilip seyre daldı.</p>

  <p class="calibre7">Al:</p>

  <p class="calibre7">— Su, arabanın içine kadar girecek mi dersin, baba? dedi.</p>

  <p class="calibre7">— Bilinmez. Daha dağlardan gelecek çok su var. Bilinmez. Belki de yağmur yeniden başlar.</p>

  <p class="calibre7">Al:</p>

  <p class="calibre7">— Düşünüyorum, dedi. Eğer su arabaya girerse, her şey ıslanacak.</p>

  <p class="calibre7">— Evet.</p>

  <p class="calibre7">— Ama, arabanın içinde bir metreden çok yükselemez. Çünkü önce yolu atlar, öte yana dağılır.</p>

  <p class="calibre7">Baba sordu:</p>

  <p class="calibre7">— Nereden biliyorsun?</p>

  <p class="calibre7">— Baktım, arabanın kenarından baktım. </p>

  <p class="calibre7">Elini uzattı:</p>

  <p class="calibre7">— Ancak, yükselse yükselse bu kadar yükselir.</p>

  <p class="calibre7">— Peki, ne yapalım diyorsun? Burada kalamayız.</p>

  <p class="calibre7">— Kalmak zorundayız. Kamyon burada. Sel bittikten sonra kamyonu çalıştırmak için bir hafta ister.</p>

  <p class="calibre7">— Peki sen, ne yapalım diyorsun?</p>

  <p class="calibre7">— Kamyonun yan tahtalarını sökelim. Burada raf gibi bir şey yapalım; eşyamızı üzerine koyar, biz de çıkar, üstüne otururuz.</p>

  <p class="calibre7">— Yaa?.. Peki yemeğimizi nasıl pişiririz?.. Nasıl yeriz?</p>

  <p class="calibre7">— İyi ama, hiç olmazsa eşyamız kuru kalır.</p>

  <p class="calibre7">Dışarıda ışık artmıştı. Kurşun renginde bir ışık vardı. İkinci küçük dal da kalasın üzerinden yüze yüze gitmiş, kaybolmuştu. Baba daha yüksek bir yere, başka bir dal koydu.</p>

  <p class="calibre7">— Su yükseliyor, dedi. Söylediğini yapsak fena olmayacak. </p>

  <p class="calibre7">Ana uykusunda sıkıntılı sıkıntılı döndü. Gözlerini açmaya çalışıyordu. Birini çağırıyormuş gibi avazı çıktığı kadar bağırdı:</p>

  <p class="calibre7">— Tom!.. Yavrum Tom!.. Tom!..</p>

  <p class="calibre7">Bayan Wainwright, anayı yatıştırmak için bir şeyler söyledi. Kırpışan gözler yeniden kapandı; ana yeniden düşlerine daldı. Bayan Wainwright ayağa kalktı, kapıya doğru yürüdü. Yavaşça:</p>

  <p class="calibre7">— Bana bakın, dedi. Şimdi bir yere gidemeyiz. </p>

  <p class="calibre7">Elma sandığının bulunduğu köşeyi işaret etti:</p>

  <p class="calibre7">— Bu şeyin orada durması doğru değil. Üzüntüden başka bir işe yaramıyor. Siz alıp gömemez misiniz bir yana?</p>

  <p class="calibre7">Adamlar susuyorlardı. Sonunda baba:</p>

  <p class="calibre7">— Hakkın var galiba, dedi. O, orada durdukça insan üzülüyor. Ama şimdi, götürüp gömmek de kanuna karşı gelmek olur.</p>

  <p class="calibre7">— Buna gelinceye kadar, elimizde olmayarak, kanuna karşı daha neler yapıyoruz.</p>

  <p class="calibre7">— Evet, o da doğru ya. </p>

  <p class="calibre7">Al:</p>

  <p class="calibre7">— Su daha yükselmeden, kamyonun tahtalarını sökmeli, dedi.</p>

  <p class="calibre7">Baba, John Amcaya döndü:</p>

  <p class="calibre7">— Biz tahtaları içeri taşırken, sen çocuğu gömer misin? </p>

  <p class="calibre7">John Amca, sersem sersem:</p>

  <p class="calibre7">— Bu işi neden bana veriyorsunuz? dedi. Siz niye kendiniz yapmıyorsunuz? Ben bu işi istemem. </p>

  <p class="calibre7">Ve sonra:</p>

  <p class="calibre7">— Haydi verin bana da götüreyim, dedi. Haydi, haydi verin.</p>

  <p class="calibre7">Sesi yükselmeye başlamıştı:</p>

  <p class="calibre7">— Çabuk olun diyorum size! Verin bana!.. </p>

  <p class="calibre7">Bayan Wainwright:</p>

  <p class="calibre7">— Sakın kimseyi uyandırmayın, dedi.</p>

  <p class="calibre7">Elma sandığını kapıya getirdi, üzerindeki çuval parçasını düzeltti. </p>

  <p class="calibre7">Baba:</p>

  <p class="calibre7">— Kürek arkanda duruyor, dedi.</p>

  <p class="calibre7">John Amca küreği bir eline aldı. Kapıdan aşağı inerek yavaş yavaş akan suya daldı; ayağı daha suyun dibine değmeden su yarı beline gelmişti. Döndü ve elma sandığını öteki kolunun altına aldı. </p>

  <p class="calibre7">Baba:</p>

  <p class="calibre7">— Haydi Al, biz de gidelim de tahtaları getirelim, dedi. </p>

  <p class="calibre7">Kurşun rengi sabah ışığı altında, John Amca suyu yara yara arabanın ucuna geldi. Joadların kamyonunu geçti. Asfalta çıkan istinat duvarını tırmanmaya başladı. Yolda bir süre yürüdü; seyyar kulübe meydanını geçti; sonunda kaynayan derenin yola yaklaştığı yol kenarında, söğütlerin bulunduğu bir yere geldi. Küreğini yere bıraktı. Çalılıkların kenarından, derenin hızla aktığı bir yere gelinceye kadar, sandığı kucağında tutarak yürüdü. Suyun, söğüt dalları arasında, sarı köpük bırakarak döne döne akışına bir süre durup baktı. Elma sandığını, göğsünün üstünde tutuyordu. Sonra eğildi, sandığı dereye bıraktı ve eliyle düzeltti. Öfkeli öfkeli:</p>

  <p class="calibre7">— Git de onlara söyle! dedi. Caddelere gir. Oralarda kok ve böylece durumu anlat. Sen ancak derdini böyle anlatırsın. Kız mısın, erkek misin? Bilmiyorum bile. Öğrenmeye de niyetim yok. Şimdi git ve caddenin birisinde yat. Belki o zaman anlarlar.</p>

  <p class="calibre7">Sandığı, yavaşça akıntıya itti ve bıraktı. Sandık, suyun içine gömüldü, kenara doğru gitti, döndü, altı üstüne geldi. Çuval parçası, suyun üstünde yüzdü, suyun hızlı akıntısına kapılan sandık, hemencecik uzaklaştı, çalıların arkasında gözden kayboldu John Amca küreği yakaladı. Hızlı hızlı seyyar kulübelerin olduğu yere döndü. Yeniden suya daldı. Suları yara yara, kamyona geldi. Baba ile Al, kamyonun başında tahtaları söküyorlardı.</p>

  <p class="calibre7">Baba, John Amcaya bir göz attı:</p>

  <p class="calibre7">— Tamam mı? .</p>

  <p class="calibre7">— Evet. </p>

  <p class="calibre7">Baba:</p>

  <p class="calibre7">— Peki, dedi. Sen Al'a yardım et, ben dükkândan bir şeyler alayım.</p>

  <p class="calibre9">Al:</p>

  <p class="calibre7">— Bana et al, baba.</p>

  <p class="calibre7">— Peki.</p>

  <p class="calibre7">Kamyondan atladı; yerine John Amca geçti. Tahtaları, arabanın kapısından sokarlarken, ana uyandı, kalkıp oturdu:</p>

  <p class="calibre7">— Ne yapıyorsunuz?</p>

  <p class="calibre7">— Eşyayı ıslanmaktan koruyacak bir yer yapacağız. </p>

  <p class="calibre7">Ana:</p>

  <p class="calibre7">— Neden? diye sordu. Burası kuru değil mi?</p>

  <p class="calibre7">— Kuru ama, sonra ıslanacak. Su yükseliyor. </p>

  <p class="calibre7">Ana, zorla ayağa kalktı, kapıya yaklaştı:</p>

  <p class="calibre7">— Buradan gitmeliyiz. </p>

  <p class="calibre7">Al:</p>

  <p class="calibre7">— Gidemeyiz, dedi. Her şeyimiz burada, kamyonumuz burada. Nemiz var, nemiz yok burada.</p>

  <p class="calibre7">— Baban nerede?</p>

  <p class="calibre7">— Kahvaltılık yiyecek almaya gitti.</p>

  <p class="calibre7">Ana, ayaklarının dibindeki suya baktı. Su şimdi döşemeye bir karış yaklaşmıştı. Ana, döşeğin başına döndü. Rose of Sharon'a baktı. Kız da ona baktı. </p>

  <p class="calibre7">Ana sordu:</p>

  <p class="calibre7">— Nasılsın kızım?</p>

  <p class="calibre7">— Halsizim. Halim yok, işte o kadar.</p>

  <p class="calibre7">— Biraz kahvaltı ister misin?</p>

  <p class="calibre7">— Canım istemiyor.</p>

  <p class="calibre7">Bayan Wainwright, ananın yanına yaklaştı:</p>

  <p class="calibre7">— Bir şeyi yok. Kurtuldu artık.</p>

  <p class="calibre7">Rose of Sharon, gözleriyle anasına bir şeyler sordu. Ana, görmemezlikten gelmeye çalıştı. Bayan Wainwright, sobaya doğru gitti.</p>

  <p class="calibre7">— Ana!..</p>

  <p class="calibre7">— Eee? Ne istiyorsun?</p>

  <p class="calibre7">— Nasıl?.. İyi mi?</p>

  <p class="calibre7">Ana, yalan söylemek istemedi. Döşeğin yanına diz çöktü:</p>

  <p class="calibre7">— Başka bir tane daha yaparsın kızım, dedi. Biz elimizden geleni yaptık.</p>

  <p class="calibre7">Rose of Sharon doğrulmaya çalıştı:</p>

  <p class="calibre7">— Ana!..</p>

  <p class="calibre7">— Ne yapalım. Elden ne gelir?</p>

  <p class="calibre7">Kız, arkası üstü uzandı; yüzünü kollarıyle örttü. Ruthie yaklaştı ve dehşetle baktı. Kaba kaba:</p>

  <p class="calibre7">— Hasta mı, ana?.. Ölecek mi? dedi.</p>

  <p class="calibre7">— Bir şey olmayacak, iyileşecek. </p>

  <p class="calibre7">Baba, kucağı paketlerle dolu içeri girdi:</p>

  <p class="calibre7">— Kız nasıl? </p>

  <p class="calibre7">Ana:</p>

  <p class="calibre7">— İyi, dedi. Gittikçe de iyileşiyor. </p>

  <p class="calibre7">Ruthie, Winfield'e haber verdi:</p>

  <p class="calibre7">— Ölmeyecekmiş. Anam öyle söylüyor.</p>

  <p class="calibre7">Winfield, bir kıymıkla, büyük bir adam gibi dişlerini karıştırıyordu:</p>

  <p class="calibre7">— Ben, zaten ölmeyeceğini biliyordum, dedi.</p>

  <p class="calibre7">— Nereden biliyordun? </p>

  <p class="calibre7">Winfield:</p>

  <p class="calibre7">— Söyleyemem, dedi ve bir kıymık parçası tükürdü.</p>

  <p class="calibre7">Ana, son kalan dallarla ateşi hızlandırdı, eti pişirdi, et suyunu hazırladı. Baba ekmek getirmişti. Ana bu ekmekleri görünce kaşlarını çattı:</p>

  <p class="calibre7">— Hiç yanımızda para kaldı mı? </p>

  <p class="calibre7">Baba:</p>

  <p class="calibre7">— Kalmadı, dedi. Ne yapalım, çok karnımız acıkmıştı. </p>

  <p class="calibre7">Ana kızarak:</p>

  <p class="calibre7">— Sonra da gidip, ekmek aldın değil mi? dedi.</p>

  <p class="calibre7">— Ne yapalım, karnımız zil çalıyor. Bütün gece çalıştık. </p>

  <p class="calibre7">Ana içini çekti:</p>

  <p class="calibre7">— Şimdi ne yapacağız bakalım?</p>

  <p class="calibre7">Yemeklerini yerlerken, su yükseldikçe yükseldi. Al, yemeğini yedi; baba ile birlikte kereveti yaptı. Kerevet bir buçuk metre genişliğinde, iki metre uzunluğunda, yerden yüz yirmi santim yükseklikteydi. Ve su, kapının kenarına sokuldu, uzun bir süre durur gibi oldu. Sonra yavaş yavaş döşemenin üstünden doğru içeriye girmeye başladı. Dışarıda yağmur yeniden başlamıştı; önce olduğu gibi, büyük büyük damlalar halinde suya çarpıyor, dama, tok tok vuruyordu.</p>

  <p class="calibre7">Al:</p>

  <p class="calibre7">— Haydi, şilteleri kerevete koyalım. Battaniyeleri de üstüne koyalım da, ıslanmasın.</p>

  <p class="calibre7">Bütün eşyaları kerevetin üstüne yığdılar; su, döşemenin üzerinde yayıldı. Baba, ana, Al ve John Amca, hepsi birer köşelerinden tutarak Rose of Sharon'la birlikte döşeği kaldırdılar, eşyaların üstüne koydular.</p>

  <p class="calibre7">Kız istemiyordu:</p>

  <p class="calibre7">— Ben yürürüm. Bir şeyim yok.</p>

  <p class="calibre7">Ve su, döşemenin üzerine, ince bir zar gibi yayıldı. Rose of Sharon, anasının kulağına bir şeyler fısıldadı; ana elini battaniyenin altına soktu ve kızın göğsünü yokladı; başı ile tasdik etti.</p>

  <p class="calibre7">Seyyar kulübenin öte ucunda, Wainwrightlar kendileri için bir kerevet yapıyorlardı. Yağmur birden sıklaştı, sonra geçti.</p>

  <p class="calibre7">Ana, ayaklarına baktı. Su şimdi yerde iki santimi bulmuştu. Ana şaşırmış bir halde:</p>

  <p class="calibre7">— Heyy, Ruthie, Winfield!.. diye bağırdı. Çabuk eşyaların üstüne çıkın, soğuk alacaksınız.</p>

  <p class="calibre7">Çocukların, kerevetin üstüne çıktıklarını, korka korka Rose of Sharon'un yanında oturduklarını gördü. Birdenbire:</p>

  <p class="calibre7">— Buradan gitmeliyiz, dedi. </p>

  <p class="calibre7">Baba:</p>

  <p class="calibre7">— İmkânı yok, dedi. Al'ın dediği gibi, her şeyimiz burada. Arabanın kapılarını çıkarırsak daha büyük bir kerevet yaparız.</p>

  <p class="calibre7">Aile, kerevetlerin üzerinde büzülmüş, susmuş sinmiş, oturuyordu. Arabanın içindeki su, on santim yükselince, yolun seddini aşmaya, öte yandaki pamuk tarlasına yayılmaya başladı. O gün ve gece erkekler, seyyar kulübenin kapısının yanında, sırılsıklam uyudular. Ana, Rose of Sharon'un yanında yattı. Arada sırada, kızın kulağına bir şeyler söylüyor, bazen ses çıkarmadan kalkıp oturuyor, düşünceye dalıyordu. Ekmekten kalan parçaları battaniyenin altına saklamıştı.</p>

  <p class="calibre7">Yağmur artık hızını kaybetmişti... Küçük sağanaklar gelip geçiyor, ortalık sessizleşiyordu. İkinci günün sabahı, baba, sulara gömüle gömüle kampa yürüdü, cebinde on patatesle geri döndü. Arabanın iç tahtalarından birini söküp ateş yaktı, tavayı suya daldırıp doldurdu. Bu sırada ana da, onu sersem sersem seyrediyordu. Aile, suda haşlanmış patatesleri elleriyle yedi. Bu son yiyecek de bittikten sonra, gri suya bakakaldılar; geceleyin, uzun bir süre yatamadılar.</p>

  <p class="calibre7">Sabah olduğu zaman sinirli sinirli uyandılar. Rose of Sharon, ananın kulağına bir şeyler fısıldadı.</p>

  <p class="calibre7">Ana başıyle tasdik etti:</p>

  <p class="calibre7">— Evet, dedi. Zamanıdır.</p>

  <p class="calibre7">Sonra, erkeklerin yattığı kapı tarafına döndü. Bir yaban gibi:</p>

  <p class="calibre7">— Biz buradan çıkıp gidiyoruz, dedi. Daha yüksek bir yere gidiyoruz. Siz gelin, gelmeyin bana vız gelir. Ben, Rosasharn ile çocukları alıp gidiyorum.</p>

  <p class="calibre7">Baba bitkin:</p>

  <p class="calibre7">— Gidemeyiz, dedi.</p>

  <p class="calibre7">— Peki öyleyse. Her halde Rosasharn'ı yola kadar çıkarırsınız; sonra siz yine dönersiniz. Artık yağmur durdu, biz gidiyoruz.</p>

  <p class="calibre7">Baba:</p>

  <p class="calibre7">— Peki öyleyse, biz de gideriz, dedi. </p>

  <p class="calibre7">Al:</p>

  <p class="calibre7">— Ana, ben gitmem, dedi.</p>

  <p class="calibre7">— Neden?</p>

  <p class="calibre7">— Aggie., burada... Ondan ayrılamam... </p>

  <p class="calibre7">Ana gülümsedi:</p>

  <p class="calibre7">— Doğru söylüyorsun, dedi. Sen burada kal. Eşyayı koru. Su alçalınca.. tabiî biz döneriz.</p>

  <p class="calibre7">Babaya döndü:</p>

  <p class="calibre7">— Haydi, çabuk olun, yağmur yeniden başlamadan gidelim, dedi. Haydi Rosasharn. Kuru bir yer bulmaya gidiyoruz.</p>

  <p class="calibre7">— Ben yürüyemem.</p>

  <p class="calibre7">— Belki yola çıkınca biraz yürürsün. Gel, arkanı biraz eğ. </p>

  <p class="calibre7">Baba, suyun içinde yürüdü ve orada durarak bekledi. Ana, Rose of Sharon'u kerevetten indirdi, arkasını arabaya dayayarak durdurdu. Baba, kızını kollarına aldı, olabildiği kadar yüksekte tutmaya çalışıyordu. Derin sudan dikkatle geçirdi; arabanın çevresini dolaştı; yola çıktı. Kızın ayaklarını yere bıraktı ve kızı tuttu. John Amca da Ruthie'yi taşıyarak arkasından geldi. Ana, suyun içine gömüldü, bir an entarisi dalgalandı:</p>

  <p class="calibre7">— Winfield, bin omuzuma... Al, su çekilir çekilmez biz geri geliriz. Al...</p>

  <p class="calibre7">Durdu:</p>

  <p class="calibre7">— Eğer., eğer Tom gelirse., ona, geri döneceğimizi söylersin. Söyle ona, dikkatli olsun. Winfield, omuzuma çık., şuraya. Hah. Şimdi ayaklarını sımsıkı tut.</p>

  <p class="calibre7">Göğsüne kadar çıkan suyun içinde, sallana sallana yürüdü. Yolun seddini tırmanırken, anaya yardım ettiler ve Winfield'i sırtından aldılar.</p>

  <p class="calibre7">Yolda durdular. Arkalarına dönüp suyun düzeyine, koyu kırmızı araba kümelerine, hareket halindeki suya gömülü kamyonlara ve otomobillere baktılar. Bu sırada hafif hafif sisle karışık yağmur yağmaya başladı.</p>

  <p class="calibre7">Ana:</p>

  <p class="calibre7">— Yürüyelim, dedi. Rosasharn, yürüyebilecek misin? </p>

  <p class="calibre7">Kız:</p>

  <p class="calibre7">— Başım dönüyor, dedi. Sanki dayak yemiş gibiyim. </p>

  <p class="calibre7">Baba yakınır gibi:</p>

  <p class="calibre7">— Eee, şimdi nereye? Nereye gidiyoruz bakalım? dedi.</p>

  <p class="calibre7">— Bilmiyorum. Haydi, Rosasharn'ın koluna gir.</p>

  <p class="calibre7">Ana, sağ koluna, baba sol koluna girerek kızı ayakta tuttular.</p>

  <p class="calibre7">— Kuru bir yer bulacağız. Başka çare yok. Sizin üstünüz iki günden beri sırılsıklam.</p>

  <p class="calibre7">Yavaş yavaş yol boyunca yürüyorlardı. Yolun kenarındaki derenin şırıltısını işitiyorlardı. Ruthie ile Winfield, ayaklarını çamurlara çarpa çarpa yürüyorlardı. Yol boyunca yavaş yavaş yürüdüler. Gök daha karardı ve yağmur sıklaştı. Yoldan hiçbir vasıta geçmiyordu.</p>

  <p class="calibre7">Ana:</p>

  <p class="calibre7">— Hızlı gitmeliyiz, dedi. Bu kızcağız ıslanırsa., artık Allah bilir ne olur.</p>

  <p class="calibre7">Baba alay ederek:</p>

  <p class="calibre7">— Böyle hızlı hızlı nereye gittiğimizi söylemiyorsun, dedi. </p>

  <p class="calibre7">Yol, derenin kıyısında kıvrıldı. Ana çevreyi ve sel altında kalan tarlaları gözüyle araştırdı. Yolun çok uzağında, solda, ufak bir tepenin üzerinde, yağmurdan kararmış bir samanlık duruyordu. </p>

  <p class="calibre7">Ana:</p>

  <p class="calibre7">— Bak, dedi. Bak oraya. Bu samanlık elbette kupkurudur. Yağmur duruncaya kadar orada kalırız.</p>

  <p class="calibre7">Baba içini çekti:</p>

  <p class="calibre7">— Belki de sahibi bırakıp gitmiştir.</p>

  <p class="calibre7">Ruthie, yolun ilerisinde, kenarda kırmızı bir nokta gördü. Almak için koştu. Yabanîleşmiş bir sardunya çiçeğiydi bu; üzerinde yağmurdan ıslanmış bir gonca vardı. Ruthie, çiçeği kopardı. Bir petalini aldı ve burnuna yaklaştırdı.</p>

  <p class="calibre7">Winfield çiçeği görmek için koştu:</p>

  <p class="calibre7">— Bana da ver, dedi.</p>

  <p class="calibre7">— Olmaz. O benim. Ben buldum.</p>

  <p class="calibre7">Alnına da başka bir petal yapıştırdı. Petal, alnında küçük, parlak, kırmızı bir kalp şeklinde duruyordu.</p>

  <p class="calibre7">— Ne olur, bana da bir tane ver. Haydi ver. </p>

  <p class="calibre7">Ruthie'nin eline atıldı, ama çiçeği alamadı. Ruthie, Winfield'in yüzüne bir şamar indirdi. Winfield bir an durdu, şaşırmıştı. Sonra dudakları titremeye, gözleri sulanmaya başladı. Ötekiler bunu gördüler. </p>

  <p class="calibre7">Ana:</p>

  <p class="calibre7">— Ne yapıyorsun sen? diye sordu. Ne yapıyorsun?</p>

  <p class="calibre7">— Benim çiçeklerimi almak istedi.</p>

  <p class="calibre7">— Bir., bir tanecik istedim... Benim burnuma vurdu, dedi.</p>

  <p class="calibre7">— Ruthie, ver bakayım bir tane de ona.</p>

  <p class="calibre7">— O da bir tane bulsun. Bu benim çiçeğim.</p>

  <p class="calibre7">— Ruthie, ver diyorum sana.</p>

  <p class="calibre7">Ruthie, anasının sesindeki korkunçluğu anladı, taktiğini değiştirdi. Büyük bir şefkatle:</p>

  <p class="calibre7">— Al, dedi. Bir tane de senin yüzüne yapıştırayım.</p>

  <p class="calibre7">Yaşlılar yürümekte devam ediyorlardı. Winfield burnunu Ruthie'ye uzattı. Ruthie diliyle bir petal ıslattı ve hızla Winfield'in burnuna yapıştırdı, yavaşça:</p>

  <p class="calibre7">— Seni gidi domuz seni!., dedi.</p>

  <p class="calibre7">Winfield parmaklarıyle petale dokundu, burnunun üstüne bastırdı. Ötekilere yetişmek için hemencecik koştular. Ruthie, artık bu eğlencenin tadı tuzu kalmadığını anladı:</p>

  <p class="calibre7">— Al, dedi. Daha birkaç tane vereyim. Alnına yapıştırırsın.</p>

  <p class="calibre7">— Çabuk olun, büyük bir sağanak geliyor. Şu telden geçelim. Hem alçak. Haydi, çabuk olun. Dayan Rosasharn, kızım.</p>

  <p class="calibre7">Kızı hemen hemen sürükleyerek hendekten ve telin arasından geçirdiler. Ve fırtına birdenbire koptu. Üzerlerine bardaktan boşanırcasına yağmur indi. Çamuru yara yara yürüdüler, küçük bayırı tırmandılar. Kara samanlık, yağmurun içinde hemen hemen kaybolmuştu. Yağmur ıslık çaldı, yerlere çarptı ve artan rüzgâr, yağmuru sürükledi. Rose of Sharon'un ayağı kayıyor, koluna girmiş olanlar, kızı sürüklüyorlardı.</p>

  <p class="calibre7">— Kızı kucağına alamaz mısın? </p>

  <p class="calibre7">Baba eğildi, kızı kucağına aldı.</p>

  <p class="calibre7">— Zaten sırılsıklam olduk, dedi. Haydi Winfield, Ruthie; siz önden koşun.</p>

  <p class="calibre7">Soluk soluğa, yağmurdan ıslanmış samanlığa vardılar; samanlığın açık olan yerinden güçlükle içeri daldılar. Samanlığın bu yanında kapısı yoktu. Çevrede bir iki tane paslı çiftlik aracı, bir pulluk, kırık bir tırmık, demir bir tekerlek duruyordu. Yağmur dama vuruyor, samanlığın girişini örten bir perde oluyordu. Baba, Rose of Sharon'u yavaşça yağlı bir sandığın üstüne oturttu:</p>

  <p class="calibre7">— Oh, çok şükür, dedi. </p>

  <p class="calibre7">Ana:</p>

  <p class="calibre7">— Belki içeride saman vardır. Bak, şurada bir kapı var. </p>

  <p class="calibre7">Menteşeleri paslı kapıyı itti:</p>

  <p class="calibre7">— Saman var!., diye bağırdı. Haydi, sen hemen gir içeri. </p>

  <p class="calibre7">İçerisi karanlıktı. Tahtaların arasındaki çatlaklardan hafif bir ışık giriyordu. </p>

  <p class="calibre7">Ana:</p>

  <p class="calibre7">— Sen hemen burada yat, Rosasharn, dedi. Sen yat, dinlen. Ben bakayım, seni kurutmak için bir çare düşüneyim.</p>

  <p class="calibre7">Winfield:</p>

  <p class="calibre7">— Ana!., dedi ve sesi damın üzerinde gürlemekte olan yağmur sesini boğdu.</p>

  <p class="calibre7">— Ana!..</p>

  <p class="calibre7">Ana:</p>

  <p class="calibre7">— Ne var? Ne istiyorsun?</p>

  <p class="calibre7">— Bak... Şu köşeye bak.</p>

  <p class="calibre7">Ana, köşeye baktı. Karanlıkta iki şekil vardı: Bunlardan biri, arka üstü yatan bir adam, öteki de onun yanında oturan bir çocuktu. Çocuk gözlerini açmış, yeni gelenlere şaşkın şaşkın bakıyordu. Ana onlara bakarken, çocuk yavaşça ayağa kalktı ve anaya doğru yaklaştı. Boğuk bir sesle:</p>

  <p class="calibre7">— Buranın sahibi siz misiniz? dedi. </p>

  <p class="calibre7">Ana:</p>

  <p class="calibre7">— Hayır, dedi. Biz de şimdi yağmurdan kaçtık. Bir hasta kızımız var. Kuru bir battaniye varsa ver de, ıslak elbisesini çıkarıp, üstüne örteyim.</p>

  <p class="calibre7">Çocuk köşeye gitti, pis bir yorgan getirerek. Anaya uzattı. </p>

  <p class="calibre7">Ana:</p>

  <p class="calibre7">— Teşekkür ederim, dedi. Bu adamcağızın nesi var? </p>

  <p class="calibre7">Çocuk, aynı monoton sesiyle cevap verdi:</p>

  <p class="calibre7">— Önce hastaydı... Ama şimdi, açlıktan ölüyor.</p>

  <p class="calibre7">— Neee?..</p>

  <p class="calibre7">— Açlıktan ölüyor. Pamuk toplarken hastalandı. Altı gündür ağzına bir lokma bir şey girmedi.</p>

  <p class="calibre7">Ana köşeye doğru gitti, eğilerek adama baktı. Elli yaşlarında kadardı. Adamın sıska bir yüzü vardı; apaçık duran gözleri dalgındı, bir noktaya bakıyordu. Çocuk, ananın yanında durdu. </p>

  <p class="calibre7">Ana:</p>

  <p class="calibre7">— Baban mı? diye sordu.</p>

  <p class="calibre7">— Evet. Sorarsan, "Karnım aç değil." ya da, "Şimdi yedim." der. Bana biraz yiyecek verin. Çok zayıf düştü. Elini bile kımıldatacak hali yok.</p>

  <p class="calibre7">Damın üzerindeki yağmurun patırtısı bir pıtırtı halini almıştı. Sıska adam dudaklarını oynattı. Ana, adamın yanına diz çöktü ve kulağını yaklaştırdı. Adamın dudakları yeniden oynadı.</p>

  <p class="calibre7">Ana:</p>

  <p class="calibre7">— Yok, dedi. Merak etme. İyileşir. Bekle, kızımın üzerindeki ıslak şeyleri çıkarayım da...</p>

  <p class="calibre7">Ana, kızının yanına döndü:</p>

  <p class="calibre7">— Çıkar üstündekileri şimdi, dedi.</p>

  <p class="calibre7">Kız görünmesin diye yorganı tuttu. Soyunup çırılçıplak olunca, yorganı vücuduna sardı.</p>

  <p class="calibre7">Çocuk yeniden yanına gelmiş, anlatıyordu:</p>

  <p class="calibre7">— Anlamıyorum. Ya, "Benim karnım tok." ya da, "Şimdi yedim." diyor. Dün gece dışarı çıktım, bir pencereyi kırdım, içeri girerek ekmek çaldım. Ekmeği çiğneyip yutturdum. Ama, sonra hepsini çıkardı, daha halsiz kaldı. Ona ya çorba, ya süt lâzım. Süt alacak paranız var mı? </p>

  <p class="calibre7">Ana:</p>

  <p class="calibre7">— Sus, dedi. Sen merak etme. Elbet bir çaresine bakacağız.</p>

  <p class="calibre7">Birdenbire çocuk bağırdı:</p>

  <p class="calibre7">— Ölüyor!.. Ben size söylemedim mi? Ölüyor işte! Açlıktan ölüyor! Ben size demedim mi?..</p>

  <p class="calibre7">Ana:</p>

  <p class="calibre7">— Sus!., dedi.</p>

  <p class="calibre7">Ana, John Amcayla babaya baktı. Onlar da oturmuşlar, hasta adama bakıyorlardı. Ellerinden bir şey gelmiyordu. Sonra ana, Rose of Sharon'a döndü. Göz göze geldiler. Ana, yine John Amcayla babaya baktı. Sonra başını kızına çevirdi. İki kadın uzun uzadıya bakıştılar. Kızın soluğu sıklaştı. Zorla soluk almaya başladı.</p>

  <p class="calibre7">— Peki, dedi.</p>

  <p class="calibre7">Ana gülümsedi: .</p>

  <p class="calibre7">— Biliyordum zaten, sen yaparsın. Biliyorum. </p>

  <p class="calibre7">Kucağında sımsıkı kenetlediği ellerine baktı. </p>

  <p class="calibre7">Rose of Sharon, fısıldadı:</p>

  <p class="calibre7">— Sizler., hepiniz., dışarı çıkar mısınız? </p>

  <p class="calibre7">Yağmur, damda hafif hafif tıpırdıyordu. </p>

  <p class="calibre7">Ana eğildi, kızının alnındaki dağınık saçını eliyle arkaya itti ve onu alnından öptü. </p>

  <p class="calibre7">Ana hemen ayağa kalktı:</p>

  <p class="calibre7">— Haydi, hepiniz dışarı!., diye bağırdı. Hepiniz dışarda, sundurmada bekleyin!..</p>

  <p class="calibre7">Ruthie bir şeyler söylemek için ağzını açtı. </p>

  <p class="calibre7">Ana:</p>

  <p class="calibre7">— Sus, dedi. Sus bakalım, haydi dışarı!..</p>

  <p class="calibre7">Hepsini önüne katarak kapıdan çıkardı. Çocuğu kolundan tutarak çekti ve gıcırdayan kapıyı kapattı.</p>

  <p class="calibre7">Rose of Sharon, bir an çıtırdayan samanlıkta kıpırdamadan oturdu. Yorgun vücudunu kaldırdı, yorganı vücuduna sardı. Yavaş yavaş köşeye doğru gitti ve solgun yüze, evinden uğramış ve korkmuş gözlere eğilip baktı. Sonra yavaşça yanına uzandı. Adam başını yavaş yavaş sağa sola çevirdi. Rose of Sharon, yorganın bir kenarını gevşetti ve göğsünü açtı:</p>

  <p class="calibre7">— Al, dedi. Hadi, al.</p>

  <p class="calibre7">Biraz daha yaklaştı, adamın başını göğsüne çekti:</p>

  <p class="calibre7">— İşte, dedi. İşte, alsana!..</p>

  <p class="calibre7">Elini adamın başının altına götürdü ve düşmemesi için tuttu. Parmaklarıyle tatlı tatlı adamın saçını okşuyordu. Rose of Sharon başını kaldırdı, samanlığın karanlığına doğru baktı. Dudakları kenetlendi ve esrarlı bir şekilde gülümsedi.</p>

  <p class="calibre11"><b class="calibre2"><br class="calibre6"/></b></p>

  <p class="calibre11"><b class="calibre2">SON</b></p>
</body>
</html>