<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>John Steinbeck - Gazap Üzümleri.doc</title>
    <link href="../../page_styles.css" rel="stylesheet" type="text/css"/>
    <link href="../../stylesheet.css" rel="stylesheet" type="text/css"/>
</head>
  <body class="calibre3">
  <h1 class="calibre8"><b class="calibre2">ON İKİNCİ BÖLÜM</b></h1>

  <p class="calibre7">66 numaralı karayolu belli başlı göç yoludur. Ülkeyi baştan başa kesen bu karayolu, haritada Missisippi'den Bakersfield'e kadar hafif hafif inip çıkarak dalgalanır... Kırmızı topraklardan, gri topraklardan geçer, döne döne dağlara tırmanır. Divide'ı arkada bırakır; aydınlık, korkunç bir çöle iner, çölü geçtikten sonra yeniden, dağlara tırmanır ve oradan zengin Kaliforniya ovalarına girer.</p>

  <p class="calibre7">66, kaçan bir halkın yoludur; tozdan ve katılaşan topraktan, traktörlerin gürültülerinden ve katılaşan mülkiyetten, çölün yavaş yavaş kuzeye yayılışından, Texas'tan uluyarak gelen ve döne döne esen rüzgârlardan, toprağa zenginlik getirmeyen, tersine, ondaki zenginliği alıp götüren sellerden kaçan göçmenlerin yoludur. Bütün bunlardan halk, küçük yollardan, araba izlerinden ve toprak köy yollarından bu 66 numaralı yola dökülür. 66 numaralı yol, ana yoldur, kaçış <span class="calibre5">yoludur.</span></p>

  <p class="calibre7">Clarksville, Ozark, Van Buren, Fort Smith, 62 numaralı yol üstündedir, bu yol Arkansas'da biter. Ve bütün yollar Oklahoma'ya gider; Tulsa'dan 66, Mac Alester'den 270 gelir. Güneyden Wichita Falls'den, kuzeyden Enid'den, 81. Edmond, Me Loud, Purcell, 66 Oklahoma'dan çıkar. El Reno ve Clinton batıya doğru giden bu yol üstündedir. Hydro, Elk City ve Texola, Oklahoma devleti burada biter. 66 Panhandle of Texas' tan geçer. Shamrock ve Me Lean, Conway ve Sarı adiyle anılan Amarillo, Wildorado, Vega, Boise ve Texas devleti de burada biter. Tucumcari ve Santa Rosa ve New Mexico dağlarından geçerek Albuquerque'e gider, yol buradan Santa Fe'yi izleyerek iner. Sonra, Rio Grande boğazından Los Lunas'a, oradan yeniden batıya dönerek 66 üzerinden Gallup'a girer ve sonunda New Mexico sınırı...</p>

  <p class="calibre7">Ve şimdi yol, yüksek dağlardadır. Holbrook, Winslow ve Flagstaff, Arizona'nın bu yüksek dağlarındadır. Sonra dalgalar gibi inip çıkan büyük yayla gelir. Ashfork, Kingman ve yeniden, kayalık dağlar, burada suyun yolunu değiştirip saparlar. <span class="calibre5">Sonra Arizona'nın güneşten çatlayarak dağılmış dağlarından Colorado'ya gelinir; dere kıyılarında yeşil kamışlar vardır ve burası, Arizona'nın sonudur. </span><span class="calibre5">Kaliforniya, hemen nehrin ötesindedir ve Kaliforniya, güzel bir şehirle başlar. </span><span class="calibre5">Needles, nehir kıyısındadır. Ama nehir burada bir yabancıdır. Needles' ten yukarı, güneş altında yanan sıra dağların ardında bir uzaklıkta durup dururlar. </span><span class="calibre5">Sonunda Barstov gelir ve çöl, önüne yeniden dağlar çıkıncaya kadar yine sürüp gider. Bu dağlar, yüce dağlardır ve 66 numaralı yol, bunların döne döne arasından gider. Ve birdenbire bir geçit, aşağıda güzel bir ova, daha aşağıda bağlar, bahçeler, küçük evler, uzaklarda bir şehir. Oh! Allaha şükür, bitti!..</span></p>

  <p class="calibre7">Kaçan halk, 66'nın üzerinden akıyor; bazen bir tek otomobil, bazen küçük bir kervan gibi akıyor. Bütün gün, yol boyunca tekerlekler yavaş yavaş dönüyor ve geceleyin bir su yakınında konaklıyorlar. Bütün gün eski çatlak radyatörlerinden buhar sütunları fışkırıyor, gevşek piston kolları takırdıyor ve silindirleri dövüyor. Kamyonlar yükünü almış, arabaları sürenler kulak kesilmişler, dinliyorlar. Şehirlerin arası ne kadar?.. Şehirlerin arası korkunç: Ya bir şey kırılırsa?.. Eh, ne yapalım, bir şey kırılırsa, olduğumuz yerde konaklarız, Jim'i şehre yaya göndeririz, kırılan parçayı alır, yayan gelir ve., ne kadar yiyeceğimiz kaldı?..</p>

  <p class="calibre7">Motoru dinle. Tekerlekleri dinle. Kulaklarınla, direksiyon üzerindeki ellerinle dinle. Vites kolunun üzerindeki avucunla dinle; önündeki tahtanın üstündeki ayaklarınla dinle. Takır tukur edip duran bu eski hurda makineyi bütün duygularınla dinle; çünkü seslerdeki bir değişiklik, ritimde ufak bir ayrıntı., bir hafta mı dersin?.. Bu tıkırtı da ne?.. Supap itecekleri. Ziyanı yok. Supap itecekleri isterse sabaha kadar takırdasın, hiçbir zararı olmaz. Arabanın giderken çıkardığı bu tıkırtı da ne?.. Kulağıma gelmiyor, sadece hissediyorum. <span class="calibre5">Ga</span><span class="calibre5">liba bir yere yağ gitmiyor?.. Belki de yataklardan biri hapı yutuyor? Hey Yarabbi, eğer yataksa biz ne yaparız şimdi?.. Para su gibi gidiyor.</span></p>

  <p class="calibre7">Bu Allanın belâsı da bugün neden bu kadar kızdı? Yokuş çıkmıyoruz ki. Hele bir inip bakalım... Vay anasını, vantilatör kayışı kopmuş. Şu küçük ip parçasından bir kasnak yapıver. Bakalım uzunluğu ne kadar... Haa, dur uçlarını öreyim. Şimdi yavaş sür... Yavaş yavaş işlet de hiç olmazsa bir şehre varalım; ve bu kasnak çok dayanmaz.</p>

  <p class="calibre7">Ah şu külüstür bir dağılmadan portakal memleketi Kaliforniya'ya varsak. Bir varsak!..</p>

  <p class="calibre7">Ya lastikler?.. Bezlerin bir katı aşınmış. Yalnız dört damak teli kalmış. Bir taşa çarpmamak, ya da patlatmazsak belki yüz milden fazla yaparız. Hangisi olacak dersin?.. Yüz mil mi gideceğiz, yoksa lastik mi patlayacak?.. Ne dersin, hangisi? Yüz mil. Evet, çok dikkatli olmalısın. Lastik yamamız var. Belki giderken bir tanesi hava kaçırmaya başlar. Patlak lastikten ayakkabı yapsak nasıl olur dersin?.. Belki beş yüz mil daha yaparız. Ne yapalım, patlayıncaya kadar gideceğiz.</p>

  <p class="calibre7">Bir lastik almamız gerek, ama Allah kahretsin, eski bir lastiğe de dünyanın parasını istiyorlar. İnsanın yüzüne bile bakmıyorlar. Yolumuza devam etmek zorunda olduğumuzu biliyorlar. Bekleyecek durumda olmadığımızı biliyorlar... Ve fiyatlar da yükseliyor.</p>

  <p class="calibre7">Ya al, ya bırak. Ben burada keyfim için iş görmüyorum. Burada lastik satıyorum, lastik. Bedava verecek değilim ya!.. Senin başına ne gelirse gelsin, bana ne? <span class="calibre5">Ben kendi işime bakarım.</span></p>

  <p class="calibre7">Öteki şehir buradan ne kadar sürer?</p>

  <p class="calibre7">Dün sizlerden kırk iki araba geçti buradan. Sizler nereden gelip nereye gidiyorsunuz böyle?</p>

  <p class="calibre7">Evet, Kaliforniya büyük bir devlet.</p>

  <p class="calibre7">O kadar da büyük demedik. Bütün Birleşik Devletler bile o kadar büyük değil. Hiç o kadar büyük değil. O derecede büyük değil. Bir tek memlekette hem sana, hem bana, hem senin gibilere ve hem de benim gibilere, hem zenginlere, hem <span class="calibre5">fakirlere, hem hırsızlara, hem namuslu adamlara yetecek kadar yer yoktur. Hem aça, hem toka yetecek kadar da yer yoktur. </span><span class="calibre5">Niye geldiğiniz yere dönmüyorsunuz?</span></p>

  <p class="calibre7">Burası hürriyet memleketi. Herkes istediği yere gidebilir.</p>

  <p class="calibre7">Sen yine öyle san!.. Kaliforniya sınır karakolundan sana hiç söz etmediler galiba? Hani şu Los Angelos polisleri... Onlar sizin gibi serserileri durdurup, gerisin geriye gönderirler. Toprak alacak paran yoksa seni kabul etmeyiz, derler. Önce şoför ehliyetin var mı diye sorarlar. Görelim, derler. Sonra alıp yırtarlar. Şoför ehliyetin olmadan Kaliforniya'ya giremezsin derler.</p>

  <p class="calibre7">Burası hürriyet memleketi.</p>

  <p class="calibre7">Yaa, öyle mi; hele biraz şöyle hürriyeti dene bakalım. İnsana, parayı verip düdüğü çalacak kadar hürsünüz diyorlar.</p>

  <p class="calibre7">Kaliforniya'da yüksek gündelik veriyorlarmış. Elimdeki ilânda yazılı.</p>

  <p class="calibre7">Palavra!.. Ben, çok geri dönenleri gördüm. Sizi aldatıyorlar. Şimdi sen uzun lakırdıyı bırak, bu lastiği alıyor musun, almıyor musun?</p>

  <p class="calibre7">Çaresiz alacağız. Ama bayım, hey Allahım, paramız suyunu çekiyor! Paramız azaldı.</p>

  <p class="calibre7">Vah, vah. Bana ne... Alacaksan al git.</p>

  <p class="calibre7">Alacağız dedik ya. Hele bir daha göz gezdirelim bakalım, öyle bir kaldırıp aç, lastiğin dışına bak... Ulan pezevenk, bir de dış lastikte bir şey yok diyorsun. <span class="calibre5">Yarı yarıya yırtık.</span></p>

  <p class="calibre7">Evet, haklısın. Heyy, George! Bu yırtığı nasıl oldu da ben görmedim?..</p>

  <p class="calibre7">Sen onu gördün, pezevenk. Patlak bir lastiği dört dolara bize sokmak istedin. <span class="calibre5">Sana şöyle adamakıllı bir tekme sallamak isterdim ama...</span></p>

  <p class="calibre7">Bana bak, kızma. Sana ne diyorum, gerçekten görmedim. Bak... Mademki öyle, senin hatırın için bir şey yapacağım. Sana bu lastiği üç dolar elli sente bırakıyorum.</p>

  <p class="calibre7">Sen ne diyorsun be, o zaman sen şapkanı sevincinden havaya atarsın! Biz yine öteki şehri tutmaya bakalım.</p>

  <p class="calibre7">Bu lastiklerle mi?</p>

  <p class="calibre7">Ne yaparsın. Bu boktan lastiğe para vereceğime, jantların üzerinde giderim, daha iyi.</p>

  <p class="calibre7">Bir insan ne diye ticaret yapar? Herifin de söylediği gibi, keyif için ticaret yapılmaz ya. Ticaret bu demektir. Sen ticareti ne sandındı? Herkes sanıyor ki... <span class="calibre5">Yolun kıyısındaki levhayı görüyor musun? Ne yazıyor üstünde: Servis Kulübü. Salı günleri öğle yemeği. Colmado oteli?.. Hoş geldin kardeş. Orası da bir çeşit servis kulübü. Herif bir hikâye anlattıydı. Bu kulüpteki toplantılardan birine gidip de bu hikâyeyi tüccarlara da anlattı ha!.. Küçüklüğünde babası oğluna, boynu tasmalı bir dana vermiş, "Git bunu servise çek" demiş. Çocuk da danayı çekmiş, o zamandan beri ne vakit bir tüccarın servisten söz ettiğini işitse, hep kimin düzüldüğünü düşünüp dururmuş. Ticaret yapan insan, yalan söyleyecek ve aldatacak, ama bakma, tüccar buna başka bir ad takar. Önemli olan budur. Bu lastiği çalarsan hırsız olursun. Ama herif şu patlak lastik için senin dört dolarını çalmak istedi, değil mi?.. İşte buna, tatlı iş derler.</span></p>

  <p class="calibre7">Danny arkada, bir bardak su istiyor.</p>

  <p class="calibre7">Beklesin. Burada su yok.</p>

  <p class="calibre7">Dinle, dinle... Defransiyel mi acaba?</p>

  <p class="calibre7">Bilmem?..</p>

  <p class="calibre7">Telgraf telleri gibi ötüyor.</p>

  <p class="calibre7">Contalardan biri boku yiyor. Ne yapalım? Islığı işitiyor musun? İyi bir yer bul da konaklayalım. Ama, ah Yarabbi, yiyecek bitiyor, para bitiyor... Ya benzin alacak paramız kalmazsa?.. Ne yaparız?..</p>

  <p class="calibre7">Danny arkadan bir bardak su istiyor... Küçük çocuklar, susamış.</p>

  <p class="calibre7">Şu contayı iyi dinle, hava mı kaçırıyor?</p>

  <p class="calibre7">Bok canına olsun!.. Tam zamanını buldu! İşte hapı yuttuk. İç lastik de, dış <span class="calibre5">lastik de patladı. Ne yapacağız?.. Dış lastiği atma, ayakkabı yaparız, bir parçasını kes de zayıf bir yerin içine koy.</span></p>

  <p class="calibre7">Arabalar yolun dışına kırıyorlar; motorun burnu yolun dı<span class="calibre5">şına bakıyor; lastiklere yama vuruldu. Otomobiller ve kamyonlar 66 yolu boyunca yaralı hayvanlar gibi soluya soluya, ıkına sıkına, topallaya topallaya gidiyorlar. Motor çok ısınmış, irtibatlar gevşemiş, yataklar gevşemiş, her şey laçka.</span></p>

  <p class="calibre7">Danny bir bardak su istiyor.</p>

  <p class="calibre7">Halk, 66 yolu boyunca kaçıyor. Ve karayolu güneşin altında bir ayna gibi parlıyor; uzakta ısı, beton yolu, üzerinde su birikintileri varmış gibi gösteriyor.</p>

  <p class="calibre7">Danny bir bardak su istiyor.</p>

  <p class="calibre7">Bekleyecek çocuk, zavallı. Biliyorum yanıyordur. Ama bekleyecek, öteki benzin istasyonuna kadar. Herifin dediği gibi... Servis istasyonu.</p>

  <p class="calibre7">Yolun üzerinde iki yüz elli bin insan. Elli bin eski püskü araba... Yaralı, istim salan arabalar. Yolların kıyısında bozulmuş arabalar, öylece bırakılmış... <span class="calibre5">Peki ne olmuş bunlara?.. Arabanın içindeki insanlar ne oldu? Yaya mı gitmişler? </span><span class="calibre5">Şimdi neredeler? Onlar bu cesareti nereden buldular? Bu korkunç inanç nereden geliyor?</span></p>

  <p class="calibre7">Ve işte size inanılmayacak, ama doğru, aynı zamanda, komik ve güzel bir hikâye... On iki kişilik bir aile varmış ve topraklarından atılmışlar.</p>

  <p class="calibre7">Otomobilleri yokmuş. Ellerindeki hurdalarla bir römork yapmışlar ve eşyalarını bunun içine koymuşlar. 66'nın kenarına çıkıp beklemişler. Biraz sonra oradan geçen güzel bir otomobil, onları almış. Beşi otomobilde gitmişler, yedisi de römorkta. Köpekleri de römorkta gitmiş. İki konaklamadan sonra Kaliforniya'ya varmışlar. Götüren adam onları beslemiş. Olmuş bir olay bu. Ama insan bu kadar cesareti nereden buluyor, kendi türüne karşı bu kadar güveni nasıl besliyor? Bu kadar inancı insana verebilecek dünyada pek az şey var.</p>

  <p class="calibre7">Halk, arkalarında bıraktığı dehşetten kaçıyor... Onların başına garip işler geldi ve bu işlerin bazıları o kadar insafsızca, bazıları da o kadar güzeldi ki, bu yüzden içlerinde inanç, bir daha sönmemek üzere yeni baştan ve ölümsüzlüğe değin alevlenmeye başladı.</p>
</body>
</html>