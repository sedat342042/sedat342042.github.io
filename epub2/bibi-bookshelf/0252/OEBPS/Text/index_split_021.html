<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>John Steinbeck - Gazap Üzümleri.doc</title>
    <link href="../../page_styles.css" rel="stylesheet" type="text/css"/>
    <link href="../../stylesheet.css" rel="stylesheet" type="text/css"/>
</head>
  <body class="calibre3">
  <h1 class="calibre8"><b class="calibre2">YİRMİ BİRİNCİ BÖLÜM</b></h1>

  <p class="calibre7">Yollarda dolaşan, araştıran halk, şimdi göçmendir. Küçük bir toprak parçası ile geçinen, kırk dönümün üzerinde yaşayıp ölen, kırk dönümden çıkardığı ürünü yiyen ve yine o toprakta aç kalan aileler, şimdi bütün batıyı taramaktadır. <span class="calibre5">İş bulmak için dört dönmektedirler; ve asfaltlar halkın aktığı nehirlerdir, hendek kenarları halkın sıralandığı yerler. Onların arkalarından yenileri geliyor. Büyük asfalt halkla dolup taşıyor. Orta ve güneybatıda basit bir halk yaşıyordu. Bunlar, makinelerin verdiği biçimi almamış, ya da makinelerin özel ellerde bulunmasından doğan gücü ve tehlikeyi anlamamış, sanayiin daha değiştiremediği insanlardı. Onlar, sanayiin saçmalıkları, aykırılıkları içinde yetişmemişlerdi daha. Sanayi hayatının saçma yanlarını görecek kadar keskindi zekâları.</span></p>

  <p class="calibre7">Ve sonra birdenbire makineler onları yerlerinden, yurtlarından attı ve asfaltlara doğru kovdu. Göçebelik onları değiştirdi: Asfaltların, yolların yanında kurulan kamplar, açlık korkusu ve açlığın kendisi, onları değiştirdi. <span class="calibre5">Yemeksiz çocuklar, bitip tükenmeyen hareket, onları değiştirdi. Onlar artık göçmendirler. Ve onlara gösterilen düşmanlık da onları değiştirmiş, birbirleriyle kaynaştırmış, birleştirmiştir. Bu düşmanlık öyle bir düşmanlıktı ki, kasabaları sanki bir istilâcıyı kovar gibi bir araya getirmiş, silâhlandırmış, onlara eli sopalı taburlar düzenlettirmiş, memurların ve esnafın eline tüfekler verdirmiş, dünyalarını kendi halkına karşı korundurmuştu.</span></p>

  <p class="calibre7">Büyük asfaltlarda göçmenler çoğaldıkça, batıda panik başladı. Mal sahipleri mallarına bir şey olacak diye, korkmaya başladılar. Ömürlerinde açlığı görmemiş <span class="calibre5">olanlar, açların gözlerini gördüler. Ömürlerinde hiçbir şeye hırsla yapışmamış </span><span class="calibre5">olanlar, göçmenlerin gözlerinde bu hırsın alevini gördüler. Şehir</span> <span class="calibre5">ve şehir dolaylarının insanları, kendilerini korumak için bir araya geldiler; her insanın çarpışmaya girişmeden önce yaptığı gibi, kendilerinin iyi, istilâcıların kötü olduklarına kendilerini inandırdılar. Dediler ki: Bu Allahın belâsı Okieler pis ve cahil insanlardır. Yozlaşmış, seks düşkünü heriflerdir.</span> <span class="calibre5">Bu Allahın belâsı Okieler hırsızdırlar. Gördükleri herhangi bir şeyi çalarlar. </span><span class="calibre5">Onlarda mülkiyet kavramı yoktur.</span></p>

  <p class="calibre7">Bu son söz doğruydu: Çünkü malı olmayan bir adam, mülkiyetin büyük tasasını nasıl bilebilirdi? Ve kendisini savunan halk diyordu ki: Bu adamlar hastalık, pislik getiriyorlar memleketimize... Biz onları okullarımıza sokmayız. Onlar yabancıdırlar. Kızkardeşinizin bu heriflerin çocuklarıyle arkadaş olmasını ister misiniz?</p>

  <p class="calibre7">Yerli halk yabanlaştı. Sonra taburlar, ekipler kurdular; ekipleri silâhlandırdılar. Ellerine coplar, gazlar ve tüfekler verdiler. Memleket bizimdir. Okieleri başıboş bırakamayız. Silâhlı insanların toprakları yoktu, kendilerini topraklara sahip sanıyorlardı. Geceleri asker talimleri yapan memurların malları yoktu ve küçük esnaf da bir defter dolusu alacaklardan başka bir şeye sahip değildi. Ama bir borç bile bir şeydir, hatta bir iş bile bir şeydir. Ve memur şöyle düşünüyordu: Ben haftada on beş dolar alıyorum. Ya bir kör olası Okie on iki dolara çalışırsa? Küçük esnaf da şöyle düşünmekteydi: Borçsuz bir adamla nasıl rekabet edebilirim?</p>

  <p class="calibre7">Ve göçmenler asfaltlarda akıp durdular. Açlıkları gözlerinden okunuyor, ihtiyaçları gözlerinde görünüyordu. Onların ne bir iddiaları, ne bir rejimleri vardı. Onların yalnızca sayıları ve ihtiyaçları vardı. Bir adamlık iş olduğu zaman, on kişi iş için kavga ediyor, az gündelik almak için çarpışıyorlardı. O <span class="calibre5">adam otuz sente çalışırsa, ben yirmi beşe çalışırım.</span></p>

  <p class="calibre7">O yirmi beşe çalışırsa, ben o işi yirmiye yaparım.</p>

  <p class="calibre7">Hayır, olmaz; ben açım. Ben on beşe çalışırım. Boğaz tokluğuna çalışırım. <span class="calibre5">Çocuklarım var. Görün çocuklarımı. Çıban gibi bir şeyler çıkarıyorlar, yürüyecek halleri yok. Dökülen yemişlerden verdim, ayakta duracak halleri kalmadı. Ben, bir lokma ekmek için çalışırım.</span></p>

  <p class="calibre7">Çok iyi bir şeydi bu, çünkü gündelikler düştü ve fiyatlar aynı yükseklikte kaldı. Büyük mal sahipleri memnundu ve bu taraflara, daha fazla halk çekmek için yeniden ilânlar bastırıp dağıttılar. Gündelik düştükçe düştü ve fiyatlar yüksek kaldı. Bir süre sonra yeniden serflik çağı başlayacaktı.</p>

  <p class="calibre7">Bu sırada büyük mal sahipleri ve kumpanyalar dâhice bir usul buldular: Büyük mal sahibi, bir konserve fabrikası satın alıyor ve şeftalilerle armutlar olduğu zaman meyvenin fiyatını meyveyi yetiştirme maliyetinin altına düşürüyordu. Böylece, konserve fabrikasının sahibi olmak dolayısıyle meyveyi düşük fiyattan satın almış oluyor, konserve fiyatlarını yüksek tutarak bundan doğan kârı kazanıyordu. Konserve fabrikası açacak kadar parası olmayan küçük çiftçiler, çiftliklerini elden çıkardılar. Bu çiftlikler büyük mal sahiplerinin, bankaların ve konserve fabrikalarına sahip şirketlerin eline geçti. Bağımsız çiftçilerin sayısı gitgide azaldı. Çiftçiler bir süre şehirlere göç ettiler, orada kredilerini, dostlarını ve akrabalarını harcayıp; yitirdiler. Onlar da yollara döküldüler. Yollar iş bulmak için birbirini yiyen, birbirini öldüren insanlarla doldu.</p>

  <p class="calibre7">Ve şirketler, bankalar böylece kendi kuyularını kazmış oldular, ama bunun farkında değillerdi. Tarlalar verimliydi, ama yollarda aç adamlar dolaşıyordu. <span class="calibre5">Ambarlar doluydu, ama yoksul çocukların hepsinde kemik hastalığı vardı ve her taraflarında pellagra çıbanları çıkıyordu. Büyük şirketler açlık ile öfke ve kızgınlık arasında kıl kadar bir pay olduğunu bilmiyorlardı. Gündeliklere eklenmesi gereken para; gaza, silâha, hafiyelere, kara listelere ve talimlere harcanıyordu. Yollarda halk karıncalar gibi dolaşıp duruyor, iş ve ekmek arıyor. Ve öfkesi gittikçe artmaya başlıyordu.</span></p>
</body>
</html>