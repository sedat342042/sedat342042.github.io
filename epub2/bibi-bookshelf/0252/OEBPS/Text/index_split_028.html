<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>John Steinbeck - Gazap Üzümleri.doc</title>
    <link href="../../page_styles.css" rel="stylesheet" type="text/css"/>
    <link href="../../stylesheet.css" rel="stylesheet" type="text/css"/>
</head>
  <body class="calibre3">
  <h1 class="calibre8"><b class="calibre2">YİRMİ SEKİZİNCİ BÖLÜM</b></h1>

  <p class="calibre7">On iki seyyar kulübe derenin yanındaki küçük düzlüğün ilerisinde yanyana duruyordu. Bunlar, altışar kulübelik iki sıraydı. Tekerlekleri çıkarılmıştı. Büyük sürme kapılara kalaslar dayanmıştı. Kalaslardan patikalara çıkılıyordu. Güzel kulübelerdi bunlar... Su geçmez ve dayanıklı. Her arabanın birer ucunda oturan yirmi dört aile için barınacak bir yer. Pencereleri yoktu, ama geniş kapıları her zaman açıktı. Bazı arabalar, ortalarına bir bez gerilerek ikiye ayrılmıştı. Bazılarında da sadece kapı, sınırı göstermeye yarıyordu.</p>

  <p class="calibre7">Joad ailesi sonlardaki bir arabanın ucuna yerleşmişti. Eskiden burada oturmuş olanlardan biri, benzin tenekesine bir soba borusu sokmuş, duvarda soba borusunun geçmesi için bir delik açmıştı. Geniş kapı ne kadar açık olursa olsun, arabanın köşesi her zaman kapkaranlıktı. Ana, arabanın ortasına çadır bezini germişti.</p>

  <p class="calibre7">— Güzel oldu, dedi. Hükümet kampını saymazsak, şimdiye kadar oturduğumuz yerlerin en güzeli.</p>

  <p class="calibre7">Her gece şilteleri yere yayıyor, yine her sabah yeniden katlıyordu. Ve her gün tarlalara gidip pamuk topluyorlar, her gece et yiyorlardı. Cumartesi günü Tulare'e gittiler. Teneke bir soba ile Al'a, babaya, Winfield ve John Amcaya yeni birer tulum, anaya da yeni bir entari aldılar; ana en güzel entarisini Rose of Sharon'a verdi.</p>

  <p class="calibre7">Ana:</p>

  <p class="calibre7">— Kızın karnı burnunda, dedi. Şimdi Rosasharn'a yeni bir entari almak, günah.</p>

  <p class="calibre7">Joad ailesinin talihi vardı. İyi ki erken gelip kulübelerde yer bulmuşlardı Artık küçük mahalle, sonradan gelenlerin kurdukları çadırlarla dolmuştu. Seyyar kulübelerde yer bulmuş olanlara, yerli gözüyle bakılıyordu; bunlar, bir çeşit aristokrattı.</p>

  <p class="calibre7">Küçük dere, söğütlerin arasından çıkıyor, yeniden söğütlerin içine dalarak akıp gidiyordu. Her arabanın önünde, üzeri basıla basıla düzelmiş birer patika vardı. Arabaların arasına çamaşır telleri gerilmişti. Her gün kuruyan çamaşırlar bu telleri örtüyordu.</p>

  <p class="calibre7">Akşamleyin tarlalardan döndüler; kollarının altında dürülmüş pamuk torbaları vardı. Dörtyol ağzındaki dükkâna girdiler. Dükkânda öteberi alan birçok pamuk işçisi daha vardı.</p>

  <p class="calibre7">— Bugün ne kazandın?</p>

  <p class="calibre7">— Bizim işimiz fena gitmiyor. Bugün üç buçuk dolar kazandık. Allah vere de fiyat düşmese. Çocuklar da işe alışmaya başladılar. Ana onlara da küçük birer torba dikti. Büyük torbaları taşıyamıyorlar. Toplayıp toplayıp bizim torbalara koyuyorlar. İki eski gömlekten yaptı torbaları. Güzel oldu.</p>

  <p class="calibre7">Ana, et tezgâhına doğru yürüdü; işaret parmağıyle dudaklarına basıyor, parmağına üflüyor, derin derin düşünüyordu.</p>

  <p class="calibre7">— Biraz pirzola alalım, dedi. Kaça? </p>

  <p class="calibre7">— Libresi otuz sente, madam.</p>

  <p class="calibre7">— Peki, ver bakalım üç libre bana. Biraz da kaynatmak için sığır eti ver. Kızım yarma pişirir. Sonra, kızım için bir şişe de süt ver. Süt diye deli oluyor. Yakında doğuracak. Hemşire, "Çok süt içmeli." dedi. Eh, biraz da patates alalım.</p>

  <p class="calibre7">Baba, elinde bir kutu reçelle yaklaştı:</p>

  <p class="calibre7">— Şunu da alsak fena olmaz, dedi. Sıcak kek yaparsın. </p>

  <p class="calibre7">Ana kaşlarını çattı:</p>

  <p class="calibre7">— Nee?.. Ondan mı? Peki alalım. Eee, sonra... İç yağımız var.</p>

  <p class="calibre7">Ruthie, anasına yaklaştı; elinde iki kutu bisküvit, gözlerinde bir kuşkusu vardı; çünkü anasının bir baş eğmesi, ya da başını sallamasıyle bu kuşku bir trajediye, ya da neşeli bir coşkuya dönebilirdi.</p>

  <p class="calibre7">— Ana?</p>

  <p class="calibre7">Kutuları uzattı; kutuları daha çekici bir hale getirmek için yukarı aşağı oynattı.</p>

  <p class="calibre7">— Bana bak, hemen onları götür, yerine koy... </p>

  <p class="calibre7">Ruthie'nin gözlerinde, trajedi yer almaya başlamıştı. </p>

  <p class="calibre7">Baba:</p>

  <p class="calibre7">— Tanesi beş sent, nedir ki. Bugün çocuklar iyi çalıştı doğrusu, dedi.</p>

  <p class="calibre7">— İyi ama...</p>

  <p class="calibre7">Ruthie'nin gözlerinde coşku belirmeye başlamıştı.</p>

  <p class="calibre7">— Peki.</p>

  <p class="calibre7">Ruthie döndü ve uzaklaştı. Kapıya varmadan Winfield'i kolundan yakaladı, onu kapıya doğru sürükledi...</p>

  <p class="calibre7">John Amcanın avuçları sarı deriden, bir çift bez eldivene dokundu. Aldı, denedi, yeniden çıkardı, yerine koydu. Yavaş yavaş içki raflarına doğru yürüdü ve durup şişelerin üzerindeki etiketleri incelemeye başladı. Ana, John Amcayı gördü. Babaya:</p>

  <p class="calibre7">— Heyy!.. dedi ve başıyle John Amcayı işaret etti. </p>

  <p class="calibre7">Baba, John Amcaya doğru sallana sallana yürüdü.</p>

  <p class="calibre7">— Susadın galiba, John?</p>

  <p class="calibre7">— Yoo, hayır. </p>

  <p class="calibre7">Baba:</p>

  <p class="calibre7">— Pamuk işini bitirinceye kadar sabret, dedi. O zaman istediğin gibi kör kütük sarhoş olursun.</p>

  <p class="calibre7">John Amca:</p>

  <p class="calibre7">— Aldırdığım yok, korkma, dedi. Çok çalışıyorum. İyi uyuyorum. Ne rüya görüyorum, ne bir şey.</p>

  <p class="calibre7">— Ama şişelere bakıp bakıp, ağzının suyu akıyordu.</p>

  <p class="calibre7">— Sen bakma, üzerinde durmuyorum. Garip değil mi? Bir şey almak istiyorum. İhtiyacım olsun olmasın. Bir tıraş makinesi alsam diyorum. Bir ara şuradaki eldivenlerden bir çift alayım dedim. Çok ucuz.</p>

  <p class="calibre7">Baba:</p>

  <p class="calibre7">— Eldivenle pamuk toplayamazsın, dedi.</p>

  <p class="calibre7">— Ben de biliyorum. Tıraş makinesine de ihtiyacım yok. İnsan gözü önünde böyle dizin dizin mal görünce, ihtiyacı olsun olmasın, canı çekiyor.</p>

  <p class="calibre7">Ana seslendi:</p>

  <p class="calibre7">— Haydi gidelim. Alacağımızı aldık.</p>

  <p class="calibre7">Ananın elinde bir kesekâğıdı vardı. John Amca ile baba ellerine birer paket aldılar. Ruthie ile Winfield dışarıda bekliyorlardı; gözleri gerilmiş, avurtlarına doldurdukları bisküvitle  yanaklarını şişirmişti.</p>

  <p class="calibre7">Ana:</p>

  <p class="calibre7">— Görürsünüz, akşam yemeği yiyemeyeceksiniz, dedi. </p>

  <p class="calibre7">Halk, seyyar kulübe kampına akın ediyordu. Çadırlar aydınlanmıştı. Soba borularından duman çıkıyordu. Joad ailesi, kalasın üzerinden geçerek seyyar kulübenin ucundaki yerlerine geldi. Rose of Sharon sobanın yanında duran bir sandığın üzerine oturmuştu. Ateş yakmıştı; teneke soba sıcaktan kıpkırmızı olmuştu.</p>

  <p class="calibre7">— Süt aldınız mı? diye sordu.</p>

  <p class="calibre7">— Evet, aldık. İşte.</p>

  <p class="calibre7">— Ver. Öğleden beri içmedim.</p>

  <p class="calibre7">— Sütü ilâç sanıyor.</p>

  <p class="calibre7">— Hemşire öyle söyledi.</p>

  <p class="calibre7">— Patatesleri soydun mu?</p>

  <p class="calibre7">— İşte, hazır. </p>

  <p class="calibre7">Ana:</p>

  <p class="calibre7">— Kızartalım, dedi. Pirzola aldık. Patatesleri yeni aldığımız tavaya doğra. İçine de soğan at. Siz de gidip yıkanın. Bir kova su getirin. Ruthie ile Winfield nerede? Onların yıkanmaları gerek.</p>

  <p class="calibre7">Rose of Sharon'a dönerek:</p>

  <p class="calibre7">— Bisküvit alıp yediler, dedi. İkisinde de birer kutu vardı. </p>

  <p class="calibre7">Erkekler derede yıkanmak üzere dışarı çıktılar. Rose of Sharon patatesleri tavaya doğruyor, bıçağın ucuyle karıştırıyordu.</p>

  <p class="calibre7">Birdenbire çadırın bezi aralandı. Arabanın öte yanından iri, terli bir yüz göründü:</p>

  <p class="calibre7">— Bugün hepiniz ne kadar kazandınız Bayan Joad? </p>

  <p class="calibre7">Ana arkasına döndü:</p>

  <p class="calibre7">— Ooo! İyi akşamlar Bayan Wainwright. Eh, Allaha şükür. Üç buçuk dolar kadar kazandık. Tam üç dolar elli yedi sent aldık.</p>

  <p class="calibre7">— Biz dört dolar yaptık. </p>

  <p class="calibre7">Ana:</p>

  <p class="calibre7">— Evet, dedi. Siz kalabalıksınız.</p>

  <p class="calibre7">— Evet, Jonas da yetişiyor. Görüyorum pirzola almışsın? </p>

  <p class="calibre7">Winfield kapının arasından içeri daldı:</p>

  <p class="calibre7">— Ana!..</p>

  <p class="calibre7">— Dur bir dakika. Evet, erkekler seviyorlar pirzolayı .</p>

  <p class="calibre7">Bayan Wainwright:</p>

  <p class="calibre7">— Ben de et pişiriyorum, dedi. Kokusunu duyuyor musunuz?</p>

  <p class="calibre7">— Hayır... Patatesteki soğanın kokusundan, sizin yer kokusunu alamıyorum.</p>

  <p class="calibre7">Bayan Wainwright:</p>

  <p class="calibre7">— Aaa... Yanıyor! diye bağırdı ve başını içeri çekti. </p>

  <p class="calibre7">Winfield:</p>

  <p class="calibre7">— Ana... dedi.</p>

  <p class="calibre7">— Ne var? Bisküvitler seni hasta mı etti?</p>

  <p class="calibre7">— Ana... Ruthie söyledi.</p>

  <p class="calibre7">— Neyi söyledi?</p>

  <p class="calibre7">— Tom'u. </p>

  <p class="calibre7">Ana donakaldı:</p>

  <p class="calibre7">— Söyledi ha?</p>

  <p class="calibre7">Sonra Winfield'in önünde diz çöktü:</p>

  <p class="calibre7">— Winfield, oğlum, ne dedi bakayım? </p>

  <p class="calibre7">Winfield heyecanlanmıştı. Geri çekildi:</p>

  <p class="calibre7">— Az bir şey söyledi, o kadar.</p>

  <p class="calibre7">— Winfield, söyle bakayım, ne dedi?</p>

  <p class="calibre7">— Şey... Ruthie bisküvitlerin hepsini birden yememişti. Kalanını elinde tutuyordu; her zaman yaptığı gibi, arada sırada, yavaş yavaş yiyordu. Sonra da bana dönüp: "Sana da biraz bıraksam diye bekliyorsun, değil mi?" diyordu...</p>

  <p class="calibre7">Ana:</p>

  <p class="calibre7">— Winfield, oğlum, diye yalvardı. Haydi anlat, çabuk, patlayacağım.</p>

  <p class="calibre7">Sinirli sinirli perdenin olduğu yere doğru baktı:</p>

  <p class="calibre7">— Rosasharn, git de Bayan Wainwright'a söyle, konuştuklarımızı dinlemesin.</p>

  <p class="calibre7">— Peki, patateslere kim bakacak?</p>

  <p class="calibre7">— Ben bakarım. Haydi, sen git. Perdenin arkasında durup bizi dinlemesini istemiyorum.</p>

  <p class="calibre7">Kız arabadan aşağı indi, yandan dolaşarak perdenin ötesine geçti. </p>

  <p class="calibre7">Ana:</p>

  <p class="calibre7">— Eee, anlat şimdi Winfield...</p>

  <p class="calibre7">— Dediğim gibi, bir parça, bir parça yiyordu. Daha uzasın diye bazen bir tanesini ikiye bölüyordu.</p>

  <p class="calibre7">— Çabuk anlat, deli olacağım.</p>

  <p class="calibre7">— O sırada yanımıza bir sürü çocuk geldi; tabiî onlar da biraz yemek istediler.</p>

  <p class="calibre7">Ama Ruthie azar azar ısırmaya devam etti, kimseye bir lokma vermedi. Onlar da kızdılar. Çocuklardan biri, bisküvit kutusunu kaptı.</p>

  <p class="calibre7">— Haydi evlâdım, öteki işi anlat. </p>

  <p class="calibre7">Winfield:</p>

  <p class="calibre7">— Anlatıyorum ya, dedi. Ruthie de kızdı, çocukların birine saldırdı; sonra başka birine saldırdı; sonra büyük bir kız, Ruthie'ye kafa tuttu. Ruthie'ye adamakıllı bir yumruk indirdi. Bunun üzerine Ruthie başladı ağlamaya, "Ağabeyim gelsin de sana gösterir!" dedi. Sonra büyük kız: "Yaa! Senin ağabeyin varsa, benim de var" dedi.</p>

  <p class="calibre7">Winfield'in anlatmaktan soluğu kesilmişti:</p>

  <p class="calibre7">— Sonra çocuklar, Ruthie'ye kafa tutmaya başladılar, o büyük kız da Ruthie'ye adamakıllı bir vurdu, Ruthie de bunun üzerine: "Benim ağabeyim, senin ağabeyini öldürür!" dedi. Büyük kız da: "Ya benim ağabeyim senin ağabeyini öldürürse, ne yaparsın?" dedi. Sonra... Sonra Ruthie: "Benim ağabeyim şimdiye kadar iki kişi öldürdü" dedi. Sonra, sonra... Kocaman kız: "Haydi sen de! Yalancı!.." dedi. Ruthie de bunun üzerine: "İnanmıyor musun? Benim ağabeyim birisini öldürdü de, onun için bu taraflarda saklanıyor, senin ağabeyini de öldürürse, görürsün." dedi. Sonra çocuklar küfür etmeye başladılar, Ruthie onlara taş attı. Büyük kız da Ruthie'yi yakaladı, ben eve kaçtım.</p>

  <p class="calibre7">Ana bitkin bir halde:</p>

  <p class="calibre7">— Aman Allahım! dedi. Aman Yarabbi, ne yapacağız şimdi?</p>

  <p class="calibre7">Alnını avucuna aldı, gözlerini ovaladı:</p>

  <p class="calibre7">— Ne yapacağız şimdi?</p>

  <p class="calibre7">Gürleyen sobadan yanan patateslerin kokusu geldi. Ana kurulu bir saat gibi patatesleri karıştırdı ve çevirdi. </p>

  <p class="calibre7">Ana:</p>

  <p class="calibre7">— Rosasharn! diye seslendi. </p>

  <p class="calibre7">Kız, perdenin yanından çıktı.</p>

  <p class="calibre7">— Gel şu yemeğe bak. Winfield sen git, Ruthie'yi bul, buraya getir.</p>

  <p class="calibre7">Winfield umutlanarak:</p>

  <p class="calibre7">— Dövecek misin, ana? diye sordu.</p>

  <p class="calibre7">— Hayır. Artık olan olmuş. Neden bunu yaptı, bilmiyorum. Hayır, hayır. Dövmenin bir yararı yok. Haydi, sen şimdi koş, Ruthie'yi bul. Buraya getir.</p>

  <p class="calibre7">Winfield arabanın kapısına koştu ve kalastan çıkan üç erkekle karşılaştı. Onlar içeri girerken Winfield kenara çekildi. </p>

  <p class="calibre7">Ana, hafif bir sesle babaya:</p>

  <p class="calibre7">— Seninle konuşacağım var... dedi. Ruthie, çocuklardan bazılarına Tom'un saklandığını söylemiş.</p>

  <p class="calibre7">— Nee?</p>

  <p class="calibre7">— Yaa! Anlatmış. Kavga ederken söylemiş.</p>

  <p class="calibre7">— Hay edepsiz köpek!</p>

  <p class="calibre7">— Ne yaptığını bilmemiştir. Şimdi beni dinle: Sen burada dur. Ben dışarı çıkayım da Tom'u bulmaya çalışayım, söyleyeyim, dikkatli olsun. Sen buradan ayrılma, gözünü de dört aç. Tom'a da biraz yemek götüreyim.</p>

  <p class="calibre7">Babanın da bu işe aklı yattı:</p>

  <p class="calibre7">— Peki, dedi.</p>

  <p class="calibre7">— Ruthie'ye sakın bir şeyden bahsetme. Ben onunla konuşurum.</p>

  <p class="calibre7">Bu sırada Ruthie, arkasında Winfield ile içeri girdi. Küçük kızın üstü başı toprak içindeydi. Ağzından salyalar akıyordu. Burnundan hâlâ azar azar kan damlıyordu. Utanıyor ve korkuyordu. Winfield bir zafer kazanmış gibi, arkasından geliyordu. Ruthie çevresine sert sert baktı. Sonra arabanın bir köşesine gitti, arkasını köşeye dayayıp durdu. Utanma duygusuyle kızgınlığı birbirine karışmıştı. </p>

  <p class="calibre7">Winfield:</p>

  <p class="calibre7">— Ben anama anlattım, dedi.</p>

  <p class="calibre7">Ana, bir çinko tabağa, iki pirzola ile birkaç kızarmış patates koydu.</p>

  <p class="calibre7">— Sus Winfield, dedi. Zaten çocuklar Ruthie'yi üzmüşler, bir de biz üzmeyelim.</p>

  <p class="calibre7">Ruthie birdenbire ileri fırladı. Anasını belinden sardı ve başını anasının karnına gömdü; hıçkırıkları bütün vücudunu sarsıyordu. Ana, kızının kollarını gevşetmeye çalıştı. Ama Ruthie'nin parmakları vücuduna sımsıkı gömülmüştü. Ana, Ruthie'nin saçlarını hafif hafif okşadı, omuzlarına yavaşça vurdu:</p>

  <p class="calibre7">— Sus bakalım, dedi. Bilmeden yaptın, anladık. </p>

  <p class="calibre7">Ruthie, göz yaşlarıyle pislenen, kanlı yüzünü kaldırdı:</p>

  <p class="calibre7">— Bisküvitlerimi çaldılar, dedi. O kocaman eşşek kız beni dövdü.</p>

  <p class="calibre7">Yeniden ağlamaya başladı. </p>

  <p class="calibre7">Anası:</p>

  <p class="calibre7">— Eee! Sus bakalım, dedi. Ne biçim sözler bunlar. Dur bakayım. Beni bırak, gidiyorum.</p>

  <p class="calibre7">— Niye Ruthie'yi dövmüyorsun ana? Bisküvitlerle oynamasaydı bu olmazdı. Haydi, adamakıllı bir dayak at da aklı başına gelsin.</p>

  <p class="calibre7">Ana şiddetle:</p>

  <p class="calibre7">— Sen kendi işine bak bakayım!., dedi. Yoksa dayağı onun yerine sen yersin! Ruthie, bırak beni de gideyim kızım.</p>

  <p class="calibre7">Winfield kıvrılarak bir şilteye çekildi, oturdu; aileye şüpheli şüpheli, dalgın bir şekilde baktı. Kendisine güçlü bir savunma durumu hazırladı; çünkü Ruthie ilk fırsatta kendisine saldıracaktı; Winfield bunu biliyordu. Ruthie, sessizce ve kederli kederli arabanın öte yanına gitti.</p>

  <p class="calibre7">Ana, çinko tabağın üstünü bir gazete kâğıdıyle kapattı.</p>

  <p class="calibre7">— Ben gidiyorum, dedi. </p>

  <p class="calibre7">John Amca:</p>

  <p class="calibre7">— Sen bir şey yemeyecek misin? diye sordu.</p>

  <p class="calibre7">— Sonra yerim. Döndüğüm zaman. Canım şimdi bir şey istemiyor.</p>

  <p class="calibre7">Ana, açık kapıya doğru gitti. Dik kalastan indi.</p>

  <p class="calibre7">Seyyar kulübelerin, dereye yakın yanında bir sürü çadırlar kurulmuştu; ipleri birbirlerini kesiyordu; çadırların çubukları birbirlerine girmişti. Çadır bezlerinin arasından ışıklar görünüyor, bütün bacalardan duman çıkıyordu. Erkeklerle kadınlar, çadırların önünde durmuş, konuşuyorlardı. Çocuklar, oraya buraya koşuşuyorlardı. Ana çadırların arasından kabara kabara yürüdü. Geçtiği yerlerden bazılarında kendisini tanıyanlar oluyordu.</p>

  <p class="calibre7">— İyi akşamlar Bayan Joad.</p>

  <p class="calibre7">— İyi akşamlar.</p>

  <p class="calibre7">— Bir yere, bir şey mi götürüyorsunuz, Bayan Joad?</p>

  <p class="calibre7">— Bir tanıdık var da, bana verdiği ekmeği kendisine geri vermeye gidiyorum.</p>

  <p class="calibre7">Artık çadırların bitimine gelmişti. Durdu, arkasına baktı. Kampta ışıkların parıldadığı görünüyor, konuşan insanların çıkardığı hafif sesler işitiliyordu. Arada sırada sert bir ses duyuluyordu. Havayı duman kokusu sarmıştı. Adamın biri, hafif hafif armonika çalıyor, notaları tekrarlayarak, melodiyi çıkarmaya çalışıyordu.</p>

  <p class="calibre7">Ana, söğütlerin arasından geçerek dereye indi. Patikadan çıktı; takip edilip edilmediğini anlamak için bir süre sessiz ve hareketsiz bekledi. Bir adam askılarını çekerek ve tulumunun düğmelerini ilikleyerek patikadan kampa doğru geliyordu. Ana hiç kıpırdamadan yere oturdu; adam, anayı görmeden geçip gitti. Beş dakika bekledi; sonra kalktı, derenin yanındaki patikadan yürümeye başladı. O kadar sessiz yürüyordu ki, yumuşak adımlarının söğüt dalları üzerinde çıkardığı ses, suyun hışırtısı yanında işitilmiyordu bile. Patika ve dere sola saptı, sonra sağa döndü, asfalta yaklaştı. Gri yıldız ışığında hendeği ve her zaman yemek bıraktığı yuvarlak siyah kemeri görebiliyordu. Dikkatle ileri doğru yürüdü. Getirdiği paketi deliğe itti; oraya bırakılmış olan boş çinko tabağı aldı. Söğütlerin arasına sokuldu; bir çalılığın arasına girdi, oturup beklemeye başladı. Karmakarışık dallar ve yapraklar arasından kemerin siyah deliğini görüyordu. Dizlerini kavradı. Ses çıkarmadan öylece oturdu. Bir iki dakika sonra çalılar yeniden kıpırdamaya başladı. Bir tarla faresi, yaprakların üzerinde çekine çekine yürüyordu. Bir sansar, ayaklarıyle yerde ses çıkardı ve bilmeden patikaya doğru yürüdü; vücudundan sanki hafif bir ışık çıkıyordu. Sonra bir rüzgâr, sanki dener gibi, hafif hafif söğütleri salladı; yere bir sürü sarı yaprak düştü. Birdenbire bir rüzgâr sağnağı geldi, ağaçları eğdi ve yere yağmur gibi yapraklar döktü. Ananın başına ve omuzlarına yapraklar düştü. Gökte kocaman bir bulut, yıldızları kapatarak geçiyordu. Düşen yaprakların üzerine iri iri yağmur taneleri damladı; bulut hareketinde devam etti ve yıldızlar yeniden meydana çıktı. Ana ürperdi. Rüzgâr geçti, çalılığı yeniden sessizlik kapladı. Ama ağaçların hışırtısı, derenin aşağısına doğru devam edip gitti. Kamptan melodi çıkarmaya çalışan bir kemanın hafif, içe işleyen sesi geliyordu.</p>

  <p class="calibre7">Ana sol yandan doğru, hafif bir ayak sesi işitti; dikkat kesildi. Dizlerini bıraktı ve daha iyi işitmek için başını uzattı. Hareket durdu, biraz sonra yeniden başladı. Kuru yaprakların üzerinde bir dal hışırdadı. Ana, karanlık bir şeklin meydana çıktığını, kemere doğru yaklaştığını gördü. Siyah, yuvarlak varlık, bir an karanlığa karıştı, sonra şekil geri döndü. </p>

  <p class="calibre7">Ana yavaşça:</p>

  <p class="calibre7">— Tom!., diye seslendi.</p>

  <p class="calibre7">Karaltı, kıpırdamadan durdu. O kadar hareketsiz, o kadar yere yakındı ki, orada duran bir kütüktü sanki. </p>

  <p class="calibre7">Ana yeniden seslendi:</p>

  <p class="calibre7">— Tom, yavrum, Tom!.. </p>

  <p class="calibre7">Sonra karaltı hareket etti.</p>

  <p class="calibre7">— Ana sen misin?</p>

  <p class="calibre7">— Benim ben, korkma.</p>

  <p class="calibre7">Ayağa kalktı, Tom'a doğru yürüdü.</p>

  <p class="calibre7">Tom:</p>

  <p class="calibre11">— Gelmemeliydin, dedi.</p>

  <p class="calibre7">— Tom, seni görmeliyim. Sana söyleyeceklerim var. </p>

  <p class="calibre7">Tom:</p>

  <p class="calibre7">— Burası patikaya yakın, dedi. Biri geçer.</p>

  <p class="calibre7">— Senin başka yerin yok mu, Tom?</p>

  <p class="calibre7">— Evet, var ama... Ya bir kimse seni benimle görürse... Sonra bütün ailenin başı belâya girer.</p>

  <p class="calibre7">— Ne yapayım Tom, başka çare yoktu.</p>

  <p class="calibre7">— Peki, gel benimle öyleyse. Sakın ses çıkarma.</p>

  <p class="calibre7">Tom suya aldırmayarak küçük derenin ötesine geçti; ana da onu izledi. Fundalıkların arasına girdi; fundalıkların ötesinde sürülmüş tarlaya geçerek yürümeye başladılar. Kararan pamuk sapları toprakta dimdik duruyordu. Saplarda birkaç pamuk asılı kalmıştı. Tarlanın kenarından bir çeyrek mil kadar yürüdüler; sonra Tom yeniden bir fundalığın içine daldı. Büyük bir böğürtlen yığınına yaklaştı, eğildi; bir sürü dal araladı.</p>

  <p class="calibre7">— Sürüne sürüne gir, dedi.</p>

  <p class="calibre7">Ana ellerinin ve dizlerinin üzerinde yürüdü. Yerdeki kumu elleriyle duydu. Dalların altındaki karanlık ona fena gelmedi ve yerde Tom'un battaniyesinin durduğunu anladı. Tom, dalları yeniden düzeltti. Mağarada hiçbir ışık yoktu.</p>

  <p class="calibre7">— Neredesin ana?</p>

  <p class="calibre7">— Buradayım... İşte burada. Yavaş konuş, Tom.</p>

  <p class="calibre7">— Aldırma. Ne zamandan beri kukumav kuşu gibi oturuyorum.</p>

  <p class="calibre7">Ana, Tom'un çinko tabağın üzerindeki kâğıdı çıkardığını duydu.</p>

  <p class="calibre7">— Pirzola, dedi. Yanında patates de var.</p>

  <p class="calibre7">— Vay anasını, daha sıcak.</p>

  <p class="calibre7">Ana, Tom'u karanlıkta hiç seçemiyordu, ama Tom'un çiğneyişini, eti koparıp yutuşunu işitiyordu. </p>

  <p class="calibre7">Tom:</p>

  <p class="calibre7">— Böyle saklanmaya can kurban, dedi.</p>

  <p class="calibre7">Ana, sinirli sinirli:</p>

  <p class="calibre7">— Tom... dedi. Ruthie seni söylemiş.</p>

  <p class="calibre7">Ana, Tom'un lokmayı birden yuttuğunu duydu.</p>

  <p class="calibre7">— Ruthie mi söyledi? Neden?</p>

  <p class="calibre7">— Onun suçu yok. Kavga ederlerken, bir kız ağabeysinin onun ağabeyini döveceğini söylemiş. Böyle zamanda kızların ne yaptığını bilirsin. O da, ağabeysinin zaten iki kişi öldürmüş olduğunu, şimdi saklandığını söylemiş.</p>

  <p class="calibre7">Tom gülümsüyordu:</p>

  <p class="calibre7">— Ben, her zaman söylerdim zaten; John Amca bu çocuklara göz kulak ol, derdim; ama o, hiç buna yanaşmazdı. Çocuk bu, söyler ana. Bunda korkacak bir şey yok.</p>

  <p class="calibre7">Ana:</p>

  <p class="calibre7">— Yok, bir şey yok, dedi. Ama çocuklar öteki çocuklara söyler, sonra büyükler de işitir, derken herkes duyar, bu durumda bilirsin, insanı göz hapsine alırlar. Tom, sen buradan uzaklaşmalısın.</p>

  <p class="calibre7">— Ben bunu, önce de söyledim. Kemerin altına yemek getirirken, birisi seni görecek, takip edecek, diye ödüm kopuyordu.</p>

  <p class="calibre7">— Ben de biliyorum. Ama ben senin, yakın bir yerde olmanı istiyordum. Sana bir şey olacak diye korkuyordum. Oysa seni hiç görmedim. Şimdi bile göremiyorum. Yüzün nasıl oldu?</p>

  <p class="calibre7">— Eh, iyileşiyor.</p>

  <p class="calibre7">— Yakına gel Tom. Bakayım. Yakına gel.</p>

  <p class="calibre7">Tom sürünerek yaklaştı. Ananın uzanan eli, karanlıkta Tom' un yüzünü buldu, parmakları burnuna, oradan sol yanağına gitti.</p>

  <p class="calibre7">— Çok fena, yeri kalmış Tom. Hele burnun adamakıllı eğrilmiş.</p>

  <p class="calibre7">— Belki de daha iyi. Kimse beni tanımaz. Eğer parmak izlerimi almadılarsa, çok memnun olurum.</p>

  <p class="calibre7">Yeniden yemeğini yemeye başladı. </p>

  <p class="calibre7">Ana:</p>

  <p class="calibre7">— Sus, dedi. Dinle bak.</p>

  <p class="calibre7">— Rüzgâr ana, merak etme, rüzgâr.</p>

  <p class="calibre7">Dereden bir sağnak geçti ve geçerken ağaçlar hışırdadı. Ana, Tom'un sesinin geldiği yere doğru yaklaştı.</p>

  <p class="calibre7">— Sana bir daha dokunmak istiyorum. Tom, kör gibi oldum. Çok karanlık burası. Seni gözümün önüne getirmek istiyorum. Seni hatırlamak için parmaklarımdan başka bir araç yok, ama ne yapalım... Tom, buradan gitmelisin.</p>

  <p class="calibre7">— Evet. Bunu ben tâ başlangıçta söylemiştim.  </p>

  <p class="calibre7">Ana:</p>

  <p class="calibre7">— Epeyce para kazandık, dedi. Para artırdım. Elini uzat Tom. Elimde yedi dolar var.</p>

  <p class="calibre7">— Ben senin paranı filan istemem, dedi. Başımın çaresine bakarım.</p>

  <p class="calibre7">— Tom, uzat elini. Parasız gidersen, beni uyku tutmaz. Belki bir otobüse filan binmen gerekir. Senin çok, çok uzaklara, üç yüz, dört yüz mil uzaklara gitmeni istiyorum.</p>

  <p class="calibre7">— Parayı almam. </p>

  <p class="calibre7">Ana, sert sert:</p>

  <p class="calibre7">— Tom, dedi, al parayı. Anlıyor musun? Bana acı çektirme. </p>

  <p class="calibre7">Tom:</p>

  <p class="calibre7">— İyi bir şey yapmıyorsun, dedi.</p>

  <p class="calibre7">— Belki büyük şehirlerden birine gidersin. Los Angelos'a filan. Orada seni kim arar, kim sorar.</p>

  <p class="calibre7">Tom:</p>

  <p class="calibre7">— Haa, dedi. Bana bak ana. Burada bütün gün, bütün gece yapayalnız oturup kimi düşündüm, biliyor musun? Casy'yi. Casy çok konuşurdu. Canımı sıkacak kadar. Ama şimdi onun söylediklerini düşünüyorum da, birer birer aklıma geliyor, bütün söyledikleri. Bir ara kendi ruhunu bulmak için çöle gittiğini, yalnızlığa çekildiğini, sonunda kendisine ait bir ruh bulunmadığını öğrendiğini söylemişti. Büyük bir ruhun, küçük bir parçası olduğunu söylemişti. Çölün bir işe yaramadığını, çünkü bir ruhun öteki ruhlarla birleşmedikçe, bir olmadıkça on para etmeyeceğini söylemişti. Garip değil mi, nasıl da hatırlıyorum. Oysa söylediklerine kulak asmıyorum sanırdım. Ama şimdi ben de bir insanın yalnız olmasının hiçbir işe yaramadığını biliyorum.</p>

  <p class="calibre7">Ana:</p>

  <p class="calibre7">— Casy çok iyi adamdı, dedi. </p>

  <p class="calibre7">Tom devam etti:</p>

  <p class="calibre7">— Casy bir gün, İncil'den bir şey okumuştu. Pek de İncil'e benzemiyordu ya, neyse. İki kere okumuştu ve ben, şimdi hatırlıyorum. "Bu sözler Papazın kitabında var." diyordu.</p>

  <p class="calibre7">— Nasıldı, söyle bakayım Tom?..</p>

  <p class="calibre7">— Şöyleydi: "İki, birden iyidir. Çünkü emeklerinin mükâfatlarını iyi görürler. Çünkü birisi düşerse, öteki onu kaldırır. Yazık, o kimselere ki, yapayalnızdırlar ve düştükleri zaman yardımlarına gelecek kimseleri yoktur." İşte söylediklerinden bir tanesi.</p>

  <p class="calibre7">Ana:</p>

  <p class="calibre7">— Söyle, dedi. Söyle Tom.</p>

  <p class="calibre7">— Biraz daha söyleyeyim: "Sonra eğer iki kişi bir arada yatarsa, birbirlerini ısıtırlar; ama tek başına kalan adam, kendisini nasıl ısıtır? Ve birisi çıkıp da onu ezmeye kalktı mı, ikisi birlik olup o adama karşı koyarlar. Ve çok uçlu bir ip kolay kolay kopmaz."</p>

  <p class="calibre7">— Bu da İncil'den mi?</p>

  <p class="calibre7">— Casy öyle dediydi. Buna, Papazın kitabı diyordu.</p>

  <p class="calibre7">— Sus... dinle.</p>

  <p class="calibre7">— Rüzgâr. Ana, merak etme. Ben rüzgârı tanırım. Ana, ben çok düşündüm. Vaızların çoğu bir türlü kurtulamayacağımız fukaralığa ve biz fukaralar üzerinedir. Eğer ömründe bir şey elde edemedinse, kollarını kavuştur, bekle. Öldüğün zaman altın tabaklar içinde sana dondurma gelecek... Ama Papazın kitabı iki kişinin emeklerinin mükâfatlarını daha iyi göreceklerini söylüyor.</p>

  <p class="calibre7">Ana:</p>

  <p class="calibre7">— Tom, dedi. Ne yapmak niyetindesin? </p>

  <p class="calibre7">Tom, uzun bir süre ses çıkarmadı.</p>

  <p class="calibre7">— Hükümet kampındaki durumu düşündüm; bizim halkın nasıl kendi kendini yönettiğini, kavga olduğu zaman nasıl kendiliklerinden işi yatıştırdıklarını düşündüm. Tabancalı polisler olmadığı halde ortada polislerin kurduğu düzenden daha iyisi vardı. Niçin bunu her yanda yapmıyoruz? Bizden olmayan polisleri fırlatıp atalım. Hepimiz birlikte kendimiz için çalışalım... Kendi topraklarımızı kendimiz işleyelim. </p>

  <p class="calibre7">Ana:</p>

  <p class="calibre7">— Tom, dedi yine. Ne yapacaksın? </p>

  <p class="calibre7">Tom:</p>

  <p class="calibre7">— Casy'nin yaptığını, dedi.</p>

  <p class="calibre7">— Ama, onu öldürdüler. </p>

  <p class="calibre7">Tom:</p>

  <p class="calibre7">— Evet biliyorum, dedi. Ama kolay kolay ölmedi. Casy kanuna karşı hiçbir harekette bulunmamıştı. Ana, ben boyuna düşündüm; halkımızın nasıl köpekler gibi yaşadığını, zengin, güzel toprakların nasıl boş durduğunu, ya da nasıl tek adamın elinde bir milyon dönüm toprak bulunduğunu, beri yandan yüz binlerce arslan gibi çiftçinin açlıktan geberdiklerini düşündüm durdum. Millet birleşse de Hooper çiftliğinde birkaç kişinin bağırdığı gibi bağırsa...</p>

  <p class="calibre7">Ana:</p>

  <p class="calibre7">— Tom, dedi. Senin peşini bırakmazlar. Floyd'a yaptıkları gibi, seni de yok ederler.</p>

  <p class="calibre7">— Nasıl olsa benim peşimi bırakmıyorlar. Kimsenin peşini bırakmıyorlar.</p>

  <p class="calibre7">— Kimseyi öldürmek istemiyorsun, değil mi Tom?</p>

  <p class="calibre7">— Hayır. Onu da düşündüm; uzun zamandan beri kanun dışı yaşadığıma göre, öldürebilirim de... Bırak canım. Buna daha karar vermedim, ana. Sen beni düşünme. Merak etme.</p>

  <p class="calibre7">Dalların arasındaki kapkaranlık mağarada ses çıkarmadan oturdular.</p>

  <p class="calibre7">Ana:</p>

  <p class="calibre7">— Ben, senden nasıl haber alabilirim? dedi. Belki seni öldürürler de, haberim olmaz. Sana eziyet ederler. Nasıl duyarım?</p>

  <p class="calibre7">Tom, sinirli sinirli güldü:</p>

  <p class="calibre7">— Eh, kimbilir belki de Casy'nin dediği gibi; insanın kendisine özgü bir ruhu yoktur da, büyük bir ruhun parçasıdır. Ve o zaman...</p>

  <p class="calibre7">— Eee, o zaman Tom?</p>

  <p class="calibre7">— O zaman ne değeri var. O zaman ben görünmeden her yerde bulunacağım. Her yerde olacağım... Nereye baksan beni göreceksin. Açlar nerede ekmek için kavga ederse, ben de orada olacağım. Casy de bunları bilirdi. İnsanlar, kızdıkları zaman nasıl bağırırlarsa, ben de öyle çağıracağım ve., aç çocuklar, yemeğin hazır olduğunu işittikleri zaman, nasıl gülerlerse ben de öyle güleceğim; ve bizimkiler pişirdikleri şeyleri yerlerken, kurdukları evlerde yaşarlarken., ben de orada olacağım. Anlıyor musun? Allah, Allah! Ben de Casy gibi laf ediyorum sanki.</p>

  <p class="calibre7">Ana:</p>

  <p class="calibre7">— Anlamıyorum, dedi. Aklım ermiyor.</p>

  <p class="calibre7">— Benim de ermiyor, dedi. Ben aklıma gelenleri söylüyorum, insan çok hareket etmezse çok düşünüyor. Ana, artık git.</p>

  <p class="calibre7">— Parayı al öyleyse.</p>

  <p class="calibre7">Tom bir an ses çıkarmadı:</p>

  <p class="calibre7">— Peki, dedi.</p>

  <p class="calibre7">— Tom, sonra., bu iş bitince. Yine gel. Bizi bulabilecek misin?</p>

  <p class="calibre7">Tom:</p>

  <p class="calibre7">— Elbette bulurum, dedi. Artık git. Elini ver.</p>

  <p class="calibre7">Tom, anasını kovuğun girilecek yerine doğru götürdü. Ananın parmakları Tom'un bileklerine kenetlenmişti. Tom, dalları araladı ve anasının arkasından dışarı çıktı.</p>

  <p class="calibre7">— Yanda incir ağacına rastlayıncaya kadar tarlada yürü ve sonra dereyi geç. Haydi güle güle.</p>

  <p class="calibre7">Ana:</p>

  <p class="calibre7">— Hoşça kal, dedi ve hızlı hızlı uzaklaştı.</p>

  <p class="calibre7">Gözleri yaşlı ve yanıyordu; ama ağlamıyordu. Fundalığın içinde yürürken, ayaklarını dikkatsizce yapraklara basıyor ve ses çıkartıyordu. O sırada karanlık gökyüzünden, kuru yapraklar üzerine iri damlalar düştü ve kuru yaprakları hışırdattı. Ana dallarından yağmur damlayan fundalığın içinde bir süre kımıldamadan durdu. Döndü... Gerideki çalı yığınlarına doğru üç adım attı; sonra birdenbire döndü ve yeniden seyyar kulübelerin kampına doğru yürüdü. Doğruca küçük köprüye geldi, yola tırmandı. Yağmur dinmişti ve gökyüzü karanlıktı. Arkasından birtakım ayak sesleri işitti, sinirli sinirli döndü. Yolun üzerinde sönük bir ışık yanıp sönüyordu. Ana döndü, yeniden yoluna devam etti. Biraz sonra yanına bir adam yaklaştı. Kibarca davranarak fenerini ananın yüzüne değil, yere tuttu.</p>

  <p class="calibre7">Adam:</p>

  <p class="calibre7">— Merhaba, dedi. </p>

  <p class="calibre7">Ana:</p>

  <p class="calibre7">— Merhaba, diye cevap verdi.</p>

  <p class="calibre7">— Galiba yağmur yağacak.</p>

  <p class="calibre7">— Yağmasa daha iyi. Sonra pamuk toplayamayız. Oysa, pamuk toplamamız gerek.</p>

  <p class="calibre7">— Benim de pamuk toplamam gerek. Buradaki kampta mı oturuyorsunuz?</p>

  <p class="calibre7">— Evet efendim.</p>

  <p class="calibre7">İkisinin de ayakları yola birlikte basıyordu.</p>

  <p class="calibre7">— Yirmi dönümlük pamuğum var. Geç oldu ama, ziyanı yok; şimdi tamam. Biraz dolaşıp pamuk işçisi bulmak istiyorum.</p>

  <p class="calibre7">— Bulursunuz. Mevsim hemen hemen bitmek üzere.</p>

  <p class="calibre7">— Ben de öyle sanıyorum. Benim yerim buradan bir mil ötede.</p>

  <p class="calibre7">Ana:</p>

  <p class="calibre7">— Biz altı kişiyiz, dedi. Üç erkek, ben, iki de küçük çocuğumuz var.</p>

  <p class="calibre7">— Ben bir işaret koyarım. Buradan iki mil sürer... Bu yolun ilerisinde.</p>

  <p class="calibre7">— Biz sabahleyin orada oluruz.</p>

  <p class="calibre7">— Yağmur yağmaz sanıyorum. </p>

  <p class="calibre7">Ana:</p>

  <p class="calibre7">— Bana da kalırsa öyle, dedi. Yirmi dönüm çok sürmez zaten.</p>

  <p class="calibre7">— Ne kadar çabuk biterse o kadar memnun olurum. Benim pamuğum geç kaldı. Daha önce toplayamadım.</p>

  <p class="calibre7">— Ne veriyorsunuz, bayım?</p>

  <p class="calibre7">— Doksan sent.</p>

  <p class="calibre7">— Peki, toplarız. Gelecek yıl yetmiş beş sent, dahası altmış sent olacak diyorlar.</p>

  <p class="calibre7">— Ben de öyle işittim. </p>

  <p class="calibre7">Ana:</p>

  <p class="calibre7">— Kavga çıkar ama, dedi.</p>

  <p class="calibre7">— Biliyorum. Tabiî çıkacak. Benim gibi küçük bir adamın elinden ne gelir? Fiyatları Birlik tayin ediyor; biz uymak zorundayız. Eğer Birliğin dediğini yapmazsak, çiftliğimiz elimizden gider. Küçüklerin çevresine her zaman üşüşüyorlar, siz de bilirsiniz.</p>

  <p class="calibre7">Kampa varmışlardı. </p>

  <p class="calibre7">Ana:</p>

  <p class="calibre7">— Sabahleyin orada oluruz, dedi. Pamuğun çoğunu toplarız.</p>

  <p class="calibre7">Seyyar kulübenin arkasına gitti, kalasa tırmandı. Baba, John Amca ve ihtiyar bir adam daha arabanın yanına dayanarak çömelmişlerdi.</p>

  <p class="calibre7">— Merhaba, dedi. İyi akşamlar Mister Wainwright.</p>

  <p class="calibre7">Mister Wainwright, yol yol çatlamış yüzünü kaldırdı. Kaşlarının hemen altındaki gözleri derindeydi. Saçı koyu kırçıl ve güzeldi. Çenesini ince gümüş bir sakal örtmüştü.</p>

  <p class="calibre7">— İyi akşamlar, madam. </p>

  <p class="calibre7">Ana:</p>

  <p class="calibre7">— Yarın pamuk toplamaya gideceğiz. Bir mil kuzeyde, yirmi dönüm.</p>

  <p class="calibre7">Baba:</p>

  <p class="calibre7">— Kamyonu alsak iyi olur, dedi. Daha çok toplarız. </p>

  <p class="calibre7">Wainwright heyecanla başını kaldırdı:</p>

  <p class="calibre7">— Biz de toplayabilir miyiz?</p>

  <p class="calibre7">— Tabiî. Adamla birlikte biraz yürüdüm. Buradan pamuk toplayacak adam bulmaya geliyordu.</p>

  <p class="calibre7">— Pamuk hemen hemen bitti. İkinci el için kalanlar pek az. Bunlardan gündeliği çıkarmak zor. İlk elde çoğu toplanacak. </p>

  <p class="calibre7">Ana:</p>

  <p class="calibre7">— Sizinkiler de isterlerse bizimle birlikte gelebilirler, dedi. Benzin parasını paylaşırız.</p>

  <p class="calibre7">— Çok iyi bir dostsunuz, madam. </p>

  <p class="calibre7">Ana:</p>

  <p class="calibre7">— Bu, her iki ailenin de işine gelir, dedi. </p>

  <p class="calibre7">Baba:</p>

  <p class="calibre7">— Mister Wainwright'ın bir derdi var da bu gece onun için gelmiş. Boyuna bu işten sözediyor.</p>

  <p class="calibre7">— Neymiş bakalım? </p>

  <p class="calibre7">Wainwright başını yere eğdi.</p>

  <p class="calibre7">— Bizim Aggie yok mu, dedi. Kocaman kız oldu... On altısına bastı, büyüdü.</p>

  <p class="calibre7">Ana:</p>

  <p class="calibre7">— Aggie hem de güzel kız, dedi. </p>

  <p class="calibre7">Baba:</p>

  <p class="calibre7">— Dur, dinle, dedi.</p>

  <p class="calibre7">— Kızımla sizin oğlunuz Al, her gece gezip duruyorlar. Aggie sağlam yapılı bir kızdır. Ona, koca lâzım, yoksa başı derde girer. Bizim ailemizde bugüne kadar hiçbir dırıltı olmamıştır. Ama karımla ben, şimdi bu fakir halimizde başımıza bir dert çıkarsa ne yaparız?., diye düşünüp duruyoruz. Kızın başı derde girmiş midir dersiniz?</p>

  <p class="calibre7">Ana, şiltenin birini yaydı, üzerine oturdu.</p>

  <p class="calibre7">— Şimdi de beraberler mi? </p>

  <p class="calibre7">Mister Wainwright:</p>

  <p class="calibre7">— Her gece olduğu gibi, dedi. Bu gece de gezmedeler.</p>

  <p class="calibre7">— Yaa! Ama Al iyi çocuktur. Bugünlerde biraz işi azıttı, ama iyi, doğru çocuktur. Ondan iyisi can sağlığı.</p>

  <p class="calibre7">— Aman, sakın Al'dan yakındığımızı sanmayın. Biz kendisini seviyoruz. Ama karımı ve beni korkutan nedir bilir misiniz? Aggie sanki genç bir kadın oldu. Ama ya siz, ya da biz kalkıp gidersek... Aggie'yi de fena durumda görürsek ne yaparız? Ailemizde şimdiye kadar yüzümüzü kızartacak bir olay olmamıştır.</p>

  <p class="calibre7">Ana, yumuşak bir sesle:</p>

  <p class="calibre7">— Biz ailenizde yüz kızartacak bir olayın çıkmamasına çalışırız, korkmayın, dedi.</p>

  <p class="calibre7">Mister Wainwright çabucak ayağa kalktı:</p>

  <p class="calibre7">— Teşekkür ederiz, madam. Aggie yetişkin bir kız olmuştur. İyi kızdır... Hem güzel, hem iyi kalplidir. Eğer ailemizde utanılacak bir olayın çıkmasını önlerseniz çok memnun oluruz. Aggie'nin suçu yok. Birden serpildi işte.</p>

  <p class="calibre7">Ana:</p>

  <p class="calibre7">— Kocam, Al ile görüşür, dedi. O görüşmezse ben görüşürüm.</p>

  <p class="calibre7">Mister Wainwright:</p>

  <p class="calibre7">— Peki öyleyse, iyi geceler. Aynı zamanda teşekkür ederiz, dedi.</p>

  <p class="calibre7">Perdenin yanından geçerek kayboldu. Mister Wainwright'in, arabanın öte yanında yavaş sesle konuştuğu, konuşmanın sonucunu anlattığı duyuluyordu.</p>

  <p class="calibre7">Ana bir süre çevreyi dinledikten sonra:</p>

  <p class="calibre7">— Heyy, buraya, yanıma gelip oturun, dedi.</p>

  <p class="calibre7">Baba ile John Amca çömeldikleri yerden zar zor kalktılar. Gelip ananın yanına, şiltenin üzerine oturdular.</p>

  <p class="calibre7">— Küçükler nerede?</p>

  <p class="calibre7">Baba, köşedeki şilteyi gösterdi:</p>

  <p class="calibre7">— Ruthie, Winfield'in üstüne atıldı ve ısırdı. İkisini de yatırdım. Her halde uyuyorlar. Rosasharn komşulardan birine oturmaya gitti.</p>

  <p class="calibre7">Ana içini çekti. Yavaşça:</p>

  <p class="calibre7">— Tom'u buldum... dedi. Buradan git, dedim ona. Çok uzaklara gidecek.</p>

  <p class="calibre7">Baba yavaşça başını eğdi. John Amca çenesini göğsünün üstüne indirdi. </p>

  <p class="calibre7">Baba:</p>

  <p class="calibre7">— Elden başka ne gelir, dedi. Tom başka bir şey yapabilir miydi John, ne dersin?</p>

  <p class="calibre7">John Amca başını kaldırdı:</p>

  <p class="calibre7">— Gerçekten hiçbir şey düşünemiyorum, dedi. Uykuda gibiyim.</p>

  <p class="calibre7">Ana:</p>

  <p class="calibre7">— Tom iyi çocuktur, dedi. </p>

  <p class="calibre7">Ve sonra özür diledi:</p>

  <p class="calibre7">— Al ile ben görüşürüm dedim ama, kötü niyetle söylemedim...</p>

  <p class="calibre7">Baba, çok soğukkanlı:</p>

  <p class="calibre7">— Biliyorum, dedi. Artık ben işe yaramıyorum zaten. Bütün zamanımı bu işlerin nasıl başımıza geldiğini düşünmekle geçiriyorum. Bütün gün evimizi ve bir daha onu göremeyeceğimizi düşünüp duruyorum.</p>

  <p class="calibre7">Ana:</p>

  <p class="calibre7">— Burası daha güzel... Toprak daha iyi, dedi.</p>

  <p class="calibre7">— Biliyorum. Ama, gözüm bunları görmüyor ki. Söğütlerin şimdiden nasıl yapraklarını döktüklerini düşünüyorum. Bazen güneye bakan pencereyi tamir etmek aklıma geliyor. Garip değil mi? Ailenin yönetimini artık kadın ele almaya başladı. Şunu yapacağız, buraya gideceğiz... diye kadınlar söylüyor; ve ben de bütün bunlara aldırmıyorum.</p>

  <p class="calibre7">Ana:</p>

  <p class="calibre7">— Kadınlar, erkeklerden daha çabuk değişirler, diye karşısındakini yatıştırmaya çalıştı. Kadınlar, ömürlerince kollarıyle çalışırlar. Erkekler kafalarıyle. Aldırma. Belki de... Ah, belki de gelecek yıl bir evimiz olur, kim bilir?!..</p>

  <p class="calibre7">Baba:</p>

  <p class="calibre7">— Ne altta var, ne üstte, dedi. Geleli epey bir zaman oldu... Ne iş bulduk, ne ürün. Şimdi ne yapacağız? Yiyeceğimizi nasıl sağlayacağız? Sonra şunu söyleyeyim ki, Rosasharn, akşama sabaha. Düşündükçe deli olacağım. Düşünmemek için kendimi eski günlerin içine gömüyorum. Ömrümüz bitip tükenmiş gibi geliyor bana.</p>

  <p class="calibre7">Ana gülümsedi:</p>

  <p class="calibre7">— Hayır, ömrümüz bitmedi, dedi. Bitmedi. Bak, sana kadınların bildiği bir şey daha söyleyeyim. Şuna dikkat ettim: İnsan, sıçramalarla yaşıyor... Çocuklar doğuyor, insanlar ölüyor, bunlar sıçramalar... insan bir çiftlik alıyor, kaybediyor, bu da sıçrama. Kadınların hepsi bir nehir gibi, bir tek akış; küçük anaforları var. Ama nehir yine nehir ve akmakta. Kadınlar hayata böyle bakıyor işte. Biz ölmeyeceğiz. Halk yaşayacaktır. Belki biraz değişecek ama, yine halk halktır ve yaşamakta devam edecektir. </p>

  <p class="calibre7">John Amca sordu:</p>

  <p class="calibre7">— Bunu nasıl söyleyebiliyorsun? Her şeyi durmaktan nasıl alıkoyarsın?.. Herkesi yorulmaktan, bezmekten nasıl kurtarabilirsin?</p>

  <p class="calibre7">Ana düşündü. Bir elinin parlayan sırtını, öteki eliyle ovdu. Sağ elinin parmaklarını, sol elinin parmakları arasına soktu:</p>

  <p class="calibre7">— Anlatması zor, dedi. Yaptığımız her şey., bana öyle geliyor ki, bu gidişe uymak içindir. Ben böyle düşünüyorum. Hatta aç kalmak bile. Hastalanmak bile. Bazıları ölüyor, ama kalanlar daha sert, daha dayanıklı oluyor. Sen gününü yaşamaya bak, gününü!..</p>

  <p class="calibre7">John Amca:</p>

  <p class="calibre7">— Ah, zavallı kadıncağız, o zaman ölmeseydi... dedi. </p>

  <p class="calibre7">Ana:</p>

  <p class="calibre7">— Sen, sadece gününü yaşamaya bak, dedi. Kendini dinleme.</p>

  <p class="calibre7">Baba:</p>

  <p class="calibre7">— Gelecek yıl, iyi bir yıl olursa; yurdumuza döneriz, dedi. </p>

  <p class="calibre7">Ana:</p>

  <p class="calibre7">— Susun bakalım, dedi.</p>

  <p class="calibre7">Kalasın üzerinde sessiz adımlar işitildi, sonra Al birden içeri daldı.</p>

  <p class="calibre7">— Merhaba, dedi. Şimdi bizimkiler uyumuştur diyordum. </p>

  <p class="calibre7">Ana:</p>

  <p class="calibre7">— Al, dedi. Oturmuş konuşuyorduk. Sen de gel, otur.</p>

  <p class="calibre7">— Olur... Peki. Ben de size bir iki söz söylemek istiyorum: Ben yakında gidiyorum.</p>

  <p class="calibre7">— Hayır, olmaz. Gidemezsin. Sen bize lâzımsın. Ne diye bizi bırakıp gidiyorsun?</p>

  <p class="calibre7">— Biz Aggie Wainwright'le evlenmeye karar verdik. Ben bir garajda iş bulacağım, bir süre bir ev kiralayacağız ve sonra...</p>

  <p class="calibre7">Sert sert başını kaldırdı:</p>

  <p class="calibre7">— Biz kararımızı verdik. Bizi artık kimse durduramaz. </p>

  <p class="calibre7">Hepsi Al'a bakıyorlardı. </p>

  <p class="calibre7">Ana sonunda:</p>

  <p class="calibre7">— Al, dedi. Çok memnun olduk. Bilir misin ne kadar sevindik.</p>

  <p class="calibre7">— Gerçekten sevindiniz mi?</p>

  <p class="calibre7">— Tabiî. Sen büyüdün, yetiştin. Sana bir kadın lâzım. Ama hemen gitme, Al.</p>

  <p class="calibre7">— Aggie'ye söz verdim, dedi. Gideceğiz. Artık bu duruma katlanamam.</p>

  <p class="calibre7">Ana:</p>

  <p class="calibre7">— Hiç olmazsa bahara kadar kalın... diye yalvardı. Sadece bahara kadar. Bahara kadar sabredemez misiniz? Kamyonu kim sürecek?</p>

  <p class="calibre7">— Ama...</p>

  <p class="calibre7">Bayan Wainwright birden başını uzattı:</p>

  <p class="calibre7">— Duydunuz mu sonunda? diye sordu.</p>

  <p class="calibre7">— Evet. Şimdi duyduk.</p>

  <p class="calibre7">— Aman Yarabbi! Ah., ah bir pastamız olsaydı. Ah, bir pasta olsaydı. Pasta, ya da pasta gibi bir şey.</p>

  <p class="calibre7">Ana:</p>

  <p class="calibre7">— Ben biraz kahve yapayım, biraz da pandispanya yaparım, dedi. Reçelimiz de var.</p>

  <p class="calibre7">Bayan Wainwright:</p>

  <p class="calibre7">— Ne âlâ!., dedi. Pekâlâ. Haa, ben de biraz şeker getireyim. Pandispanyanın içine koyarız.</p>

  <p class="calibre7">Ana, küçük dalları kırarak sobaya attı, akşam yemeğinden kalma kömürler, dalları tutuşturdu. Ruthie ile Winfield sümüklüböceklerin kabuğundan başlarını uzatmaları gibi, yataklarından çıktılar. Bir süre dikkatli davrandılar, hâlâ affedilip edilmediklerini anlamaya çalıştılar. Kimsenin kendilerine bakmadığını görünce, cesaretleri arttı. Ruthie kapıya doğru, duvarı tutmadan, seke seke gidip geldi.</p>

  <p class="calibre7">Rose of Sharon, kalası tırmandığı sırada, ana bir kâseye un döküyordu. Bir süre durakladı, sonra yavaş yavaş yürüdü.</p>

  <p class="calibre7">— Ne oluyor? diye sordu. </p>

  <p class="calibre7">Ana:</p>

  <p class="calibre7">— Haberin yok, diye bağırdı. Al ile Aggie Wainwright evlenecekler, küçük bir eğlence yapacağız.</p>

  <p class="calibre7">Rose of Sharon, kaskatı kesildi. Kızarıp bozaran Al'a yavaşça baktı.</p>

  <p class="calibre7">Bayan Wainwright arabanın öte yanından bağırdı:</p>

  <p class="calibre7">— Aggie'ye yeni entarisini giydiriyorum. Biraz sonra gelirim.</p>

  <p class="calibre7">Rose of Sharon yavaşça döndü, açık duran kapıya doğru bir daha gitti ve sessizce kalastan indi. Ayağı yere basar basmaz dereye doğru yürümeye başladı. Derenin yanındaki patikadan yürüdü. Anasının önce gittiği yolu izliyordu. Söğütlere doğru gidiyordu. Rüzgâr şimdi daha sürekli esiyor, dallar, daha çok hışırdıyordu. Rose of Sharon diz çöktü ve fundalığın içine daldı. Böğürtlen dalları yüzünü kesti, saçını çekti, ama o aldırmadı. Sonunda, her yanını dalların sardığını anlayınca, durdu. Arkaüstü uzandı... Ve karnındaki çocuğun ağırlığını duydu.</p>

  <p class="calibre7">Ana, ışıksız arabada kımıldandı, sonra battaniyesini atarak kalktı. Arabanın açık kapısından gri yıldız ışığı giriyordu. Ana kapıya doğru yürüdü, sonra durarak çevreye bakındı. Doğudaki yıldızlar solmaya başlamışlardı. Rüzgâr söğüt ağaçlarının üzerinde yavaş yavaş esiyor, dereden suyun hafif şırıltısı geliyordu. Kampın çoğu uykudaydı, ama bir çadırın önünde küçük bir ateş yanıyordu. Çevresinde halk toplanmış, ısınıyordu. Ana, yeni yeni yanan ateşlerin alevleri karşısında birçok insanların ellerini ovaladığını, sonra arkalarını çevirerek ellerini arkalarına koyduklarını görüyordu. Ana, uzun bir süre dışarı baktı ve ellerini kavuşturdu. Anî bir rüzgâr gelip geçti. Ayaz çıkmıştı. Ana da titredi, ellerini oğuşturdu. Geri döndü, fenerin yanında kibrit aradı. Fener gıcırdadı. Fitili yaktı, bir süre alevin mavi mavi yanışını seyrettikten sonra sarı, ince ışık halkasının büyüdüğünü gördü. Feneri sobaya götürdü, yere koydu, kuru, ince söğüt dallarını kırarak sobaya atmaya başladı. Biraz sonra ateş, boruda gürlüyordu.</p>

  <p class="calibre7">Rose of Sharon güç halle yatağında döndü, kalkıp oturdu.</p>

  <p class="calibre7">— Hemen kalkıyorum, dedi. </p>

  <p class="calibre7">Ana:</p>

  <p class="calibre7">— Niye oda ısınıncaya kadar biraz daha yatmıyorsun? diye sordu.</p>

  <p class="calibre7">— Hayır, kalkacağım.</p>

  <p class="calibre7">Ana kovadaki suyu çaydanlığa doldurdu, sobanın üstüne koydu. Mısır ekmeklerini pişirmek için yağla dolu tavayı da sobanın üstüne yerleştirdi. Yavaşça:</p>

  <p class="calibre7">— Neyin var senin? dedi. </p>

  <p class="calibre7">Rose of Sharon:</p>

  <p class="calibre7">— Ben gidiyorum, dedi.</p>

  <p class="calibre7">— Nereye?</p>

  <p class="calibre7">— Pamuk toplamaya.</p>

  <p class="calibre7">— Haydi oradan, senin pamuk toplayacak halin var mı?!..</p>

  <p class="calibre7">— Var. Ben de pamuk toplayacağım. </p>

  <p class="calibre7">Ana, suya koyacağı kahveyi ölçtü:</p>

  <p class="calibre7">— Rosasharn, sen dün akşamki toplantıda yoktun?.. </p>

  <p class="calibre7">Kız, cevap vermedi.</p>

  <p class="calibre7">— Pamuk toplamak da nereden çıktı? </p>

  <p class="calibre7">Yine cevap yok.</p>

  <p class="calibre7">— Al ile Aggie yüzünden mi?</p>

  <p class="calibre7">O zaman ana, kızına daha yakından baktı:</p>

  <p class="calibre7">— Yavrum, senin pamuk toplaman gerekmez.</p>

  <p class="calibre7">— Ben gideceğim.</p>

  <p class="calibre7">— Peki, öyle olsun, ama bari kendini çok sıkma.</p>

  <p class="calibre7">— Baba kalk. Haydi kalkın bakalım. </p>

  <p class="calibre7">Baba gözlerini kırpıştırdı ve esnedi:</p>

  <p class="calibre7">— Daha uykumu almadım, dedi. Gece yattığımız zaman saat on bir vardı.</p>

  <p class="calibre7">— Haydi kalkın bakalım. Hepiniz kalkıp yıkanın. </p>

  <p class="calibre7">Arabadakiler, yavaş yavaş canlanmaya başladılar. Kıvrıla kıvrıla battaniyelerinden çıktılar. Eğrile büğrüle elbiselerini giydiler. Ana, ikinci tavasına tuzlanmış et doğruyordu.</p>

  <p class="calibre7">— Haydi kalkıp yıkanın!., diye emretti.</p>

  <p class="calibre7">Odanın öte ucunda bir ışık belirdi ve Wainwrightlerin bölmesinden dalların kırılmasından çıkan çıtırdılar işitildi.</p>

  <p class="calibre7">— Bayan Joad!.. diye bir ses geldi. Biz hazırlanıyoruz. Biraz sonra hazırız.</p>

  <p class="calibre7">Al mırıldandı:</p>

  <p class="calibre7">— Ne diye sabah karanlığı kalkıyoruz? dedi. </p>

  <p class="calibre7">Ana:</p>

  <p class="calibre7">— Çalışacağımız yer yirmi dönüm, dedi. Hemen gidip işe başlayalım. Tarlada fazla pamuk yok. Toplanmadan önce varalım.</p>

  <p class="calibre7">Ana acele acele hepsini giydirdi, kahvaltılarını verdi.</p>

  <p class="calibre7">— Haydi, çabuk için kahvenizi, dedi. Hemen yola çıkalım.</p>

  <p class="calibre7">— Ana, karanlıkta pamuk toplanmaz ya.</p>

  <p class="calibre7">— Gün ağardığı zaman orada olmalıyız.</p>

  <p class="calibre7">— Belki daha ıslaktır?..</p>

  <p class="calibre7">— Çok yağmur yağmadı. Haydi haydi, için kahvenizi. Kahvaltı biter bitmez hemen motoru çalıştır, Al.</p>

  <p class="calibre7">— Bayan Wainwright, hazır mısınız? diye seslendi.</p>

  <p class="calibre7">— Daha kahvaltımızı ediyoruz. Biraz sonra hazırız. </p>

  <p class="calibre7">Dışarıda kamp canlanmaya başlamıştı. Çadırların önünde ateşler yanıyordu. Seyyar kulübelerin soba borularından dumanlar çıkıyordu.</p>

  <p class="calibre7">Al, kahvesini dikti ve ağız dolusu telve aldı. Tüküre tüküre kalastan indi.</p>

  <p class="calibre7">— Biz hazırız Bayan Wainwright, diye seslendi. </p>

  <p class="calibre7">Rose of Sharon'a döndü:</p>

  <p class="calibre7">— Sen kal, dedi. </p>

  <p class="calibre7">Kız çenesini uzattı:</p>

  <p class="calibre7">— Ben gideceğim. Ana, ben de gitmeliyim.</p>

  <p class="calibre7">— İyi ama, pamuk torban yok. Torba taşıyamazsın sen.</p>

  <p class="calibre7">— Ben toplayıp senin torbana koyarım.</p>

  <p class="calibre7">— Hiç çalışmasan daha iyi.</p>

  <p class="calibre7">— Eee. Ben de gideceğim dedim ya!</p>

  <p class="calibre7">Ana içini çekti:</p>

  <p class="calibre7">— Ben gözümü senden ayırmam. Keşke bir de doktor olsaydı.</p>

  <p class="calibre7">Rose of Sharon sinirli sinirli arabanın içinde dolaştı. Üzerine ince bir manto giydi ve çıkardı. </p>

  <p class="calibre7">Ana:</p>

  <p class="calibre7">— Bir battaniye al, dedi. Dinlenmek istediğin zaman üşümezsin.</p>

  <p class="calibre7">Seyyar kulübenin arkasında, motorun gürültüsünü işittiler. </p>

  <p class="calibre7">Ana, zafer kazanmış gibi:</p>

  <p class="calibre7">— Önce biz çıkalım, dedi. Torbalarınızı alın. Ruthie, torba gibi yaptığım gömlekleri unutma.</p>

  <p class="calibre7">Wainwright ve Joad ailesi karanlıkta kamyona tırmandı. Şafak sökmek üzereydi, ama daha ortalık gri ve soluktu. </p>

  <p class="calibre7">Ana, Al'a:</p>

  <p class="calibre7">— Sola dön, dedi. Gittiğimiz yerde bir işaret olacak.</p>

  <p class="calibre7">Karanlık yol boyunca gittiler. Öteki arabalar da onları izliyordu. Geride, kampta, otomobiller çalışmaya, aileler otomobillere dolmaya başlamıştı; bütün arabalar yola çıktı ve sola döndü.</p>

  <p class="calibre7">Yolun sağındaki posta kutusuna bir tahta levha bağlanmış, üzerine mavi tebeşirle: «Pamuk İşçileri Aranıyor» diye yazılmıştı. Al, kapıya döndü ve ambarın önüne çekti. Ambarın önü önceden gelmiş otomobillerle doluydu. Beyaz ambarın ucundaki bir elektrik lambası, koltuklarının altında torbalarıyle, kantarın yanında duran bir sürü erkek ve kadını aydınlatıyordu. Kadınların bazıları torbalarını omuzlarına bağlamışlar, göğüslerine düğmelemişlerdi.</p>

  <p class="calibre7">Al:</p>

  <p class="calibre7">— Daha erken gelmeliymişiz, dedi.</p>

  <p class="calibre7">Kamyonu tel örgünün yanına çekti ve motoru durdurdu. Aileler yere atladılar, bekleyen gruba karışmak üzere yürüdüler. Yoldan boyuna arabalar gelip duruyor, gruba yeni yeni aileler katılıyordu. Ambarın ucundaki ışığın altında mal sahibi, gelenleri kaydediyordu.</p>

  <p class="calibre7">— Hawley mi? dedi. H-a-w-l-e-y?.. Kaç kişisiniz?</p>

  <p class="calibre7">— Dört. Will.</p>

  <p class="calibre7">— Will.</p>

  <p class="calibre7">— Benton...</p>

  <p class="calibre7">— Benton...</p>

  <p class="calibre7">— Amelia...</p>

  <p class="calibre7">— Amelia...</p>

  <p class="calibre7">— Claire...</p>

  <p class="calibre7">— Claire. Başka? Carpenter mi? Kaç kişisiniz?</p>

  <p class="calibre7">— Altı.</p>

  <p class="calibre7">Herkesin adını yazıyor, hizalarında tartılar için yer,bırakıyordu.</p>

  <p class="calibre7">— Torbalarınız var mı? Bende birkaç torba var. Tanesini bir dolara veririm.</p>

  <p class="calibre7">Ve arabalar avluya akın ediyorlardı. Mal sahibi kürklü ceketini boğazına kadar çekti. Yola düşünceli düşünceli baktı.</p>

  <p class="calibre7">— Yirmi dönüm bu kadar insanla çabuk biter, dedi. Çocuklar büyük pamuk römorkuna tırmanıyorlar, römorkun kümes tellerine ayaklarını sokuyorlardı. </p>

  <p class="calibre7">Mal sahibi:</p>

  <p class="calibre7">— Heyy, çekilin oradan!., diye bağırdı. İnin aşağı. Telleri gevşeteceksiniz.</p>

  <p class="calibre7">Çocuklar yavaşça aşağı indiler. Şaşırmıştılar, ses çıkarmıyorlardı. Gri şafak sökmüştü. </p>

  <p class="calibre7">Mal sahibi:</p>

  <p class="calibre7">— Çiğin darasını düşeceğim, dedi. Güneş doğduktan sonra düşmem. İsterseniz başlayın çalışmaya. Artık ortalık seçilmeye başladı.</p>

  <p class="calibre7">Halk hemen pamuk tarlasına daldı; herkes bir sıraya geçti. Torbalarını bellerine bağladılar, katılaşan parmaklarını ısıtmak için ellerini oynattılar. Şafak doğudaki tepelerin üzerinde renkleşmişti; bir sürü insan pamuk sıralarının önünde kımıldanıyordu. Ve asfalttan arabalar ambarın önündeki meydan doluncaya kadar geldiler. Sonunda gelen arabalar yolun her iki yanında durmak zorunda kaldı. Tarlada rüzgâr hızlı hızlı esiyordu. </p>

  <p class="calibre7">Mal sahibi:</p>

  <p class="calibre7">— Ulan, hepiniz nasıl da haber aldınız be?!., dedi. Burada haberler ne çabuk yayılıyor. Yirmi dönüm öğleye kalmaz, biter. Adın ne? Hume mu? Kaç kişisiniz?</p>

  <p class="calibre7">Sıra sıra insanlar, tarlada çalışıyor; güçlü, sürekli bir rüzgâr elbiselerini uçuruyor. Parmakları, dağılan toplar arasında ve arkalarında gittikçe ağırlaşan uzun torbaların içinde uçuyordu.</p>

  <p class="calibre7">Baba, sağındaki sırada çalışan bir adamla konuşuyordu.</p>

  <p class="calibre7">— Bizim taraflarda, böyle rüzgâr eserse, yağmur getirir. Yağmur yağması için biraz daha soğuk olması gerekiyor galiba. Sen ne zamandan beri buradasın?</p>

  <p class="calibre7">Hem konuşuyor, hem de başını işinden kaldırmıyordu. </p>

  <p class="calibre7">Komşusu da başını kaldırmadan:</p>

  <p class="calibre7">— Ben, aşağı yukarı bir yıldan beri buradayım.</p>

  <p class="calibre7">— Yağmur yağacak mı dersin?</p>

  <p class="calibre7">— Belli olmaz. Ayıp değil ya, burada oturanlar bile bilmezler. İri iri taneli yağmur yağarsa, uzun zaman yağmur yağmaz. Buradakiler öyle der.</p>

  <p class="calibre7">Baba, hemen batıdaki dağlara baktı. Büyük, gri bulutlar, rüzgârın hızıyle dağların tepesinde toplanıyordu.</p>

  <p class="calibre7">— Yağmur bulutlarına benziyor, dedi. </p>

  <p class="calibre7">Komşusu göz ucuyle bir baktı:</p>

  <p class="calibre7">— Belli olmaz, dedi.</p>

  <p class="calibre7">Pamuk sıralarındaki insanlar, başlarını kaldırıp bulutlara baktılar. Sonra yeniden işlerine eğildiler, elleri pamukların içinde uçuyordu. Pamuk toplamakta yarış ediyorlar; zamanla ve pamuğun ağırlığıyle edilen bir yarıştı bu; yağmurla ve birbiriyle yarış ediyorlardı... Şu kadarcık pamuk vardı ve bu kadarcık para alınacaktı. Tarlanın öbür ucuna gelmişlerdi, yeni bir sıra kapmak için koşuştular. Şimdi rüzgâr önlerinden geliyor, yüksek kurşunî bulutların doğan güneşe doğru gittikleri görülüyordu. Ve yolun kenarında yeni yeni arabalar durmakta, yazılmak üzere yeni yeni işçiler gelmekteydi. Sıra sıra insanlar tarlada hızlı hızlı çalışıyorlar, sonra tartıya geliyorlar, pamukların ağırlığını yazdırıyor, tartılarını kendi defterlerine kaydederek yeni bir sıraya geçmek üzere koşuyorlardı.</p>

  <p class="calibre7">Ve saat on birde tarlada bir şey kalmamış, iş bitmişti. Dört yanı kümes teliyle çevrili römorklar, yine kümes teliyle çevrili kamyonlara çengellendi, asfalta çıktı, çırçır makinesine gitti. Pamuklar, kümes telinin aralarından fırlıyor, havada küçük pamuk bulutları uçuşuyordu; yolun kenarındaki yoncaların üzerlerinde pamuk parçaları takılıp kalıyor, dalgalanıyordu. Pamuk toplayıcılar, kederli kederli ambarın arkasında toplandılar, paralarını almak üzere sıralandılar.</p>

  <p class="calibre7">— Hume, James. Yirmi iki sent. Ralph, otuz sent. Joad, Thomas doksan sent, Winfield on beş sent.</p>

  <p class="calibre7">Paralar, gümüşler, on sentlikler ve peniler üst üste duruyor. Herkes parasını alırken defterine bakıyor.</p>

  <p class="calibre7">— Wainwright, Agnes otuz dört sent. Tobin, altmış üç sent. </p>

  <p class="calibre7">Kuyruk yavaş yavaş hareket ediyordu. Aileler ses çıkarmadan arabalarına dönüyorlar ve yavaşça çekilip gidiyorlardı.</p>

  <p class="calibre7">Joad ve Wainwright ailesi, kamyonda, yolun açılmasını bekliyordu. Bu sırada ilk yağmur damlaları düşmeye başlamıştı. Al, yağmuru anlamak için kolunu dışarı uzattı, Rose of Sharon ortalarında, ana ise dışarıya gelen yanda oturuyordu. Kızın gözleri yeniden donuklaşmıştı.</p>

  <p class="calibre7">Ana:</p>

  <p class="calibre7">— Sen gelmeyecektin, dedi. On, on beş libreden fazla toplayamadın.</p>

  <p class="calibre7">Rose of Sharon kocaman, şişkin karnına baktı; cevap vermedi. Birdenbire titredi ve başını uzattı. Gözünü kızından ayırmayan ana, pamuk torbasını açtı, Rose of Sharon'un omuzlarını örttü ve kızını kendisine doğru çekti. Artık yol açılmıştı. Al motoru çalıştırdı, asfalta çıktı. Yağmur havayı delerek aşağı iniyor, yolun üzerine vurarak dağılıyordu. Kamyon yoluna devam ettikçe, damlalar küçülmeye ve sıklaşmaya başladı. Yağmur, kamyonun üzerine o kadar hızla çarpıyordu ki, gürültüsü, eski motorun sesini bile bastırıyordu. Kamyonun arkasında Wainwright ve Joad aileleri pamuk torbalarını başlarının ve omuzlarının üzerine örtmüşlerdi.</p>

  <p class="calibre7">Rose of Sharon, anasının kolunda şiddetle titredi. </p>

  <p class="calibre7">Ana, bağırdı:</p>

  <p class="calibre7">— Hızlı git Al!.. Rosasharn soğuk aldı. Ayağını sıcak suya koymalı.</p>

  <p class="calibre7">Al, gürültüler içindeki motoru hızlandırdı. Seyyar kulübe kampına geldikleri zaman arabayı kırmızı arabaların yanına kadar çekti. Kamyon daha iyice durmadan, ana emirler vermeye başladı:</p>

  <p class="calibre7">— Al!., diye bağırdı. Babanla ve John Amca ile birlikte, söğütlere gidin, ne kadar kuru dal bulursanız toplayın. Odayı ısıtmalı.</p>

  <p class="calibre7">— Acaba tavan akıyor mu?</p>

  <p class="calibre7">— Sanmam. İyi ve kuru olsun; bize odun lâzım. Odayı ısıtmalıyız. Ruthie ile Winfield'i de alın. Onlar da küçük dal parçaları toplarlar. Ben kızın durumunu iyi görmüyorum.</p>

  <p class="calibre7">Ana kamyondan fırladı, Rose of Sharon, anasını izlemeye çalıştı, dizleri büküldü ve olduğu gibi basamağa çöküverdi. </p>

  <p class="calibre7">Şişman Bayan Wainwright, kızı gördü:</p>

  <p class="calibre7">— Nesi var? Vakti geldi mi? </p>

  <p class="calibre7">Ana:</p>

  <p class="calibre7">— Yoo, sanmıyorum, dedi. Soğuk aldı, üşüdü. Ver elini bakayım.</p>

  <p class="calibre7">İki kadın, Rose of Sharon'a yardım ettiler. Bir iki adım attıktan sonra kızın gücü yerine geldi. Bacakları gövdesini taşımaya başladı.</p>

  <p class="calibre7">— Bir şeyim yok ana, dedi. Öyle bir fenalık geldi, geçti. </p>

  <p class="calibre7">İki yaşlı kadın Rose of Sharon'ın dirseklerini tutuyorlardı.</p>

  <p class="calibre7">Ana bilgiç bir tavır aldı:</p>

  <p class="calibre7">— Ayaklarını suya koymalı, dedi.</p>

  <p class="calibre7">Kıza yardım ederek kalastan çıkardılar, seyyar kulübeye soktular.</p>

  <p class="calibre7">Bayan Wainwright:</p>

  <p class="calibre7">— Siz kızınızı ovun, dedi. Ben sobaya bakayım.</p>

  <p class="calibre7">Son kalan dalları atarak sobayı yaktı. Yağmur, bardaktan boşanırcasına yağıyor, arabanın tavanında tıkırdıyordu. </p>

  <p class="calibre7">Ana başını kaldırdı:</p>

  <p class="calibre7">— Allaha şükür, tavan akmıyor, dedi. Çadır ne kadar iyi olursa olsun, akar. Sobanın üzerine biraz su koyar mısınız Bayan Wainwright?..</p>

  <p class="calibre7">Rose of Sharon şiltenin üzerinde kımıldamadan yatıyordu. Ayakkabılarını çıkardılar, ayaklarını ovmaya başladılar. </p>

  <p class="calibre7">Bayan Wainwright, kızın üzerine eğildi:</p>

  <p class="calibre7">— Bir yerin ağrıyor mu? diye sordu.</p>

  <p class="calibre7">— Hayır, iyi değilim. Üzerimde bir fenalık var. </p>

  <p class="calibre7">Bayan Wainwright:</p>

  <p class="calibre7">— Bende aspirin var, dedi. Eğer istersen vereyim. İyi gelir. </p>

  <p class="calibre7">Kız, şiddetli bir titreme geçirdi:</p>

  <p class="calibre7">— Ana, ört beni, üşüyorum.</p>

  <p class="calibre7">Ana, bütün battaniyeleri getirdi, kızın üzerine yığdı. Yağmur, tavanın üzerinde gürlüyordu.</p>

  <p class="calibre7">Odun toplamaya gidenler, döndüler; kucakları odun doluydu; şapkalarından, ceplerinden sular damlıyordu. </p>

  <p class="calibre7">Baba:</p>

  <p class="calibre7">— Allah kahretsin, sırılsıklam olduk, dedi. Yağmur bir anda insanın içine işliyor.</p>

  <p class="calibre7">Ana:</p>

  <p class="calibre7">— Bir daha git de, bir kucak al, gel. Bunlar çabucak yanıp biter. Az sonra karanlık basacak.</p>

  <p class="calibre7">Ruthie ile Winfield, üstlerinden sular aka aka içeri girdiler ve getirdikleri dalları yığının üzerine fırlattılar. Bir daha getirmek üzere döndüler.</p>

  <p class="calibre7">Ana:</p>

  <p class="calibre7">— Siz gitmeyin, diye emretti. Ateşin yanında durun, kurunun.</p>

  <p class="calibre7">Öğleden sonra her taraf yağmurdan gümüş bir renk almıştı. Yollar pırıl pırıl parlıyordu. Pamuk bitkileri sanki saatten saate kararıyor, bozuluyordu. Baba, Al ve John Amca, boyuna fundalığa gidip geldiler ve kuru ot taşıdılar. Getirdikleri odunları, kapının yanına yığdılar; odun yığını, tavana kadar çıktı. Sonunda durdular; sobaya yaklaştılar. Şapkalarından omuzlarına dereler gibi su akıyordu. Ceketlerinin kenarlarından sular damlıyor, yürüdükçe ayakkabıları vıç vıç ediyordu.</p>

  <p class="calibre7">— Elbiselerinizi çıkarın, dedi. Size kahve pişirdim. Tulumlarınız kurudur. Onları giyin. Durmayın orada öyle.</p>

  <p class="calibre7">Çabucak akşam oldu. Seyyar kulübelerde aileler birbirlerine sokuldular; damların üstüne dökülen yağmuru dinlediler.</p>
</body>
</html>