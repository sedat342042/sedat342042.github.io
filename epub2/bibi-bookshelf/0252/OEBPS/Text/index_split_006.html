<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>John Steinbeck - Gazap Üzümleri.doc</title>
    <link href="../../page_styles.css" rel="stylesheet" type="text/css"/>
    <link href="../../stylesheet.css" rel="stylesheet" type="text/css"/>
</head>
  <body class="calibre3">
  <h1 class="calibre8"><b class="calibre2">ALTINCI BÖLÜM</b></h1>

  <p class="calibre7">Sayın papaz Casy ile genç Tom, tepenin üstünde durdular. Joad ailesinin çiftliğine baktılar. Küçük, boyasız evin temellerine bir şey çarpmış olacaktı ki, evin bir köşesi ezilmiş ve orası çökmüştü. Karanlık evin pencereleri ufkun bir hayli üstünde, gökte bir noktaya bakıyordu. Tel örgünün izi kalmamıştı, bahçede, evin kenarında pamuk yetişiyordu; samanlığın çevresine pamuk ekilmişti. <span class="calibre5">Sundurma da bir yana yatmıştı, onun da hemen yanında pamuk yetişiyordu. Çıplak çocuk ayaklarının, at nallarının ve geniş araba tekerleklerinin ezdiği bahçe şimdi ekilmiş bir tarlaydı. Üzerinde koyu yeşil, tozlu bir pamuk yetişiyordu. </span><span class="calibre5">Genç Tom, atların su içtiği kurumuş yalağın yanındaki yaprakları dökülmüş </span><span class="calibre5">söğüde, bir zamanlar üzerinde tulumba bulunan beton tabana uzun uzun baktı. </span></p>

  <p class="calibre7"><span class="calibre5">Sonunda:</span></p>

  <p class="calibre7">— Aman Yarabbi dedi. Burada bir felâket olmuş. Görünürlerde kimseler yok.</p>

  <p class="calibre7">Tom hızla tepeden aşağı inmeye başladı. Casy de arkasından geliyordu. Samanlığa baktı: Boştu, yerde biraz saman kalmıştı. Köşedeki katırın bölmesi duruyordu. <span class="calibre5">Tom samanlığa bakarken yerde bir kaçışma oldu; bir fare ailesi samanların altında kayboldu. Joad, takımların bulunduğu yerde bir an durdu. Hiçbiri kalmamıştı; sadece kırık bir pulluk ucu, köşede bir balya teli kangalı, ot toplama makinesinden kalma demir bir tekerlek ve fare yemiş bir katır hamudu, üstü pislik ve yağla örtülmüş bir galonluk yassı yağ tenekesi ve çiviye asılı bir çift yırtık iş tulumu... </span></p>

  <p class="calibre7"><span class="calibre5">Joad:</span></p>

  <p class="calibre7">— Hiçbir şey kalmamış, dedi. Bizim çok güzel araçlarımız, takımlarımız vardı, hiçbiri kalmamış.</p>

  <p class="calibre7">Casy:</p>

  <p class="calibre7"><span class="calibre5">—</span><span class="calibre5"> Eğer hâlâ vaiz veren bir papaz olsaydım, buranın Tanrı'nın gazabına uğramış bir yer olduğunu söylerdim. Ama şimdi ne olduğunu bir türlü kestiremiyorum. Ben de burada yoktum, hiçbir şey de duymadım.</span><br class="calibre6"/></p>

  <p class="calibre7">Beton kuyu ağzına doğru yürüdüler; oraya gitmek için pamukların arasından geçtiler; pamukların üzerinde toplar oluyordu ve toprak sürülmüştü.</p>

  <p class="calibre7">Joad:</p>

  <p class="calibre7">— Biz buraları hiç ekmezdik, dedi. Burasını hep boş bırakırdık. Şimdi pamukları çiğnemeden bir at bile geçemez buradan.</p>

  <p class="calibre7">Kurumuş su yalağının önünde durdular. Su yalaklarında yetişmesi gereken otların izi kalmamıştı; yalağın eski ve sert tahtası kurumuş ve çatlamıştı. Bir zamanlar tulumbayı tutmuş olan civatalar betonun üstünde dimdik duruyordu; dişleri paslanmış, somunları yok olmuştu. Joad kuyudan aşağı baktı, tükürdü, dinledi. <span class="calibre5">Bir toprak parçası alıp attı, dinledi.</span></p>

  <p class="calibre7">— Ne güzel bir kuyuydu bu, dedi. Kulağıma su sesi gelmiyor.</p>

  <p class="calibre7">Sanki eve girmekten çekiniyordu. Birbiri arkasına kuyuya toprak parçaları attı.</p>

  <p class="calibre7">— Belki hepsi ölmüşlerdir? dedi. Peki ama, bana bunu herhalde haber veren olurdu. Hiç olmazsa işitirdim.</p>

  <p class="calibre7">— Belki evde bir mektup, bir şey bırakmışlardır?.. Senin geleceğini biliyorlar mıydı?</p>

  <p class="calibre7">Joad:</p>

  <p class="calibre7">— Bilmem, dedi. Ama sanmam, ben bile çıkacağımı bir hafta öncesine kadar bilmiyordum.</p>

  <p class="calibre7">— Eve bakalım bir kere, bak ev ne hale gelmiş... Sanki bir şey çarpmış gibi.</p>

  <p class="calibre7">Bel veren eve doğru yavaş yavaş yürüdüler. Öndeki sahanlığın iki direği yana yatmış, damın bir yanı sarkmıştı. Evin köşesini de bir şey ezmişti. Karmakarışık sallanan tahtaların arasından köşedeki oda görünüyordu. Ön kapısı içeri doğru açıktı; kalın, küçük bir kapı da deriden yapılma menteşelerinin üzerinde dışarı doğru açık bırakılmıştı.</p>

  <p class="calibre7">Joad, tek kalası kalan merdivende durdu:</p>

  <p class="calibre7">— Burada merdiven basamakları vardı, dedi. Ama şimdi yok olmuş... Ya da anam ölmüş.</p>

  <p class="calibre7">Ön kapının ilerisindeki alçak bahçe kapısını gösterdi:</p>

  <p class="calibre7">— Eğer anam bir yere gitmiş olsaydı, bu kapıyı muhakkak kapatır, çengellerdi.</p>

  <p class="calibre7">Anamın huyudur, bir yere gitti mi bu kapıyı daima kapar, öyle gider.</p>

  <p class="calibre7">Gözlerinde bir sıcaklık belirdi:</p>

  <p class="calibre7">— Bizim domuzun Jacobs'lara geçip yavruyu yediği günden beri bunu alışkanlık haline getirdiydi. Milly Jacobs, samanlıkta iş görüyormuş; kadın bir de gelip bakmış ki domuz, yavruyu yiyip duruyor. Jacobs'la aramız iyiydi, ama bu olaydan sonra açıldı. Kadın boyuna bağırıp çağırmaya başladı. Bu olayı ikide birde başımıza kaktı durdu. Ama anam, bundan ders aldı. Evde bulunmadığı zaman, bir daha domuzların kapısını açık bırakmadı. Bunu bir kere bile olsun unutmadı. Yok, yok; herhalde bir yere gittiler, ya da öldüler.</p>

  <p class="calibre7">İkiye ayrılmış sahanlığa tırmandı, mutfağa baktı. Pencereler kırılmıştı ve dışarıdan atılan taşlar hâlâ yerde duruyordu. Döşeme ile duvarlar kapıdan ayrılmıştı. Tahtaların üzerinde bir karış toz vardı. Joad kırık camları ve taşları gösterdi: </p>

  <p class="calibre7">— Çocukların işi... dedi. Pencere kırmak için cehenneme bile giderler. Ben de küçüklüğümde yaptım bu yaramazlıkları. Bir evin boş olduğunu nasıl da anlarlar, nasıl kokusunu alırlar?.. Bir ev boşalır boşalmaz çocukların yapacağı ilk iş budur.</p>

  <p class="calibre7">Mutfakta eşya yoktu, soba gitmişti, duvardaki soba borusunun deliğinden ışık giriyordu. Bulaşık çukurunda eski bir bira şişesi açacağı ile tahta sapı kalmamış kırık bir çatal duruyordu. Joad çekine çekine öteki odaya geçti; döşeme, ağırlığının altında gıcırdadı. "Philadelphia Ledger" in eski bir sayısı yerde duvara dayanmış duruyordu. Sayfaları sararmış ve kıvrılmıştı. Joad yatak odasına baktı: Ne yatak, ne sandalye, hiçbir şey yoktu... Duvarda renkli bir Kızılderili kız resmi, altında "Kırmızı Kanat" diye yazılı. Yine duvara dayalı bir karyola tahtası, köşede düğmeli bir kadın botu, burnu kıvrılmış ve ortası çatlamış... Joad ayakkabıyı aldı, baktı:</p>

  <p class="calibre7">— Tanıdım, dedi. Anamın... Şimdi eskimiş. Anam bu ayakkabıları pek severdi. <span class="calibre5">Yıllarca giydi. Hayır hayır, gitmişler. Her şeyi alıp götürmüşler.</span></p>

  <p class="calibre7">Güneş alçalmıştı; çarpılmış pencerelerden içeri giriyor, kırık camların kenarlarında parlıyordu. Joad sonunda döndü, dışarı çıktı, sahanlığa geçti. <span class="calibre5">Sahanlığın köşesinde oturdu, ayağını kalasın üstüne koydu. Akşam ışığı tarlalara vurmuştu, pamuklar toprağa uzun gölgeler salmışlardı; yaprakları dökülen söğüt ağacı da uzun bir gölge salmıştı.</span></p>

  <p class="calibre7">Casy, Joad'un yanına oturdu:</p>

  <p class="calibre7">— Sana hiçbir şey yazmadılar mı? diye sordu.</p>

  <p class="calibre7">— Yoo, dedim ya sana, yazı yazmasını bilmezler diye. Babam istese yazabilirdi, ama yazmaz. Yazmayı sevmez. Yazı yazmaktan ödü kopar. Herkes gibi katalogdan anlar da, mektup yazmaya boş verir.</p>

  <p class="calibre7">Yan yana oturuyorlar, uzaklara bakıyorlardı. Joad, sarılı ceketini yanına bıraktı. Elleri serbest kalınca bir cigara sardı, cigarayı düzeltti, yaktı, derin derin içine çekti, dumanını burnundan çıkardı.</p>

  <p class="calibre7">— Bunda bir iş var, dedi. Anlamıyorum. Çok büyük bir felâket olmuş gibi geliyor bana. Eve bir şey çarpmış, bizimkiler de evi terketmiş, çıkıp gitmişler.</p>

  <p class="calibre7">Casy:</p>

  <p class="calibre7">— İşte vaftizi yaptığım hendek orada, dedi. Başkalarına benzemezdin, inatçı bir oğlandın. Kızın saçlarına bir köpek gibi yapışmıştın. Biz her ikinizi de kutsal ruh adına vaftiz etmiştik, sen hâlâ kızın saçını bırakmıyordun. İhtiyar Tom: "Suyun altında tut keratayı!" diyordu. Ben de başını suyun altında uzun zaman tutmuştum. Sudan sesin geldiği halde bile, hâlâ kızın saçını bırakmamıştın. Bambaşka bir oğlandın, inatçı bir oğlan. Böyle inatçı çocukların çoğunun içinde sonradan, büyük bir ruh doğar.</p>

  <p class="calibre7">Sıska, gri bir kedi samanlıktan çıktı, pamukların arasından sürüne sürüne sahanlığın ucuna geldi. Yavaşça sahanlığa <span class="calibre5">atladı, karnını yere sürte sürte adamlara yaklaştı. Aralarına girdi, arkalarında oturdu, kuyruğunu yere dümdüz uzattı ve ucunu hafifçe kıvırdı. O da adamların baktığı gibi uzaklara bakıyordu.</span></p>

  <p class="calibre7">Joad dönünce, kediyi gördü:</p>

  <p class="calibre7">— Hay Allah, bak kim var burada?.. Sonunda burada kalan birini bulduk.</p>

  <p class="calibre7">Elini uzattı, ama kedi, elinin altından kaçtı, yeniden oturdu. Pençesini kaldırıp yaladı. Joad, kediye baktı. Joad'un yüzünde bir şaşkınlık vardı:</p>

  <p class="calibre7">— Şimdi ne olduğunu anlıyorum!., diye bağırdı. Kedi bana öğretti.</p>

  <p class="calibre7">Casy:</p>

  <p class="calibre7">— Bana da kalırsa, burada olup biten bir tek şey yok; birçok şeyler var.</p>

  <p class="calibre7">— Burada olan sadece burada olmuş bir şey değil. Neden kedi başka komşulara gitmemiş, sözgelişi Rance'lara?.. Neden birisi gelip de buradan bir tahta bile çalmamış?.. Her halde buralarda üç dört aydan beri kimseler yok, kimse çıkıp da tahtaları çalmamış. Samanlıkta güzel kaplamalar var, evde güzel kaplamalar var, pencere çerçeveleri var... Kimse gelip de hiçbirini almamış. <span class="calibre5">Bu, olacak şey mi? İşte anlamadığım nokta burası, bir türlü kavrayamıyorum.</span></p>

  <p class="calibre7">— Peki, senin aklına ne geliyor?</p>

  <p class="calibre7">Casy eğildi, keten ayakkabılarını çıkardı, uzun ayak parmaklarını basamağın üzerinde kıvırdı.</p>

  <p class="calibre7">— Bilmiyorum. Ama herhalde ortalıkta komşu kalmamışa benziyor. Eğer çevrede komşu bulunsaydı bu güzel tahtaları burada bırakırlar mıydı?.. Hey Allahım, hey! Bir Noel zamanı Albert Ranee, ailesini, çoluğunu çocuğunu, köpeklerini alıp Oklahoma şehrine gittiydi. Albert'in teyze oğlunu ziyaret edeceklerdi. Oysa burada millet, Albert'in hiçbir şey söylemeden evini barkını bırakıp gittiğini sandı. Belki borçları vardır, ya da bir karıya tutulmuştur? <span class="calibre5">diyorlardı. Albert bir hafta sonra geldiği zaman, evinde hiçbir şey bulamadı. </span><span class="calibre5">Soba gitmiş, yataklar gitmiş, pencere çerçeveleri gitmiş, evin güneye bakan kısmındaki sekiz ayaklık kaplamalar yok olmuştu. Evin içi dışarıdan görünüyordu. Tam Albert döndüğü sırada da bizim Muley Graves kapıları ve kuyu tulumbasını sökmüş, götürüyormuş. Albert eşyasını toplamak için tam iki hafta komşu komşu dolaşıp durmuştu. Casy ayaklarını tatlı tatlı kaşıdı:</span></p>

  <p class="calibre7">— Hiç kafa tutan olmadı mı? Herkes aldığını olduğu gibi geri verdi mi?</p>

  <p class="calibre7">— Eee, tabiî verdi ya. Bu, çalmak değil ki, millet herifin evini bıraktığını sanmıştı da onun için almıştı. Bütün eşyasını geri verdiler. Haa, yalnız üzerinde Kızılderili bir adam resmi olan kırmızı koltuk minderini geri alamadı. <span class="calibre5">Albert bu resmi büyükbabamın aldığını söyledi. Büyükbabada Kızılderililerin kanı var, bundan ötürü minderi almıştır, dedi. Söz aramızda, büyükbabam gerçekten minderi almıştı, ama kötü niyetle değil... Hoşuna gitmişti işte. Her zaman minderi yanına alır, nereye giderse, koyup üstüne otururdu. Minderi ne yaptı yaptı, Albert'e vermedi: "Mademki Albert bu minderi o kadar istiyor, sıkıysa kendi gelsin alsın! Ama silâhını alsın da gelsin!.. </span><span class="calibre5">Minderimi almaya gelirse kafasını dağıtırım!.." derdi. Sonunda Albert minderi almaktan vazgeçti, büyükbabaya hediye etti. Ama bu minder yüzünden büyükbabanın aklına bir şey geldi: Tavuk tüylerini toplamaya başladı. "Baştan başa kuştüyü yatak yapacağım!" diye tutturdu. Ama bir türlü isteğini gerçekleştiremedi. Bir gün evin altında bir sansar görünce, babamın aklı çıkıyordu. Çifteyle sansarı öldürdü. Annem evde rahat oturalım diye büyükbabamın topladığı bütün tüyleri yaktı.</span></p>

  <p class="calibre7">Joad güldü:</p>

  <p class="calibre7">— Büyükbaba inatçı herifin biridir. Kızılderili minderin üzerine oturur: "Haydi bakalım, Albert gelsin de alsın!" derdi. "Şu altıpatları bir aldım mı, o sersemi köpek gibi kuyruğuna baka baka, geldiği yere gönderirim!.."</p>

  <p class="calibre7">Kedi yeniden iki adamın arasına sokuldu. Kuyruğu yerde dümdüz duruyor, arada sırada bıyıklarını oynatıyordu. Güneş ufka doğru inmiş, tozlu hava kırmızılaşmış, altın rengini almıştı. Kedi bir şey sorar gibi gri renkli pençesini uzattı ve Joad'un ceketine dokundu. Joad çevresine bakındı:</p>

  <p class="calibre7">— Bak, kaplumbağayı unuttum. Artık lüzum kalmadı.</p>

  <p class="calibre7">Kaplumbağanın üstünü açtı, evin altına doğru itti. Ama kaplumbağa hemen oradan çıktı. Tom kaplumbağayı bulduğu zaman nasıl güneybatıya gidiyorduysa, şimdi yine o yöne doğru gitmeye başlamıştı. Kedi, kaplumbağanın üstüne atladı, ileri doğru uzanan başına vurdu, hareket eden ayaklara hafif hafif dokundu. İhtiyar, sert, alaycı kafa içeri çekildi, kalın kuyruk kabuğun altında kapandı; sonra kedi, beklemekten usanarak uzaklaşınca, kaplumbağa yeniden güneybatıya doğru yürümeye başladı.</p>

  <p class="calibre7">Genç Tom Joad ile papaz, kaplumbağanın, ayaklarını sallaya sallaya, ağır, tümsekli kabuğunu ite ite güneybatıya doğru gidişini seyre daldılar. Kedi bir süre kaplumbağanın arkasından gitti, ama birkaç metre gittikten sonra arkasını deve gibi kamburlaştırarak gerindi, döndü, oturan adamlara doğru sessizce yaklaştı.</p>

  <p class="calibre7">Joad:</p>

  <p class="calibre7">— Nereye gidiyor dersin? dedi. Ben çok kaplumbağa gördüm, hepsi de bir yere doğru giderler. Sanki akıllarına bir şey koymuşlar da, oraya doğru gitmek istiyorlarmış gibi.</p>

  <p class="calibre7">Gri renkli kedi yeniden aralarında ve arkalarında oturdu. Ağır ağır çevreyi süzüyordu. Sırtındaki deri, bir pire ısırmasıyle birden ileri doğru gerildi, sonra yavaş yavaş eski yerine kaydı. Kedi, pençelerinden birini kaldırdı, inceledi; ikide birde tırnaklarını dışarı çıkarıp pençelerini pembe diliyle yaladı. Kızıl güneş ufka değmiş, bir ahtapot gibi yayılmıştı; gök az öncekinden daha aydınlık, daha canlı görünüyordu. Joad, yeni sarı ayakkabılarını ceketinin içinden çıkardı, tozlu ayağını eliyle sildikten sonra giydi.</p>

  <p class="calibre7">Tarlalara bakıp duran papaz:</p>

  <p class="calibre7">— Biri geliyor, dedi. Bak!.. Taa oradan, pamukların arasından!..</p>

  <p class="calibre7">Joad, Casy'nin parmağıyle gösterdiği yere baktı:</p>

  <p class="calibre7"><span class="calibre5">— </span>Yürüye yürüye geliyor! dedi. Toz kaldırıyor, göremiyorum. Kimdir acaba?</p>

  <p class="calibre7">Akşam ışığı altında adamın yaklaşmasına baktılar. Batan güneş, çıkardığı tozu kırmızıya boyuyordu.</p>

  <p class="calibre7">Joad:</p>

  <p class="calibre7">— Bir adam, dedi.</p>

  <p class="calibre7">Adam yaklaştı; samanlığı geçtiği sırada, Joad:</p>

  <p class="calibre7">— Aa, ben tanıyorum bu adamı, dedi. Sen de tanırsın: Muley Graves.</p>

  <p class="calibre7">Bağırdı:</p>

  <p class="calibre7">— Heyy, Muley!.. Ne yapıyorsun orada?</p>

  <p class="calibre7">Yaklaşan adam durdu. Sesi duyunca şaşırmıştı, sonra hızlı hızlı onlara doğru gelmeye başladı. Zayıf, oldukça kısa boylu bir adamdı. Hareketleri sinirli ve sertti. Elinde bir çuval vardı. Mavi tulumunun dizleri ve arkası solmuştu, üzerinde leke içinde eski, siyah bir ceket vardı; koltuklarının arkaları sökülmüş, dirsekleri aşma aşma paralanmış bir ceket... Siyah şapkası da ceketi gibi leke içindeydi; kurdelesi kopmuştu, yürürken yukarı sallanıyordu. Muley'nin yüzü düz ve kırışıksızdı, ama yüzünde, kötü bir çocuğun sert bakışı vardı. Ağzı sımsıkı kapalı ve ufaktı. Küçük gözleri yarı dargın, yarı sert...</p>

  <p class="calibre7">Joad, papaza hafif bir sesle:</p>

  <p class="calibre7">— Muley'yi bilirsin, dedi.</p>

  <p class="calibre7">Onlara doğru gelmekte olan adam:</p>

  <p class="calibre7">— Kim var orada? diye bağırdı.</p>

  <p class="calibre7">Joad cevap vermedi. Muley yaklaştı, daha yaklaştı ve sonunda yüzleri seçti:</p>

  <p class="calibre7">— Hay Allah kahretsin, dedi. Tommy Joad'muş. Ne zaman çıktın Tommy?</p>

  <p class="calibre7">Joad:</p>

  <p class="calibre7">— İki gün önce, dedi. Eve gelinceye kadar biraz zaman geçti. Ama, bak burada neyle karşılaştım. Bizimkiler nerede Muley?.. Ev neden böyle yıkılmış? Neden bahçeye pamuk ekilmiş?</p>

  <p class="calibre7">Muley:</p>

  <p class="calibre7">— İyi ki geldin, dedi. İhtiyar Tom da telâşlanıp duruyordu. Onlar yola çıkmaya hazırlanırken ben de mutfaktaydım. Tom'a: "Ben gitmeyeceğim!" diyordum. Ben ona bunları söylerken o da: "Hep Tommy'yi düşünüyorum..." diyordu. "Ya eve gelir de kimseyi bulamazsa, acaba ne der?" Ben de dedim ki: "Ne diye bir mektup yazmadın?" Tom da: "Belki yazarım," dedi, <span class="calibre5">"düşüneyim bir kere. Ama ben yazmasam bile sen buralarda kalırsan Tommy'yi kolla." Ben: "Hep bizim buralarda kalacağım!.." dedim. "Kıyamete dek burada kalacağım!.. Yurdunu bırakıp gidenler arasında Graves adında bir adam bulunmayacak!.." İşte beni çıkaramadılar.</span></p>

  <p class="calibre7">Joad sabırsızlıkla sordu: </p>

  <p class="calibre7">— Bizimkiler nerede? Aranızda geçenleri sonra anlatırsın, şimdi söyle: Bizimkiler nerede?..</p>

  <p class="calibre7">— Banka buraları traktörlemeye geldi; onlara da yol göründü. Büyükbaban burada silâhını alıp durdu, traktörün lambalarını parçaladı, ama traktöre vız geldi. Büyükbaban traktörün şoförünü öldürmek istemedi. Şoför, Willy Feeley'di. Willy Feeley de biliyordu onu öldürmeyeceğini!.. Durmadı, eve tosladı, kedinin fareyi sallaması gibi evi temellerinden sarstı, o günden sonra Tom'a da bir şeyler oldu. O günden beri değişti!</p>

  <p class="calibre7">Joad kızmıştı:</p>

  <p class="calibre7">— Bizimkiler nerede?!..</p>

  <p class="calibre7">— Anlatıyorum ya işte!.. John Amcanın arabasıyle üç defa gelip gittiler buraya. Sobayı, tulumbayı, yatakları aldılar! Çocukları, büyükannenle büyükbabanı yatakların üstünde, kardeşin Noah'ı arabanın kenarında oturmuş <span class="calibre5">cigarasını tellendirirken, ikide birde yere tükürürken bir görmeliydin.</span></p>

  <p class="calibre7">Joad bir şey söylemek üzere ağzını açtı. Muley hemen:</p>

  <p class="calibre7">— Hepsi John Amcanın evindeler, dedi.</p>

  <p class="calibre7">— Yaa! Hepsi de John Amcalarda demek? Peki ne yapıyorlar orada? Anlat biraz Muley. Bak söylüyorum; sadedi biraz anlat, bir dakika sonra istediğin yere gidebilirsin. Ne yapıyorlar orada?</p>

  <p class="calibre7">— Pamuk çapalıyorlar.. hepsi., dahası çocuklar, büyükbaba bile. Batıya gitmek için para topluyorlar. Bir otomobil alacaklar, batıya gidecekler. Orada geçinmek kolaymış. Burada <span class="calibre5">yapılacak iş kalmadı, bir dönüm pamuk çapalamak elli sent. Millet bu işi de bulmak için birbirini yiyor.</span></p>

  <p class="calibre7">— Demek daha bir yere gitmediler? </p>

  <p class="calibre7">Muley:</p>

  <p class="calibre7">— Hayır, dedi. Benim bildiğim bu. Son defa, dört gün önce, kardeşin Noah'ı tavşan avlarken gördüm. Bana, iki hafta içinde yola çıkmak istediklerini söyledi. John da evden çıkmak için ihbarname almış. John'un evi buradan sekiz mil sürer. Git oraya, sizinkileri, kışın yuvalarında büzülmüş köstebekler gibi birbirlerinin üzerine yığılmış bulursun.</p>

  <p class="calibre7">Joad:</p>

  <p class="calibre7">— Tamam, dedi. Şimdi istediğin yere gidebilirsin. Hiç değişmemişsin Muley. Hep sağ elinle sol kulağını gösteriyorsun.</p>

  <p class="calibre7">Muley sert sert:</p>

  <p class="calibre7">— Sen de hiç değişmemişsin. Küçükken ukalâ bir oğlandın, şimdi de hâlâ öylesin. <span class="calibre5">Bir kere de sormuyorsun; burada nasıl yaşıyorsun? diye...</span></p>

  <p class="calibre7">Joad gülümsedi:</p>

  <p class="calibre7">— Evet, sormuyorum. Çünkü biliyorum ki sen, bir kere kafana bir şey koydun mu, seni kimse döndüremez. Bu papazı tanırsın, değil mi Muley?.. Sayın papaz Casy.</p>

  <p class="calibre7">— Aaa, evet, evet. İyice bakmadım. Nasıl tanımam. Casy ayağa kalktı, el sıkıştılar. </p>

  <p class="calibre7">Muley:</p>

  <p class="calibre7">— Sizi yeniden gördüğüme sevindim, dedi. Çok uzun zamandan beri buralarda yoktunuz.</p>

  <p class="calibre7">Casy:</p>

  <p class="calibre7">— Kafamdakileri çözmeye çalışıyordum, dedi. Buraya ne oldu Allahını seversen?.. <span class="calibre5">Ne diye topraklarından attılar?</span></p>

  <p class="calibre7">Muley'nin ağzı sıkı sıkıya kapandı, üst dudağının ortası papağan gagası gibi alt dudağının üstüne yapıştı. Kaşlarını çattı:</p>

  <p class="calibre7">— Eşşoğlu eşşekler, dedi. Eşşoğlu eşşekler!.. İşte size diyorum, ben burada kalıyorum. Onlar benden kurtulamazlar! Atsalar bile yeniden gelirim. Baktım beni bulacaklar, ben de gizlenirim. O Şirketteki eşşoğlu eşşeklerden birkaçını alaşağı ederim...</p>

  <p class="calibre7">Ceketinin yan cebinde bulunan ağır bir şeyi okşadı:</p>

  <p class="calibre7">— Gitmeyeceğim! Babam buraya elli yıl önce gelmiş. Gitmiyorum, gitmeyeceğim!..</p>

  <p class="calibre7">Joad:</p>

  <p class="calibre7">— Milleti ne diye topraklarından attılar? dedi.</p>

  <p class="calibre7">— Bir sürü şeyler söylediler. Son yıllarda başımıza geleni bilmiyorsunuz galiba; toz yağdı, her şeyi yok etti. Bir karıncanın götünü tıkayacak kadar bile ürün alınamadı. Bankada borçlar birikmişti. Bu borçların ne olduğunu siz de bilirsiniz. O zaman toprak sahipleri dediler ki: "Artık ortakçı tutamayız!" <span class="calibre5">Sonra, "Kârımız ortakçılara gidiyor, olmaz!" dediler. "Topraklarımızı birleştirirsek ancak o zaman toprak verimli olur." dediler. Sonunda gelip toprakları traktörlediler. Herkes kaçtı gitti, yalnız, Tanrı'ya şükür, ben kaldım. Tommy, sen beni bilirsin. Beni eskiden beri tanırsın...</span></p>

  <p class="calibre7">Joad:</p>

  <p class="calibre7">— Doğru, dedi. Seni tanırım eskiden beri.</p>

  <p class="calibre7">— Şunu da bilirsin ki ben, aptal bir adam değilimdir. Toprağın iyi bir toprak olmadığını bilirim. Otlak olmaktan başka bir işe yaramaz. Bu toprağın parçalanmaması gerekti. Oysa şimdi de toprağa öldüresiye pamuk ektiler. Beni zorla buradan atmaya kalkmasalardı belki de şimdi Kaliforniya'ya gider, canım isterse üzüm yer, canım isterse portakal toplar, istemezse toplamazdım. <span class="calibre5">Ama eşşoğlu eşşekler bana: "Buradan çıkıp gideceksin!" dediler. Hey Tanrım!.. Zorla insan hiçbir şey yapmaz!..</span></p>

  <p class="calibre7">Joad:</p>

  <p class="calibre7">— Tabiî, dedi. Babamın nasıl böyle çabucak evini bırakıp gittiğine ben de şaşıyorum doğrusu. Şaşıyorum, büyükbaba nasıl oldu da birisini vurmadı?.. <span class="calibre5">Büyükbabaya kimse şunu şöyle yapacaksın diyemez. Sonra anamı yolundan çevirecek kimse yoktur. Bir gün hiç unutmam; elindeki tavukla, çanak çömlek satıcısını eşek sudan gelinceye kadar dövmüştü. Neden?. Çünkü satıcı, onu kandırmaya kalkmış. Anamın bir elinde tavuk, öteki elinde balta varmış, tavuğu kesmeye götürüyormuş! Elinde balta, satıcıyla konuşurken birdenbire hiddetlenince, </span><span class="calibre5">baltanın hangi elinde olduğunu unutmuş, tavuğu herifin sırtına vura vura herifi kovalamış. Sallaya sallaya tavukta da yenecek yer kalmamış. Sadece iki ayak. </span><span class="calibre5">Büyükbaba hep kasıklarını tuta tuta güldüydü. Nasıl oldu da bizimkiler böyle kolayca burayı bırakıp gittiler?..</span></p>

  <p class="calibre7">— Buraya gelen herif öyle kibarca laflar etti ki, sorma. "Buradan çıkıp gitmelisiniz. Bu benim suçum değil!" dedi. Ben, "Peki ama, kimin suçu?" dedim. <span class="calibre5">"Bu kimin işiyse gidip herifi yola getireyim" dedim. "Bu, Shawnee Toprak ve Hayvan Ürünleri Ortaklığı'nın işidir. Ben onlardan emir aldım." dedi. "Bu Shawnee Toprak ve Hayvan Ürünleri Ortaklığı dediğin de kimdir?" dedim. "O, bir insan değildir. Bir ortaklıktır." dedi. İnsan deli olur be!.. Canına okuyacağın bir insan yok ki karşında canına sıçasın. Herkes saldıracak birini aramaktan bıktı, usandı, ama ben bıkmadım. Ben hepsinin canına okuyacağım! Burada kalıyorum!..</span></p>

  <p class="calibre7">Ufukta güneşin büyük kızıl bir parçası asılı kaldı bir süre, sonra eriyip kayboldu. Güneşin battığı yer aydınlıktı; üzerinde kanlı ve paçavraya benzeyen kopmuş bir bulut asılıydı. Ve alaca karanlık doğudan doğru geldi, yere yayıldı. <span class="calibre5">Akşam yıldızı parlayıp sönüyordu alaca karanlıkta. Gri renkli kedi açık samanlığa doğru süzülüp gitti, bir gölge gibi içeri girdi.</span></p>

  <p class="calibre7">Joad:</p>

  <p class="calibre7">— Bu gece sekiz mil yürüyüp de John Amcanın evine varamayız. Ayaklarımdan ateş <span class="calibre5">çıkıyor. Senin evine gelsek nasıl olur Murley? Bir mil kadar sürer buradan galiba?</span></p>

  <p class="calibre7">— İyi, gidelim ama, ne işe yarar? Muley şaşırmış gibiydi:</p>

  <p class="calibre7">— Karım, çocuklarım, kaynım, hepsi Kaliforniya'ya gittiler. Ev bomboş. Yiyecek bir şey kalmadı. Benim gibi deli değiller ya onlar! İşte hepsi de gittiler. <span class="calibre5">Burada yiyecek bir şey kalmadı artık.</span></p>

  <p class="calibre7">Papaz sinirli sinirli atıldı:</p>

  <p class="calibre7">— Sen de gitmeliydin onlarla! Çoluk çocuğundan ayrılmamalıydın!..</p>

  <p class="calibre7">Muley Graves:</p>

  <p class="calibre7">— Gidemedim, dedi. Beni sanki bir el tuttu, bırakmadı. Joad:</p>

  <p class="calibre7">— Peki ama, ne yapacağız? Karnım öyle acıktı ki, dedi. Dört yıl her gün dakikası dakikasına yemek yemeye alıştım. Karnım zil çalıyor. Muley, sen ne yiyorsun? Nasıl yiyecek buluyorsun?</p>

  <p class="calibre9">Muley utanarak:</p>

  <p class="calibre7">— Bir zaman kurbağa, sincap, bir ara da yabanî köpek<sup class="calibre10">[</sup><a href="../Text/index_split_031.html#n2" id="n2d"><sup class="calibre10">2</sup></a><sup class="calibre10">]</sup> yedim. Ne yapayım? Ama şimdi kuru derelerin fundalıklarına tel kapan koyuyorum; tavşan, bazen de yabanî tavuk tutuluyor. Sansar, tilki de yakalandığı oluyor.</p>

  <p class="calibre7">Eğildi, çuvalını aldı. İçindekileri sahanlığın üstüne boşalttı. Üç tavşan çuvaldan yere düştü ve yuvarlandı. Yumuşak tüylü hayvanlar...</p>

  <p class="calibre7">Joad:</p>

  <p class="calibre7">— Allah razı olsun, dedi. Dört yıl var ki ağzıma taze et koymadım.</p>

  <p class="calibre7">Casy tavşanlardan birini aldı, elinde tuttu:</p>

  <p class="calibre7">— Yemeğini bizimle paylaşıyor musun? diye sordu. </p>

  <p class="calibre7">Muley, heyecandan birtakım sinirli hareketler yaptı:</p>

  <p class="calibre7">— Bana söz düşmez artık.</p>

  <p class="calibre7">Söylediği sözün kötü etkisini anlayarak durdu:</p>

  <p class="calibre7">— Yani, sakın başka türlü anlamayın. Demem o demek! ki...</p>

  <p class="calibre7">Kekeliyordu:</p>

  <p class="calibre7">— Yani, demem o demek ki; bir insanın yiyeceği olur da başkasının olmazsa, o adama söz söylemek düşmez. Yani... Örneğin, tavşanlarımı alıp başka bir yerde gidip yiyemem. Anlıyorsunuz ya!..</p>

  <p class="calibre7">Casy:</p>

  <p class="calibre7">— Evet, evet, dedi. Ben bunu anlarım, Muley... Tom, Muley bir şeyler söylemek istiyor ama, söylemek istediğini ne kendi anlatabiliyor, ne de ben anlatabiliyorum.</p>

  <p class="calibre7">Genç Tom ellerini oğuşturdu:</p>

  <p class="calibre7">— Kimde çakı var?.. Şu zavallı hayvanları bir temizleyelim bakalım, işe başlayalım haydi.</p>

  <p class="calibre7">Muley pantolonunun cebine elini soktu, kemik saplı büyük bir çakı çıkardı. Tom Joad çakıyı elinden aldı. Çakının bir ağzını açtı, kokladı. Çakıyı toprağa birkaç kere sürdü, yeniden kokladı, pantolonuna sildi, keskin yanını baş <span class="calibre5">parmağıyle yokladı.</span></p>

  <p class="calibre7">Muley pantolonunun arka cebinden bir şişe su çıkardı, sahanlığın üstüne koydu:</p>

  <p class="calibre7">— Çok içmeyin, dedi; hepsi bu kadar. Buradaki kuyu kapatıldı.</p>

  <p class="calibre7">Tom, tavşanlardan birini eline aldı:</p>

  <p class="calibre7">— Biriniz gidin de samanlıktan bir balya teli alın. Evin kırık kaplamalarını toplayıp bir ateş yakarız.</p>

  <p class="calibre7">Ölmüş tavşana baktı:</p>

  <p class="calibre7">— Tavşan temizlemekten kolay şey yoktur.</p>

  <p class="calibre7">Tavşanın sırt derisini kaldırdı, çakıyı içine daldırdı, elini deliğe soktu, deriyi yırttı. Deri, bir çorap gibi vücuttan boyna, ayaklar da pençelere kadar sıyrıldı. Joad yeniden çakıyı aldı, tavşanın başıyle ayaklarını kesti. Deriyi yere bıraktı, tavşanı kaburga boyunca kesti, derinin üzerine tavşanın bağırsaklarını sallayarak döktü, sonra hepsini pamuk tarlasına fırlattı. Yalnız kasları kalan küçük gövde hazırdı. Joad bacakları da kesti attı, etli sırtı ikiye böldü. İkinci tavşanı yerden aldığı sırada Casy, elinde bir tomar balya teliyle dönüyordu.</p>

  <p class="calibre7">Joad:</p>

  <p class="calibre7">— Simdi bir ateş yak, iki de çatallı kazık çak, dedi. Hey Tanrım! Şu yaratıkları yemek için nasıl can atıyorum!..</p>

  <p class="calibre7">Joad öteki tavşanları da temizledi, kesti, birer birer tele sardı. Muley'le Casy viran evin köşesinden sarkan çatlak tahtaları kopardılar, ateş yaktılar; teli bağlamak için yere karşılıklı iki kazık çaktılar.</p>

  <p class="calibre7">Muley, Joad'un yanına geldi:</p>

  <p class="calibre7">— Tavşanın üzerindeki berelere bak, dedi. Bereli tavşanı da hiç sevmem.</p>

  <p class="calibre7">Cebinden küçük bir bez kese çıkardı, sahanlığın üstüne bıraktı. Joad:</p>

  <p class="calibre7">— Tavşan tertemiz. Hay Allah! Sende tuz da mı var?.. İster misin cebinden bir sürü tabaklar, bir de çadır çıksın?</p>

  <p class="calibre7">Joad eline tuz döktü, tele sarılmış tavşan parçalarının üzerine serpti. <span class="calibre5">Ateş parladı ve eve gölgeler fırlattı. Kuru tahtalar çatırdayıp duruyordu. </span><span class="calibre5">Gök artık hemen hemen kararmış, yıldızlar iyice meydana çıkmıştı... Gri kedi samanlıktan çıktı, miyavlayarak ateşe doğru yaklaşırken birdenbire döndü, atılmış bağırsak yığınlarından birine doğru gitti. Onları çiğnedi ve yuttu. Bağırsaklar ağzından sallanıyordu.</span></p>

  <p class="calibre7">Casy ateşin kenarına oturmuş, ateşi tahta parçalarıyle besliyor; alev, tahtaların uçlarını yedikçe uzun tahtaları ateşe doğru itiyordu. Yarasalar, ateşin ışığında parlıyor ve yeniden kayboluyorlardı. Kedi çömelip oturmuştu. <span class="calibre5">Dudaklarını yalıyor, yüzünü ve bıyıklarını yıkıyordu.</span></p>

  <p class="calibre7">Joad, tavşanları sardığı teli iki ucundan tutarak ateşe doğru yaklaştı:</p>

  <p class="calibre7">— Muley, sen şu ucu tut, teli şu kazığa sar. İyi. Oldu. Şimdi gerelim. Kor oluncaya keder beklemek gerek ama, benim artık sabrım tükendi.</p>

  <p class="calibre7">Teli gerdi. Sonra bir değnek buldu, et parçalarını ateşin üzerine gelinceye kadar telin üzerinde kaydırdı. Alevler etin çevresini yaladı, sertleştirdi, parlattı. Joad, ateşin yanında yere oturmuş, tele yapışmasın diye elindeki değnekle tavşanları oynatıyor ve döndürüyordu.</p>

  <p class="calibre7">— Ziyafet dediğin böyle olur. Eh, Muley, bize tuz da, su da, tavşan da buldu. <span class="calibre5">Ah bir de cebinde bir mısır ekmeği olsa, o zaman değme keyfine.</span></p>

  <p class="calibre7">Muley ateşin ötesinden cevap verdi:</p>

  <p class="calibre7">— Siz, buradaki yaşayışıma bakarak beni kaçık sanırsınız, öyle değil mi?</p>

  <p class="calibre7">Joad:</p>

  <p class="calibre7">— Kaçık mı? Hiçbir zaman!., dedi. Eğer sen kaçıksan, onların da senin gibi kaçık olmalarını isterdim.</p>

  <p class="calibre7">Muley devam etti:</p>

  <p class="calibre7">— Evet, garip şey, "Buradan gideceksin!" dedikleri zaman, bana bir şeyler oldu. <span class="calibre5">Önce, gidip herkesi öldüreyim diyordum. Sonra bizimkiler uzağa, batıya çekip gidince, ben de ortalıkta dolaşmaya başladım. Serseri serseri dolaşıyorum. </span><span class="calibre5">Uzaklara gidemiyorum. Nerede akşam orada sabah. Bu gece burada yatacağım. Onun için buraya geldim. Kendi kendime diyorum ki: "Ben, kalan şeylere bakayım da millet döndüğü zaman bıraktıkları şeyleri olduğu gibi bulsunlar." Ama biliyorum, bu düşüncem yanlış. Bakılacak bir şey yok zaten. Millet de bir daha geriye gelmeyecek. Ben şimdi korkunç bir hortlak gibi her yanda dolaşıp duruyorum.</span></p>

  <p class="calibre7">Casy:</p>

  <p class="calibre7">— İnsan, alıştığı yerden kolay kolay ayrılamaz, dedi. İnsan bir çeşit düşünmeye alıştı mı, ondan kolay kolay vazgeçemez. Ben papaz değilim artık, ama bakıyorum; her zaman vaiz vermekteyim, hiç farkına varmadan...</p>

  <p class="calibre7">Joad, et parçalarını tellerin üzerinde çevirdi. Şimdi etlerin yağı damlıyor, ateşe düşen her damla alev çıkararak cızırdıyordu. Etlerin düz yüzü buruşuyor, renkleri hafif koyulaşıyordu.</p>

  <p class="calibre7">Joad:</p>

  <p class="calibre7">— Kokusunu duyuyor musun? dedi. Vay anam vay, eğil de kokla biraz.</p>

  <p class="calibre7">Muley devam etti:</p>

  <p class="calibre7">— Evet, korkunç bir hortlak gibi... Eski günleri yaşadığımız yerlerde dolaşıyorum. Bizim kırk dönümün yanında bir yer vardır. Hendekte bir çalılık... <span class="calibre5">Bir kızla ilk olarak orada yatmıştım. On dört yaşındaydım. Erkek bir geyik gibi tepindiğim, sıçradığım, böğürdüğüm, bir teke gibi sektiğim zamanlardı. Yeniden oraya gittim; toprağa oturdum; her şey sanki yeniden oluyormuş gibi birer birer gözümün önüne geldi. Samanlığın orada da bir yer vardır; babamı bir boğa orada karnını deşerek öldürdüydü. Kanları da hâlâ toprağın üstünde du</span><span class="calibre5">rur... Şimdi bile herhalde oradadır. Kanları temizleyen olmadı. Babamın kanıyle karışmış toprağın üstüne elimi sürdüm.</span></p>

  <p class="calibre7">Muley sinirli sinirli durdu:</p>

  <p class="calibre7">— Sonra siz bana, kaçırmış diyorsunuz, değil mi?</p>

  <p class="calibre7">Joad eti çevirdi; kendi kendine düşünüyordu. Casy ayaklarını havaya dikmiş, ateşe bakıyordu. Arkalarında karnı doymuş kedi oturuyordu. Uzun gri kuyruğu ön ayaklarının çevresine dolanmıştı. Büyük bir baykuş, başlarının üzerinden geçerken bağırdı; ateşin ışığında beyaz göğsüyle açık kanatları göründü.</p>

  <p class="calibre7">Casy:</p>

  <p class="calibre7">— Hayır, dedi. Yalnız kalmışsın, yoksa kaçırmış filan değilsin.</p>

  <p class="calibre7">Muley'nin gergin küçük yüzü sertleşmişti:</p>

  <p class="calibre7">— Elimi, babamın kanının hâlâ durduğu yere koydum. Babam göğsündeki delikle gözümün önüne geldi, sanki o zamanki gibi bana dayanmış tir tir titriyordu. <span class="calibre5">Oturuşunu, ellerini, ayaklarını uzatışını görür gibi oldum. Çektiği acıdan bulanmış gözleri ve sonra vücudunun hareketsiz kalışı, cam gibi parlayan gözleri, havaya dikilmiş... Ben küçücük bir çocuktum. Orada durup duruyordum; ne ağlıyor ne de bir şey yapıyordum. Sadece oturmuş, babama bakıyordum.</span></p>

  <p class="calibre7">Muley hızla başını salladı. Joad etleri çevirip duruyordu.</p>

  <p class="calibre7">— Joe'nun doğduğu odaya girdim. Yatak yoktu, ama oda yerindeydi. Bütün olanlar canlıydı; oldukları yerlerde, oldukları gibi duruyorlardı. Joe orada dünyaya geldi. Uzun bir soluk aldıktan sonra öyle bir çığlık atmıştı ki, bir mil uzaktan işitilmişti çığlığı. Odada büyükanne: "Ah, ne güzel şey, Allahım!" deyip duruyordu. Büyükanne o gece o kadar sevinmişti ki, üç bardak kırmıştı.</p>

  <p class="calibre7">Joad boğazını temizledi:</p>

  <p class="calibre7">— Artık yesek iyi olacak. </p>

  <p class="calibre7">Muley, sinirli sinirli:</p>

  <p class="calibre7">— Bırak iyice kızarsın, rengi iyice koyulsun, kararır gibi olsun, dedi. Ben konuşmak istiyorum. Bugüne kadar kims<span class="calibre5">eyle konuşmadım. Ben kaçıksam, kaçığım; işte bu kadar! Hortlaklar gibi geceleri komşuların evlerine giriyorum. Peter'ler, Jacob'lar, Rance'lar, Joad'lar.. bütün evler kapkaranlık., hepsi de farelerin içlerinde yuva yaptığı birer sandık sanki... Ah, bu evlerde ne güzel ziyafetler verilir, danslar edilirdi; dinsel toplantılar olurdu, ilâhi sesleri yükselirdi. Düğünler olmuştu, bütün evlerde... </span><span class="calibre5">Bütün bunlar aklıma gelince şehre gidip herkesi öldürmek geliyor içimden. Halkı topraktan traktörle sürüp atmakla neyi yok ettiler bilir misiniz? Kârlarını almak için neyi aldılar, biliyor musunuz? Toprağın üzerinde ölmekte olan babamı, ilk soluğunda bağıran Joe'yu, geceleyin çalılığın altında bir teke gibi tepinen beni alıp götürdüler. Elimizden aldıkları nedir? Toprak mı? Onun ne mal olduğunu biz biliriz. Buralarda yıllardan beri iyi ürün alan olmamıştır. Ama şu masa başında oturan eşşoğlu eşşekler yok mu, onlar kendi kârları için halkı parçaladılar, böldüler. Evet, tastamam parçaladılar. Halkın yaşadığı yerler halkın kendisidir, onun ayrılmaz bir parçasıdır. Artık halk bir bütün değildir, çünkü hepsi yollarda, otomobillerin üzerinde yapayalnız. Artık onlar yaşamıyorlar. O eşşoğlu eşşekler, halkı öldürdüler.</span></p>

  <p class="calibre7">Sustu. İnce dudakları hâlâ oynuyor, göğsü hâlâ inip kalkıyordu. Oturdu, ateşin alevinde ellerine baktı.</p>

  <p class="calibre7">— Ben, ben uzun zamandan beri kimseyle dertleşmedim, diye yavaşça özür diledi. <span class="calibre5">Korkunç bir hortlak gibi buralarda dolaşıp duruyorum.</span></p>

  <p class="calibre7">Casy uzun tahtaları ateşe itti, alevler tahtaların çevresini yaladı, yeniden etlere doğru sıçradı. Gecenin serin havası çevresindeki tahtaları gerdikçe evin çatırdadığı işitiliyordu. Casy heyecansız:</p>

  <p class="calibre7">— Yollara düşen halkı görmek istiyorum, dedi. Onları gidip görmek geliyor içimden. Onların öyle bir yardıma ihtiyaçları var ki, artık bildiğimiz vaızlar filan onların bu ihtiyacını karşılayamaz. Yaşamayan insanlara cennet umudundan nasıl söz edilebilir? Kendi ruhları çiğnendiği, kederlere gömüldüğü bir zamanda onlara nasıl Tanrı'dan söz edilebilir? Onla<span class="calibre5">rın yardıma ihtiyacı var. Ölüme boyun eğmeden önce, yaşamaları gerek.</span></p>

  <p class="calibre7">Joad sinirli sinirli bağırdı:</p>

  <p class="calibre7">— Eee, yeter artık, etler sıçan kadar kalmadan yesek!.. Bakın, şunu koklayın bir.</p>

  <p class="calibre7">Sıçrayarak ayağa kalktı, et parçalarını telin üzerinden kaydırarak, ateşten kurtardı. Muley'nin çakısını aldı, eti kesti, telden kurtardı:</p>

  <p class="calibre7">— Bu papazın, dedi.</p>

  <p class="calibre7">— Kaç kere söyledim sana, ben papaz değilim artık diye.</p>

  <p class="calibre7">— Peki, o halde, bu parça bu adamın. Başka bir parça daha kesti:</p>

  <p class="calibre7">— Al, bu da senin Muley, eğer yiyecek halin kaldıysa. Bu tavşan eşek etinden daha sert.</p>

  <p class="calibre7">Joad oturup arkasına yaslandı, uzun dişlerini ete geçirdi, büyük bir parça kopardı ve çiğnedi:</p>

  <p class="calibre7">— Hey Allahım hey!.. Çıtırdısını duyuyor musun? Hırsla bir parça daha kopardı.</p>

  <p class="calibre7">Muley, hâlâ oturmuş, ete bakıyordu.</p>

  <p class="calibre7">— Size böyle şeyler söylemeseydim daha iyi olurdu belki, dedi. İnsan böyle şeyleri kendi kafasında saklasa daha iyi eder.</p>

  <p class="calibre9">Casy, ağzı tavşan eti dolu, dönüp baktı. Eti çiğniyor, her yutuşta boyun kasları inip çıkıyordu.</p>

  <p class="calibre7">— Evet, konuşman, dertleşmen gerek, dedi. Derdini anlatan adamın derdi bazen sözleriyle beraber ağzından çıkıp gider. Derdini söylemeyen, derman bulamaz. Adam öldürecek bir insan bazen yapacağını anlattı mı, artık adam öldürmekten vazgeçer. İyi yaptın. Yalnız, eğer istersen kimseyi öldürme.</p>

  <p class="calibre7">Tavşandan bir parça daha aldı. Joad kemikleri ateşe fırlattı, sıçradı kalktı, telden biraz et daha kesti. Muley şimdi yavaş yavaş yemeye başlamıştı. Küçük, sinirli gözleriyle bir Joad'a, bir Casy'ye bakıyordu. Joad bir hayvan gibi suratını asarak yiyordu. Ağzının çevresinde yağdan bir halka vardı.</p>

  <p class="calibre7">Muley uzun zaman, hemen hemen çekinir gibi, Joad'a baktı. Eti tutan elini aşağı indirdi.</p>

  <p class="calibre7">— Tommy, dedi.</p>

  <p class="calibre7">Joad, başını kaldırdı, eti kemirmeye ara vermedi. Ağzı dolu dolu:</p>

  <p class="calibre7">— Ne var?</p>

  <p class="calibre7">— Tommy, herkesi öldürmek istediğimi söyledim diye bana kızmadın ya?.. <span class="calibre5">Öfkelenmedin ya?</span></p>

  <p class="calibre7">Tom:</p>

  <p class="calibre7">— Yoo, dedi, öfkelenmedim. İşte o zaman nasılsa öyle bir şeyler oldu.</p>

  <p class="calibre7">Muley:</p>

  <p class="calibre7">— Senin suçsuz olduğunu herkes biliyordu, dedi. İhtiyar Turnbull hapisten çıktığın zaman seni yakalayıp öldüreceğini söylüyordu; kimseye çocuklarını öldürtmezmiş. Herkes onu bu düşüncesinden vazgeçirmeye çalıştı.</p>

  <p class="calibre7">Joad yumuşak bir sesle:</p>

  <p class="calibre7">— Sarhoştuk, dedi. Sarhoştuk, dans ediyorduk. Kavganın nasıl çıktığının farkına bile varmadım. Bıçak içime girer girmez birden aklım başıma geldi. İlk gördüğüm şey, Herb'in yeniden elinde bıçakla üstüme doğru gelmesi oldu. Orada okulun duvarına dayalı bir kürek duruyordu. Yakaladığım gibi kafasına indirdim. <span class="calibre5">Herb'e karşı bir düşmanlığım yoktu. Çok iyi çocuktu. Küçükken kızkardeşim Rosasharn'ın arkasından koşardı... Yok canım, gerçekten ben Herb'i severdim.</span></p>

  <p class="calibre7">— Evet, Herb'in babasına herkes bunları anlattı durdu; sonunda babası da biraz yatışır gibi oldu. Herkes, Turnbull'da ana yanından Hatfield kanı olduğunu söyler, ne yapsın, elinde değil. Bilmem doğru mu? O da bütün ailesiyle birlikte altı ay önce Kaliforniya'ya gitti.</p>

  <p class="calibre7">Joad telden son kalan tavşan parçasını da aldı, dağıttı. Kendisi de oturdu arkasına dayandı. Şimdi daha yavaş yiyor, daha düzenli çiğniyor, yeniyle ağzındaki yağı siliyordu. Karanlıkta kalan ve yarı kapalı gözlerini, sönmekte olan ateşe dikmiş, dalgın düşünüyordu.</p>

  <p class="calibre7">— Demek herkes batıya gidiyor! dedi. Ben kefaletle bırakıldım. Bizim eyaletin sınırı dışına çıkamam.</p>

  <p class="calibre7">Muley:</p>

  <p class="calibre7">— Kefaletle ne demek? diye sordu. Bu sözü çok işittim ben, ne biçim şeydir bu?</p>

  <p class="calibre7">— Beni zamanından önce, üç yıl önce bıraktılar. Birçok işlemi var yapılacak. <span class="calibre5">Yoksa yeniden beni içeri atarlar. Sık sık gidip görmem gerek herifleri.</span></p>

  <p class="calibre7">— Mac Alester'de insana nasıl bakıyorlar? Benim karının amcaoğlu Mac Alester'deydi. Canına okumuşlar oğlanın.</p>

  <p class="calibre7">Joad:</p>

  <p class="calibre7">— Yok, o kadar kötü bir yer değil, dedi. Her yer gibi, kafa tutarsan adamın canına okurlar. Gardiyanlar musallat olmazlarsa rahat edersin. Musallat oldular mı halin dumandır. Ben gardiyanlarla iyi geçinirdim. Kendi işimden başkasına karışmazdım. Herkesin öyle olması gerek... Çok iyi yazı yazmasını öğrendim. Kuş yazıyorum, daha neler neler yazıyorum, pek güzel değil ama, yine de ziyansız. Babam benim bir çırpıda kuş yazdığımı görünce kimbilir ne kadar kızacak. Babam böyle işlere çok kızar. Böyle züppelikleri hiç sevmez. Yazı yazmaktan hiç hoşlanmaz. Böyle şeylerden korkar. Babam kimi yazı yazarken görmüşse, sonunda garanti, bir şeyi gitmiştir.</p>

  <p class="calibre7">— Seni hiç dövmediler mi? Ya da sana başka bir eziyet yapmadılar mı?</p>

  <p class="calibre7">— Hayır, çünkü ben, sadece kendi işime bakardım. Tabiî ne de olsa dört yıl her gün aynı şeyi yapmak pek o kadar keyifli bir şey değil. Eğer kötü bir şey yapmış <span class="calibre5">olsaydım, haydi bu cezayı çekeyim. Ama bir suçum yoktu ki. Şimdi yine Herb Turnbull'un elinde bıçakla üstüme geldiğini görsem, onu yine kürekle ezerim.</span></p>

  <p class="calibre7">Muley:</p>

  <p class="calibre7">— Herkes de aynı şeyi yapar, dedi.</p>

  <p class="calibre7">Papaz ateşe bakıyor, geniş alnı, artan karanlıkta bembeyaz görünüyordu. Küçük alevlerin pırıltıları boynunun damarlarını meydana çıkarıyordu. Ellerini dizlerinde kavuşturmuş, parmaklarıyle oynuyordu.</p>

  <p class="calibre7">Joad, son kemikleri de ateşe fırlattı, parmaklarını yaladı, sonra pantolonuna sildi. Ayağa kalktı, su şişesini sahanlıktan <span class="calibre5">aldı, çekine çekine biraz içti, yeniden yere oturmadan şişeyi ötekilere verdi.</span></p>

  <p class="calibre7">Sözüne devam etti:</p>

  <p class="calibre7">— Beni en çok sıkan şey, boş yere yatışım oldu. Yıldırım bir ineği öldürse, ya da ineği sel alsa, bunda bir suç aranır mı? Aranmaz, değil mi? İşte benimki de öyle. İyi ama, birtakım adamların insanı dört yıl kilit altında tutması için elbette bir suç olmalı... Onlar her şeyi iyice düşündüklerini sandılar. Sonra da beni hapse attılar, dört yıl hapiste tuttular, beslediler. Bunu güya beni adam öldürmeyecek bir insan haline getirmek için, ya da korkayım da bir daha adam öldürmeyeyim diye yaptılar.</p>

  <p class="calibre7">Bir an durdu:</p>

  <p class="calibre7">— Ama şimdi Herb, ya da başka birisi çıksa da, üzerime yürüse, ben yine aynı işi yaparım. Hiç düşünmeden. Hele bir de sarhoş olursam. İşte insanın canını sıkan bu aptallık.</p>

  <p class="calibre7">Muley düşündü:</p>

  <p class="calibre7">— Bir de yargıç; suçun yok diye sana hafif bir ceza verdiğini söylediydi.</p>

  <p class="calibre7">Joad:</p>

  <p class="calibre7">— Mac Alester'de bir adam vardı. Müebbet hapse mahkûmdu. Başı kitaptan kalkmazdı. Gardiyanların kâtibiydi. Gardiyanların mektuplarını filan yazardı. <span class="calibre5">Öyle yaman, akıllı bir herifti ki, boyuna kanun filan okur dururdu. Bir gün bu adamla bu işi konuştum. Çünkü çok okumuştu. Bana, "Kitap okumak iyi değildir." </span><span class="calibre5">demez mi? Yeni hapishaneler üzerine, eski zamanlardaki hapishaneler üzerine bir sürü şeyler okumuş. Okumaya başladıktan sonra bu iş, adama da aptalca görünmüş. Okumak berbat şeymiş! Bir kere başlamış, kimse önüne geçemezmiş, kimse değiştirmeyi düşünemezmiş. "Allahını seversen bu konuda okuma." dedi. </span><span class="calibre5">"Çünkü, önce aklın karışır." dedi. "Sonra da hükümet adamlarını saymazsın."</span></p>

  <p class="calibre7">Muley:</p>

  <p class="calibre7">— Ben o heriflerin hiçbirine zerre kadar saygı duymuyorum ki artık, dedi. <span class="calibre5">Bizim öyle bir hükümetimiz var ki, bize sadece sağlam bir kâr kaynağı gözüyle bakar. Benim canımı sıkan bir şey var; nedir bilir misin? Willy Feeley, şu traktö</span><span class="calibre5">rü süren herif, şimdi kendi köylüsünün çiftçilik yaptığı yerlerin ağası oldu. İşte bu benim canımı sıkıyor. Haydi buraya başka bir yerden adam gelse, buranın durumunu bilmez diyelim. Peki ama, Willy buralı. Bu iş benim o kadar canımı sıktı ki, gittim, sordum. Hemen kızdı: "İki çocuğum var," dedi. "Karım ve kaynanam var. Onlara da yiyecek lâzım." dedi. Kızdıkça kızdı. "Benim ilkönce düşüneceğim kimseler, ailemdir." dedi. "Her koyun kendi bacağından asılır." dedi. </span><span class="calibre5">Söylediklerinden kendi de utanmıyordu değil, onun için çok kızıyordu.</span></p>

  <p class="calibre7">Jim Casy, yavaş yavaş sönen ateşe bakıyordu. Gözleri daha çok açılmış, boyun kasları daha çok şişmişti. Birdenbire bağırdı:</p>

  <p class="calibre7">— Anlıyorum! Eğer içimde bir parça iman varsa, anlıyorum!.. Birdenbire, aniden hepsini anladım.</p>

  <p class="calibre7">Sıçrayarak ayağa kalktı, başını sallaya sallaya ileri geri dolaşmaya başladı:</p>

  <p class="calibre7">— Bir zamanlar benim bir çadırım vardı. Her gece içinde beş yüz kişiye yakın insan toplanırdı. Siz beni daha o zaman tanımamıştınız...</p>

  <p class="calibre7">Durdu ve onlara döndü:</p>

  <p class="calibre7">— Farkına vardınız mı bilmem? Burada vaiz verdiğim zaman, samanlıklarda, açık havada vaiz verdiğim zaman, sizden hiç para aldım mı?</p>

  <p class="calibre7">Muley:</p>

  <p class="calibre7">— Yoo, gerçekten almadın, dedi. Burada millet sana para vermemeye o kadar alışmıştı ki, başka papazlar gelip de şapkalarını açtıkları zaman, millet epey kızdı. Evet efendim?..</p>

  <p class="calibre7">Casy:</p>

  <p class="calibre7">— Ben, sadece yiyecek bir şey alırdım, dedi. Pantolonum eskirse bir pantolon isterdim. Toprakta gezdiğim için eski bir çift ayakkabı isterdim. Ama çadırda olduğum sıralarda böyle değildi. Çadırda bazı günler, on, hatta yirmi dolar aldığım olurdu. Ama memnun değildim. Onun için bıraktım; bir süre ha<span class="calibre5">yatımdan memnun, yaşadım. Şimdi artık anlıyorum. Ama nasıl açıklayacağımı bilemiyorum... Galiba anlatamayacağım. Belki de bir papaza lüzum var. Belki de yeniden vaıza başlaya</span><span class="calibre5">bilirim. Halk yollarda yapayalnız, halk topraksız, halkın gidecek yeri yok. </span><span class="calibre5">Onlara sığınacak bir yer gerek. Belki de...</span></p>

  <p class="calibre7">Ateşin önünde durdu. Boynunun yüzlerce kası dışarı fırlamıştı. Ateşin ışığı gözlerinin içine kadar giriyor, gözlerinde kızıl kıvılcımlar parlıyordu. Ayakta durmuş, ateşe bakıyordu. Yüzü sanki bir şey dinliyormuş gibi gergindi; biraz önce fikirler toplayan, yoğuran, atan eller durmuştu; bir anda ceplere daldı. <span class="calibre5">Yarasalar, donuk ateş ışığına dalıp çıkıyorlardı; tarlaların ötesinden, sudan çıkan sesler gibi, hafif hafif baykuş sesleri işitiliyordu.</span></p>

  <p class="calibre7">Tom sessizce elini cebine soktu, tütününü çıkardı, yavaş yavaş bir cigara sardı. <span class="calibre5">Sigarayı sararken, sigaranın ötesinde görünen kömürlere bakıyordu. Papazın bütün sözlerini dinlememişti. Sanki bu sözler incelenmemesi gereken özel bazı şeylerdi. Dedi ki:</span></p>

  <p class="calibre7">— Döndüğüm zaman evimi nasıl bulacağımı gecelerce yatağımda düşünüp durmuştum. <span class="calibre5">Belki büyükbabam, ya da büyükannem ölmüştür, belki de yeni çocuklar doğmuştur? </span><span class="calibre5">diyordum. Belki babam eskisi kadar sert değildir?.. Her halde annem biraz kendini işten çekmiştir, Rosasharn, işleri görüyordur? diyordum. Evi bıraktığım gibi bulamayacaktım elbette, bunu biliyordum. Eh, bu gece burada yatabiliriz. Sabah olur olmaz John Amcaya doğru yola çıkarız. Bir kere ben gideceğim. Sen de geliyorsun, değil mi Casy?</span></p>

  <p class="calibre7">Papaz hâlâ ayakta durmuş, korlara bakıyordu. Yavaş yavaş dedi ki:</p>

  <p class="calibre7">— Evet, seninle geliyorum. Sizinkiler yola çıktığı zaman ben yine sizi bırakmayacağım. Birlikte gideceğim. Halk mademki yollara düşmüş, ben de yolda halkla birlikte olacağım.</p>

  <p class="calibre7">Joad:</p>

  <p class="calibre7">— Başımızla beraber, dedi. Annem seni çok sever. Senin güvenilecek bir papaz olduğunu söyler. Rosasharn o zaman daha büyük değildi ki...</p>

  <p class="calibre7">Başını çevirdi:</p>

  <p class="calibre7">— Bizimle beraber sen de gelecek misin, Muley? Muley, onların geldikleri yola doğru bakıyordu.</p>

  <p class="calibre7">Joad:</p>

  <p class="calibre7">— Gelecek misin bizimle, Muley?.. diye tekrarladı.</p>

  <p class="calibre7">— Hayır, hiçbir yere gitmeyeceğim, olduğum yerden ayrılmayacağım. Şu uzaktaki ışığı, yukarı aşağı inip çıkan ışığı görüyor musun? Her halde pamuk bekçisinin. <span class="calibre5">Biri ateşimizi görmüş olacak.</span></p>

  <p class="calibre7">Tom baktı. Far ışığı tepenin üzerinden doğru yaklaşıyordu.</p>

  <p class="calibre7">— Biz bir şey yapmadık ki, dedi. Oturuyoruz, o kadar. Bir şey yapmıyoruz ki.</p>

  <p class="calibre7">Muley gevrek gevrek güldü:</p>

  <p class="calibre7">— Hi, hi... Burada bulunmak yeter. Burada bulunmakla, başkasının malına tecavüz etmiş oluyoruz. Burada duramayız, iki aydan beri beni yakalamaya çalışıyorlar. <span class="calibre5">Bak, bak... Eğer bu gelen otomobilse, hemen pamukların içine dalıp yere yatmalıyız. Uzaklara gitmeye lüzum yok. Durun Tanrı aşkına, bizi biraz arasınlar. Bütün pamuk sıralarının aralarına baksınlar. Başlarınızı biraz eğeceksiniz, o kadar.</span></p>

  <p class="calibre7">Joad sordu:</p>

  <p class="calibre7">— Sana ne olmuş, Muley? Sen böyle saklambaç oynayacak adam değildin. Cesur bir adamdın.</p>

  <p class="calibre7">Muley, yaklaşan projektörlere bakıyordu:</p>

  <p class="calibre7">— Ha, dedi. Ben bir kurt kadar cesurdum. Ama şimdi bir tilki gibi cesurum. <span class="calibre5">İnsan bir ava çıktı mı, avcı olur, güçlü olur. Avcıyı kimse yenemez. Ama seni avladılar mı, iş değişir. İnsana bir şeyler olur. Artık eski gücün kalmaz, belki yine zorlu olursun ama, güçlü olamazsın. Şimdi ben uzun zamandan beri avlanmış bir durumdayım. Artık ben, avcı değilim. Ben belki karanlıkta birini vurabilirdim, ama şimdi, bir sopayı bir adamın kafasına indiremem. Sizi de, kendimi de boş yere aldatmayayım. İşte işin aslı bu.</span></p>

  <p class="calibre7">Joad:</p>

  <p class="calibre7">— Peki öyleyse, sen git saklan, dedi. Biz burada kalalım da şu serserilere bir iki laf edelim.</p>

  <p class="calibre7">Projektör şimdi daha yakına gelmişti, sonra havaya fırladı, kayboldu; sonra yeniden yukarı fırladı. Üçü de bakıyordu.</p>

  <p class="calibre7">Muley:</p>

  <p class="calibre7">— Avlanmış olmanın bir şeyi daha var: İnsanın aklına hep kötü şeyler gelir. Avladığın zaman, avladığın şeyi düşünmezsin, üzülmezsin. Demin bana söylediğini unutma, bir vukuat çıkarırsan, mahkûmluğunu doldurtmak için seni yeniden Mac Alester'e gönderirler.</p>

  <p class="calibre7">Joad:</p>

  <p class="calibre7">— Doğru söylüyorsun, dedi. Bana dedikleri bu, ama burada toprağın üstünde oturmak, dinlenmek, ya da uyumak bir vukuat değil ki, bunda ne kötülük olabilir? <span class="calibre5">Sarhoş olmak, kavga çıkarmak gibi bir şey değil ya bu!..</span></p>

  <p class="calibre7">Muley güldü:</p>

  <p class="calibre7">— Görürsün. Bak otur burada da görürsün. Otomobil biraz sonra buradadır. Belki de gelecek adam Willy Feeley'dir. Willy şimdi muhtar yardımcısı oldu. Sizi görünce, "Burada, başkalarının toprağında ne arıyorsunuz?" diyecek. Sen bilirsin onun ne mal olduğunu. "Sana ne? Ne arıyorsam arıyorum!" diyeceksin, o da: "Defol buradan, yoksa tıkarım seni içeri!" diyecek. Feeley'nin o kızgınlık ve korku içinde seni alıp götürmesine razı olmayacaksın. Tabiî o da sana bir kere kafa tuttuğu için söylediğinden vazgeçmeyecek, sen de elbette kızacak, dayanacaksın. Al sana bir kavga. Pamukların içine girip saklanmak, onlara kendimizi aratmak daha kolay iş, hem de ne eğlenceli iştir bilsen. Kızdıkları halde bir şey yapamazlar. Sen gizlendiğin yerden onların haline güler durursun. <span class="calibre5">Oysa Willy ile, ya da herhangi başka bir patronla konuşursan, dayanamaz, suratlarına yumruğu indirirsin; sonra onlar da seni yakalarlar, yeniden Mac Alester'e gönderirler, sen de orada üç yılını tamamlarsın.</span></p>

  <p class="calibre7">Joad:</p>

  <p class="calibre7">— Doğru söylüyorsun, dedi. Bütün bu dediklerin doğru. Ah, hay Allah kahretsin, hiç de yakalanmak istemiyorum. Willy' ye bir yumruk atabilsem!..</p>

  <p class="calibre7">Muley:</p>

  <p class="calibre7">— Willy'de tüfek var, dedi. Onu da istediği zaman kullanabilir, çünkü muhtardır. Onun için ya o seni öldürür, ya <span class="calibre5">da sen onun tüfeğini alır, onu öldürürsün. Haydi Tommy, haydi. İyisi mi, kendi kendine de ki: "Tarlanın içinde yatarsam, onlarla daha iyi alay etmiş olurum!" </span><span class="calibre5">de. Bundan fazlasına da zaten değmez.</span></p>

  <p class="calibre7">Kuvvetli farlar havaya dikelmişlerdi, motorun gürültüsü, işitiliyordu şimdi.</p>

  <p class="calibre7">— Haydi Tommy... Uzağa gidecek değiliz. Şuradan on dört, on beş sıra öteye gitsek yeter. Oradan, yaptıklarını seyrederiz.</p>

  <p class="calibre7">Tom ayağa kalktı:</p>

  <p class="calibre7">— Yerden göğe kadar hakkın var, dedi. Ne olursa olsun, hiçbir şeyde kazanmak nasip değil bana.</p>

  <p class="calibre7">— Haydi öyleyse. Bu yandan gidelim.</p>

  <p class="calibre7">Muley evin çevresinden dolaştı, pamuk tarlasında elli metre kadar yürüdü:</p>

  <p class="calibre7">— Yeter, dedi. Şimdi yatın. Baktınız projektör yaklaşıyor, hemen başınızı saklarsınız. Çok eğlencelidir, göreceksiniz.</p>

  <p class="calibre7">Üç adam boylu boyunca yattılar, dirseklerine dayandılar. Muley yerinden fırladı, eve doğru koştu, birkaç saniye sonra geri geldi, yere bir ceket ve bir çift ayakkabı fırlattı:</p>

  <p class="calibre7">— Bize kötülük olsun diye alıp giderler sonra, dedi. </p>

  <p class="calibre7">Projektörlerin havaya yükselmesi durmuş, evin üzerine inmeye başlamıştı.</p>

  <p class="calibre7">Joad sordu:</p>

  <p class="calibre7">— Ya cep fenerlerini alıp buraya gelirlerse?.. Keşke bir sopa alsaydım.</p>

  <p class="calibre7">Muley güldü:</p>

  <p class="calibre7">— Korkma gelmezler. Sana demedim mi ben; şimdi bir tilki gibi cesurum, diye?..</p>

  <p class="calibre7">Willy bir gece bu söylediğin şeyi yaptı. Ben de arkasından gelerek kocaman bir sopayla kafasına vurdum. Hiç gözümü bile kırpmadım... Ama o sonradan, üzerine beş adam saldırdığı için bu duruma geldiğini söyledi herkese.</p>

  <p class="calibre7">Otomobil evin önüne geldi ve projektör evin üzerinde yuvarlak, aydınlık bir daire yaptı. Muley:</p>

  <p class="calibre7">— Yat, dedi.</p>

  <p class="calibre7">Soğuk beyaz projektörün aydınlığı başlarının üzerinde dolaştı, tarlayı taradı. <span class="calibre5">Saklanan adamlar hiçbir hareketi göremiyorlardı, ama bir otomobil kapısının kapandığını işittiler, birtakım sesler duydular.</span></p>

  <p class="calibre7">Muley:</p>

  <p class="calibre7">— Aman ışığa girmemeye çalışın! diye fısıldadı. Bir iki sefer projektörlere taş attım. Onun için Willy, şimdi çok dikkatli davranıyor. Bu gece yanına birisini almış.</p>

  <p class="calibre7">Tahtalar üzerinde gezinen birtakım ayak sesleri işittiler, sonra evin içinde el fenerlerinin ışığını gördüler. </p>

  <p class="calibre7">Muley:</p>

  <p class="calibre7">— Eve taş atayım mı? diye fısıldadı. Nereden geldiğini anlayamazlar. Dur, onları biraz şaşırtayım.</p>

  <p class="calibre7">Joad:</p>

  <p class="calibre7">— Haydi, peki at, dedi. </p>

  <p class="calibre7">Casy:</p>

  <p class="calibre7">— Yapma, yapma! diye fısıldadı. Ne yararı var?.. Gereksiz, faydasız. Öyle bir şey yapalım ki, bir anlamı olsun.</p>

  <p class="calibre7">Evin yakınından bir çıtırtı sesi işitildi.</p>

  <p class="calibre7">Muley: </p>

  <p class="calibre7">— Ateşi söndürüyorlar, diye fısıldadı. Üzerine kül atıyorlar.</p>

  <p class="calibre7">Otomobilin kapıları kapandı, projektör dolaştı, sonra yola döndü.</p>

  <p class="calibre7">Muley:</p>

  <p class="calibre7">— Yatın! dedi.</p>

  <p class="calibre7">Başlarını indirdiler, projektör üzerlerini yalayıp geçti, pamuk tarlasını taradı, sonra motor işlemeye başladı ve kayıp gitti; yokuşu tırmanıp kayboldu.</p>

  <p class="calibre7">Muley doğruldu:</p>

  <p class="calibre7">— Willy her zaman giderken son bir kez böyle tarar. Buna o kadar alıştım ki, yapacağı zamanı hemen anlarım. Ama herif, hâlâ açıkgözlük yaptığını sanır.</p>

  <p class="calibre7">Casy:</p>

  <p class="calibre7">— Evde birini bırakmış olmasınlar? Sonra döner dönmez bizi yakalarlar, dedi.</p>

  <p class="calibre7">— Belki, siz bekleyin burada. Ben bu oyunları bilirim.</p>

  <p class="calibre7">Ses çıkarmadan uzaklaştı; yürürken sadece toprakların ezilmesinden çıkan hafif bir ses duyuluyordu. Bekleyen iki adam, Muley'in yürüyüşünü işitmeye çalıştılar. <span class="calibre5">Ama o, gitmişti. Bir saniye sonra evden bağırıyordu:</span></p>

  <p class="calibre7">— Kimse yok, gelin!..</p>

  <p class="calibre7">Casy ile Joad sürüne sürüne kalktılar, karanlık ev yığınına doğru yürümeye başladılar. Muley onları ateş yaktıkları yerin yakınında bekliyordu. Dumanlar çıkan bir kül yığını olmuştu ateş artık.</p>

  <p class="calibre7">Muley, kendini beğenmişcesine:</p>

  <p class="calibre7">— Kimseyi bırakacaklarını sanmıyordum ya, dedi. Willy' nin kafasına vuruşum, arada sırada farlarına taş atışım, onları tetikte tutuyor. Taşı kimin attığını bulamıyorlar, ben de kendimi ele vermiyorum. Hiçbir evin yakınında yatmıyorum. <span class="calibre5">Siz uyumak istiyorsanız, benimle birlikte gelin, nerede uyunacağını size göstereyim. Sizi kimse gelip orada rahatsız etmez.</span></p>

  <p class="calibre7">Joad:</p>

  <p class="calibre7"> — Göster bakalım, dedi. Biz arkadan geliyoruz. Baba evinin dışında saklanacağım hiç aklıma gelmezdi.</p>

  <p class="calibre7">Muley tarlaları geçti. Joad ile Casy de onu izliyorlar, yürürken bir yandan da pamuklara tekme atıyorlardı.</p>

  <p class="calibre7">Muley:</p>

  <p class="calibre7">— Orada hiç korkulacak bir şey yok, dedi.</p>

  <p class="calibre7">Arka arkaya tarlalardan geçtiler, bir dere yatağına geldiler ve çabucak dibine kaydılar. </p>

  <p class="calibre7">Joad:</p>

  <p class="calibre7">— Anladım, anladım!., diye bağırdı. Derenin sırtındaki mağara değil mi senin aradığın?</p>

  <p class="calibre7">— Tastamam o. Nereden biliyorsun? </p>

  <p class="calibre7">Joad:</p>

  <p class="calibre7">— Ben kazdımdı onu, dedi. Kardeşim Noah'la birlikte kazdık. Altın aramıştık sözüm ona; ama her çocuk gibi, biz de mağara kazmaktan başka bir şey yapmadık.</p>

  <p class="calibre7">Dere yatağının sırtları karşılarında yükseliyordu.</p>

  <p class="calibre7">Joad:</p>

  <p class="calibre7">— Yakında olacak, dedi. Hatırımda kaldığına göre, çok yakınlarda. </p>

  <p class="calibre7">Muley:</p>

  <p class="calibre7">— Ben onu çalı çırpıyla kapattım, kimse bulamasın diye, dedi.</p>

  <p class="calibre7">Derenin dibi düzlendi, yerde kum vardı. Joad temiz kumun üzerine oturdu:</p>

  <p class="calibre7">— Ben mağarada yatmam, dedi. Burada yatacağım. Ceketini katladı, başının altına koydu.</p>

  <p class="calibre7">Muley, gizleme işini gören çalıları araladı, mağaranın içine daldı:</p>

  <p class="calibre7">— Ben burayı severim! diye bağırdı. Beni burada kimse rahatsız etmez, onun için yüreğim de rahattır.</p>

  <p class="calibre7">Jim Casy, Joad'un yanına kuma oturdu. </p>

  <p class="calibre7">Joad:</p>

  <p class="calibre7">— Biraz uyu, dedi. Şafakla birlikte yola çıkıp John Amcalara gideceğiz.</p>

  <p class="calibre7">Casy:</p>

  <p class="calibre7">— Uyuyamam şimdi, dedi. Düşünecek bir alay şey var. </p>

  <p class="calibre7">Ayaklarını topladı, bacaklarını kavradı. Başını geriye attı <span class="calibre5">ve parlak yıldızlara baktı. Joad esnedi ve bir elini başının altına koydu. </span><span class="calibre5">Susmuşlardı. Yavaş yavaş toprağın, topraktaki deliklerin, yuvaların, çalıların kesik kesik sürüp giden hayatı yeniden başladı. Köstebekler yürüdüler, tavşanlar yeşilliklere daldılar, fareler toprak yığınlarının üzerinde oraya buraya koşuştular ve kanatlı avcı hayvanlar havada sessiz sessiz uçuşmaya başladılar.</span></p>

  <p class="calibre7"><br class="calibre6"/></p>
</body>
</html>