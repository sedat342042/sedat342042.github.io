<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>John Steinbeck - Gazap Üzümleri.doc</title>
    <link href="../../page_styles.css" rel="stylesheet" type="text/css"/>
    <link href="../../stylesheet.css" rel="stylesheet" type="text/css"/>
</head>
  <body class="calibre3">
  <h1 class="calibre8"><b class="calibre2">YİRMİ DOKUZUNCU BÖLÜM</b></h1>

  <p class="calibre7">Denize bakan yüksek dağların, ovaların üzerinde, okyanustan gelen kurşunî bulutlar koşuyordu. Rüzgâr, azgın ve sessiz, yükseklerde esiyor, fundalıklarda hışırdıyor, ormanlarda gürlüyordu. Bulutlar, parça parça, küme küme, üst üste, dağlar gibi geliyorlardı. Sonra birbirinin üstüne yığıldılar ve batıda çöküp kaldılar. Rüzgâr durdu, bulutlar, kalın ve kaskatı, oldukları yerde durdular. Yağmur sağanaklar halinde, sonra da durup durup bardaktan boşanırcasına yağmaya başladı; sonra yavaş yavaş, tek bir tempoyla, küçük damlalar, devamlı vurgular haline geldi; koyu bir grilik, öğle ışığını akşam ışığına çeviren bir yağmur oldu. Önce, kuru toprak, nemi emdi ve esmerleşti. Toprak iki gün kana kana suyu içti, sonunda doldu, taştı. Sonra su birikintileri oluştu; alçak yerlerde, tarlalarda küçük gölcükler oldu. Çamurlu gölcükler yükseldikçe yükseldi, sürekli yağmur, parlayan suları dövdükçe dövdü. Sonunda dağlar doldu taştı; yamaçlar suları hendeklere verdi; ve hendekleri derecikler haline getirdi; boğazlardan ve geçitlerden aşağı, vadilere ve ovalara doğru gürül gürül gönderdi. Yağmur, aralıksız yağıp duruyordu. Dereler ve küçük nehirler, yataklarının kıyılarına doğru yükseldi, söğütlerin, ağaçların köklerine işledi, söğütleri akıntıya doğru yatırdı, pamuk bitkilerini köklerinden söktü, ağaçları sürükledi. Çamurlu su, dereler boyunca anaforlar yapıyor, yataklardan taşarak, tarlalara, bahçelere, kara kara sapları kalan pamuk tarlalarına sızıyordu. Düz tarlalar, göl oldu; büyük, kurşunî birer göl... Ve yağmur üzerlerini kamçıladı durdu. Sonra su, yolların üzerine taştı. Arabalar, önlerindeki suyu yararak, arkalarında kaynayan çamurlu birer su bırakarak yavaş yavaş ilerliyorlardı. Toprak, yağmurun vuruşu altında ses çıkarıyor, dereler sellerin akıntısıyle gürlüyordu.</p>

  <p class="calibre7">Yağmur ilk başladığı zaman göçmen halk, çadırlarda birbirlerine sokuldu ve yakında kesilir, dedi. Ne kadar sürer acaba? diye sordu. </p>

  <p class="calibre7">Su birikintileri büyüyünce, erkekler ellerine kürekleri alarak yağmura çıktılar, çadırların çevresinde küçük yollar açtılar. Durmadan çarpıp vuran yağmur, sonunda çadır bezine işledi ve çadırdan aşağı oluk gibi akmaya başladı. Sonra çadırların çevresinde açılan küçük kanallardan sular taştı ve su, çadırların içine girdi, yatakları ve battaniyeleri ıslattı. Halk, ıslak elbiselerle oturuyordu. Sandıklar koydular, sandıkların üzerine kalaslar dayadılar. Gündüz ve gece kalaslar üzerinde oturdular.</p>

  <p class="calibre7">Çadırların yanında eski arabalar duruyordu; su, motorları, elektrik kablolarını ve karbüratörleri bozmuştu. Küçük kurşunî çadırlar, göllerin ortasında kalmıştı. Sonunda çadırları bırakıp gitmekten başka çare kalmadı. O zaman motorlar çalışmadı, çünkü teller kısa devre yapıyordu; motorlar çalışsa bile, tekerlekler diz boyu çamurdan çıkamayacaktı. Halk, kollarının altına ıslak battaniyelerini alarak çamurun içine daldı. Çocuklarını, ihtiyarlarını kucaklarına alarak çamurlara bata çıka yürüdüler. Ve nerede, yüksek bir yer, bir ambar ya da samanlık varsa orası halkla, titreyen ve umudunu yitiren insanlarla doldu.</p>

  <p class="calibre7">Sonra bazıları, yardım bürolarına baş vurdular ve yine kederli kederli, elleri boş, kendi halkının arasına döndüler.</p>

  <p class="calibre7">İşlem böyle., yardım görebilmek için en az bir yıl orada bulunmuş olmak gerek. Hükümet yardım edecek diyorlar. Ne zaman? Kimse bilmiyor.</p>

  <p class="calibre7">Ve yavaş yavaş, korkunun en büyüğü baş gösterdi:</p>

  <p class="calibre7">Üç ay hiçbir iş yok.</p>

  <p class="calibre7">Samanlıklarda halk birbirine sokuldu, üzerlerine bir korku çöktü, yüzleri korkudan bembeyaz kesildi. Çocuklar, "Açız!" diye bağırıyorlardı. Yiyecek yok.</p>

  <p class="calibre7">Sonra hastalık geldi... Pnömoni... Gözlere ve kulaklara kadar yürüyen kızamık.</p>

  <p class="calibre7">Yağmur durmadan yağdı; sular yolların üzerinden akıyordu; köprüler artık suyu geçirmeye yetmiyordu.</p>

  <p class="calibre7">Sonra, sırılsıklam insanlar, çadırlardan, kalabalık samanlıklardan dışarı fırladılar; üzerlerinde ıslak kumaş parçaları, ayaklarında birer çamur yığını vardı. Yiyecek bulmak için, yiyecek dilenmek ve istemek için, yardım dilenmek için, yalan söylemek için, sulara bata çıka, şehirlere, şehirdeki dükkânlara, yardım bürolarına akın ettiler. Ve bu dilenmenin, yardım istemenin altında için için umutsuz bir öfke kabarmaya başlamıştı. Küçük kasabalarda sırılsıklam insanlara karşı beslenen acıma duygusunun yerini kızgınlık aldı, aç insanlara karşı duyulan kızgınlık, sonra korku oldu. Sonra, muhtarlar, yardımcılarını topladılar. Silâh, göz yaşartıcı gaz, cephane kullanma emirleri verildi. Bunun üzerine aç insanlar, bir lokma ekmek dilenmek, çöplükteki sebzeleri dilenmek, fırsat buldukları zaman çalmak üzere dükkânların arka sokaklarına doldular.</p>

  <p class="calibre7">Ne yapacağını şaşırmış insanlar, doktorlara baş vurdular; doktorların işi vardı. Acılı insanlar dükkânlara baş vurarak belediye doktorunun gönderilmesini istediler. Belediye doktorlarının o kadar işleri yoktu. Belediyenin arabaları çamurları yararak ölüleri topluyordu.</p>

  <p class="calibre7">Ve yağmur, acımadan, durmadan yağdı; dereler yataklarından taştı, her yana yayıldı.</p>

  <p class="calibre7">Açlık ve korku, üstü kapalı yerlerde birbirlerine sokularak, ıslak samanlıkların içinde yatarak öfkeyi besledi. Oğlanlar dilenmeye değil, çalmaya gittiler; erkekler de istemeye istemeye çalmayı denemeye gittiler.</p>

  <p class="calibre7">Muhtarlar, yeni yeni yardımcılar topladılar, yeni yeni silâhlar ısmarladılar ve sağlam evlerde rahat rahat oturan insanlar, önce acıdılar, sonra göçmen halktan hoşlanmamaya ve sonunda onlardan tiksinmeye başladılar.</p>

  <p class="calibre7">Pnömoniden soluyan kadınların, tavanı akan samanlıkların ıslak otları içinde, çocukları doğdu. İhtiyarlar, ambarların köşelerinde kıvrılıp öldüler, kaldırmaya gelen belediye memurları, onları doğrultamadı. Geceleri açlıktan ne yapacaklarını şaşırmış insanlar, aldırmadan kümeslere girdiler, tavukları bağırta bağırta yakalayıp getirdiler. Üzerlerine silâh atıldığı zaman kaçmıyorlar, sadece aldırmadan, dalgın dalgın suya çarpa çarpa yürüyüp gidiyorlardı. Vurulurlarsa bitkin bitkin çamurun içine uzanıveriyorlardı.</p>

  <p class="calibre7">Yağmur durmuştu. Tarlalarda, gökyüzünü yansıtan sular duruyor, topraktan, akan suyun sesi geliyordu. İnsanlar samanlıklardan, dam altlarından çıktılar. Sel altında kalan toprağa çömelip baktılar ve ses çıkarmadılar. Yalnız, arada sırada alçak sesle bir iki laf ediyorlardı:</p>

  <p class="calibre7">Bahara kadar iş yok. İş yok.</p>

  <p class="calibre7">Ve iş yoksa., para da yok, yiyecek de yok.</p>

  <p class="calibre7">Bir insanın, bir çift atı olsa, bu atları toprağı sürmek, ekmek ve biçmek için kullanır; iş olmadığı zaman atları aç bırakıp öldürmez.</p>

  <p class="calibre7">Onlar at., biz insanız.</p>

  <p class="calibre7">Kadınlar, sonunda her şeyin bitip bitmediğini anlamak için erkeklerinin yüzüne bakıyorlardı. Kadınlar durmuşlar, sessizce erkeklerini seyrediyorlardı. Ve birkaç erkeğin toplandığı her yerde erkeklerin yüzlerinden korku siliniyor, yerini öfke alıyordu. Kadınlar rahatladılar, çünkü korkacak bir şey olmadığını anladılar... Her şey bitmemişti, korkunun yerini öfke aldığı sürece hiçbir zaman her şey bitmeyecekti.</p>

  <p class="calibre7">Topraktan küçük otlar baş veriyordu ve birkaç gün sonra, yeni yıl başlarken dağlar yemyeşil olacaktı.</p>
</body>
</html>