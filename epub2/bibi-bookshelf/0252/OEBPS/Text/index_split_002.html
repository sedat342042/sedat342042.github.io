<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>John Steinbeck - Gazap Üzümleri.doc</title>
    <link href="../../page_styles.css" rel="stylesheet" type="text/css"/>
    <link href="../../stylesheet.css" rel="stylesheet" type="text/css"/>
</head>
  <body class="calibre3">
  <h1 class="calibre8"><b class="calibre2">İKİNCİ BÖLÜM</b></h1>

  <p class="calibre7">Yolun kıyısındaki küçük lokantanın önünde kırmızı renkli kocaman bir nakliye kamyonu duruyordu. Yatay egzoz borusu kendi kendine mırıldanıyor, borunun ucunda hemen hemen görünmeyecek kadar hafif, mavi bir duman dolaşıyordu. Yeni bir kamyondu bu. Kırmızı boyası pırıl pırıl. Üzerinde on iki pusluk yazılarla: Oklahoma Şehri Nakliyat Şirketi yazılı. Çift lastikleri yepyeni. Büyük arka kapılarının kilitlerinden pirinçten kapı tokmakları dışarıya doğru fırlamış. <span class="calibre5">Kapıları ve pencereleri ince telle örtülü, lokantada dinleyen olmadığından, radyo hafifletilmiş, bir dans havası çalmakta. Küçük bir vantilatör kapının üzerindeki yuvarlak deliğinde dönüyor, sinekler pencere ve kapıların üstündeki tellere çarparak vızıldayıp duruyorlar. İçeride bir adam, yani kamyonun şoförü, bir iskemleye oturmuş, dirseklerini tezgâhın üzerine dayamış, kahve tezgâhının arkasında tek başına iş gören ince yapılı garson kıza bakıyor. Yol lokantalarının kibar ve saygısız diliyle konuşuyor:</span></p>

  <p class="calibre7">— Üç ay önce gördüm, bir ameliyat geçirmiş. Bir şeyini almışlar, ama nesini, şimdi unuttum.</p>

  <p class="calibre7"><span class="calibre5">Kız da cevap veriyor:</span></p>

  <p class="calibre7">— Ben onu göreli daha bir hafta olmadı. Hiçbir şeyi yoktu. Zom olmadığı zamanlar iyi çocuktur.</p>

  <p class="calibre7">Arada sırada tel kapıda sinekler vızıldıyor, kahve makinesi buhar fışkırtıyor... <span class="calibre5">Garson kız makineye bakmadan aleti tutuyor, kapatıyor.</span></p>

  <p class="calibre7">Dışarıda, yolun kıyısında yürüyen bir adam, yolun öte yanına geçerek kamyona yaklaştı. Kamyonun önünden yavaş yavaş geçerken pırıl pırıl parlayan tamponlara elini sürdü. Camın üstündeki «Yolcu almaz» levhasına baktı. Bir an yeniden yoluna devam etmek istedi. Ama vazgeçti. Kamyonun lokantaya bakmayan basamağına oturdu. Otuzundan çok göstermiyordu bu adam. Gözleri koyu kahverengiydi, aklarında bile kahverengi izler vardı. Elmacık kemikleri çıkık ve birbirinden uzaktı. Yanaklarından, ağzının çevresinden dolaşarak, aşağı doğru güçlü, derin çizgiler iniyordu. Üst dudağı uzundu. Dişleri ileri doğru çıktığından, dudakları dişlerini kapamak için yayılmış gibiydi. Bu adam, ağzını daima kapalı tutardı. Elleri kabaydı. İri parmakları ve istiridye kadar kalın ve tırtıllı tırnakları vardı. Baş parmağıyle şehadet parmağı arası ve avucunun içi nasırlardan pırıl pırıl parlıyordu.</p>

  <p class="calibre7">Adamın elbiseleri yepyeniydi. Ucuz ve yepyeni şeyler... Gri kasketi o kadar yeniydi ki, güneşliğinin mukavvası daha sertliğini yitirmemiş ve düğmesi bile düşmemişti; yani kasket, torba, havlu, mendil gibi çeşitli görevleri yaptıktan sonra, alacağı şekilsiz ve biçimsiz halini henüz almamıştı. Elbisesi ucuz, kaba bir kumaştan yapılmıştı. O da o kadar yeniydi ki, üzerindeki yağ lekeleri bile görülebiliyordu daha. Mavi keten gömleği kolasını kaybetmediğinden, kaskatı ve dümdüzdü. Ceketi kendisine göre çok büyüktü, pantolonu da kısaydı; uzun boylu bir adamdı kendisi. Ceketinin omuzları aşağı doğru sarktığı halde ceket yine kısa kalıyor, ceketinin önü boyuna karnını çarpıyordu. Ayaklarında «ordu artığı» giyilmemiş yeni bir çift sarı ayakkabı vardı. Altları çivili, topukları, kenarlarından yenmesin diye, atlar gibi nailiydi. Adam, otomobilin basamağında oturmuş, kasketini çıkarmış, yüzünü siliyordu. Sonra kasketini başına koydu, aşağı doğru çekerek güneşliğinin biçimsizliğini hazırladı. Ayaklarına gözü ilişti. Eğildi ve bağlarını gevşetti. <span class="calibre5">Uçlarını da yeniden bağlamadı. Dizel motorunun egzozu mavi küçük baloncuklar halinde dumanlar çıkarıyor, başının üzerinde pıtırdayıp duruyordu.</span></p>

  <p class="calibre7">Lokantadaki müzik durmuştu. Şimdi hoparlörde bir adam konuşuyordu. Garson kız, radyoyu kapatmadı. Çünkü, müziğin durduğunu farketmemişti. Oynayacak bir şey arayan parmakları, kulağının altında bir sivilce buldu. Şoföre çaktırmadan tezgâhın arkasındaki aynada sivilceyi görmeye çalıştı. Sanki saçını düzeltiyormuş gibi yapıyordu. Kamyonun şoförü, konuşuyordu:</p>

  <p class="calibre7">— Shawnee'de büyük bir balo verilmiş... Baloda galiba birisini mi vurmuşlar ne. Duydunuz mu?</p>

  <p class="calibre7">Garson kız:</p>

  <p class="calibre7">— Hayır... diyor ve kulağının altındaki sivilcenin üzerinde parmağını gezdiriyor.</p>

  <p class="calibre7">Dışarıda oturan adam kalktı ve kamyonun üstünden öte yana baktı. Lokantayı bir an seyretti. Sonra, yeniden basamağa oturdu, yan cebinden bir paket tütünle bir deste cigara kâğıdı çıkardı. Yavaş yavaş ve alışmış parmaklarıyle cigarasını sardı. Evirdi, çevirdi, düzeltti, sonunda yaktı. Yanan kibriti ayağının dibine atıp, söndürdü. Güneş öğleye yaklaştıkça kamyonun gölgesi de küçülüyordu.</p>

  <p class="calibre7">Lokantadaki kamyon şoförü, borcunu ödedi, elindeki iki nikel bozuk parayı da piyango makinesine attı. Makinenin içinde dönen tekerleklerin hiçbiri yerine düşmedi. Garson kıza:</p>

  <p class="calibre7">— Bu makineleri de öyle usturuplu yapıyorlar ki, hiçbir şey kazanmaya imkân yok!., dedi.</p>

  <p class="calibre7">Kız cevap verdi:</p>

  <p class="calibre7">— İki saat önce birisi, büyük ikramiyeyi aldı. Seksen üç sent tuttu... Sen ne zaman döneceksin?</p>

  <p class="calibre7">Şoför tel kapıyı bir süre aralık tuttu:</p>

  <p class="calibre7">— Bir hafta, on gün sonra... dedi. Tulsa'ya kadar gideceğim, herhalde çabuk dönemem.</p>

  <p class="calibre7">Kız biraz kızgınlıkla:</p>

  <p class="calibre7">— Sinekler giriyor içeri. Ya gir, ya çık!..</p>

  <p class="calibre7">Şoför:</p>

  <p class="calibre7">— Hoşça kal, dedi ve çıktı.</p>

  <p class="calibre7">Tel kapı arkasından çarptı. Şoför dışarıda bir süre güneşte durdu. Cebinden çıkardığı çikletin kâğıdını yere attı. İri yarı bir adamdı bu. Geniş omuzları vardı. Durmadan ışığa bakmaktan gözlerinin çevresi kırışmıştı. Külot pantolon giymişti ve ayaklarında botlar vardı. Çikleti dudaklarının ucunda tutarak tekrar tel kapıdan seslendi:</p>

  <p class="calibre7">— Anlıyorsun ya, duymamı istemiyorsan, uslu otur!..</p>

  <p class="calibre7">Garson kız, arkasındaki duvarda asılı duran aynaya yüzünü döndü. Dişlerinin arasından bir şeyler mırıldandı. Kamyon şoförü her defasında çenesini, dudaklarını faraş gibi açarak çikleti yavaş yavaş çiğniyordu. Kocaman kırmızı kamyona doğru giderken ağzındaki çiklete biçim veriyor, dilinin altında çeviriyordu.</p>

  <p class="calibre7">Yaya yolcu onu görünce ayağa kalktı, kamyonun penceresinden içeri baktı:</p>

  <p class="calibre7">— Beni de alır mısın, bayım? dedi.</p>

  <p class="calibre7">Şoför hemen başını çevirerek bir saniye lokantadan yana bakarak:</p>

  <p class="calibre7">— Camın üstündeki «Yolcu almaz» yazısını görmedin mi?</p>

  <p class="calibre7">— Elbet gördüm, ama insan, yine de iyi insan olur isterse... Zengin pezevengin biri ona, böyle yazılar koydurtsa bile...</p>

  <p class="calibre7">Yavaş yavaş kamyona yerleşmekte olan şoför, bu cevabı kafasında parça parça inceliyordu. Şimdi bu isteği yapmazsa yalnız kötü bir insan olmakla kalmayacak, aynı zamanda bir yazı koymaya zorlanmış ve arkadaş almasına izin verilmemiş bir adam durumuna da düşmüş olacaktı. Eğer yayayı kabul ederse, birdenbire iyi bir insan olacak ve herhangi zengin bir pezevengin, istediği zaman fırlatıp atacağı soydan bir adam olmadığını gösterecekti. Açmaza getirildiğini anlıyor ama, çaresini bulamıyordu. Sonunda iyi bir insan olmaya karar verdi. Yeniden lokantadan yana bakarak:</p>

  <p class="calibre7">— Virajı dönünceye kadar basamağın yanında çömel, dur... dedi.</p>

  <p class="calibre7">Adam çömelerek gözden kayboldu ve kamyon kapısının tokmağına yapıştı. Motor bir anda gürledi. Vites dişlileri birbirine geçti, koca kamyon hareket etti. Birinci vites, ikinci vites, üçüncü vites; sonra yıldırım gibi artan sürat ve dördüncü vites... Yol, kamyona yapışmış olan adamın altından sersemletici bir hızla birbirine karışıyordu. Bir mil sonra yolun ilk virajına geldiler. Kamyon yavaşladı. Yolcu ayağa kalktı, kapıyı araladı, sıyrılarak içeri girdi. Şoför gözlerini aralayarak içeriye giren adamı süzmeye başladı. Sanki düşüncelerini ve izlenimlerini beyninde toplamadan önce, bunları çenesiyle bölüyor ve düzenliyormuş gibi ağzını açıp kapıyordu. Gözlerini adamın yeni kasketinden başlayıp, elbiselerden kaydırarak, yeni ayakkabılara kadar indirdi. Adam, oturduğu yere arkasını iyice dayamıştı. Kasketini çıkardı, terleyen yüzünü ve çenesini sildi.</p>

  <p class="calibre7">— Teşekkür ederim dostum, dedi. Tabanlarım patladı be!.. </p>

  <p class="calibre7">Şoför:</p>

  <p class="calibre7">— Ayakkabıların da yeni, dedi.</p>

  <p class="calibre7">Sesinin tonundan da anlaşılıyordu ki, gözlerinde gizlilik ve merak vardı. Devam etti:</p>

  <p class="calibre7">— Yeni ayakkabılarınla yola çıkmamalıydın. Havanın sıcaklığına baksana.</p>

  <p class="calibre7">Adam, tozlu sarı ayakkabılarına bakarak:</p>

  <p class="calibre7">— Başka ayakkabım yok ki giyeyim, dedi. İster istemez bunları giyip eskitiyorum.</p>

  <p class="calibre7">Şoför, önündeki yolu kendine güvenen biri gibi süzüyordu. Kamyonun hızını biraz daha artırdı.</p>

  <p class="calibre7">— Uzağa mı gidiyorsun?</p>

  <p class="calibre7">— Yoo... Tabanlarım şişmeseydi yürürdüm bile.</p>

  <p class="calibre7">Şoförün sorduğu soruların altında zekice bir araştırma bulunduğu seziliyordu. <span class="calibre5">Sorularıyle sanki ağlarını atıyor, tuzağını kuruyordu.</span></p>

  <p class="calibre7">— İş mi arıyorsun yoksa? diye sordu.</p>

  <p class="calibre7">— Hayır... Babamın otuz dönüm kadar bir yeri var, oraya gidiyorum. Babam ortakçıdır. Ama biz, eskiden beri oradayız.</p>

  <p class="calibre7">Şoför yolun kıyısındaki tarlalarda yere yatmış mısırlara ve bu mısırların üstlerini örten tozlara dikkatle bakıyordu. Tozlu toprağın arasından küçük çakmak taşları görünüyordu. Şoför, kendi kendine söyleniyormuş gibi:</p>

  <p class="calibre7">— Demek baban kırk dönüm üzerinde çalışan bir ortakçı? Babanın da mısırları toz altında kaldı mı? Traktör onu da toprağından attı mı?</p>

  <p class="calibre7">Adam:</p>

  <p class="calibre7">— Bilmem, çoktandır haber almadım, dedi.</p>

  <p class="calibre7">— Çok oluyor galiba, dedi şoför.</p>

  <p class="calibre7">Bu sırada şoför yerine bir arı girdi ve vızıldamaya başladı. Şoför elini uzattı, arıyı tuttu; ezmemeye çalışarak pencereden dışarıya bıraktı.</p>

  <p class="calibre7">— Ortakçıların anası ağlıyor şimdi, dedi. Bir traktör on aileyi yerinden ediyor. Traktörler vızır vızır dolaşıyor her yanda. Ortakçılar yerlerinden atıldılar. Baban nasıl dayanıyor?</p>

  <p class="calibre7">Dili ve çenesi, epeydir çiğnemediği çikletle o kadar uğraşıyordu ki, ağzının içinde durmadan döndürüp döndürüp çiğniyordu. Ağzının her açılışında dilinin çikleti çevirdiği görülüyordu.</p>

  <p class="calibre7">— Evet, çoktandır haber alamadım. Okuma yazma bilmiyordum ki, mektup yazayım. Babam da bilmez okuma yazma...</p>

  <p class="calibre7">Bir süre durdu. Sonra birdenbire:</p>

  <p class="calibre7">— Ama isteseydik öğrenirdik ya!..</p>

  <p class="calibre7">— İşte mi çalışıyordun?</p>

  <p class="calibre7">Şoför yeniden gizliden gizliye, rastgeleymiş gibi görünen bir incelemeye başlamıştı. Tarlalara baktı. Yanan havaya baktı ve çikletini yanağına saklayarak pencereden dışarı doğru okkalı bir tükrük savurdu.</p>

  <p class="calibre7">— Evet, dedi adam.</p>

  <p class="calibre7">— Ben de öyle sanmıştım zaten... Ellerini görünce anladım. Her halde ya kazma, ya balta, ya balyoz sallamışsın. Ellerin nasır içinde. Ben böyle şeylere çok dikkat ederim. Hoşuma gider.</p>

  <p class="calibre7">Adam, şoföre baktı. Kamyonun lastikleri yolun üzerinde sanki inliyor gibi bir ses çıkarıyorlardı.</p>

  <p class="calibre7">— Daha öğrenmek istediğin şey var mı? Sor da söyleyeyim. Merakın geçer belki.</p>

  <p class="calibre7">— Kızma kardeşim! Bir şey mi dedik? Neme gerek benim.</p>

  <p class="calibre7">Ne istersen sor anlatayım. Gizli kapaklı bir şeyim yok.</p>

  <p class="calibre7">— Kızma dedik ya be kardeşim!.. Gözüme çarptı da ondan sordum. Hani onu da vakit geçsin diye söyledim.</p>

  <p class="calibre7">— Dedim ya sana; her şeyi anlatırım istersen. Adım Joad, Tom Joad. Babamın adı Baba Tom Joad.</p>

  <p class="calibre7">Tom, gözünü şoförden ayırmıyordu.</p>

  <p class="calibre7">— Kızma be çocuğum, kızma. Bir şey demedik sana be yahu!..</p>

  <p class="calibre7">— Ben de sana bir şey dedin demiyorum ya, dedi Joad. Kimseye zararım dokunmadan kendi halinde yaşamaya çalışıyorum...</p>

  <p class="calibre7">Sustu, kurumuş tarlalara, uzakta sıcağın altında hareketsiz duran sıska ağaç yığınlarına baktı. Yan cebinden tütününü ve cigara kâğıdını çıkardı. Rüzgâr bozmasın diye iki dizinin arasında cigarasını sardı.</p>

  <p class="calibre7">Şoför sakızını bir öküz kadar düzenli ve dalgın çiğniyor, önceden aralarında geçen sözlerin unutulup gitmesini bekliyordu. Sonunda havanın durulduğunu, yatıştığını görünce:</p>

  <p class="calibre7">— Şoför olmayanlar halden anlamazlar, dedi. Patronlar kamyona kimseyi almamızı istemezler. Onun için burada yapayalnız oturur, kamyonu sürüp dururuz. Sonunda dayanamaz, sana yaptığım gibi birini kamyona alarak işten atılmayı göze alırız.</p>

  <p class="calibre7">Joad:</p>

  <p class="calibre7">— Sağol... dedi.</p>

  <p class="calibre7">— Araba sürerken, saçmasapan şeyler yapan bir sürü şoförler vardır. Bir şoför bilirim, direksiyondayken şiir yazar. Ne yapsın, vakit başka türlü geçmez ki.</p>

  <p class="calibre7">Sözleriyle ilgilenip ilgilenmediğini, ya da anlattıklarına şaşırıp şaşırmadığını anlamak için gözünün ucuyla çaktırmadan Joad'a baktı. Joad susuyor, uzaklara, yola; toprağın üzerinde bir dalga gibi inip çıkan beyaz yola bakıyordu. Şoför sonunda, sözüne devam etti:</p>

  <p class="calibre7">— Bu çocuğun yazdığı şiirlerden biri aklımda. Bu şiir, kendisiyle birlikte bir sürü adamın içerek, eğlenerek, kavga çıkararak dünyanın bir yanını gezmelerini anlatıyordu, dur nasıldı bakayım?.. Tüh, aklıma gelmiyor bir türlü. Şiirde öyle laf<span class="calibre5">lar vardı ki, ne anlama geldiğini Allah bilir. Haa! Dur, dur bakayım, bir yeri şöyleydi galiba: «Bir zenci gördü, Allah boruya, fil hortumu eli, ağzı balina».</span> <span class="calibre5">Bu hortum dedikleri şey, buruna benzermiş. Filin burnuna hortum denirmiş. Çocuk bana sözlükte gösterdi yerini. Bu sözlüğü hep yanında taşırdı kerata. Kamyonu bir yana çekip pastasını yerken, kahvesini içerken hep sözlüğe bakardı...</span></p>

  <p class="calibre7"><span class="calibre5">Birdenbire durdu, uzun uzun söylediği sözler kendisine yalnızlığını hatırlatmıştı yeniden. Sinsi gözlerini yolcusuna çevirdi. Joad susuyordu. Şoför sinirlendi. Onu da konuşturmak için:</span></p>

  <p class="calibre7">— Böyle büyük laflar eden kimseler tanır mısın sen de?</p>

  <p class="calibre7">Joad:</p>

  <p class="calibre7">— Evet, tanırım; papazlar, dedi.</p>

  <p class="calibre7">— Bu büyük laflar insanın tepesini attırır haa!.. Ama papaz söylerse o zaman iş değişir. Papaza kızmak kimin aklından geçer? Bu söylediğim çocuk, delinin biriydi zaten. Ama, insanın böylesine de kızması doğru değil. Nasıl olsa o da bunları laf olsun diye söylüyordu. Kimseye zararı dokunmazdı.</p>

  <p class="calibre7">Şoförün içi rahattı artık. Hiç olmazsa Joad'ın dinlediğini biliyordu. Büyük kamyona dönemeçte sert bir viraj yaptırdı, lastikler çığlığı bastı. Şoför sözüne devamla:</p>

  <p class="calibre7">— Dediğim gibi, kamyon şoförleri direksiyondayken saçmasapan şeyler yaparlar. Ne yapsınlar, böyle sabahtan akşama kadar otur da, yol durmadan altından kayıp gitsin!.. İnsan oynatır alimallah!.. Bir ara; kamyon şoförleri boyuna yerler diye söylenirdi. Evet yerler, o yollardaki lokantalarda boyuna yerler...</p>

  <p class="calibre7">Joad, şoförü tasdik etti:</p>

  <p class="calibre7">— Gerçekten, şoförleri hep o lokantalarda görürüm.</p>

  <p class="calibre7">— Tabiî, ne yapsınlar?.. Ama şoförler yemek yemek için oralarda durmazlar aslında. Şoför dediğin çok acıkmaz zaten. Boyuna durmadan gitmek şoförlerin iflahını keser. Hiç olmazsa arada sırada lokantaların önünde durursun da, inip bir şey alırsın. Tezgâhtaki kızla az buçuk çene çalarsın. Bir fincan çay içer, bir parça da pasta yersin, biraz dinlenirsin.</p>

  <p class="calibre7">Ağzındaki çikleti yavaş yavaş çiğneyip döndürüyordu. </p>

  <p class="calibre7">Joad baştan savma:</p>

  <p class="calibre7">— Zor iş doğrusu!., dedi.</p>

  <p class="calibre7">Şoför birdenbire Joad'a baktı. Alay edip etmediğini anlamak istiyormuşçasına:</p>

  <p class="calibre7">— Ne sandın ya, kazıktır kazık!.. Burada oturup sekiz, on, bazen on <span class="calibre5">dört saat arabayı sürmek, herkese kolay gelir. Ama yol, insanı berbat eder.</span> <span class="calibre5">İnsan bir şeyler yapmak ister... Bazıları şarkı söyler. Bazıları ıslak çalar.</span> <span class="calibre5">Şirket, radyoya müsaade etmiyor. Bazıları da kafayı çekerler. Ama bu gibiler fazla tutunamaz...</span></p>

  <p class="calibre7">Son sözü kendisine bir çeki düzen vererek söylemişti:</p>

  <p class="calibre7">— Ben işimi bitirmeden ağzıma bir damla içki koymam!.. </p>

  <p class="calibre7">Joad sordu:</p>

  <p class="calibre7">— Gerçekten mi?</p>

  <p class="calibre7">— Tabiî. Çünkü ben, ilerlemek istiyorum. Sen ne sanıyorsun? Şu mektupla ders kurslarına bile yazılmayı düşünüyorum. Makine mühendisi olacağım. Çok kolay, evde bir iki saat çalışacaksın, o kadar. Bunu yapmak niyetindeyim hani! <span class="calibre5">Artık o zaman kamyon sürmem. Başkalarına sürdürürüm.</span></p>

  <p class="calibre7">Joad yan cebinden bir viski şişesi çıkardı:</p>

  <p class="calibre7">— Bir yudumcuk olsun çekmez misin? Sesinde bir yalvarış vardı.</p>

  <p class="calibre7">— Yoo, gerçekten içmiyorum. Elimi bile sürmem. İçki içen adam sonra derslere çalışamaz, ileride benim yapacağım gibi.</p>

  <p class="calibre7">Joad şişenin mantarını açtı. İki yudum aldı, tıpayı yeniden tıkadı, cebine koydu. Şoför yerini viskinin kızgın kokusu kaplamıştı. </p>

  <p class="calibre7">Joad:</p>

  <p class="calibre7">— İş kalmamış sende, dedi. Ne o, bir kıza mı tutkunsun yoksa?..</p>

  <p class="calibre7">— Eh... Ama daha doğrusu, ilerlemek istiyorum. Uzun zamandır kafamı buna göre hazırlıyorum.</p>

  <p class="calibre7">Viski, Joad'u biraz gevşetmiş gibiydi. Bir cigara daha sarıp, yaktı...</p>

  <p class="calibre7">— Daha bugüne kadar bir parmak boyu ilerlemek nasip olmadı bana, dedi.</p>

  <p class="calibre7">Şoför hemen sözüne devam etti:</p>

  <p class="calibre7">— Pistona ihtiyacım da yok. Kafamı durmadan buna göre hazırlıyorum. İki yıl önce bu kurslardan birini gördüm...</p>

  <p class="calibre7">Sağ eliyle direksiyona yavaş yavaş vurdu:</p>

  <p class="calibre7">— Örneğin, yolda bir adamı görüp geçtim, değil mi? Herife bir bakarım, o kadar. Geçtikten sonra herifin her şeyini hatırlamaya çalışırım. Elbisesini, ayakkabılarını, şapkasını, nasıl yürüdüğünü; hatta boyunu, şişman mı, zayıf mı olduğunu, özel işaretine varana kadar. Çok iyi yaparım bunu. Adamın nesi var, nesi yoksa kafama yerleşir. Bazen de parmak izi uzmanı olayım, o kursu göreyim, diyorum. Şaşıyorum, insan, gördüğünü nasıl unutmuyor? Garip şey doğrusu!..</p>

  <p class="calibre7">Joad, şişeden acele bir yudum daha aldı. Yanıp biten cigarasının son nefesini çekti, nasırlı baş parmağıyle işaret parmağı arasında cigarasının yanan ucunu ezdi. İzmariti bir hamur haline getirip, pencereden dışarı uzattı ve rüzgârın izmariti parmaklarından almasını bekledi. Kocaman lastikler beton yolun üzerinde yüksek sesli bir şarkı tutturmuşlardı. Joad' un kara ve durgun gözleri yola baktıkça neşelenmeye başlıyordu. Şoför bekledi ve kuşkuyla bakındı. Joad'un uzun üst dudağı dişlerinden yukarı doğru sıyrıldı ve sessizce gülümsedi. Göğsü her gülüşünde inip kalktı:</p>

  <p class="calibre7">— Alışmak kolay değil, uzun zaman ister.</p>

  <p class="calibre7">Şoför başını çevirdi:</p>

  <p class="calibre7">— Neyi?.. Ne diyorsun sen be adam?!..</p>

  <p class="calibre7">Joad'un dudakları bir an uzun dişlerinin üzerine yayılarak kapandı; dilini iki yana götürerek dudaklarını bir köpek gibi yaladı. Sesi kabalaşmıştı:</p>

  <p class="calibre7">— Ne dediğimi pekâlâ anlıyorsun! İçeri girdiğim zaman benim ağzımı aradın, ben anlamadım mı sanki bunu?..</p>

  <p class="calibre7">Şoför ileri doğru bakıyordu. Direksiyonu o kadar sıkı tutmuştu ki, avucunun kasları şişmiş ve elinin arkası morarmıştı. </p>

  <p class="calibre7">Joad devam etti:</p>

  <p class="calibre7">— Benim nereden geldiğimi biliyorsun... Şoför susuyordu. </p>

  <p class="calibre7">Joad dayattı:</p>

  <p class="calibre7">— Bilmiyor musun?</p>

  <p class="calibre7">— Ha, evet. Elbette. Belki... Ama bana ne be birader!.. Ben kendi işime bakarım. Bana ne!..</p>

  <p class="calibre7">Sözcükler şimdi ağzından dökülüyordu:</p>

  <p class="calibre7">— Ben kimsenin işine burnumu sokmam.</p>

  <p class="calibre7">Birdenbire sustu ve bekledi. Direksiyonun üstündeki elleri eskisinden daha beyazdı. Pencereden içeri bir çekirge atladı, saat tablasının üstüne kondu. <span class="calibre5">Çekirge, orada oturdu ve atlamasını sağlayan köşeli ayaklarıyle kanatlarını sıvazlamaya başladı. Joad uzandı, çekirgenin sert başını parmaklarıyle ezdi ve pencerenin dışında akıp giden rüzgâra bıraktı. Joad, parmaklarının ucundaki çekirge parçalarını temizlerken, yeniden gülümsedi:</span></p>

  <p class="calibre7">— Yanılıyorsun, bayım, dedi. Senden bir şey sakladığım yok. Evet, ben Mac Alester'deydim. Dört yıl yattım orada. Bu elbiseleri de çıkarken verdiler. Kim ne derse desin, umurumda değil. Şimdi de babamın çiftliğine dönüyorum. İş bulmaya gidiyorum, deyip sana martaval mı atayım?..</p>

  <p class="calibre7">Şoför:</p>

  <p class="calibre7">— Peki peki, neme gerek benim... Nereden gelirsen gel, ben öyle her işe burnunu sokan insanlardan değilim.</p>

  <p class="calibre7">— Amma da değilsin ha, dedi Joad. Kocaman burnunu kilometrelerce öteye uzatıyorsun. Otlara burnunu daldıran koyun gibi, sen de burnunu benim işime sokuyorsun!..</p>

  <p class="calibre7">Şoförün suratı gerildi:</p>

  <p class="calibre7">— Beni tanıyamadın sen... diye hafiften başladı. </p>

  <p class="calibre7">Joad güldü:</p>

  <p class="calibre7">— Sen iyi bir insansın. Çünkü beni kamyona aldın. Evet... Eh, işte süreyi doldurduk da çıktık sonunda. Her halde niçin hapse girdiğimi de öğrenmek istersin?</p>

  <p class="calibre7">— Bana ne... Neme gerek benim!..</p>

  <p class="calibre7">— Öyle ya, sana ne... Sen sadece bu boku sürer durursun. Başka işle alışverişin yok! Bak, şu ilerideki yolu görüyor musun?..</p>

  <p class="calibre7">— Haa!..</p>

  <p class="calibre7">— Ben orada ineceğim. Ama biliyorum ki şimdi, yaptığım şeyi öğrenmek için göt atıyorsun. Ben de seni üzecek bir adam değilim ha, merak etme!..</p>

  <p class="calibre7">Motorun uğultusu hafifledi ve lastikler gıcırdamaya başladı. Joad, şişesini çıkardı, bir parçacık daha içti. Kamyon bir toprak yolun beton yolu kestiği bir yerde durmuştu. Joad dışarı atladı, şoför penceresinin yanında durdu. Yatay egzoz borusu, güçlükle seçilen mavi dumanını pıtırtı halinde dışarı veriyordu.</p>

  <p class="calibre7">Şoföre doğru eğildi, çabuk çabuk:</p>

  <p class="calibre7">— Katildim, dedi. Bu da büyük bir laf ya. Yani, senin anlayacağın, adam öldürmek demek. Yedi yıl yedim, bir olay çıkarmadığım için dört yılda bıraktılar.</p>

  <p class="calibre7">Şoför, Joad'un yüzünü hatırlamak için dikkatle baktı:</p>

  <p class="calibre7">— Ben sana bir şey sordum mu? dedi. Ben kendi işimden başka şeye karışmam.</p>

  <p class="calibre7">— Texola'ya gidinceye kadar her uğradığın yerde anlat bunu istersen.</p>

  <p class="calibre7">Gülerek:</p>

  <p class="calibre7">— Güle güle arslanım. Sen iyi bir insansın, ama bana bak, şunu iyi bil ki; insan işkilli olduğu zaman, sorulan şeylerin nereye varacağını ta uzaktan kestirir. Ben, ağzını açar açmaz, sözü nereye getireceğini anlamıştım...</p>

  <p class="calibre7">Kamyonun kapısını avucuyla iterek:</p>

  <p class="calibre7">— Beni kamyona aldın. Sağol... Hoşça kal!.. Döndü ve toprak yolda yürümeye başladı.</p>

  <p class="calibre7">Şoför bir süre onun arkasından baktı ve sonra bağırdı:</p>

  <p class="calibre7">— Heyy, yolun açık olsun!..</p>

  <p class="calibre7">Joad başını çevirmeden elini salladı. Sonra motor gürledi, vites dişlileri birbirine geçti ve kocaman kırmızı kamyon uzun yolda kaydı, gitti.</p>
</body>
</html>