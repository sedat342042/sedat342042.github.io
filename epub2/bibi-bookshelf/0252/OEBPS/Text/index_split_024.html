<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>John Steinbeck - Gazap Üzümleri.doc</title>
    <link href="../../page_styles.css" rel="stylesheet" type="text/css"/>
    <link href="../../stylesheet.css" rel="stylesheet" type="text/css"/>
</head>
  <body class="calibre3">
  <h1 class="calibre8"><b class="calibre2">YİRMİ DÖRDÜNCÜ BÖLÜM</b></h1>

  <p class="calibre7">Cumartesi sabahı çamaşır teknelerinin başları tıklım tıklımdı. Kadınlar, entarilerini, pembe geceliklerini, çiçekli basmalarını yıkıyorlar, güneşe asıyor ve çarşafları çekerek düzeltmeye çalışıyorlardı. İkindiye doğru bütün kamp acele etmeye başladı, halk heyecana geldi. Çocuklara ateş bastı, her zamankinden çok gürültü çıkarmaya başladılar. İkindiden sonra çocuk yıkama işi başladı. Her çocuk birer birer yakalanıp yola getirildikçe ve yıkandıkça, oyun yerlerindeki gürültü yavaş yavaş azaldı. Saat beşe varmadan bütün çocuklar iyice ovalanıp yıkanmış, bir daha kirlenmemeleri söylenmişti. Temiz elbiseleri içinde titiz olmanın felâketine uğrayan çocuklar, şimdi çevrede kabara kabara dolaşıp duruyorlardı. </p>

  <p class="calibre7">Açık hava dans yerinde bir Komite çalışıyordu. Elektrik tellerinin her bir parçası şuradan buradan toplanmıştı. Tel bulmak için şehrin çöplüğü taranmış, takım sandıklarından gereken şeyler alınmıştı. Tamir edilmiş, eklenmiş teller, dans yerinin çevresine gerilmişti. Şişe boyunları izolatör olarak kullanılmıştı. Bu gece dans yeri ilk olarak aydınlatılacaktı. Saat altıya doğru erkekler işlerinden, ya da iş aramaktan dönmüş, yeniden bir yıkanmadır başlamıştı. Saat yedide yemek yenmiş, erkekler bayramlık elbiselerini giymişlerdi: Yeni yıkanmış tulumlar, temiz mavi gömlekler, bazen de basit siyah elbiseler. Kızlar, ütülenmiş, temiz basma entarilerini giymişler, saçlarını örerek kurdele bağlamışlardı. Telâşlı kadınlar, bir yandan bulaşıklarını yıkıyorlar, öte yandan çoluk çocuğa göz kulak oluyorlardı. Platformda caz, akort yapıyor. Çevrelerini iki sıra çocuk çevirmiş. Herkes dikkat ve heyecan içinde.</p>

  <p class="calibre7">Merkez Komitesinin beş üyesi; Başkan Ezra Huston'un çadırında toplanmıştı. Uzun boylu, zayıf, yüzü rüzgârdan karar<span class="calibre5">mış bir adam olan Huston, birer küçük boncuğu andıran keskin gözleriyle her sağlık tesisini temsil eden Komiteye şunları söylüyordu:</span></p>

  <p class="calibre7">— İyi ki dansta hır çıkarmak istediklerini önceden haber aldık.</p>

  <p class="calibre7">3 Numaralı Tesisin ufak tefek küp gibi delegesi söz aldı:</p>

  <p class="calibre7">— Biz onların canlarına okur, onlara günlerini gösteririz! </p>

  <p class="calibre7">Huston:</p>

  <p class="calibre7">— Hayır, dedi, onların istedikleri işte bu. Hayır efendim. Eğer burada bir kavga olursa polislere başvurur, burada düzen ve disiplin olmadığını söylerler. <span class="calibre5">Bu işi önce de kaç kere yaptılar; başka yerlerde.</span></p>

  <p class="calibre7">2 Numaralı Tesisten gelen asık yüzlü esmer delikanlıya döndü:</p>

  <p class="calibre7">— Tel örgünün çevresinde dolaşıp, kimsenin içeri girmemesine dikkat edecek adamları buldun mu?</p>

  <p class="calibre7">Asık yüzlü delikanlı, başını eğdi:</p>

  <p class="calibre7">— Evet, on iki kişi buldum. Kimseyi dövmemelerini, yalnız yakaladıklarını dışarı atmalarını söyledim.</p>

  <p class="calibre7">Huston:</p>

  <p class="calibre7">— Dışarı çıkıp Willie Eaton'u bulur musunuz? dedi. Willie Eğlence Kolu Başkanıdır, değil mi?</p>

  <p class="calibre7">— Evet.</p>

  <p class="calibre7">— Kendisini görmek istediğimizi söyle.</p>

  <p class="calibre7">Delikanlı dışarı çıktı, biraz sonra sipsivri bir Texaslı ile geri döndü. Willie Eaton'un uzun, ince bir çenesi ve sapsarı bir saçı vardı. Kolları ve ayakları uzun, gevşekti. Panhandle'in güneşinden kızarmış gri gözleri vardı. Dişlerini gıcırdatarak ve ellerini sinirli sinirli bileklerinden döndürerek bir süre çadırda durdu.</p>

  <p class="calibre7">Huston:</p>

  <p class="calibre7">— Bu gece ne olacağından haberin var mı? dedi. </p>

  <p class="calibre7">Willie dişlerini gıcırdattı:</p>

  <p class="calibre7">— Evet.</p>

  <p class="calibre7">— Hazırlık yaptın mı?</p>

  <p class="calibre7">— Evet.</p>

  <p class="calibre7">— Ne yaptın bakalım, anlat.</p>

  <p class="calibre7">Willie Eaton memnun memnun gülümsedi:</p>

  <p class="calibre7">— Efendim, her zamanki Eğlence Komitesi beş kişidir. Ben yanıma yirmi kişi daha aldım... Hepsi de güçlü, kuvvetli çocuklar. Dans edecekler, gözlerini ve kulaklarını dört açacaklar. İlk işarette... Herhangi bir söz ya da tartışma oldu mu, kavga çıkarmak isteyeni, sarıverecekler. Çok iyi davranacaklar. Adam hiçbir şeyin farkında olmadan, çocuklarla birlikte kendini dışarda bulacak.</p>

  <p class="calibre7">— Söyleseydin, adama bir şey yapmasınlar. </p>

  <p class="calibre7">Willie keyifli keyifli güldü:</p>

  <p class="calibre7">— Söyledim.</p>

  <p class="calibre7">— Sakın unutmasınlar, iyice söyleseydin.</p>

  <p class="calibre7">— Söyledim, biliyorlar. Beş kişi de kapıda, girenlere bakacak. Kavgadan önce kimlerin kavga çıkarmaya niyeti olduklarını bulmaya çalışacaklar.</p>

  <p class="calibre7">Huston ayağa kalktı. Çelik renkli gözleri sertti:</p>

  <p class="calibre7">— Şimdi bana bak Willie. Bu adamların canlarını yakmak istemiyoruz. Büyük kapının önünde muhtarın adamları olacak. Eğer herhangi şekilde kan dökülürse, polisler üzerinize çullanırlar.</p>

  <p class="calibre7">Willie:</p>

  <p class="calibre7">— Bunu da hesaba kattım, dedi. Herifleri arka kapıdan tarlaya salıvereceğiz. <span class="calibre5">Çocukların biri de herife yol gösterecek.</span></p>

  <p class="calibre7">Huston, kuşkulu kuşkulu:</p>

  <p class="calibre7">— Evet, güzel, dedi. Ama dikkat et, bir olay çıkmasın, Willie. Sorumlu sensin. Adamların hiçbir yanına bir şey olmamalı. Ne sopa, ne bıçak, ne de bunlara benzer bir şey kullanmamalısınız.</p>

  <p class="calibre7">Willie:</p>

  <p class="calibre7">— Hayır, hayır, dedi. Hiçbir şey yapmayız.</p>

  <p class="calibre7">Huston kuşkuluydu:</p>

  <p class="calibre7">— Sana güvenmek isterim, Willie. Eğer onların canına okumak istiyorsan, bunu kansız ve bıçaksız bir şekilde yapmalısın.</p>

  <p class="calibre7">Willie:</p>

  <p class="calibre7">— Başüstüne efendim, dedi.</p>

  <p class="calibre7">— Adamlarından emin misin?</p>

  <p class="calibre7">— Evet efendim.</p>

  <p class="calibre7">— Peki, eğer herhangi bir aksilik çıkarsa, ben şuracıktayım. Dans yerinin şu yanında.</p>

  <p class="calibre7">Willie gülerek selâm verdi, dışarı çıktı. </p>

  <p class="calibre7">Huston:</p>

  <p class="calibre7">— Bilmiyorum, dedi. Allah vere de Willie'nin adamları kimseyi haklamasalar. Muhtarın adamları ne diye kampa kötülük etmek isterler?.. Ne diye bizi kendi halimize bırakmazlar?</p>

  <p class="calibre7">2 Numaralı Tesisten gelen asık yüzlü delikanlı:</p>

  <p class="calibre7">— Ben; Sunlan, Land and Cattle Cattle Company'de çalıştım. Her on kişi için bir polis konmuştu. Beri yandan hemen hemen yüz kişiye bir musluk düşüyordu.</p>

  <p class="calibre7">Küp gibi adam:</p>

  <p class="calibre7">— Hey Yarabbi, dedi. Bana mı söylüyorsun? Ben de oradaydım. Bir sürü kulübeler vardı... Uzunlamasına otuz beş, enlilemesine on beş kulübe. Bütün kamp için on beş hela çukuru yapılmıştı. Kampın pis kokuları on mil öteden insanın burnuna çarpıyordu. Polislerden biri bana, bir gün dert yandı. Ne dedi bilir misiniz? "Şu hükümet kamplarının Allah belâsını versin!" dedi. "Milleti sıcak suya alıştırıyorlar. Millet de sıcak su arıyor." dedi. "Suyu bol apteshanelere alıştırıyorlar. Millet de öylelerini arıyor." dedi. "Kör olası Okieleri bir kere böyle şeylere alıştırdın mı, artık onlarla başın dertte." dedi. "Hükümet kamplarında kızıllar da varmış, boyuna toplantılar yapıyor, hükümet yardımı işini konuşuyorlarmış." dedi.</p>

  <p class="calibre7">— Kimse çıkıp herifin ağzının payını vermedi mi?</p>

  <p class="calibre7">— Hayır. Yalnız ufak tefek birisi vardı. O da, "Yardım da nedir?" diye sormuştu. Polis: "Yardım demek., vatandaşların ödediği vergilere sizin gibi namussuz Okielerin konması demektir!" demişti. O ufak tefek adamcağız: "Biz de tüketim vergisi, gaz vergisi, tütün vergisi ödüyoruz." dedi. "Çiftçiler hükümetten bir kilo pamuk başına dört sent alıyorlar... Bu yardım değil mi?" dedi. "Tren ve vapur kumpanyaları ödenek alıyorlar... Bu, yardım değil de nedir?" dedi. Muhtarın adamı da karşılık olarak: "Onlar yapılması gereken bir iş görüyorlar." dedi. Ufak tefek adam sözünün altında kalır mı? O da: "Peki ama, biz olmasak sizin pis ürünlerinizi kim toplar?" dedi.</p>

  <p class="calibre7">Küp gibi adam çevresine bakındı.</p>

  <p class="calibre7">Huston sordu:</p>

  <p class="calibre7">— Polis ne dedi?<br class="calibre6"/></p>

  <p class="calibre7">— Bu söz üzerine polisin tepesi attı: "Siz namussuz kızıllar her zaman her yerde bir bokluk çıkarırsınız!" dedi. "Sen gel bakalım benimle!" dedi. Ufak tefek adamı alıp gitti. Adamcağıza serserilikten dolayı altmış gün hapis verdiler.</p>

  <p class="calibre7">Timothy Wallace:</p>

  <p class="calibre7">— İş güç sahibi bir adamı nasıl serserilikten yatırırlar? diye sordu.</p>

  <p class="calibre7">Küp gibi adam güldü:</p>

  <p class="calibre7">— Sen daha iyisini bilirsin, dedi. Serseriler demek, polisin kızdığı adam demektir. Polisler bu kampa neden kızıyorlar? Bu kampa hiçbir polis giremez de ondan. Burası Birleşik Devletlerdir. Kaliforniya değil.</p>

  <p class="calibre7">Huston içini çekti:</p>

  <p class="calibre7">— Burada kalmayı çok istiyoruz. Oysa, çok sürmeden yol gözükecek. Ben bu kampı seviyorum. Herkes birbirine karşı saygılı. Hey Yarabbim, bizi sefil bir durumda tutacakları, hapse atacakları yerde, rahat bıraksalar daha iyi olmaz mı? Bizim başımıza belâ olmaktan vazgeçseler. Yemin ederim ki sonunda bize kavga çıkartacaklar.</p>

  <p class="calibre7">Sonra sesini yükseltmeden:</p>

  <p class="calibre7">— Sükûnetimizi bozmamalıyız, diye hatırlattı. Komitenin soğukkanlılığı elden bırakmaması gerekiyor. </p>

  <p class="calibre7">3 Numaralı Tesisten gelen küp gibi adam:</p>

  <p class="calibre7">— Bu Komitenin her şeyi düzelteceğini sananlar, yanılırlar, dedi. Bu sabah benim Tesisimde bir kavga çıktı... Kadınlar arasında. Küfür filan derken, birbirlerine süprüntü atmaya başladılar. Kadınlar Komitesi başa çıkamadı, bana başvurdu. Kavgayı, Komitede görüşmemi istedi. Ben onlara, aralarındaki kavgaları kendilerinin yatıştırmalarını gerektiğini söyledim. Bu Komite, süprüntü kavgaları ile mi uğraşacak?</p>

  <p class="calibre7">Huston doğruladı:</p>

  <p class="calibre7">— İyi yapmışsın, dedi.</p>

  <p class="calibre7">Ortalık kararmaya başlamıştı ve karanlık bastıkça da cazın egzersizleri daha da yüksek perdeden çıkıyordu sanki. Işıklar yandı, iki adam dans yerine gelen ekli elektrik tellerini gözden geçirdi. Çalgıcıların çevresindeki çocuklar, kalabalıklaşmıştı. Bir delikanlı, elindeki gitarla kendi sesini akort ederek kendi kendine, «Down Home Blues» şarkısını söylüyordu. İkinci nakaratta kendisine üç armonika ile bir de keman katıldı. Erkekler mavi tulumlar, kadınlar entarileriyle çadırlardan doğru akın etmeye başlamışlardı. Cazın bulunduğu yere geldikleri zaman, yüzleri ışık altında parlıyordu; hepsi dikkat kesilmişler, bekliyorlardı.</p>

  <p class="calibre7">Koruma altına alınan kampın çevresinde yüksek bir tel örgü vardı; bu tel örgü boyunca, on beş metrelik aralıklarla muhafızlar yere oturmuş, bekliyorlardı.</p>

  <p class="calibre7">Konukların otomobilleri gelmeye başlamıştı; küçük çiftçiler ve aileleri, öteki kamplardaki göçmenler. Her konuk kapıdan girerken kendisini çağıranın adını veriyordu.</p>

  <p class="calibre7">Caz bir hava tutturmuş, yüksek perdeden çalıyordu. Artık egzersizler bitmişti. İsa'nın müminleri, çadırlarının önünde oturmuş, olup bitenleri seyrediyorlardı. Yüzlerinde sert bir anlatım ve tiksinti vardı. Kimse konuşmuyordu. Günahı bekliyorlardı; yüzlerindeki çizgilerden, bütün bu olup bitenleri onaylamadıkları anlaşılıyordu.</p>

  <p class="calibre7">Joad ailesinin çadırında Ruthie ile Winfield, akşam yemeklerini çiğnemeden yutmuşlar, caz yerine doğru yürümeye başlamışlardı. Ana bu sırada onları geri çağırdı. Her ikisi de çenelerinin altına ellerini dayıyarak başlarını havaya kaldırdılar. Ana, burunlarının içine baktı; kulaklarını çekerek içine baktı ve ellerini yeniden bir daha yıkatmak üzere sağlık tesisine gönderdi. Çocuklar, binanın arkasından dolaşarak caz yerine doğru yürüdüler. Cazın çevresinde dolaşan çocukların arasına katıldılar.</p>

  <p class="calibre7">Al, akşam yemeğini bitirdikten sonra, Tom'un jileti ile yarım saatte tıraş oldu. Al'ın vücuduna sımsıkı yapışan yün bir elbisesi ve çizgili bir gömleği vardı. Yıkandı, temizlendi, düz saçlarını arkaya taradı. Yıkanma yeri bir an boş kaldığı sırada aynada fiyakalı bir şekilde kendi kendine güldü, sonra başını çevirdi, güldüğü zaman profilinin ne durum aldığını görmeye çalıştı. Mor renkli kol bandını çıkardı, dar ceketinin koluna geçirdi. Sonra sarı ayakkabılarını bir apteshane kâğıdıyle sildi. Bu sırada yıkanmaya geç kalmış birisi geldi ve Al hemen dışarı çıktı, kayıtsızca caza doğru yürümeye başladı. Gözleriyle kızları süzüyordu. Dans yerinin yakınında bir çadırın önünde güzel, sarışın bir kızın oturduğunu gördü. Yan yan yaklaştı, gömleğini göstermek üzere ceketini açtı.</p>

  <p class="calibre7">— Bu gece dans edecek misiniz? diye sordu.</p>

  <p class="calibre7">Kız uzaklara baktı, cevap vermedi. </p>

  <p class="calibre7">Al yeniden sordu:</p>

  <p class="calibre7">— Sizinle bir iki kelime konuşamaz mıyım? Birlikte dans etsek olmaz mı?</p>

  <p class="calibre7">Ve ilgisizce ekledi:</p>

  <p class="calibre7">— Ben vals bilirim.</p>

  <p class="calibre7">Kız, çekine çekine gözlerini kaldırıp baktı ve:</p>

  <p class="calibre7">— Bu, büyük bir şey değil ki; herkes vals yapmasını bilir, dedi.</p>

  <p class="calibre7">Al:</p>

  <p class="calibre7">— Ama kimse, benim yaptığım valsi yapamaz, dedi. </p>

  <p class="calibre7">Müziğin sesi yükselmişti. Al bir ayağıyle tempo tutuyordu.</p>

  <p class="calibre7">— Haydi dans edelim, dedi.</p>

  <p class="calibre7">Çok şişman bir kadın çadırdan başını uzattı. Al'a bakarak kaşlarını çattı. Sert sert:</p>

  <p class="calibre7">— Yoluna git bakalım, dedi. O, senin bildiğin kızlardan değil. Yakında evlenecek, nişanlısı neredeyse gelir.</p>

  <p class="calibre7">Al, çapkınca kıza göz kırptı; müziğin temposuna göre ayaklarını yere çarpa çarpa, omuzlarını ve kollarını sallaya sallaya uzaklaştı. Kız, arkasından bakakaldı.</p>

  <p class="calibre7">Baba, elindeki tabağı bıraktı, ayağa kalktı:</p>

  <p class="calibre7">— Haydi John, dedi. </p>

  <p class="calibre7">Anaya durumu açıkladı:</p>

  <p class="calibre7">— Birisi ile iş için konuşmaya gidiyoruz.</p>

  <p class="calibre7">Baba ile John Amca, Müdürün evine doğru yürüdüler.</p>

  <p class="calibre7">Tom bakkaldan alınan ekmeği tabağındaki et suyuna batırarak yiyip bitirmişti. Tabağı anasına uzattı. Ana tabağı sıcak su ile dolu kovaya soktu, yıkadı ve silmek üzere Rose of Sharon'a verdi.</p>

  <p class="calibre7">— Sen dans etmeyecek misin? diye sordu. </p>

  <p class="calibre7">Tom:</p>

  <p class="calibre7">— Tabiî edeceğim. Ben Komitedenim. Bazı kimseleri eğlendireceğiz.</p>

  <p class="calibre7">Ana:</p>

  <p class="calibre7">— Demek bir Komiteye girdin, dedi. İş buldun da ondan galiba?..</p>

  <p class="calibre7">Rose of Sharon tabağı koymak üzere döndü. Tom, Rose of Sharon'u göstererek:</p>

  <p class="calibre7">— Ooo! Epeyi büyümüş, dedi.</p>

  <p class="calibre7">Rose of Sharon kızardı; başka bir tabak daha aldı anadan. </p>

  <p class="calibre7">Ana:</p>

  <p class="calibre7">— Tabiî ya ne sandın? dedi. </p>

  <p class="calibre7">Tom:</p>

  <p class="calibre7">— Kız gittikçe de güzelleşiyor, dedi.</p>

  <p class="calibre7">Kız daha çok kızardı, başını eğdi, yavaşça:</p>

  <p class="calibre7">— Kes artık, dedi. </p>

  <p class="calibre7">Ana:</p>

  <p class="calibre7">— Tabiî güzelleşecek, dedi. Çocuklu kadınlar her zaman güzel olurlar.</p>

  <p class="calibre7">Tom güldü:</p>

  <p class="calibre7">— Karnı biraz daha büyürse, taşımak için bir el arabası gerekecek.</p>

  <p class="calibre7">Rose of Sharon:</p>

  <p class="calibre7">— Eee, sus artık! dedi.</p>

  <p class="calibre7">Ve çadırın içine girerek gözden kayboldu. </p>

  <p class="calibre7">Ana güldü:</p>

  <p class="calibre7">— Kızın canını sıktın. </p>

  <p class="calibre7">Tom:</p>

  <p class="calibre7">— Sen bakma, onun hoşuna gider, dedi.</p>

  <p class="calibre7">— Biliyorum, hoşuna gider ama, canı da sıkılır. Hâlâ Connie'yi düşünüp duruyor.</p>

  <p class="calibre7">— Artık vazgeçip unutmalı. Kim bilir belki Connie, şimdi Amerika Cumhurbaşkanı olmaya çalışıyordur.</p>

  <p class="calibre7">Ana:</p>

  <p class="calibre7">— Kızın canını sıkma, dedi. Şaka kaldıracak durumda değil.</p>

  <p class="calibre7">Willie Eaton yaklaştı ve gülümsedi:</p>

  <p class="calibre7">— Siz, Tom Joad musunuz? diye sordu.</p>

  <p class="calibre7">— Evet.</p>

  <p class="calibre7">— Ben, Eğlence Komitesinin Başkanıyım. Size ihtiyacımız var. Bana sizden sözettiler.</p>

  <p class="calibre7">Tom:</p>

  <p class="calibre7">— Sizinle birlikte çalışmaya hazırım, dedi. Anamı tanıştırayım size.</p>

  <p class="calibre7">Willie:</p>

  <p class="calibre7">— Nasılsınız efendim? dedi. </p>

  <p class="calibre7">Ana:</p>

  <p class="calibre7">— Teşekkür ederim. </p>

  <p class="calibre7">Willie:</p>

  <p class="calibre7">— Önce sizi kapıya koyacağız, sonra dans yerine geleceksiniz. Millet içeri girerken birer birer bakar, onları bulmaya çalışırsınız. Sizin yanınızda başka birisi de olacak. Sonra dans etmeye gelir, çevreyi kollarsınız.</p>

  <p class="calibre7">Tom:</p>

  <p class="calibre7">— Peki. Bu işi çok iyi yaparım, dedi. </p>

  <p class="calibre7">Ana, meraklanarak sordu:</p>

  <p class="calibre7">— Kavga filan çıkmaz ya? </p>

  <p class="calibre7">Willie:</p>

  <p class="calibre7">— Hayır, efendim, dedi. Siz merak etmeyin, kavga filan çıkmayacak.</p>

  <p class="calibre7">Tom:</p>

  <p class="calibre7">— Hiçbir şey olmayacak, dedi. Ana, ben bir aralık fırsat bulursam, gelir nasıl dans ettiğine bakarım.</p>

  <p class="calibre7">İki genç adam hızla büyük kapıya doğru yürüdüler. Ana tabakları bir sandığın üstüne yığdı.</p>

  <p class="calibre7">— Dışarı çık!., diye seslendi. </p>

  <p class="calibre7">Cevap alamayınca:</p>

  <p class="calibre7">— Rose of Sharon, sana söylüyorum, dışarı çık!., diye tekrar seslendi.</p>

  <p class="calibre7">Kız çadırdan çıktı, yeniden tabakları silmeye başladı.</p>

  <p class="calibre7">— Tom sana şaka yaptı, ne kızıyorsun.</p>

  <p class="calibre7">— Biliyorum. Ben de bir şey demedim ki; yalnız herkesin bana bakması hoşuma gitmiyor.</p>

  <p class="calibre7">— Buna çare var mı? Elbet herkes bakacak. Ama bir kızı böyle çocuk annesi görmek, insanların hoşuna gider... Hemen hemen keyiflenirler. Sen dans etmeyecek misin?</p>

  <p class="calibre7">— Eskiden dans ederdim... Ama şimdi bilmem ki... Ah, Connie burada olsaydı.</p>

  <p class="calibre7">Sesini yükseltti:</p>

  <p class="calibre7">— Ana, Connie'nin burada olmasını ne kadar istiyorum. Hasretine dayanamıyorum. Elimde değil.</p>

  <p class="calibre7">Ana, kızına yaklaşarak baktı:</p>

  <p class="calibre7">— Ben halden anlarım, dedi. Ama Rosasharn; bizleri utandırma.</p>

  <p class="calibre7">— Ana, ben sizleri utandırmak istemiyorum.</p>

  <p class="calibre7">— Kızım, bizi utandırma. Zaten derdimiz başımızdan aşmış, bir de bizi utandıracak şeyler yapma.</p>

  <p class="calibre7">Kızın dudakları titredi.</p>

  <p class="calibre7">— Ben... Ben dans etmeyeceğim ana. Edemem... Ana... Bana acıyın.</p>

  <p class="calibre7">Oturdu ve kollarıyle yüzünü gizledi.</p>

  <p class="calibre7">Ana tabak bezine ellerini kuruladı; kızının önüne çömeldi. İki elini Rose of Sharon'un başının üstüne koydu:</p>

  <p class="calibre7">— Sen iyi bir kızsın, dedi. Sen zaten her zaman iyi bir kızdın. Sana yardım edeceğim. Korkma.</p>

  <p class="calibre7">Sesine daha duygulu bir hava verdi:</p>

  <p class="calibre7">— Seninle ne yapacağız biliyor musun? Dans yerine gidip orada oturacağız, dans edenleri seyredeceğiz. Eğer birisi gelip de seni dansa kaldıracak olursa... Senin biraz rahatsız olduğunu söylerim; dans edecek durumda değil derim. Sen daha iyisi, müziği dinler, çevreyi görürsün.</p>

  <p class="calibre7">Rose of Sharon başını kaldırdı:</p>

  <p class="calibre7">— Beni dansa kaldırmalarına izin vermeyeceksin, değil mi? </p>

  <p class="calibre7">— Hayır, vermeyeceğim.</p>

  <p class="calibre7">— Sonra, kimse de bana elini dokundurmasın.</p>

  <p class="calibre7">— Dokundurtmam.</p>

  <p class="calibre7">Kız içini çekti, mahzun mahzun:</p>

  <p class="calibre7">— Ne yapacağımı bilmiyorum, ana, dedi. Bilmiyorum. Bilmiyorum.</p>

  <p class="calibre7">Ana, kızın dizine vurdu:</p>

  <p class="calibre7">— Bana bak, dedi. Bana bak, yüzüme bak... Ben, sana ne yapacağını anlatacağım. Bir süre sonra bu fenalığın geçecek. Yakın zamanda. İnan bana, doğru söylüyorum. Haydi şimdi gel, gidip elimizi yüzümüzü yıkayalım, temiz entarilerimizi giyelim. Gidip dans edilen yere oturalım.</p>

  <p class="calibre7">Kızı sağlık tesisine doğru götürdü.</p>

  <p class="calibre7">Baba ile John Amca, Müdüriyet bürosunun önündeki sahanlıkta, bir sürü adamla birlikte yere çömelmiş, oturuyorlardı. </p>

  <p class="calibre7">Baba:</p>

  <p class="calibre7">— Bu sabah az kaldı iş buluyorduk, dedi. Bir iki dakika geç kalmışız. Bizden önce iki kişi almışlar. Garip şey değil mi, efendim?.. </p>

  <p class="calibre7">Oradaki kolbaşı dedi ki:</p>

  <p class="calibre7">"Biz yirmi beş sente adam çalıştırıyorduk. Tabiîdir ki yirmi sente çalışanları seçeriz. Yirmi sente çalışan insanlara iş veririz. Siz kampınıza gidin. Yirmi sente iş vereceğimizi söyleyin. İsteyen gelsin."</p>

  <p class="calibre7">Çömelmiş adamlar sinirli sinirli kıvrandılar. Yüzü siyah bir şapkanın gölgesi altında kalan geniş omuzlu bir adam, avucuyle dizine vurdu:</p>

  <p class="calibre7">— Biliyorum. Allah belâsını versin! diye bağırdı. İş verecekler. Aç adamlara iş verecekler. Saatine yirmi sent alarak aileni geçindiremeyecek, ama ne verirlerse kabul edeceksin. Seni boyuna getirip götürecekler. Onlar bir işi eksiltmeye koyuyorlar, bunun anlaşılmayacak yanı yok. Hey Yarabbi! Herifler neredeyse bize iş vermek için bizden üste para bile isteyecekler.</p>

  <p class="calibre7">Baba:</p>

  <p class="calibre7">— Biz, adamların verdiği işe başlayacaktık, dedi. İşsiziz. Ne yapalım? Ama bizden önce adam almışlar. Onlar dik dik yüzümüze bakıyorlardı. Biz de işlerini ellerinden almaya korktuk doğrusu.</p>

  <p class="calibre7">Kara şapkalı:</p>

  <p class="calibre7">— İnsan düşündükçe deli olacak, dedi. Ben birisinin yanında çalışıyordum. Herif, ürününü toplatamıyordu. Ürünü toplamak, ona ürünü yetiştirmekten pahalıya mal oluyordu. Ne yapacağını bilemiyordu.</p>

  <p class="calibre7">Baba:</p>

  <p class="calibre7">— Bana kalırsa... dedi ve durdu. Herkes susmuş, onu dinliyordu.</p>

  <p class="calibre7">— Hani şimdi aklıma geldi de söylüyorum. Bize bir dönümlük toprak verecek birisini bulsak; karım ondan bir kamyon dolusu ürün çıkarmasını, üzerinde iki domuzla bir sürü piliç yetiştirmesini bilir. Biz de gider, orada çalışırız. Sonra yine buraya döneriz. Çocuklar da belki okula gidebilir. Buradaki okulları başka hiçbir yerde görmedim.</p>

  <p class="calibre7">Kara şapkalı adam:</p>

  <p class="calibre7">— Bu okullar bizim çocuklarımızın hoşuna gitmez, dedi.</p>

  <p class="calibre7">— Neden? Ne güzel okullar...</p>

  <p class="calibre7">— Yaa!.. Üstü başı yırtık, ayaklarında ayakkabı olmayan çocuklarımızla çoraplı, güzel pantolonlu çocuklar, "Okieler" diye alay eder. Benim oğlanı bir ara okula göndermiştim. Her gün kavga ediyordu. Her gün üstü yırtılmış, ağzı burnu kan içinde eve dönerdi. Üstelik anasından da bir güzel dayak yerdi. Anasının oğlanı dövmesine engel oluyordum. Zavallı oğlan hem okulda, hem de evde dayak yiyecek değil ya! Ama o da çocukların birçoklarının canına okurdu ya... O güzel pantolonlu piçlerin. Anlamıyorum, anlamıyorum.</p>

  <p class="calibre7">Baba sordu:</p>

  <p class="calibre7">— Peki, ben ne yapacağım? Paramız kalmadı. Çocuklarımdan biri kısa sürecek bir işte çalışıyor. Ama bu da bizi beslemez. Ben gidip, verilen yirmi senti kabul edeceğim. Ne yaparsın, ister istemez.</p>

  <p class="calibre7">Kara şapkalı, başını kaldırdı, tıraşlı çenesi ve ince boynu ışığın altında göründü; kılları kürk gibiydi. Acı acı:</p>

  <p class="calibre7">— Evet, dedi. İster istemez. Ben yirmi beş sent alan birisiyim. Yirmi sente çalışan sen, gelip benim işimi alacaksın. Ben aç kalacağım, sonradan gelip on beş sente çalışarak yeniden eski işimi alacağım. Peki, öyle ise git, verdiğini kabul et, çalış.</p>

  <p class="calibre7">Baba:</p>

  <p class="calibre7">— Peki, ben ne bok yiyeyim? diye sordu. Sen yirmi beş sent alacaksın diye, ben açlıktan geberecek değilim ya.</p>

  <p class="calibre7">Kara şapkalı yeniden başını eğdi, çenesi yeniden gölgede kayboldu.</p>

  <p class="calibre7">— Bilmiyorum, bilmiyorum işte. Günde on iki saat çalış, sonra aç biilâç kal, üstelik de her zaman düşün dur. Çocuklarım doğru dürüst beslenemiyorlar. Artık düşünemiyorum. Allah belâsını versin! İnsan delirir be!...</p>

  <p class="calibre7">Çevresindeki insanlar sinirli sinirli ayaklarını değiştirdiler.</p>

  <p class="calibre7">Tom kapıda durmuş, dans etmek için gelenlere bakıyordu. Gelenlerin yüzüne yukarıdan bir ışık vuruyordu. </p>

  <p class="calibre7">Willie Eaton:</p>

  <p class="calibre7">— Gözünü dört aç. Sana şimdi Jule Vitela'yı da göndereceğim. Jule'de kızılderili kanı vardır. İyi çocuktur. Gözünü dört aç. Bakalım, belki heriflerden birini yakalayabilirsin.</p>

  <p class="calibre7">Tom:</p>

  <p class="calibre7">— Peki, peki, dedi.</p>

  <p class="calibre7">Çiftçi aileleri, saçları örülmüş kızlar, dans etmek için pırıl pırıl giyinmiş delikanlılar içeri giriyorlardı. Bu sırada Jule geldi, Tom'un yanında durdu:</p>

  <p class="calibre7">— Ben geldim. Seninle birlikte çalışacağım, dedi.</p>

  <p class="calibre7">Tom, Jule'un şahin gagasına benzeyen burnuna, çıkık esmer elmacık kemiklerine, içeri doğru çekik incecik çenesine baktı:</p>

  <p class="calibre7">— Sende kızılderili kanı varmış. Oysa bana göre sen, tam bir kızılderilisin.</p>

  <p class="calibre7">Jule:</p>

  <p class="calibre7">— Hayır, dedi. Ben melezim. Keşke tam kızılderili olsaydım. O zaman bizim için korunan bir yerde toprağım olurdu. Saf kızılderililer şimdi rahat yaşıyorlar... Tabiî hepsi değil.</p>

  <p class="calibre7">Tom:</p>

  <p class="calibre7">— Gelenlere bakalım, dedi.</p>

  <p class="calibre7">Konuklar, çiftliklerden gelen aileler, hendeklerdeki kamplardan gelen göçmenler ana kapıdan giriyorlar. Çocuklar bir an önce kurtulmak istiyorlar. Ama soğukkanlı ana-babalar, çocukları sımsıkı tutuyorlar.</p>

  <p class="calibre7">Jule:</p>

  <p class="calibre7">— Bu danslar hoş oluyor, dedi. Bizim milletin sunacak hiçbir şeyi yok. Onun için, dostlarından kampa gelip dans etmelerini istiyorlar. Bu iş kamptakilerin koltuklarını kabartıyor. Çalıştığım yerin sahibinin küçük bir toprağı var. Buraya bir kere dans etmeye geldi. Ben kendisinden rica ettim de öyle geldi. "Bu civarın en kibar dans yeri, sizin yeriniz, insan kızını da, karısını da alıp çekinmeden gelebilir" diyorlar. Hişt!.. Bak, bak.</p>

  <p class="calibre7">Jule:</p>

  <p class="calibre7">— Bu adamlara dikkat etmeli, dedi.</p>

  <p class="calibre7">Kapıdaki görevlinin yanına gitti. "Bu üç kişi kimin adını verdi?" diye sordu.</p>

  <p class="calibre9">— 4 Numarada Jackson'un.</p>

  <p class="calibre7">Jule yeniden Tom'un yanına geldi:</p>

  <p class="calibre7">— Galiba aradıklarımız bunlar.</p>

  <p class="calibre7">— Nasıl anladın?</p>

  <p class="calibre7">— Nasıl olduğunu bilmiyorum. İçime öyle geliyor. Biraz çekingen kimselerdi. Onları izle de Willie'ye göster. Bakalım 4 Numaradaki Jackson'a mı geliyorlar, anlarsın. Ben buradayım.</p>

  <p class="calibre7">Tom, üç gencin arkasından yollandı. Gençler dans yerine doğru yürüdüler. Sessizce kalabalığa sokuldular. Tom, cazın yanında Willie'yi gördü, işaret etti.</p>

  <p class="calibre7">Willie sordu:</p>

  <p class="calibre7">— Ne istiyorsun?</p>

  <p class="calibre7">— Şuradaki üç kişiyi görüyor musun?</p>

  <p class="calibre7">— Evet.</p>

  <p class="calibre7">— 4 Numarada Jackson adında birinin kendilerini çağırdığını söylemişler.</p>

  <p class="calibre7">Willie boynunu uzattı. Huston'u gördü ve çağırdı.</p>

  <p class="calibre7">— Şurada üç kişi var, dedi. 4 Numaradaki Jackson'u bulalım da soralım.</p>

  <p class="calibre7">Huston, topuklarının üzerinde döndü ve uzaklaştı. Bir iki dakika sonra zayıf, sıska bir Kansaslı ile döndü. </p>

  <p class="calibre7">Huston:</p>

  <p class="calibre7">— İşte Jackson, dedi. Bak Jackson, şu üç genci görüyor musun?</p>

  <p class="calibre7">— Evet, görüyorum.</p>

  <p class="calibre7">— Sen onları çağırdın mı?</p>

  <p class="calibre7">— Hayır.</p>

  <p class="calibre7">— Tanımıyor musun onları? </p>

  <p class="calibre7">Jackson, yeniden gençleri süzdü:</p>

  <p class="calibre7">— Tanıyorum. Gregorio'da birlikte çalıştıktı.</p>

  <p class="calibre7">— Demek adını oradan biliyorlar.</p>

  <p class="calibre7">— Tabiî. Yanyana çalışıyorduk. </p>

  <p class="calibre7">Huston:</p>

  <p class="calibre7">— Öyleyse, dedi. Sakın yanlarına gitme. Terbiyeli terbiyeli durdukları süre dışarı atmaya niyetimiz yok. Teşekkür ederim Mister Jackson; Tom'a dönerek:</p>

  <p class="calibre7">— İyi, dedi. Galiba bu herifler. </p>

  <p class="calibre7">Tom:</p>

  <p class="calibre7">— Jule anladı, dedi. </p>

  <p class="calibre7">Willie:</p>

  <p class="calibre7">— Şaşmam, dedi. Ondaki kızılderili kanı, hemencecik kokusunu alır. Peki, ben onları çocuklara gösteririm.</p>

  <p class="calibre7">Kalabalığın içinden on altı yaşlarında bir delikanlı çıkageldi. Huston'un önünde soluk soluğa durdu:</p>

  <p class="calibre7">— Mister Huston, dedi. Sizin söylediğiniz gibi yaptım. Orada, okaliptüs ağacının altında bir otomobil duruyor. İçinde altı kişi var. Kuzey tarafındaki yolda da başka bir araba duruyor. Onun da içinde dört kişi var. Kibrit ister gibi yaptım. Silâhları da var. Gözlerimle gördüm.</p>

  <p class="calibre7">Huston'un gözleri sert ve acımasızca bakıyordu:</p>

  <p class="calibre7">— Willie, dedi. Her şey hazır mı? Emin misin? </p>

  <p class="calibre7">Willie memnun memnun gülümsedi:</p>

  <p class="calibre7">— Üzülmeyin Mister Huston. Hiçbir olay çıkmayacak, görürsünüz.</p>

  <p class="calibre7">— Aman, sakın bir yanlarına bir şey olmasın. Sakın unutma. Elden geldiği kadar nazik davranın, göreyim sizi. Ben çadırdayım.</p>

  <p class="calibre7">Willie:</p>

  <p class="calibre7">— Biz elimizden geleni yapacağız.</p>

  <p class="calibre7">Dans henüz resmen başlamamıştı. Bu sırada Willie cazın yanına çıktı:</p>

  <p class="calibre7">— Herkes grubunu seçsin!., diye bağırdı.</p>

  <p class="calibre7">Müzik durdu. Delikanlılar ve kızlar, genç erkekler ve kadınlar büyük meydanda sekiz ayrı grup oluncaya kadar koşuştular, sonra durup beklemeye başladılar. Kızlar ellerini önlerinde kavuşturmuş, parmaklarını oynatıyorlardı. Delikanlılar sinirli sinirli ayaklarını yere vuruyorlardı. Alanın çevresinde ihtiyarlar hafifçe gülümseyerek oturuyor, meydana çıkmasınlar diye çocukları tutuyorlardı. Uzakta, İsa'nın âşıkları sert, tiksinen yüzleriyle oturmuş, bu ahlâksızlığı seyrediyorlardı.</p>

  <p class="calibre7">Ana ile Rose of Sharon da bir sıraya oturmuş, bakıyorlardı. Delikanlılar gelip Rose of Sharon'u dansa kaldırmak istedikçe, anası:</p>

  <p class="calibre7">— Rahatsızdır, diyordu.</p>

  <p class="calibre7">Rose of Sharon kızarıyor ve gözleri pırıl pırıl parlıyordu. </p>

  <p class="calibre7">Dansı yöneten delikanlı, platforma çıktı ve ellerini kaldırdı:</p>

  <p class="calibre7">— Hazır mısınız?.. Başlayın!</p>

  <p class="calibre7">Müzik «Chicken Reel» i çalmaya başladı. Tiz ve pürüzsüz bir müzik. Keman gıygıylıyor, armoniklerin keskin ve genizden çıkan sesleri işitiliyor, gitarlar baso teller üzerinde bom bom ediyor. Dansı yöneten, dönüşleri söylüyor, gruplar ona göre hareket ediyorlar. "İleri, geri, halka olun, damınızı çevirin!.."</p>

  <p class="calibre7">Dansı yöneten, deli gibi ayağını yere vurarak tempo tu<span class="calibre5">tuyor, kabara kabara ileri geri gidiyor, hem bağırıyor, hem de çiftlerin arasında dolaşıyor:</span></p>

  <p class="calibre7">— Damlarınızı yavaşça çevirin. Ellerinizi dolayın, uzaklaşın.</p>

  <p class="calibre7">Müzik yükselip alçalıyor, platformda tempo tutan ayakların çıkardığı sesler davul sesi gibi.</p>

  <p class="calibre7">— Sağa dönün, sola dönün, ayrılın... Şimdi... Tam arka arkaya verin...</p>

  <p class="calibre7">— Arka arkaya...</p>

  <p class="calibre7">Dans edenler yüksek titreşimli monoton bir şarkı tutturmuştu. Artık kızların saçlarındaki özenli taranıştan iz kalmamıştır. Delikanlıların alınlarında ter damlaları birikmiştir. Dans ustaları zor dönüşler göstermekte. Ve çevrede duran ihtiyarlar dansın ritmine uymuşlar, avuçlarını ve ayaklarını vura vura tempo tutmaktalar. Hafif hafif gülümsemekte ve tanıdıklarının gözleriyle karşılaşınca, başlarıyle selâm vermekteler.</p>

  <p class="calibre7">Ana, başını Rose of Sharon'un kulağına doğru eğdi:</p>

  <p class="calibre7">— Belki sen hatırlamazsın. Baban gençliğinde öyle güzel dans ederdi ki.</p>

  <p class="calibre7">Ana gülümsedi:</p>

  <p class="calibre7">— Eski günlerimi hatırlıyorum, dedi.</p>

  <p class="calibre7">Seyredenlerin yüzlerindeki gülümsemeler de eski günlerden kalmaydı.</p>

  <p class="calibre7">— Muskogee civarında. Yirmi yıl önce. Kör bir kemancı vardı...</p>

  <p class="calibre7">— Ben bir atlayışta topuklarını dört kere yere vuran birini gördümdü.</p>

  <p class="calibre7">— Dakota'daki İsveçliler yok mu... Onlar arada sırada ne yaparlar bilir misin? Yere biber serperler... Damlarının gömleklerini kaldırırlar, kadınlar da öyle bir sekerler ki... Hani baharda seken taylar gibi... İsveçliler bu oyunları arada sırada yaparlar.</p>

  <p class="calibre7">Uzakta İsa âşıkları miskin çocuklarına bakıyorlar.</p>

  <p class="calibre7">— Bakın, işledikleri günaha bakın, diyorlar. Onlar dörtnala cehenneme gidiyorlar. Allahını seven kimse için bu manzarayı seyretmek bile günah.</p>

  <p class="calibre7">Onların çocukları sessiz ve sinirlidir.</p>

  <p class="calibre7">Dansı yöneten:</p>

  <p class="calibre7">— Bir tur daha, ondan sonra biraz dinlenme!., diye bağırıyor. Daha hızlı, çünkü hemen sonra duracağız.</p>

  <p class="calibre7">Kızlar terlemiş, yüzleri al al, ağızları açık, yüzleri ciddî. Delikanlılar saçlarını geriye atıyorlar ve sıçrıyorlar. Ayaklarını uzatıyorlar, topuklarını çarpıyorlar. Gruplar içeri girip çıkıyor. Bölünüyorlar, arka arka gidiyorlar, dönüyorlar ve müzik çalıyor.</p>

  <p class="calibre7">Sonra dans birdenbire durdu. Dans edenler durdular, yorgunluktan soluk soluğa idiler. İhtiyarların ellerinden kurtulan çocuklar, alana koştular. Birbirlerini kovaladılar, koştular, kaydılar, birbirlerinin şapkalarını kaptılar, saçlarını çektiler. Dans edenler oturmuştu. Elleriyle yüzlerini yelpazeliyorlardı. Caz çalanlar ayağa kalktılar. Gerindiler, yeniden oturdular. Gitar çalanlar telleriyle yavaş yavaş oynadılar. </p>

  <p class="calibre7">Bu sırada Willie, yeniden bağırdı:</p>

  <p class="calibre7">— Şimdi isterseniz başka bir grubu seçin!..</p>

  <p class="calibre7">Dans edenler zorlukla kalktılar. Damlara yeni kavalyeler bulundu. Tom üç gencin yanında duruyordu. Bu üç gencin bütün meydan boyunca, herkesi ite ite, gruplara doğru kendilerine yol açtıklarını gördü. Willie'ye elini salladı ve Willie, kemancıya bir şeyler fısıldadı. Kemancı yayını teller üzerinde cıyak cıyak bağırtmaya başladı. Yirmi genç sallanarak yavaş yavaş meydana doldular. Üç genç, gruba yaklaşmıştı. Bir tanesi:</p>

  <p class="calibre7">— Ben bununla dans edeceğim! dedi. </p>

  <p class="calibre7">Sarışın bir genç, şaşkınlıkla baktı:</p>

  <p class="calibre7">— O benim damım.</p>

  <p class="calibre7">— Ulan, eşşoğlu eşşek!..</p>

  <p class="calibre7">Karanlığın içinde tiz bir ıslık sesi işitildi. Üç gencin çevresi hemen sarılmıştı. Her biri bir sürü elin kendilerini sımsıkı yakaladığını anladı. Sonra insandan duvar arasında platformdan dışarı yavaş yavaş çıktılar.</p>

  <p class="calibre7">Willie bağırdı:</p>

  <p class="calibre7">— Başlıyoruz!..</p>

  <p class="calibre7">Müzik başladı. Dansı yöneten, aynı sözleri söylüyor, ayaklar piste sürtüp duruyordu.</p>

  <p class="calibre7">Kapıya bir otomobil dayanmıştı. Şoför bağırıyordu:</p>

  <p class="calibre7">— Açın kapıyı! Burada kargaşalık varmış!.. </p>

  <p class="calibre7">Görevli, durumunu hiç bozmadı:</p>

  <p class="calibre7">— Burada kargaşalık filan yok. Müziği işitmiyor musunuz? Siz kimsiniz önce?</p>

  <p class="calibre7">— Muhtar yardımcılarıyız.</p>

  <p class="calibre7">— Tevkif müzekkereniz var mı?</p>

  <p class="calibre7">— Kargaşalık çıkınca, gerekmez. </p>

  <p class="calibre7">Kapıdaki görevli:</p>

  <p class="calibre7">— Bizim burada kargaşalık filan yok, dedi.</p>

  <p class="calibre7">Otomobildeki adamlar müziğe ve dans yöneticisinin sözlerine kulak verdiler; sonra otomobil yavaşça uzaklaştı, bir süre yol ağzında durarak bekledi.</p>

  <p class="calibre7">Üç genç, yürümekte olan müfreze içinde sımsıkı yakalanmışlardı; her birinin ağzında bir el vardı. Karanlığa girdikleri zaman, grup açıldı.</p>

  <p class="calibre7">Tom:</p>

  <p class="calibre7">— Çok güzel oldu, dedi.</p>

  <p class="calibre7">Avının iki elini de arkasına getirmiş, sımsıkı tutuyordu. </p>

  <p class="calibre7">Willie, dans yerinden koşa koşa geldi:</p>

  <p class="calibre7">— Mükemmel, dedi. Şimdi burada altı kişi kalsın yeter. Huston herifleri görmek istiyor.</p>

  <p class="calibre7">Bu sırada Huston da karanlığın içinden çıkageldi:</p>

  <p class="calibre7">— Bunlar mı? </p>

  <p class="calibre7">Jule:</p>

  <p class="calibre7">— Evet, dedi. Hemen kavga çıkarmaya çalıştılar ama, bir şey yapamadılar.</p>

  <p class="calibre7">— Bakalım, bir görelim.</p>

  <p class="calibre7">Tutsaklar, Huston'un karşısında silkindiler. Başlarını eğmişlerdi. Huston, her somurtkan yüze bir kez fenerini tuttu:</p>

  <p class="calibre7">— Ne diye kavga çıkarmak istiyordunuz? diye sordu. </p>

  <p class="calibre7">Cevap yok.</p>

  <p class="calibre7">— Bunu size kim söyledi?</p>

  <p class="calibre7">— Bırakın Allahınızı severseniz. Biz bir şey yapmıyorduk ki. Dans etmek istiyorduk. O kadar.</p>

  <p class="calibre7">Jule:</p>

  <p class="calibre7">— Hayır, isteğiniz dans etmek değildi, dedi. O çocuğa dayak atmak istiyordunuz.</p>

  <p class="calibre7">Tom:</p>

  <p class="calibre7">— Mister Huston, dedi. Bu adamlar harekete geçer geçmez, birisi ıslıkla işaret verdi.</p>

  <p class="calibre7">— Haa! Biliyorum. Bu ıslık üzerine polisler hemen kapıya dayandılar.</p>

  <p class="calibre7">Arkasını döndü:</p>

  <p class="calibre7">— Biz size bir kötülük yapacak değiliz. Şimdi söyleyin bakalım; buraya gelip de dansımızı bozmanızı size kim söyledi?</p>

  <p class="calibre7">Cevap bekledi.</p>

  <p class="calibre7">— Siz bizdensiniz, dedi. Bizimlesiniz. Nasıl oldu da bu işe karıştınız? Biz bütün olayları biliyoruz, diye ekledi.</p>

  <p class="calibre7">— Bırak, Allah belâsını versin, şu gırtlak yok mu?</p>

  <p class="calibre7">— Peki, sizi buraya kim gönderdi? Size kim para verdi?</p>

  <p class="calibre7">— Biz para ile tutulmadık.</p>

  <p class="calibre7">— İnanmayız. Para alınmayınca kavga çıkarılmaz. Doğru değil mi söylediğim?</p>

  <p class="calibre7">Kıskaç içine alınan adamlardan biri:</p>

  <p class="calibre7">— İstediğinizi yapın, bizden bir laf alamazsınız! dedi. </p>

  <p class="calibre7">Huston başını bir an öne eğdi. Sonra yavaşça:</p>

  <p class="calibre7">— Peki, madem istemiyorsunuz, anlatmayın. Ama bana bakın: Kendinizden olanlara vurmayın. Biz, kendi halimizde işimize bakıyor, eğleniyor ve düzeni koruyoruz. Bu huzuru bozmaya çalışmayın. Bir kere aklınızı başınıza toplayın da düşünün... Siz, kendi kendinize kötülük ediyorsunuz. Peki çocuklar, bu adamları telin ötesine geçirin. Sakın bir yanlarına bir şey olmasın. Onlar ne yaptıklarını bilmiyorlar.</p>

  <p class="calibre7">Müfreze, kampın arkasındaki tel örgüye doğru yürüyordu. Huston arkalarından bakıyordu. </p>

  <p class="calibre7">Jule:</p>

  <p class="calibre7">— Hiç olmazsa heriflerin kıçlarına iyice bir tekme yerleştireyim, dedi.</p>

  <p class="calibre7">Willie:</p>

  <p class="calibre7">— Hayır, olmaz, dedi. Ben, bir şey yapmayacağıma söz verdim.</p>

  <p class="calibre7">Jule:</p>

  <p class="calibre7">— Şöyle hafif bir tekme, diye yalvardı. Telin ötesine atmak için.</p>

  <p class="calibre7">Willie diretti:</p>

  <p class="calibre7">— Hayır, olmaz. </p>

  <p class="calibre7">Jule:</p>

  <p class="calibre7">— Bana bakın ulan, dedi. Bu kerelik kılınıza dokunmadan bırakıyoruz. Ama bakın, işte yemin ediyorum: Eğer bir daha bu boku yemeğe kalkarsanız, kim gelirse gelsin dayağı yersiniz. Bütün kemiklerinizi birer birer kırarız. Bakın, işte ona göre. Huston bizdensiniz diyor., belki bizdensiniz. Ama bunu aklıma bile getirmek istemiyorum.</p>

  <p class="calibre7">Tele yaklaşmışlardı. Yere oturmuş olan nöbetçilerden ikisi kalktı ve yaklaştı.</p>

  <p class="calibre7">Willie:</p>

  <p class="calibre7">— Burada, evlerine çabuk dönmek isteyen bir iki kişi var. dedi.</p>

  <p class="calibre7">Üç adam telin ötesine atladı, karanlıklar içinde kayboldu.</p>

  <p class="calibre7">Ve müfreze, çabucak dans alanına döndü. Cazdan «Ol Dan Tucker» parçasının iniltileri geliyordu.</p>

  <p class="calibre7">Müdürlük binasının yanında adamlar çömelmiş konuşuyorlardı; keskin müzik sesleri onlara kadar geliyordu. </p>

  <p class="calibre7">Baba:</p>

  <p class="calibre7">— Bir değişiklik olacak, dedi. Bu değişikliğin ne olduğunu bilmiyorum. Belki bizler bunu görmeyeceğiz, ama elbette bu değişiklik yaklaşıyor. Ortada bir tedirginlik var. İnsanlar hiçbir şey düşünemiyor; sinirleri çok gergin.</p>

  <p class="calibre7">Kara şapkalı adam yeniden başını kaldırdı. Yüzünün sert sakallarına ışık vurdu. Yerden birkaç tane küçük taş topladı ve baş parmağiyle birer birer fırlattı.</p>

  <p class="calibre7">— Bilmiyorum. Senin dediğin gibi, değişiklik zamanı yaklaşıyor. Geçenlerde Ohio'da Akron'da olanları birisi bana anlattı. Lastik kumpanyalarında olmuş. Köylerden gelenler az para ile çalıştığı için kumpanya dünyanın adamını toplamış, sonradan bu adamlar sendikaya girivermişler. Eh, bunun üzerine bir kıyamettir kopmuş. Dükkâncılar, lejyonlar ve buna benzer bir sürü halk: "Bu adamlar, kızıldır!" diye bağırıp çağırmaya başlamışlar. Akron'da sendikaların yaşamasını istemiyorlarmış. Papazlar, sendikanın fenalığı hakkında vaızlar vermişler, gazeteler bar bar bağırmışlar, lastik kumpanyaları, adamların ellerine cop vermiş, gaz bombaları satın almışlar. Doğudan gelenler sanki şeytan!..</p>

  <p class="calibre7">Durdu, yerden taş toplayıp atmaya başladı.</p>

  <p class="calibre7">— Sonra... Geçen mart ayında bir pazar günü, bu dünya kadar beş bin kişi, şehrin dışında sürek avına çıkmışlar. Beş bin kişi şehrin içinden silâhlarıyle geçmişler. Avlanmışlar, sonra geri dönmüşler. Bütün yaptıkları bu. Yaa, işte o günden sonra bir daha kimse gık diyememiş. Vatandaş Komiteleri copları geri vermiş, dükkâncılar dükkânlarında rahat rahat oturmuşlar. Kimse coplanmamış, kimsenin canı acımamış, burnu bile kanamamış.</p>

  <p class="calibre7">Uzun bir sessizlik oldu, sonra kara şapkalı adam:</p>

  <p class="calibre7">— Burada da gemi azıya almaya başladılar, dedi. Şu kampı yakıp milleti dövdüler. Hani diyorum ki, biz de birer tüfek alsak da, hani biz de bir avcı kulübü kurup, her pazar ava gitsek, nasıl olur acaba?</p>

  <p class="calibre7">Adamlar başlarını kaldırıp kara şapkalı adama baktılar. Sonra yeniden başlarını önlerine eğdiler. Ayaklarını sinirli sinirli oynatıyorlar, vücutlarının ağırlıklarını bir bacaktan ötekine aktarıyorlardı.</p>
</body>
</html>