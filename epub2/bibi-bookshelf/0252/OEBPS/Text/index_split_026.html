<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>John Steinbeck - Gazap Üzümleri.doc</title>
    <link href="../../page_styles.css" rel="stylesheet" type="text/css"/>
    <link href="../../stylesheet.css" rel="stylesheet" type="text/css"/>
</head>
  <body class="calibre3">
  <h1 class="calibre8"><b class="calibre2">YİRMİ ALTINCI BÖLÜM</b></h1>

  <p class="calibre7">Weedpatch kampında, akşam üzeri, batan güneşin üstünde yol yol bulutlar dizilmiş ve güneş bu bulutların kenarını parlatmıştı. Bu sırada Joad ailesi yemeklerini bitirmiş, oturuyordu. Ana tabakları yıkamaya başlamadan önce biraz duraksadı:</p>

  <p class="calibre7">— Artık bir şeyler yapmak zamanı geldi, dedi. </p>

  <p class="calibre7">Winfield'i gösterdi: Hepsi çocuğa bakarken, ana sözüne devam etti:</p>

  <p class="calibre7">— Uykusunda sıçrayıp duruyor. Rengine bakın bir kere, dedi.</p>

  <p class="calibre7">Aile üyeleri yeniden utanarak gözlerini yere indirdiler. </p>

  <p class="calibre7">Ana:</p>

  <p class="calibre7">— Boyuna kızarmış mısır ekmeği ye dur, dedi. Bir aydır buradayız. Tom beş gün bir yerde çalıştı, o kadar. Sizler her gün, her yanı dolaşıp duruyorsunuz, bir iş bulamadınız. Söylemeye çekiniyorum, paramız kalmadı. Bu konuyu açmaktan korkuyorsunuz. Her gece yemeklerinizi yedikten sonra dolaşmaya gidiyorsunuz. Bu konuyu açamıyorsunuz. Ama bu işi konuşmak gerek. Rosasharn'ın vakti yaklaşıyor, kızın rengine bakın. Evet, konuşmak gerek. Bir şey düşünüp karar vermeden bu gece kimse bir yana ayrılmasın. Bir günlük yağımız, iki günlük unumuz, on tane patatesimiz kaldı. Şimdi oturup düşünün bakalım.</p>

  <p class="calibre7">Yere bakıyorlardı. Baba, kalın tırnaklarını çakısıyle temizliyordu. John Amca üzerine oturduğu sandıktan kıymık koparıyordu. Tom alt dudağını ısırdı, sonra çekti. Dudağı serbest kalınca, hafif bir sesle:</p>

  <p class="calibre7">— Arıyoruz ana, dedi. Benzin biteli yürüyerek dolaşıyoruz. Boyuna iş arıyoruz. Hiçbir şey çıkmayacağını bile bile yi<span class="calibre5">ne her kapıya başvuruyor, her eve soruyoruz. İnsana ne ağır geliyor, biliyor musunuz? Bir şey çıkmayacağını bile bile aramak, ne kötü şey!..</span></p>

  <p class="calibre7">Ana, sert:</p>

  <p class="calibre7">— Umudunuzu kırmamalısınız!., dedi. Bu aile çöküyor! Umudunuz kırılamaz!..</p>

  <p class="calibre7">Baba, kazıdığı tırnağı inceledi.</p>

  <p class="calibre7">— Buradan gitmemiz gerek, dedi. Gerçi biz, gitmek istemiyoruz. Burası çok güzel bir yer, insanları iyi... Ama korkarım, yine gidip o bildiğimiz Hooverville'lerden birinde yaşamamız gerekecek.</p>

  <p class="calibre7">— Eh, öyle gerekiyorsa öyle yaparız... Ama önce şu gırtlağımızın bir çaresine bakalım.</p>

  <p class="calibre7">Al atıldı:</p>

  <p class="calibre7">— Kamyonda bir depo dolusu benzin var. Bu benzini herkesten sakladım.</p>

  <p class="calibre7">Tom gülümsedi:</p>

  <p class="calibre7">— Aşkolsun Al, hergelesin ama, işini de biliyorsun. </p>

  <p class="calibre7">Ana:</p>

  <p class="calibre7">— Şimdi aklınızı başınıza toplayıp düşünün, dedi. Kollarımı kavuşturup ailenin açlıktan öldüğünü görmeye niyetim yok benim. Bir günlük yağımız daha var. Hepsi bu kadar. Rosasharn'ın vakti yaklaşıyor, beslenmesi gerek. Bakın, ona göre düşünün.</p>

  <p class="calibre7">Baba:</p>

  <p class="calibre7">— Burada sıcak su var, apteshane var... diye söze başladı.</p>

  <p class="calibre7">— Apteshane karın doyurur mu? </p>

  <p class="calibre7">Tom:</p>

  <p class="calibre7">— Bugün Marysville için adam isteyen birisi gelmişti, dedi. Meyve toplanacakmış.</p>

  <p class="calibre7">Ana sordu:</p>

  <p class="calibre7">— Peki, ne diye Marysville'e gitmiyoruz?</p>

  <p class="calibre7">Tom:</p>

  <p class="calibre7">— Bilmem, dedi. Bana, doğru gibi gelmedi. Herif çok iştihalıydı. Ne vereceğini söylemedi. «Kesin olarak bilmiyorum.» dedi.</p>

  <p class="calibre7">Ana:</p>

  <p class="calibre7">— Öyleyse Marysville'e gidiyoruz, dedi. Ne verirlerse versinler, gidiyoruz. </p>

  <p class="calibre7">Tom:</p>

  <p class="calibre7">— İyi ama, buradan çok uzak, dedi. Benzin alacak paramız yok. Oraya kadar gidemeyiz. Ana, sen bize oturun düşünün, diyorsun. Zaten bütün gün düşünmekten başka ne halt ettiğimiz var ki?</p>

  <p class="calibre7">John Amca:</p>

  <p class="calibre7">— Birisi, kuzeyde, Tulare denilen bir yerin dolaylarında pamuk işi başlayacak, dedi. Adamın dediğine göre, buradan da uzak değilmiş.</p>

  <p class="calibre7">— Ne olursa olsun, yola çıkmalıyız. Hem de hemen çıkmalıyız. Artık burada durmam. Burası ne kadar güzel olursa olsun, duramam.</p>

  <p class="calibre7">Ana, kovasını aldı, sıcak su doldurmak üzere sağlık tesisine doğru yürüdü. </p>

  <p class="calibre7">Tom:</p>

  <p class="calibre7">— Anam kızmaya başlıyor, dedi. Şimdiden bile biraz tepesi atmış, için için kaynıyor.</p>

  <p class="calibre7">Baba ferahlamış gibiydi:</p>

  <p class="calibre7">— İyi yaptı da işi ortaya döktü, dedi. Bu iş geceleri benim de aklımı kurcalayıp duruyor. Şimdi herhalde konuşmamız iyi olacak.</p>

  <p class="calibre7">Ana, bir kova kaynar suyla geldi:</p>

  <p class="calibre7">— Eee... diye sordu, bir şey aklınıza geldi mi? </p>

  <p class="calibre7">Tom:</p>

  <p class="calibre7">— Yok... Daha düşünüyoruz, dedi. Şimdi pamuk işinin olduğu yere doğru yola çıkalım. Burayı gördük. Burada iş yok. Pilimizi pırtımızı toplayıp kuzeye doğru yola çıkalım. Burada pamuk toplama zamanı gelince buraya döneriz. Pamuk toplamayı severim. Depo dolu mu Al?</p>

  <p class="calibre7">— Hemen hemen... Dört parmak aşağıda.</p>

  <p class="calibre7">— Bizi oraya kadar götürür.</p>

  <p class="calibre7">Ana bir süre, bir tabağı kovanın içinde tuttu:</p>

  <p class="calibre7">— Eee, peki ne olacak?., diye sordu.</p>

  <p class="calibre7">Tom:</p>

  <p class="calibre7">— Kazandın ana, dedi. Yola çıkacağız gibi. Ne dersin, baba?</p>

  <p class="calibre7">Baba:</p>

  <p class="calibre7">— Herhalde öyle olacak, dedi.</p>

  <p class="calibre7">Ana:</p>

  <p class="calibre7">— Ne zaman? diye sordu.</p>

  <p class="calibre7">— Eh, beklemeye ne lüzum var. Sabahleyin yola çıksak fena olmaz.</p>

  <p class="calibre7">— Yarın sabah yola çıkmalıyız. Sana, yanımızda ne kaldığını söyledim... Sakın benim gitmek istediğimi sanma. İki haftadır kursağıma doğru dürüst bir lokma yemek gitmedi. Gerçi, nefsimizi körlettik ama, içime sinmedi.</p>

  <p class="calibre7">Ana tabağı kovaya daldırdı:</p>

  <p class="calibre7">— Yarın sabah gideceğiz, dedi. </p>

  <p class="calibre7">Baba burnunu çekti. Acı acı gülerek:</p>

  <p class="calibre7">— Dünya değişti galiba, dedi. Eskiden yapılacak şeyleri erkekler söylerdi, şimdi bu iş kadınlara geçti. Galiba yakında sopayı ele almak gerekecek.</p>

  <p class="calibre7">Ana, suları damlayan temiz tabağı sudan çıkararak bir sandığın üzerine koydu. Yaptığı işe o da gülüyordu.</p>

  <p class="calibre7">— Sopan elinde, dedi. Yiyecek ve oturacak bir yerimiz olduğu zaman, istediğin gibi sopanı kullanır, kendini korursun. Ama şimdi, ödevini yapamıyorsun... Ne bir şey düşünüyorsun, ne de çalışıyorsun. Eğer sen bunları yaparsan, sopayı da eline almaya hakkın olur. O zaman kadınlar da kuyruğunu kısıp, ağzını kapar. Ama, şimdi sopayı eline alsan sana kim pabuç bırakır. Sen şimdi kavgaya kalkıyorsun. Çünkü neden? Bu sefer sopayı ben ele aldım diye, öyle değil mi?</p>

  <p class="calibre7">Baba şaşkın şaşkın gülümsemeye çalıştı:</p>

  <p class="calibre7">— Küçük çocukların yanında böyle sözler söylemek doğru mu ya? dedi.</p>

  <p class="calibre7">Ana:</p>

  <p class="calibre7">— Küçük çocuklara neyin doğru olup olmadığını söyleyeceğine, zavallıların kursaklarına bir lokma et koysan daha iyi edersin, dedi.</p>

  <p class="calibre7">Baba lanet okuyarak ayağa kalktı ve uzaklaştı. John Amca da onu izledi.</p>

  <p class="calibre7">Ananın elleri suyun içinde meşguldü, ama baba ile John Amcanın gidişlerine baktı, sonra övünerek Tom'a dedi ki:</p>

  <p class="calibre7">— Yola geldi. Bana vurup hıncını alamadı. Üstüme yürüsen beni dövebilirdi.</p>

  <p class="calibre7">Tom güldü:</p>

  <p class="calibre7">— Zavallı adamcağızı eziyorsun. </p>

  <p class="calibre7">Ana:</p>

  <p class="calibre7">— Tabiî ezeceğim, dedi. Bir adam düşün ki, boyuna kumru gibi düşünüp duruyor, kendi kendini yiyor. Böyle bir adam az zaman sonra yatağa düşer, ölür gider. Ama insan böyle bir adamı kızdırırsa, adamın aklı başına gelir. Şimdi çok bir şey söylemedi, ama kızdı. Görürsün bak, aklı başına gelmiştir artık.</p>

  <p class="calibre7">Al, ayağa kalktı:</p>

  <p class="calibre7">— Ben biraz aşağıya doğru dolaşmaya gidiyorum, dedi. </p>

  <p class="calibre7">Tom:</p>

  <p class="calibre7">— Kamyonun her şeyi tamam mı, değil mi? Bir kere baksan iyi edersin, diye uyardı.</p>

  <p class="calibre7">— Kamyonun her şeyi tamam.</p>

  <p class="calibre7">— Eğer bir şey noksansa, anamı başına musallat ederim, bak karışmam.</p>

  <p class="calibre7">— Her şey tamam dedim ya canım...</p>

  <p class="calibre7">Al, sıra sıra çadırların arasından sallana sallana uzaklaştı. </p>

  <p class="calibre7">Tom içini çekti:</p>

  <p class="calibre7">— Bana da bir bezginlik gelmeye başladı ana. Beni de kızdırsan fena olmayacak. Ne dersin?</p>

  <p class="calibre7">— Tom, sen aklı başında bir çocuksun. Seni kızdırmaya lüzum yok. Ben sana dayanıyorum. Ötekiler... Ötekiler ise hep bana yabancı., senden başka. Sen umudunu kesemezsin, Tom.</p>

  <p class="calibre7">Şimdi iş, Tom'un omuzlarına yüklenmişti.</p>

  <p class="calibre7">— Ben bu durumu beğenmiyorum, dedi. Ben de Al gibi gidip gezmek istiyorum. Babam gibi kızmak istiyorum. John Amca gibi sarhoş olmak istiyorum.</p>

  <p class="calibre7">Ana başını salladı:</p>

  <p class="calibre7">— Hayır Torn, sen bunları yapamazsın. Bilirim seni. Seni taa çocukluğundan beri bilirim, yapamazsın. Kendinden başka hiçbir şey düşünmeyen insanlar vardır: Örneğin, Al. Al kızların arkasından koşan çapkın bir delikanlıdır, o kadar. Oysa sen, hiçbir zaman ona benzemedin, Tom.</p>

  <p class="calibre7">Tom:</p>

  <p class="calibre7">— Yok, ben de onun gibiydim ya, dedi. Hâlâ da öyleyim.</p>

  <p class="calibre7">— Hayır, değilsin. Sen her zaman başından büyük işlere kalkardın, Tom. Hapse atıldığın zaman ben bunun nedenini anlamıştım. Sen, her zaman kendini göstermek istersin.</p>

  <p class="calibre7">— Ana, bu konuyu kapat. Söylediklerin saçma. Bunların hepsi senin kendi kuruntun.</p>

  <p class="calibre7">Ana bıçakları ve çatalları tabakların üstüne yığdı.</p>

  <p class="calibre7">— Belki... Belki bunlar benim kendi kafamın kuruntusu. Rosasharn şunları kurula da, yerlerine koy!..</p>

  <p class="calibre7">Kız soluk soluğa ayağa kalktı, şişkin karnı önünde sallanıyordu. Sandığa doğru tembel tembel yaklaştı, eline yıkanmış bir tabak aldı.</p>

  <p class="calibre7">Tom:</p>

  <p class="calibre7">— Kızın vücudu öyle gergin ki, gözleri sanki evlerinden fırlamış, dedi.</p>

  <p class="calibre7">Ana:</p>

  <p class="calibre7">— Alaya başlama yine, dedi. Kızın durumunda alay edilecek bir şey yok. Sen git de Allahaısmarladık diyeceğin kimseler varsa, de.</p>

  <p class="calibre7">Tom:</p>

  <p class="calibre7">— Peki, dedi. Hem gideyim de oranın ne kadar uzakta olduğunu öğreneyim.</p>

  <p class="calibre7">Ana, kızına:</p>

  <p class="calibre7">— Tom, kötü niyetle söylemiyor, dedi. Ruthie ile Winfield nerede?</p>

  <p class="calibre7">— Babamın arkasından gittiler. Gördüm.</p>

  <p class="calibre7">— Peki öyleyse, ne cehenneme giderlerse gitsinler.</p>

  <p class="calibre7">Rose of Sharon tembel tembel işini görüyordu. Ana, yan gözle kızına bakıyordu.</p>

  <p class="calibre7">— Sen nasılsın bakalım? Yanakların biraz çökmüş.</p>

  <p class="calibre7">— Tabiî, söyledikleri gibi süt içmiyorum ki.</p>

  <p class="calibre7">— Biliyorum. Ne yapalım, sütümüz yok. </p>

  <p class="calibre7">Rose of Sharon dalgın dalgın:</p>

  <p class="calibre7">— Connie beni bırakıp gitmeseydi, şimdi belki de küçücük bir evimiz olurdu. Evinde çalışır, derslerini öğrenir, her şeyi alırdı. Bana istediğim kadar süt getirirdi. Benim de güzel bir çocuğum olurdu. Şimdi, karnımdaki çocuk güzel olmayacak ki. Bana süt gerek.</p>

  <p class="calibre7">Elini önlüğünün cebine soktu, bir şey alarak ağzına attı. </p>

  <p class="calibre7">Ana:</p>

  <p class="calibre7">— Bir şey çiğniyorsun. Nedir o? dedi.</p>

  <p class="calibre7">— Bir şey değil.</p>

  <p class="calibre7">— Bana bak, söyle nedir bakayım o çiğnediğin?</p>

  <p class="calibre7">— Bir kireç parçası. Çöplükte buldum.</p>

  <p class="calibre7">— Sen âdeta pislik yemeğe başladın.</p>

  <p class="calibre7">— Ne yapayım, canım çekiyor.</p>

  <p class="calibre7">Ana susuyordu. Dizlerini açtı, arasına etekliğini sıkıştırdı. Sonunda:</p>

  <p class="calibre7">— Bilirim, dedi. Ben de bir kere gebeyken kömür yemiştim. Kocaman bir kömür parçası yemiştim. Büyükana, "Yeme" demişti. Çocuğa öyle fena şeyler yorma. Böyle şeyleri aklına bile getirme.</p>

  <p class="calibre7">— Ne kocam var, ne içecek sütüm.</p>

  <p class="calibre7">— Bu durumda olmasaydın, sana öyle güzel bir şaplak indirirdim ki, görürdün gününü, dedi. Hem de tam suratının ortasına.</p>

  <p class="calibre7">Ayağa kalktı ve çadıra girdi. Sonra yeniden dışarı çıktı ve Rose of Sharon'un karşısına dikildi, kızın ellerini tuttu:</p>

  <p class="calibre7">— Bak...</p>

  <p class="calibre7">Elinde küçük altın küpeler duruyordu:</p>

  <p class="calibre7">— Al, bunlar senin olsun.</p>

  <p class="calibre7">Bir an kızın gözleri parladı, sonra başını çevirdi:</p>

  <p class="calibre7">— Kulağım delik değil ki.</p>

  <p class="calibre7">— Peki, ben onları delerim öyleyse.</p>

  <p class="calibre7">Ana çadıra koştu. Eteğinde bir mukavva kutu ile döndü. Acele acele bir iğneye iplik geçirdi, ipliği iki kat yaptı, üzerine birçok ilmikler düğümledi. Bir ikinci iğneye daha iplik geçirdi ve ipliği düğümledi. Kutuda bir mantar parçası buldu.</p>

  <p class="calibre7">— Acıyacak... Acıyacak.</p>

  <p class="calibre7">Ana, kıza yaklaştı, mantarı kulak memesinin arkasına dayadı ve iğneyi kulaktan geçirerek mantara sapladı. Kız debeleniyordu:</p>

  <p class="calibre7">— Battı, acıyor.</p>

  <p class="calibre7">— Geçer şimdi, geçer.</p>

  <p class="calibre7">— Tabiî geçer.</p>

  <p class="calibre7">— Peki, şimdi gelelim ötekine.</p>

  <p class="calibre7">Mantarı öteki kulağına koydu ve kulağı deldi.</p>

  <p class="calibre7">— Acıyor. </p>

  <p class="calibre7">Ana:</p>

  <p class="calibre7">— Sus, dedi. Bitti işte.</p>

  <p class="calibre7">Rose of Sharon, şaşkın şaşkın anasına bakıyordu. Ana iğneleri çıkardı, her iki tirenin düğümünü kulak memelerinden geçirdi.</p>

  <p class="calibre7">— Tamam, dedi. Her gün bir düğüm çekeriz, bir iki hafta içinde açılır, sen de küpeleri takarsın. Al bunlar senin işte.! Kaybetme.</p>

  <p class="calibre7">Rose of Sharon yavaşça kulağını tuttu ve parmaklarında kalan küçük kan lekelerine baktı.</p>

  <p class="calibre7">— Fazla acımadı. Pire ısırdı gibi oldu, o kadar.</p>

  <p class="calibre7">Ana:</p>

  <p class="calibre7">— Senin kulağını eskiden delmeliydik, dedi.</p>

  <p class="calibre7">Kızının yüzüne baktı ve zafer kazanmışcasına gülümsedi.</p>

  <p class="calibre7">— Şimdi şu tabakları yıka, kaldır. Çocuğun güzel olacak, merak etme. Az kalsın kulakların delinmeden çocuk anası olacaktın... Şimdi artık korku kalmadı.</p>

  <p class="calibre7">— O söz doğru mudur, ana?..</p>

  <p class="calibre7">— Tabiî doğru ya, dedi. Tabiî doğru.</p>

  <p class="calibre7">Al yolun aşağısında, dans yerine doğru yürüyordu. Temiz, küçük bir çadırın yanına geldiği zaman usulca ıslık çaldı ve yeniden yol boyunca yürümeye devam etti. Toprak yolun kenarına doğru yürüdü, otların üzerine oturdu.</p>

  <p class="calibre7">Batıdaki bulutların kızıl kenarları kalmamıştı. Bulutlar kararmıştı. Al ayaklarını toparladı ve akşam göğüne doğru baktı.</p>

  <p class="calibre7">Birkaç dakika sonra sarışın bir kız yaklaştı. Güzel, ince yüzlü bir kızdı bu. Al'ın yanına, yere oturdu ve konuşmadı. Al, elini kızın beline doladı, parmaklarını belinin çevresinde gezdirmeye başladı.</p>

  <p class="calibre7">Kız:</p>

  <p class="calibre7">— Yapma, dedi. Gıdıklanıyorum.</p>

  <p class="calibre7">Al;</p>

  <p class="calibre7">— Yarın gidiyoruz, dedi.</p>

  <p class="calibre7">Kız heyecanlanarak Al'a baktı:</p>

  <p class="calibre7">— Yarın mı? Nereye? </p>

  <p class="calibre7">Al ilgisizce:</p>

  <p class="calibre7">— Kuzeye, dedi.</p>

  <p class="calibre7">— Peki ama, hani evlenecektik?</p>

  <p class="calibre7">— Eee, elbet bir gün evleniriz. </p>

  <p class="calibre7">Kız kızgınlıkla bağırdı:</p>

  <p class="calibre7">— Hani sen, yakında evleniriz, dedindi.</p>

  <p class="calibre7">— Yine öyle. O yakın zaman gelsin, yine evleniriz.</p>

  <p class="calibre7">— Ama sen söz vermiştin.</p>

  <p class="calibre7">Al parmaklarını biraz daha ileride gezdirmeye başlamıştı. </p>

  <p class="calibre7">Kız:</p>

  <p class="calibre7">— Haydi, çekil şuradan! diye bağırdı. Sen ne dedindi?</p>

  <p class="calibre7">— Yine de sözümde duruyorum.</p>

  <p class="calibre7">— Ama gidiyorsunuz. </p>

  <p class="calibre7">Al sordu:</p>

  <p class="calibre7">— Senin nen var, Allahını seversen? Gebe misin?</p>

  <p class="calibre7">— Yoo, hayır. </p>

  <p class="calibre7">Al güldü:</p>

  <p class="calibre7">— Desene, vaktimi boşuna geçirmişim. </p>

  <p class="calibre7">Kız çenesini ileri uzattı, ayağa kalktı:</p>

  <p class="calibre7">— Çekil, git yanımdan! Çekil git Al Joad! Seni gözüm görmesin artık!..</p>

  <p class="calibre7">— Ooo, ne oluyoruz bakalım.</p>

  <p class="calibre7">— Demek sen., demek gidiyorsun ha!</p>

  <p class="calibre7">— Bak, beni biraz dinle.</p>

  <p class="calibre7">— Benim de seninle birlikte gideceğimi mi sanıyorsun. Hayır Al, ben bir yere gitmem. Bana burada kısmet çok.</p>

  <p class="calibre7">— Dinle beni, bak...</p>

  <p class="calibre7">— Hayır, hayır... Defol git!</p>

  <p class="calibre7">Al birdenbire sık sık soluk almaya başladı. Kızı bileğinden yakaladı, kız sendeledi. Kızı düşerken yakaladı, elini kızın hiddet püsküren ağzına kapadı. Kız, Al'ın avucunu ısırmaya çalıştı. Al, elini kızın ağzının üstünde çukurlaştırdı, öteki kolu ile kızı aşağı aldı. Bir an kız kıpırdamadan yattı, biraz sonra her ikisi de kuru otların üzerinde oynaşıyorlardı.</p>

  <p class="calibre7">Al:</p>

  <p class="calibre7">— Çok geçmeden döneriz, dedi. Cebim para ile dolu olur. Hollywood'a gider, sinema seyrederiz.</p>

  <p class="calibre7">Kız arka üstü yatıyordu. Al, kızın üstüne doğru eğilmişti. Kara bulutların kızın göğündeki yankısını gördü.</p>

  <p class="calibre7">— Trene biner gideriz, dedi. </p>

  <p class="calibre7">Kız sordu:</p>

  <p class="calibre7">— Ne kadar sürer dersin? </p>

  <p class="calibre7">Al:</p>

  <p class="calibre7">— Eh, belki bir ay sürer, dedi.</p>

  <p class="calibre7">Akşam karanlığı bastığı sırada baba ile John Amca, öteki ailelerin başkanları ile birlikte müdürlük bürosunun dışında çömelmiş, oturuyorlardı. Geceyi ve geleceği düşünüyorlardı. Ufak tefek müdür, eski ve temiz, beyaz elbiseleriyle, dirseklerini sahanlığın tırabzanına dayamış, duruyordu. Suratı asık ve yorgundu.</p>

  <p class="calibre7">Huston, başını kaldırıp müdüre baktı:</p>

  <p class="calibre7">— Gidip uyusanız.</p>

  <p class="calibre7">— Evet, fena olmaz. 3 Numarada dün gece bir çocuk doğdu. Ben galiba bu gidişle iyi bir ebe olacağım.</p>

  <p class="calibre7">Huston:</p>

  <p class="calibre7">— İnsan her şeyi bilmeli, dedi. Hele evli adam, her şeyden anlamalı.</p>

  <p class="calibre7">Baba:</p>

  <p class="calibre7">— Yarın sabah gidiyoruz, dedi.</p>

  <p class="calibre7">— Yaa! Öyle mi? Ne yana?</p>

  <p class="calibre7">— Biraz kuzeye doğru gidelim, diyoruz. İlk pamuk ürününe yetişelim, diyoruz. İş bulamadık. Yiyeceğimiz kalmadı.</p>

  <p class="calibre7">Huston sordu:</p>

  <p class="calibre7">— İş var mıymış acaba? Biliyor musunuz?</p>

  <p class="calibre7">— Hayır, bilmiyoruz. Ama burada iş yok, onu biliyoruz. </p>

  <p class="calibre7">Huston:</p>

  <p class="calibre7">— Biraz sonra başlar, dedi. Biz dayanacağız.</p>

  <p class="calibre7">Baba:</p>

  <p class="calibre7">— Biz gitmek istemiyoruz, dedi. Buradakiler çok iyi insanlar. Apdeshaneler var, hepsi var. Ama bize yiyecek de gerek. Bir depoluk benzinimiz kaldı. Bu sayede bir parça gidebileceğiz. Burada her gün yıkanıyorduk. Hayatımda bu kadar temiz gezmemiştim. Garip şey: Haftada bir yıkanırdım da yine de kokmazdım. Oysa şimdi burada bir gün yıkanmasam kokmaya başlıyorum. Her gün yıkanmak insanı böyle mi yapar?</p>

  <p class="calibre7">Müdür:</p>

  <p class="calibre7">— Belki önceden kokun burnuna gelmiyordu, dedi.</p>

  <p class="calibre7">— Belki. Ben burada kalmayı çok istiyorum. </p>

  <p class="calibre7">Ufak tefek müdür, şakaklarını avcuna almıştı:</p>

  <p class="calibre7">— Bu gece bir çocuk daha doğacak galiba, dedi. </p>

  <p class="calibre7">Baba:</p>

  <p class="calibre7">— Bizim ailede de yakında bir çocuk doğacak, dedi. O sırada burada bulunsak ne iyi olurdu... Ne iyi olurdu.</p>

  <p class="calibre7">Tom, Willie, kızılderili melez Jule dans pistinin kenarında oturmuşlar, ayaklarını sallıyorlardı. </p>

  <p class="calibre7">Jule:</p>

  <p class="calibre7">— Al sana bir paket tütün, dedi. Sigara içer misin? </p>

  <p class="calibre7">Tom:</p>

  <p class="calibre7">— Elbette içerim, dedi. Ne zamandan beri sigara tellendirmedim.</p>

  <p class="calibre7">Koyu renk sigarayı titizlikle sardı, tütünün dökülmemesine dikkat etti.</p>

  <p class="calibre7">Willie:</p>

  <p class="calibre7">— Yaa!.. Siz gidiyorsunuz diye canımız sıkılıyor, dedi. Siz, iyi insanlardınız.</p>

  <p class="calibre7">Tom, sigarasını yaktı:</p>

  <p class="calibre7">— Benim de canım sıkılıyor. Hey Allahım hey, burada kalsam ne iyi olurdu.</p>

  <p class="calibre7">Jule tütün paketini geri aldı:</p>

  <p class="calibre7">— Çok kötü, dedi. Benim küçük bir kızım var. Buraya gelirken kızcağızı okula gönderirim diyordum. Ama, bir yerde uzun zaman kaldığımız yok ki. Boyuna bir yerden bir yere sürüklenip gidiyoruz.</p>

  <p class="calibre7">Tom:</p>

  <p class="calibre7">— Şu Hooverville denen yerlere bir daha düşmek istemem, dedi. Orada ödüm koptu.</p>

  <p class="calibre7">— Sizi polisler mi attılar? </p>

  <p class="calibre7">Tom:</p>

  <p class="calibre7">— Birisini öldüreceğim diye ödüm koptu, dedi. Orada pek fazla kalmadık ama, ben yine kendimi yedim. Muhtarın adamları geldiler, bir arkadaşımızı alıp götürdüler. Neden? Çünkü söz söylemiş de ondan. Oradayken boyuna içim içimi yedi.</p>

  <p class="calibre7">Willie sordu:</p>

  <p class="calibre7">— Hiç grevde bulundun mu?</p>

  <p class="calibre7">— Hayır.</p>

  <p class="calibre7">— Benim bir konu zihnimi kurcalıyor. Muhtarın adamları neden buraya gelip de her yerde yaptıkları kepazeliği yapamıyorlar? Onları bizim müdüriyet bürosundaki adam mı durduruyor dersin? Yoo.</p>

  <p class="calibre7">Jule sordu:</p>

  <p class="calibre7">— Peki, kim durduruyor?</p>

  <p class="calibre7">— Bak, ben anlatayım sana: Çünkü biz, hepimiz bir arada çalışıyoruz. Muhtarın adamı gelip de bu kamptan bir kimseyi alıp götüremez. Bütün kampı götürmesi gerek. Buna da cesaret edemez. Biz bir bağırdık mı, iki yüz kişi ayağa kalkar. Geçen gün sendikacının biri, yolda nutuk veriyordu: "Herhangi bir yerde sendika kurabilirsiniz..." diyordu. "Yalnız, birlik olmalı." İki yüz kişiye karşı el kaldıramazlar, onlar adamları teker teker yakalar, götürürler.</p>

  <p class="calibre7">Jule:</p>

  <p class="calibre7">— Peki ama, dedi. Düşün ki, bizim de bir sendikamız oldu. O zaman tabiî bir başkan da bulunacak. Onlar da gelir başkanı yakalarlar. Senin sendikan ne olur o zaman?</p>

  <p class="calibre7">Willie:</p>

  <p class="calibre7">— Evet, dedi. İşin bu yanını da düşünmeli. Ben bir yıldır buradayım. Gündelikler boyuna düştükçe düşüyor. Artık insan aldığı gündelikle ailesini geçindiremez duruma geldi. Gün günden beter oluyor. Boyuna oturup düşünmenin, aç kalmanın bir yararı yok. Ne yapmalı bilmem?.. Örneğin, insanın bir çift atı olsa. Atlar çalışmadığı zaman bile hiç sesini çıkarmadan gider, onların yemini, samanını verirsin. Ama bir insanın kendisi için çalışan adamları oldu mu, onlara aldırmaz. Atlar, insanlardan herhalde çok daha değerli. Aklım ermiyor, ne dersen de!..</p>

  <p class="calibre7">Jule:</p>

  <p class="calibre7">— En iyisi, hiç düşünmemeli, dedi. Ama gel de düşünme. Bu benim küçük kız. Ne kadar da güzel kızdır bilirsin. Bir hafta, hani kampta güzellik ödülü kazanmıştı. Şimdi zavallı ne hale geldi biliyor musun? İğne ipliğe döndü. Gördükçe yüreğim sızlıyor. Ne güzel kızdır. Artık dayanamayacağım, çileden çıkacağım.</p>

  <p class="calibre7">Willie sordu:</p>

  <p class="calibre7">— Ne yapacaksın? Ne yapmak niyetindesin?.. Bir şey çalıp hapse mi gireceksin? Yoksa, birisini öldürüp asılmaya mı niyetlendin?</p>

  <p class="calibre7">Jule:</p>

  <p class="calibre7">— Bilmiyorum, dedi. Düşündükçe aklım zıvanadan çıkıyor. Delireceğim. </p>

  <p class="calibre7">Tom:</p>

  <p class="calibre7">— Artık buradaki danslara hasret kalacağım, dedi. Dünyada burada oynanan danslar kadar güzel dans görmedim. Eh, ben gidiyorum. Hoşça kalın. Elbet bir gün buluşuruz.</p>

  <p class="calibre7">Ellerini sıktı.</p>

  <p class="calibre7">Jule:</p>

  <p class="calibre7">— İnşallah, dedi.</p>

  <p class="calibre7">— Hoşça kal.</p>

  <p class="calibre7">Tom, karanlığın içine daldı.</p>

  <p class="calibre7">Joadların çadırında, karanlıkta; Ruthie ile Winfield şiltenin üstünde yatıyorlardı. Ana da yanlarında. Ruthie, anasının kulağına fısıldıyor:</p>

  <p class="calibre7">— Ana!</p>

  <p class="calibre7">— Ne var? Hâlâ uyumadın mı sen?</p>

  <p class="calibre7">— Ana... Gittiğimiz yerde kroket oyunu var mı?</p>

  <p class="calibre7">— Bilmiyorum. Sen uyu bakalım. Yarın sabah erken kalkacağız.</p>

  <p class="calibre7">— Ana, burada kalsaydık, daha iyi olurdu. Gideceğimiz yerde kroket var mı, yok mu bilmiyoruz.</p>

  <p class="calibre7">Anası:</p>

  <p class="calibre7">— Sus, dedi.</p>

  <p class="calibre7">— Ana, Winfield bu akşam bir çocuğu dövdü.</p>

  <p class="calibre7">— Dövmemeliydi.</p>

  <p class="calibre7">— Biliyorum. O kadar da söyledim. Ama o, yine çocuğun burnuna yumruğu indirdi. Ah, sorma!.. Çocuğun burnundan bir kan, bir kan aktı ki.</p>

  <p class="calibre7">— Böyle sözler istemem. Sus bakayım. </p>

  <p class="calibre7">Winfield döndü. Hiddetli bir sesle:</p>

  <p class="calibre7">— Ama çocuk bize, "Okieler" dedi. O, Okie değilmiş, çünkü Oregon'dan gelmiş. Biz, pis Okielermişiz. Ben de tabiî yumruğu indirdim.</p>

  <p class="calibre7">— Sus. Dayağa kalkışmamalıydın. O söylerse söylesin, ne çıkar.</p>

  <p class="calibre7">Winfield sert sert:</p>

  <p class="calibre7">— Ben söyletmem, dedi.</p>

  <p class="calibre7">— Sus. Uyu bakalım.</p>

  <p class="calibre7">Ruthie:</p>

  <p class="calibre7">— Görsen kanlar nasıl akıyordu... Bütün elleri kan içinde kaldı.</p>

  <p class="calibre7">Ana elini battaniyenin altından çıkardı. Ruthie'nin yanağına parmağıyle bir fiske indirdi. Küçük kız bir an kaskatı kesildi, sonra burnunu çekmeye başladı, sessizce ağlıyordu.</p>

  <p class="calibre7">Baba ile John Amca, sağlık tesisinde birbirlerine bitişik apteshanelerde oturmuşlardı. </p>

  <p class="calibre7">Baba:</p>

  <p class="calibre7">— Son kere bir tadını çıkarmalı, dedi. Ne güzel değil mi? Hani ilk gün geldiğimiz zaman su şarr diye akmıştı da, çocuklar korkmuştu.</p>

  <p class="calibre7">John Amca:</p>

  <p class="calibre7">— Ben de kolay kolay alışamadım, dedi. </p>

  <p class="calibre7">Tulumunu dizlerine kadar iyice çekti.</p>

  <p class="calibre7">— Ben niyeti bozuyorum, dedi. Günah işlemek istiyorum.</p>

  <p class="calibre7">Baba:</p>

  <p class="calibre7">— Korkma, şimdi günah işleyemezsin artık, dedi. Paran yok. Kuyruğunu kısıp oturacaksın. Günah işlemek için en aşağı iki dolar gerek. Hepimizdeki parayı toplasan iki dolar çıkmaz.</p>

  <p class="calibre7">— Evet. Doğru ama, ben günah işlemeyi kafama koydum.</p>

  <p class="calibre7">— Eh, mesele yok. Sen yine günah işlemeyi kafana koy dur. Zarar yok.</p>

  <p class="calibre7">John Amca:</p>

  <p class="calibre7">— Ama bu da onun kadar fena bir şey, dedi.</p>

  <p class="calibre7">Baba:</p>

  <p class="calibre7">— Canım ne olursa olsun, daha ucuz ya sen ona bak, dedi.</p>

  <p class="calibre7">— Sakın benim günahımı kimseye söyleme.</p>

  <p class="calibre7">— Yok, söylemem. Sen işine bak. Sen zaten ne zaman işler kötü gitse, o zaman günaha girersin.</p>

  <p class="calibre7">John Amca:</p>

  <p class="calibre7">— Biliyorum, dedi. Ne yapayım, huy. Ben kimseye yalan söylemem.</p>

  <p class="calibre7">— O halde hiç söyleme.</p>

  <p class="calibre7">— Bu güzel apteshaneler beni günaha sokuyor.</p>

  <p class="calibre7">— Öyleyse, çık git çalıların içinde et. Haydi, haydi, çabuk pantolonunu çek de gidip biraz kestirelim.</p>

  <p class="calibre7">Baba tulumunun askılarını çekti ve ilmiğini geçirdi. Apteshanenin ipini çekti, suyun apteshanenin içine akışına efkârlı efkârlı baktı.</p>

  <p class="calibre7">Ana, aile üyelerini uyandırdığı zaman ortalık daha karanlıktı. Sağlık tesisinin açık kapılarında hafif gece ışıkları görünüyordu. Çadırlardan kamp halkının düzenli horultuları işitilmekteydi.</p>

  <p class="calibre7">Aria:</p>

  <p class="calibre7">— Haydi bakalım. Kalkın. Yola düzülelim. Neredeyse gün ağaracak, dedi.</p>

  <p class="calibre7">Fenerin gıcırtılı şişesini kaldırdı, fitili yaktı:</p>

  <p class="calibre7">— Haydi, kalkın hepiniz, bakalım.</p>

  <p class="calibre7">Çadırın tabanında kıpırtılar oldu. Battaniyeler, yorganlar arkaya atıldı, uykulu gözler ışığın karşısında kısıldı. Ana yatakta giydiği iç çamaşırının üzerine entarisini geçirdi.</p>

  <p class="calibre7">— Kahvemiz yok, dedi. Birkaç peksimet var. Onları da yolda yeriz. Şimdi kalkın bakalım da kamyonu yükleyelim. Haydi, haydi. Sakın gürültü etmeyin. Komşuları uyandırırsınız.</p>

  <p class="calibre7">Birkaç dakika sonra hepsi ayaktaydılar. Ana, çocuklara:</p>

  <p class="calibre7">— Sakın bir yerlere kaybolmayın, dedi.</p>

  <p class="calibre7">Herkes çabucak giyinmişti. Erkekler çadırı söktüler, kamyona yüklediler. </p>

  <p class="calibre7">Ana:</p>

  <p class="calibre7">— Doğru dürüst koyun!., diye uyardı.</p>

  <p class="calibre7">Şilteleri eşyanın üstüne koydular, çadırı direk yerinden bağladılar. </p>

  <p class="calibre7">Tom:</p>

  <p class="calibre7">— Ana, tamam, dedi. Hazırız.</p>

  <p class="calibre7">Ananın elinde bir tabak kuru peksimet vardı.</p>

  <p class="calibre7">— Peki... Buraya gelin. Hepiniz birer tane alın. Bundan başka yok.</p>

  <p class="calibre7">Ruthie ile Winfield peksimetleri yakaladılar, eşyanın üstüne tırmandılar. Üstlerine bir battaniye çektiler, uykuya daldılar. Sert, pişmemiş peksimetler hâlâ ellerinde duruyordu. Tom şoför yerine geçti, marşa bastı. Marş bir süre vınladı, sonra durdu.</p>

  <p class="calibre7">— Hay senin Allah belânı versin!.. Al, diye bağırdı. Akümülatör boşalmış.</p>

  <p class="calibre7">Al bağırdı:</p>

  <p class="calibre7">— Motoru çalıştıracak benzin olmayınca ben akümülatörü nasıl dolu tutabilirim.</p>

  <p class="calibre7">Tom, birdenbire güldü:</p>

  <p class="calibre7">— Bilmem, nasıl tutarsan tut. Ama bu, senin suçun. Kolu al da çevir.</p>

  <p class="calibre7">— Bana bak, bu benim suçum değil.</p>

  <p class="calibre7">Tom kalktı, oturduğu yerin altında kolu buldu.</p>

  <p class="calibre7">— Benim suçum öyleyse, dedi.</p>

  <p class="calibre7">Al:</p>

  <p class="calibre7">— Ver şu kolu bana, diyerek kolu yakaladı. Marşa basma da kolum kopmasın.</p>

  <p class="calibre7">— Peki. Haydi, çevir bakalım.</p>

  <p class="calibre7">Al, yavaş yavaş kolu çevirdi, çevirdi. Motor aldı. Tom gaza bastıkça motor gürledi. Makineyi avansa verdi ve gazı biraz kapattı.</p>

  <p class="calibre7">Al, öte yana çıkıp oturdu.</p>

  <p class="calibre7">— Babamla John Amca yukarı çıkmışlar, yeniden uyuyacaklar, dedi.</p>

  <p class="calibre7">Ana, Tom'un yanına tırmandı.</p>

  <p class="calibre7">— Yeniden uyurlar.</p>

  <p class="calibre7">Tom arabayı ana kapıya doğru sürdü. Müdüriyet bürosundan bekçi çıktı, cep fenerini kamyona tuttu.</p>

  <p class="calibre7">— Durun biraz.</p>

  <p class="calibre7">— Ne istiyorsun?</p>

  <p class="calibre7">— Temelli mi gidiyorsunuz?</p>

  <p class="calibre7">— Evet.</p>

  <p class="calibre7">— Öyleyse adınızı sileyim.</p>

  <p class="calibre7">— Peki, sil.</p>

  <p class="calibre7">— Nereye böyle yolculuk?</p>

  <p class="calibre7">— Bakalım, bir de kuzey taraflarını deneyeceğiz. Bekçi: </p>

  <p class="calibre7">— Eh, Allah rast getirsin, dedi.</p>

  <p class="calibre7">— Eyvallah. Hoşça kal.</p>

  <p class="calibre7">Kamyon büyük tümsekten yavaşça geçti, yola girdi. Tom eskiden geçtiği yolda arabayı sürdü. Weedpatch'i geçti. 99 numaralı ana yola gelinceye kadar batıya doğru sürdü. Sonra kuzeye saptı, Bakersfield'e giden parke yola girdi. Şehrin dış mahallelerine vardığı zaman gün ağarıyordu.</p>

  <p class="calibre7">Tom:</p>

  <p class="calibre7">— Her yan lokanta dolu, dedi. Hepsinde de kahve var. Bak şu bütün gece açık duran lokantaya. İçeride garanti on galon kahve vardır, hem de kaynar, kaynar.</p>

  <p class="calibre7">Al:</p>

  <p class="calibre7">— Kes Allahını seversen, dedi. </p>

  <p class="calibre7">Tom, Al'a bakarak gülümsedi:</p>

  <p class="calibre7">— Eee, bir kız yakalamıştın hani.</p>

  <p class="calibre7">— Peki, ne olmuş?</p>

  <p class="calibre7">— Bu sabah Al'ın aksiliği üzerinde ana. Bahane arıyor. </p>

  <p class="calibre7">Al hiddetle:</p>

  <p class="calibre7">— Ben yakında, zaten kendi başımın çaresine bakacağım, dedi. İnsanın ailesi olmayınca, daha kolay para kazanır.</p>

  <p class="calibre7">Tom:</p>

  <p class="calibre7">— Dokuz ay sonra bir ailen olur, korkma, dedi. Ben gördüm, boyuna zamparalık edip duruyordun. </p>

  <p class="calibre7">Al:</p>

  <p class="calibre7">— Sersem, dedi. Ben bir garajda kendime iş bulacağım, yemeğimi lokantada yiyeceğim.</p>

  <p class="calibre7">— Dokuz ay içinde de hem karın, hem çocuğun olur.</p>

  <p class="calibre7">— Hayır, olmayacak işte. </p>

  <p class="calibre7">Tom:</p>

  <p class="calibre7">— Sen daha toysun Al, dedi. Kazığı yediğin zaman aklın başına gelir.</p>

  <p class="calibre7">— Onu yapacak babayiğit isterim ben. </p>

  <p class="calibre7">Tom:</p>

  <p class="calibre7">— Her zaman böyle babayiğitler bulunur, merak etme, dedi.</p>

  <p class="calibre7">— Sana öyle geliyor, çünkü sen... </p>

  <p class="calibre7">Ana atıldı:</p>

  <p class="calibre7">— Yeter, susun artık. </p>

  <p class="calibre7">Tom:</p>

  <p class="calibre7">— Zaten suç bende, dedi. Al'ı biraz kızdırayım dedim. Al, sana kötülük olsun diye söylemedim. Kızı bu kadar sevdiğini bilmiyordum.</p>

  <p class="calibre7">— Benim kız filan sevdiğim yok.</p>

  <p class="calibre7">— Öyleyse ne diye kızıyorsun? Ortada bir şey yok demektir.</p>

  <p class="calibre7">Kamyon şehrin kıyısına gelmişti. </p>

  <p class="calibre7">Tom:</p>

  <p class="calibre7">— Şu kahvelere, lokantalara bak. Yüzlerce... dedi.</p>

  <p class="calibre7">Ana:</p>

  <p class="calibre7">— Tom, dedi. Artırdığım bir dolar var. Canın çok çekiyorsa, bu doları harca istersen.</p>

  <p class="calibre7">— Hayır ana, ben öylesine söylüyordum.<br class="calibre6"/></p>

  <p class="calibre7">— Gerçekten söylüyorum, canın çok çektiyse, harca.</p>

  <p class="calibre7">— Hayır, olmaz.</p>

  <p class="calibre7">Al:</p>

  <p class="calibre7">— Öyleyse kes şu kahve lafını artık, dedi. </p>

  <p class="calibre7">Tom bir süre bir şey söylemedi.</p>

  <p class="calibre7">— Hiç aklımdan çıkmıyor. İşte o gece kaçıp saklandığımız yol.</p>

  <p class="calibre7">Ana:</p>

  <p class="calibre7">— Allah bir daha göstermesin, dedi. Ne korkunç bir gece geçirmiştik.</p>

  <p class="calibre7">— Ben de çok fena olmuştum.</p>

  <p class="calibre7">Sağ yanlarında güneş doğmuştu; kamyonun büyük gölgesi bu yolun kenarındaki çit kazıklarında zıplaya zıplaya onlarla birlikte gidiyordu. Yeniden kurulan Hooverville'in yanından geçtiler.</p>

  <p class="calibre7">Tom:</p>

  <p class="calibre7">— Bak, dedi. Yenileri gelmiş, sanki eskisinin aynı. </p>

  <p class="calibre7">Al'ın sersemliği yavaş yavaş geçiyordu:</p>

  <p class="calibre7">— Oradakilerden biri bana, buranın on beş yirmi kere yakıldığını söyledi. Söğütlerin arkasına saklanıyorlarmış, sonra yeniden çıkıp, tekrar ottan kulübeler yapıyorlarmış. Köstebekler gibi. Buna o kadar alışmışlar ki, artık kızmıyorlarmış bile. Fırtına koptu diyorlarmış, o kadar. </p>

  <p class="calibre7">Tom:</p>

  <p class="calibre7">— Gerçekten o gece de benim başımdan geçen bir fırtınaydı, dedi.</p>

  <p class="calibre7">Geniş yola çıktılar. Güneşin sıcaklığı onları ürpertti. </p>

  <p class="calibre7">Tom:</p>

  <p class="calibre7">— Sabahları ayaz oluyor, dedi. Kış geliyor. Kış gelmeden önce bir parça para biriktirsek, diyorum. Kışın çadırda oturulmaz.</p>

  <p class="calibre7">Ana içini çekti, sonra başını kaldırdı:</p>

  <p class="calibre7">— Tom, dedi. Kışın bir eve başımızı sokmalıyız. Başka çare yok. Ruthie fena değil, ama Winfield zayıf. Yağmur mevsimi gelince muhakkak bir yere başımızı sokmuş olmalıyız. Çevrede yağmur dolaşmaya başladığını bile söyleyenler var.</p>

  <p class="calibre7">— Ana, korkma bir ev buluruz. Sen üzülme. Bir eve başını sokarsın.</p>

  <p class="calibre7">— Bir tavanı, bir de tabanı olsun. Hiç olmazsa, çocukları toprağın üstünde yatmaktan kurtaralım. </p>

  <p class="calibre7">— Bir çaresine bakarız, ana.</p>

  <p class="calibre7">— Şimdiden senin başını ağrıtmak istemem ama...</p>

  <p class="calibre7">— Elbet bir çaresine bakarız, ana. </p>

  <p class="calibre7">Ana:</p>

  <p class="calibre7">— Bazen şaşırıveriyorum, dedi. Aklımı yitiriyorum.</p>

  <p class="calibre7">— Ben senin aklını yitirdiğini hiç görmedim.</p>

  <p class="calibre7">— Geceleri oluyor, ara sıra.</p>

  <p class="calibre7">Kamyonun önünde bir fıs sesi işitildi. Tom direksiyonu sımsıkı yakaladı ve frene sonuna kadar bastı. Kamyon zınk diye durdu. Tom derin bir soluk aldı:</p>

  <p class="calibre7">— Tamam! dedi.</p>

  <p class="calibre7">Arkasına dayandı. </p>

  <p class="calibre7">Al dışarı atladı, ön lastiğe bakarak:</p>

  <p class="calibre7">— Kocaman bir çivi! diye bağırdı.</p>

  <p class="calibre7">— Yamalık lastik var mı?</p>

  <p class="calibre7">Al:</p>

  <p class="calibre7">— Yok, dedi. Hepsini kullandık. Haa! Yamalık lastik var ama, solüsyon yok.</p>

  <p class="calibre7">Tom, anasına döndü, acı acı gülümsedi:</p>

  <p class="calibre7">— Şu senin doları söylemeyecektin, dedi. Biz bir çaresine bakardık.</p>

  <p class="calibre7">Arabadan atladı, dümdüz olmuş lastiğe doğru yürüdü. </p>

  <p class="calibre7">Al, lastikten fırlayan kocaman çiviyi gösterdi:</p>

  <p class="calibre7">— İşte. Bu memlekette bir tek çivi olsa, biz gider gider kör gibi üstünden geçeriz.</p>

  <p class="calibre7">Ana:</p>

  <p class="calibre7">— Çok mu berbat! diye bağırdı.</p>

  <p class="calibre7">— Yok. Çok bir şey değil. Yalnız yamamak gerekiyor. Aile kamyonun tepesinden aşağı döküldü. </p>

  <p class="calibre7">Baba:</p>

  <p class="calibre7">— Patladı mı? diye sordu ve sonra lastiğe baktı, sustu.</p>

  <p class="calibre7">Tom, anasını oturduğu yerden kaldırdı. Koltuğun altındaki yama kutusunu aldı. Lastik yamayı açtı, solüsyon tüpünü çıkardı, yavaşça sıktı.</p>

  <p class="calibre7">— Adamakıllı kurumuş, dedi. Ama daha çıkar. Al! Haydi. Sen arka tekerleklere taş koy. Kriko ile tekerleği kaldıralım.</p>

  <p class="calibre7">Tom ile Al kan ter içinde çalışıyorlardı. Tekerleklerin arkasına taş koydular. Ön aksın altına krikoyu yerleştirdiler. Bollaşmış lastiğin üstünden ağırlığı kaldırdılar. Dış lastiği çıkardılar. Deliği buldular. Benzin deposuna bir bez daldırdılar, iç lastikteki deliğin çevresini temizlediler. Sonra Al lastiği dizinin üstünde tuttuğu sırada Tom, solüsyon tüpünü ikiye parçaladı ve az kalmış yapışkan sıvıyı lastiğin üzerine çakısıyle hafifçe yaydı. Lastiği kazıdı.</p>

  <p class="calibre7">— Ben yamayı keserken sen de kurut.</p>

  <p class="calibre7">Mavi yamayı kesti, kenarını düzeltti. Al lastiği sımsıkı tutarken Tom da yamayı güzelce yerine yerleştirdi.</p>

  <p class="calibre7">— İşte. Şimdi ben lastiğe hafif hafif vururken sen de onu basamağa getir.</p>

  <p class="calibre7">Yamayı dikkatle bastırdı, sonra lastiği yaydı, yamanın kenarlarını muayene etti.</p>

  <p class="calibre7">— Tamam, oldu artık, tutar. Janta sokalım da şişirelim. Hadi, yine doların cebinde kaldı ana.</p>

  <p class="calibre7">Al:</p>

  <p class="calibre7">— Bir tane yedek lastiğimiz olmalıydı, dedi. Bir yedek lastik almalıyız.</p>

  <p class="calibre7">Tekerleğin üstünde şişirip takılmış, hazır olmalı. O zaman geceleyin bile lastik patlasa, korkmayız.</p>

  <p class="calibre7">Tom:</p>

  <p class="calibre7">— Paramız olduğu zaman, lastik alacak yerde, önce bir parça kahve ile biraz et alsak daha iyi olur, dedi.</p>

  <p class="calibre7">Sabahın erken saatlerinde seyrek görünen otomobiller yanlarından vınlayarak geçip gidiyordu. Güneş yeni ısıtmaya başlamıştı ve parlaktı. Hafif rüzgâr güneyden doğru aralıklarla esiyordu. Büyük vadinin her iki yanındaki dağlar donuk beyaz bir sisin arkasında seçilmez olmuştu.</p>

  <p class="calibre7">Tom lastiği şişirirken kuzeyden doğru iki kişilik bir spor otomobil geldi, yolun ilerisinde durdu. Açık gri bir kostüm giymiş, esmer yüzlü bir adam otomobilden atladı, kamyona doğru gelmeye başladı. Başında şapka yoktu. Gülümsedi; dişleri, esmer yüzünde bembeyaz duruyordu. Sol elinin üçüncü parmağında şövalye bir nişan yüzüğü vardı. Yeleğinin cebinden sarkan ince bir zincirin ucunda küçük bir altın futbol topu sallanıyordu.</p>

  <p class="calibre7">Neşeli neşeli:</p>

  <p class="calibre7">— Günaydın, dedi. </p>

  <p class="calibre7">Tom, lastiği şişirirken durdu, başını kaldırıp baktı.</p>

  <p class="calibre7">— Günaydın.</p>

  <p class="calibre7">Adam parmaklarını sert, kısa ve kır saçları arasında gezdirdi.</p>

  <p class="calibre7">— İş mi arıyorsunuz?</p>

  <p class="calibre7">— Evet, iş arıyoruz bayım. Nerede olursa olsun.</p>

  <p class="calibre7">— Şeftali toplayabilir misiniz? </p>

  <p class="calibre7">Baba:</p>

  <p class="calibre7">— Şimdiye kadar hiç toplamadık, dedi. </p>

  <p class="calibre7">Tom hemen:</p>

  <p class="calibre7">— Her şey yaparız, dedi. Ne olursa olsun, toplarız. </p>

  <p class="calibre7">Adam saat zincirindeki futbol topunu salladı:</p>

  <p class="calibre7">— Kırk mil kadar kuzeyde dünya kadar iş var. </p>

  <p class="calibre7">Tom:</p>

  <p class="calibre7">— İşe memnunlukla başlarız, dedi. Oraya nasıl gidebileceğimizi siz bize söyleyin, biz hemen gideriz.</p>

  <p class="calibre7">— Kuzeye doğru Pixley'e gidersiniz. Buradan otuz beş, otuz altı mil sürer. Oradan da altı mil kadar gidersiniz. Orada. Hooper çiftliği nerededir? diye kime sorsanız, size gösterir. Çiftlikte çok iş var.</p>

  <p class="calibre7">— Gideriz.</p>

  <p class="calibre7">— İş arayan başka kimselerin bulunduğu bir yer biliyor musunuz?</p>

  <p class="calibre7">Tom:</p>

  <p class="calibre7">— Elbet biliyoruz, dedi. Şurada, Weedpatch kampında iş arayan bir sürü adam var.</p>

  <p class="calibre7">— Peki, oraya gideyim öyleyse. Birkaç tanesi elbet işimize yarar. Unutmayın, Pixley'de doğuya dönün, dosdoğru Hooper çiftliğine varırsınız.</p>

  <p class="calibre7">Tom:</p>

  <p class="calibre7">— Olur, dedi. Teşekkür ederim bayım. İşe çok ihtiyacımız vardı.</p>

  <p class="calibre7">— Peki, peki. Siz hemen oraya gitmeye bakın.</p>

  <p class="calibre7">Adam, yolun öte yanına geçti. Spor arabasına atladı ve güneye doğru çekti.</p>

  <p class="calibre7">Tom pompaya bütün gücüyle bastı:</p>

  <p class="calibre7">— Herkes yirmi kere pompalayacak! diye bağırdı. Bir... iki... üç... dört...</p>

  <p class="calibre7">Yirmiye gelince pompayı Al aldı, sonra baba, sonra John Amca. Lastik hava ile doldu, şişti ve düzeldi. Üç turdan sonra pompayı çıkardılar. </p>

  <p class="calibre7">Tom:</p>

  <p class="calibre7">— Krikoyu indir de görelim, dedi. </p>

  <p class="calibre7">Al krikoyu indirdi, araba indi.</p>

  <p class="calibre7">— İyice şişmiş, dedi. Hatta biraz da fazla. Takımları kamyona aldılar. </p>

  <p class="calibre7">Tom:</p>

  <p class="calibre7">— Haydi, gidiyoruz!., diye bağırdı. Sonunda iş bulacağız. </p>

  <p class="calibre7">Ana yeniden iki oğlunun ortasında oturdu. Otomobili bu sefer Al sürüyordu.</p>

  <p class="calibre7">— Yavaş götür. Lastikler kızmasın Al.</p>

  <p class="calibre7">Sabah güneşi vuran tarlaların arasından geçtiler. Sis dağların üzerinden kalkmıştı; şimdi dağlar koyu eflatun yollarıyle pırıl pırıl ve keskindi. Kamyon geçerken yabanî güvercinler çitlerden kalkarak uçuşuyorlardı. Al farkına varmadan otomobilin hızını artırdı.</p>

  <p class="calibre7">Tom:</p>

  <p class="calibre7">— Yavaş sür! diye uyardı. Sonra karışmam, yine patlar. Gideceğimiz yere varmamız gerek. Bugün bile işe başlasak, fena olmaz.</p>

  <p class="calibre7">Ana coşkunlukla:</p>

  <p class="calibre7">— Dört çalışan erkeğim olduktan sonra elbet bana veresiye öteberi verecek bulunur, dedi. Önce kahve alırım. Canım çok istiyor; sonra biraz un, karbonat, biraz da et. But almakta o kadar acele etmeyelim. Onu sonra düşünürüz. Belki cumartesi et alırız. Haa, sabun da lâzım. Sabun almalı. Nerede oturacağız acaba?</p>

  <p class="calibre7">Ana boyuna mırıldanıyordu:</p>

  <p class="calibre7">— Aaa, bak. Sütü unuttum. Rosasharn'a süt almalıyım. Ona süt lâzım. Hastabakıcı kadın ona süt vermelisiniz, dedi.</p>

  <p class="calibre7">Güneşin altında kızan asfaltın üzerinden bir yılan kıvrılarak geçti. Al direksiyonu kırdı, yılanın üzerinden geçti, sonra yine yoluna devam etti. </p>

  <p class="calibre7">Tom:</p>

  <p class="calibre7">— Köstebek yılanıydı, dedi. Ezmemeliydin. </p>

  <p class="calibre7">Al, neşeyle:</p>

  <p class="calibre7">— Ben sevmem, dedi. Hiçbir yılandan hoşlanmam. Midemi bulandırır...</p>

  <p class="calibre7">Yolda gidip gelen otomobiller gittikçe çoğalıyordu: Otomobillerinin kapılarında şirketlerinin adları yazılı, parlak kupa otomobilleri içinde satıcılar; arkalarında zincirleri sürüklenen kırmızı ve beyaz benzin kamyonları, toptancı bakkalların mallarını taşıyan büyük, kara kapılı, kapalı kamyonlar... Yol kenarında, kırlar ne kadar zengin!.. Yaprak dolu genç meyve bahçeleri ve sıraların arasını kaplamış, uzun yeşil dalları ve yapraklarıyle bağlar. Kavun ve tahıl tarlaları. Yeşillikler arasında evler, üzerlerinde güller açmış... Ve güneş altın gibi; sıcak.</p>

  <p class="calibre7">Kamyonun şoför yerinde ana, Tom ve Al mutluluktan kendilerini kaybetmişlerdi.</p>

  <p class="calibre7">Ana:</p>

  <p class="calibre7">— Uzun zamandır içim bu kadar ferahlamamıştı, dedi. Çok şeftali toplayabilirsek, belki bir ev de bulur, birkaç ay için kiralarız. Muhakkak başımızı bir eve sokmalıyız.</p>

  <p class="calibre7">Al:</p>

  <p class="calibre7">— Ben para biriktireceğim, dedi. Paramı biriktireceğim. Sonra şehre gidip bir garajda kendime iş bulacağım. Bir oda tutacağım, yemeğimi lokantalarda yiyeceğim. Her gece sinemaya gideceğim. Pahalı değil sinemalar. Kovboy filmlerini gidip göreceğim.</p>

  <p class="calibre7">Direksiyonu daha çok sıkıyordu. </p>

  <p class="calibre7">Radyatör fıkırdamaya, buhar çıkarmaya başlamıştı. </p>

  <p class="calibre7">Tom:</p>

  <p class="calibre7">— Suyunu iyice doldurdun mu? diye sordu.</p>

  <p class="calibre7">— Evet. Rüzgâr arkamızdan geliyor da onun için kaynıyor. </p>

  <p class="calibre7">Tom:</p>

  <p class="calibre7">— Hava ne güzel, dedi. Mc Alester'de çalışırken, bir yandan da boyuna hapisten çıktığım zaman ne yapacağımı düşünürdüm. Başımı alıp gider, hiçbir yerde durmam, derdim. Bana bunlar çok eskiden düşünülmüş şeyler gibi geliyor. Sanki ben Mc Alester'de yıllarca önce yatmışım gibi geliyor. Bir gardiyan vardı, adama cehennem ederdi orasını. Az kalsın çatışıyorduk. Galiba onun için üniforma görünce sinirleniyorum. Her poliste o surat var sanıyorum. Herifte kıpkırmızı bir surat vardı. Domuza benziyordu. Batıda bir kardeşi varmış diyorlardı. Mahpusları kardeşinin kefaletiyle bıraktırır, sonra da kardeşi mahpusları bedava çalıştırırmış. Kafa tutmaya kalkarlarsa, kefalete riayet etmedi diye geriye gönderirmiş. Oradakiler öyle derlerdi.</p>

  <p class="calibre7">Ana:</p>

  <p class="calibre7">— Artık unut orasını, diye yalvardı. Az sonra son kalan bir lokma yiyeceği de bitireceğiz. Hepsi birazcık un, biraz da içyağı, o kadar.</p>

  <p class="calibre7">Tom:</p>

  <p class="calibre7">— Orasını unutmasam daha iyi olacak, dedi. Ben ne kadar unutmaya çalışsam, yine de aklımdan çıkmıyor. Kafadan kontak bir herif vardı orada. Size hiç anlatmadım onu. Happy Hooligan'a benzerdi. Ziyansız bir adamdı. Aklı fikri hep kaçmaktaydı. Çocuklar ona "Hooligan" derlerdi.</p>

  <p class="calibre7">Tom, sessiz sessiz güldü. </p>

  <p class="calibre7">Annesi yalvardı:</p>

  <p class="calibre7">— Düşünme artık bunları. </p>

  <p class="calibre7">Al:</p>

  <p class="calibre7">— Anlat, anlat, dedi. Şu adamı anlat, Allahını seversen. </p>

  <p class="calibre7">Tom:</p>

  <p class="calibre7">— Yok, zaten insanı üzecek bir şey değil, ana, dedi. Bu adam boyuna kaçmak isterdi. Planlar kurardı, ama duramaz, başkalarına söylerdi, hatta hapishane müdürü bile bilirdi kaçacağını. Daha kaçarken onu elleriyle koymuş gibi yakalarlar ve geri getirirlerdi. Bir kere yine kaçma planı hazırladı. Tabiî yine herkese söyledi, ama kimse ağzını açıp başkasına anlatmadı. O, herkese anlattığı halde kimse başkasına söylemedi. Sonunda bir yerden bir ip buldu. Duvarlardan sarkıttıktan sonra, aşağıya kaymaya başladı. Dışarıda altı gardiyan, büyük bir çuvalın ağzını açmış, bekliyordu. Bizimki de ipten kaya kaya doğru bu çuvalın içine girmez mi? Gardiyanlar çuvalın ağzını kapattılar, yeniden hapishaneye getirdiler. Arkadaşlarla hep birlikte bu olaya çok güldüktü. Ama bu olay Hooligan'a çok koydu. Ağlayıp durdu. Sersem sersem dolaştı. Sonra hastalandı. Çok berbat olmuştu. Bir iğne ile bileklerini kesti, kanları aka aka öldü gitti. Kalbi kırılmıştı. İçinde hiçbir kötülük yoktu. Sen kaçık mı ararsın bu dünyada, çeşit çeşit.</p>

  <p class="calibre7">Ana:</p>

  <p class="calibre7">— Artık bırak şunu, dedi. Pretty Boy Floyd'un anasını tanırdım. O da fena bir oğlan değildi. Ama o duruma zorla getirildi.</p>

  <p class="calibre7">Güneş öğleye yaklaşıyor, kamyonun gölgesi küçülüyor, tekerleklerin altına kaçıyordu. </p>

  <p class="calibre7">Al:</p>

  <p class="calibre7">— Yolun ilerisindeki Pixley olacak, dedi. Demin bir tabelâ gördüm.</p>

  <p class="calibre7">Küçük şehre girdiler ve daha dar bir yoldan doğuya döndüler. Yolun her iki yanını bahçeler kaplamıştı. </p>

  <p class="calibre7">Tom:</p>

  <p class="calibre7">— Kolayca bulsak bari. </p>

  <p class="calibre7">Ana:</p>

  <p class="calibre7">— Adam, Hooper çiftliği, dedi. Kime sorsan gösterir, dedi. Yakınında bir bakkal olsa. Dört erkek var, herhalde veresiye bir şeyler alırız. Borca bir şeyler alırsak güzel bir yemek pişirir, yeriz; belki de büyük bir but kızartırız.</p>

  <p class="calibre7">Tom:</p>

  <p class="calibre7">— Kahveyi unutma, dedi. Biraz da kendime tütün alırım. Ne zamandan beri tütün aldığım yok.</p>

  <p class="calibre7">Yolun ilerisini otomobiller tıkamış, kenarında beyaz motosikletler sıralanmıştı.</p>

  <p class="calibre7">Tom:</p>

  <p class="calibre7">— Bir kaza olmuş galiba, dedi.</p>

  <p class="calibre7">Onlar yaklaşınca, çizmeli bir polis, geniş kenarlı şapkasıyle, son arabanın arkasından çıktı. Elini kaldırdı. Al durdu.</p>

  <p class="calibre7"> Polis, gizli bir şey söyleyecekmiş gibi otomobilin yanına eğildi:</p>

  <p class="calibre7">— Nereye gidiyorsunuz? </p>

  <p class="calibre7">Al:</p>

  <p class="calibre7">— Adamın biri, bize buralarda şeftali toplama işi var, dedi. Oraya gidiyoruz.</p>

  <p class="calibre7">— İş arıyorsunuz, öyle mi?</p>

  <p class="calibre7">Tom:</p>

  <p class="calibre7">— Elbette, dedi.</p>

  <p class="calibre7">— Peki öyleyse. Biraz bekleyin burada. </p>

  <p class="calibre7">Yolun kıyısına gitti, ileri doğru bağırdı:</p>

  <p class="calibre7">— Bir tane daha geldi. Şimdi altı araba oldu. Bunları bir kere içeri alın bakalım.</p>

  <p class="calibre7">Tom seslendi:</p>

  <p class="calibre7">— Heyy! Ne oluyor! Biz de anlayalım?</p>

  <p class="calibre7">Karakol bekleyen polis, tembel tembel geri döndü:</p>

  <p class="calibre7">— İleride bir olay var. Aldırmayın. Siz yine yolunuza gidersiniz. Öndekileri izleyin.</p>

  <p class="calibre7">Motosikletlerin pat-pat'ları başlamıştı. Otomobiller birbiri arkasından yürüyor, en arkadan Joad ailesinin arabası geliyordu. İki motosiklet yol açıyor, öteki ikisi de onları izliyordu.</p>

  <p class="calibre7">Tom, yerinde duramayarak:</p>

  <p class="calibre7">— Ne oluyoruz? dedi. </p>

  <p class="calibre7">Al:</p>

  <p class="calibre7">— Belki yol kapanmıştır, dedi.</p>

  <p class="calibre7">— Dört polisin önümüze düşmesine ne lüzum var? Ben bu işi beğenmiyorum.</p>

  <p class="calibre7">Öndeki motosikletler hızlarını artırmışlardı. Arkadan gelen eski püskü arabalar da hızlarını artırmıştı. Al, en sondaki arabanın arkasından ayrılmamaya çalışıyordu. </p>

  <p class="calibre7">Tom:</p>

  <p class="calibre7">— Bak, buradakiler hepsi bizim gibi insanlar, dedi. Ben bu işi beğenmiyorum.</p>

  <p class="calibre7">Birdenbire önde giden polis, asfalttan çıkarak geniş çakıllı bir yola girdi. Eski arabalar da arkasından saptılar. Motosikletler motorlarını gürlettiler. Tom, yolun kenarındaki hendeğin üstünde birtakım adamların bağırır gibi ağızlarını açıp kapattıklarını, yumruklarını salladıklarını gördü. Yüzlerinden, bir şeye kızdıkları anlaşılıyordu. İri bir kadın, otomobillere doğru koştu, ama pat-pat eden bir motosiklet, kadının önüne çıktı. Büyük bir tel kapı ardına kadar açıktı. Altı tane eski araba kapıdan girdi ve kapı arkalarından kapandı. Dört motosiklet geri döndü, geldikleri yandan çıkıp gittiler. Motosikletler gittikten sonra hendekteki adamların bağrışmaları işitilmeye başlamıştı. Çakıllı yolun yanında iki adam duruyordu. Her ikisinin elinde de tüfek vardı. </p>

  <p class="calibre7">Bir tanesi:</p>

  <p class="calibre7">— Haydi, haydi bakalım! diye bağırıyordu. Ne bekliyorsunuz burada?</p>

  <p class="calibre7">Altı araba ilerledi, virajı döndü ve birdenbire şeftali kampına girdi. Elli tane küçük, dört köşe, üstü kapalı baraka vardı; hepsinde de birer kapı ve pencere. Bütün barakalar bir meydana bakıyordu. Kampın bir ucunda, yüksekte, bir su deposu görünüyordu. Öteki ucunda küçük bir bakkal dükkânı vardı. Dört köşe barakaların her iki ucunda eli silâhlı iki adam duruyordu. Gömleklerine büyük yıldızlar iğnelenmişti.</p>

  <p class="calibre7">Altı araba durdu. İki kâtip, araba araba dolaşmaya başladı.</p>

  <p class="calibre7">— İş ister misiniz? </p>

  <p class="calibre7">Tom sordu:</p>

  <p class="calibre7">— Evet. Ama ne oluyoruz?</p>

  <p class="calibre7">— Sen karışma! Sen iş ister misin, ona bak?</p>

  <p class="calibre7">— Evet, isterim.</p>

  <p class="calibre7">— Adın?</p>

  <p class="calibre7">— Joad.</p>

  <p class="calibre7">— Kaç erkeksiniz?</p>

  <p class="calibre7">— Dört.</p>

  <p class="calibre7">— Kaç kadın?</p>

  <p class="calibre7">— İki.</p>

  <p class="calibre7">— Çocuk?</p>

  <p class="calibre7">— İki.</p>

  <p class="calibre7">— Hepiniz de çalışabilir misiniz?</p>

  <p class="calibre7">— Neden çalışmayalım? Her halde çalışırız.</p>

  <p class="calibre7">— Peki. Altmış üç numaralı barakayı bulun. Ücret, sandık başına beş sent. Çürük olmayacak. Tamam, çekin bakalım. Hemen işe başlayın.</p>

  <p class="calibre7">Otomobiller hareket etti. Her kırmızı barakanın üstüne birer sayı yazılmıştı.</p>

  <p class="calibre7">Tom:</p>

  <p class="calibre7">— Altmış, dedi. İşte altmışı bulduk. Bizimki aşağıda olacak. İşte altmış bir, altmış... iki... İşte bulduk.</p>

  <p class="calibre7">Al, kamyonu küçük kulübenin kapısında durdurdu. Aile kamyonun tepesinden indi, şaşkın şaşkın çevreye bakındı. İki muhtar yardımcısı yaklaştı. Hepsinin yüzüne dikkatli dikkatli, baktılar.</p>

  <p class="calibre7">— Adın?</p>

  <p class="calibre7">Tom sabırsızlıkla:</p>

  <p class="calibre7">— Joad, dedi. Eee! Ne oluyor burada?</p>

  <p class="calibre7">Muhtar yardımcılarından biri, uzun bir liste çıkardı.</p>

  <p class="calibre7">— Burada yok. Bunları hiç buralarda gördün mü? Otomobilin numarasına bak. Hayır, yok. Ziyansız kimseler galiba.</p>

  <p class="calibre7">— Heey, bana bakın. Başımızı belâya sokmayın. Kendi işinize bakın. Kendi işinizden başka hiçbir işe burnunuzu sokmayın. O zaman kimse de size dokunmaz.</p>

  <p class="calibre7">İki adam hemencecik döndü ve uzaklaştı. Tozlu yolun sonundaki iki sandığın üstüne oturdular. Bulundukları yer, yola bakıyordu.</p>

  <p class="calibre7">Tom, arkalarından baktı:</p>

  <p class="calibre7">— Bize iyilik etmek istiyorlar.</p>

  <p class="calibre7">Ana, kulübenin kapısını açtı ve içeri adımını attı. Yer, yağ içindeydi. Bir tek oda. Odada paslı teneke bir soba vardı. Başka hiçbir şey yoktu. Teneke soba dört tuğla üzerinde duruyor, borusu damdan dışarı çıkıyordu. Oda ter ve yağ kokuyordu. </p>

  <p class="calibre7">Rose of Sharon, ananın yanında durmuştu:</p>

  <p class="calibre7">— Burada mı oturacağız? </p>

  <p class="calibre7">Ana ses çıkarmadı. Sonunda:</p>

  <p class="calibre7">— Elbette, dedi. Yıkayıp ovdun mu, bir şey kalmaz, merak etme.</p>

  <p class="calibre7">Kız:</p>

  <p class="calibre7">— Çadır daha iyiydi, dedi. </p>

  <p class="calibre7">Ana:</p>

  <p class="calibre7">— Buranın hiç olmazsa bir döşemesi var, dedi. Yağmur yağdığı zaman, tavan akmaz.</p>

  <p class="calibre7">Kapıya döndü:</p>

  <p class="calibre7">— Eşyayı indirsek, dedi.</p>

  <p class="calibre7">Erkekler hiç ses çıkarmadan kamyondaki eşyayı indirdiler. Üzerine bir korku çökmüştü. Kulübelerin bulunduğu büyük meydanda da hiç ses seda yoktu. Yoldan bir kadın geçti, ama başını çevirip bakmadı bile. Başını önüne eğmişti ve pis entarisinin etekleri parça parça yırtıktı.</p>

  <p class="calibre7">Ruthie ile Winfield'e de bir isteksizlik gelmişti. Buranın nasıl bir yer olduğunu anlamak için gidip çevreyi dolaşmak istemiyorlardı. Kamyonun, ailelerinin yanından, ayrılmıyorlardı. Tozlu yola kederli kederli bakıyorlardı. Winfield bir balya teli buldu, kırıncaya kadar elinde ileri geri büktü. Telin kısa parçasından küçük bir motor kolu yaptı, elinde çevirdi durdu.</p>

  <p class="calibre7">Tom ile baba, şilteleri eve taşıdıkları sırada bir kâtip göründü. Üzerinde hâki bir pantolon, mavi bir gömlek ve siyah bir boyunbağı vardı. Gözüne gümüş kenarlı bir gözlük takmıştı. Kalın gözlük camlarının arkasındaki gözleri zayıf ve kırmızıydı; gözbebekleri küçük birer boğa gözü gibi bakıyordu. Tom'a söz söylemek üzere ileri doğru eğildi.</p>

  <p class="calibre7">— Sizi yazmaya geldim, dedi. Kaç kişi çalışacaksınız? </p>

  <p class="calibre7">Tom:</p>

  <p class="calibre7">— Dört kişi. Biz erkekler. İş ağır mı? dedi. </p>

  <p class="calibre7">Kâtip:</p>

  <p class="calibre7">— Şeftali toplayacaksınız, dedi. Ücret, parça başına. Sandığı beş sent.</p>

  <p class="calibre7">— Küçükler de yardım edebilir herhalde?</p>

  <p class="calibre7">— Tabiî. Dikkatli çalışırlarsa.</p>

  <p class="calibre7">Ana kapıda duruyordu: </p>

  <p class="calibre7">— Ben yerleşince gelir, size yardım ederim. Yiyeceğimiz kalmadı bayım. Şimdiden para çekebilir miyiz?</p>

  <p class="calibre7">— Hayır. Peşin para yok. Ama alacağınıza karşılık kantinden öteberi alabilirsiniz.</p>

  <p class="calibre7">Tom:</p>

  <p class="calibre7">— Haydi yürüyün, dedi. Bu gece canım et, ekmek istiyor. Ne yana gideceğiz bayım?</p>

  <p class="calibre7">— Ben de şimdi çalışacağınız yere gidiyorum. Benimle birlikte gelin.</p>

  <p class="calibre7">Tom, baba, Al ve John Amca, adamla birlikte tozlu yol boyunca yürüdüler; bahçeye girdiler; şeftali ağaçlarının arasından yürüdüler. İnce, uzun yapraklar sararmaya başlamıştı. Şeftaliler sarı ve kırmızı birer küçük top halinde dallarda sallanıyordu. Ağaçların arasında yığın yığın boş sandık vardı. Şeftali toplayanlar çabuk çabuk gidip geliyor, dallardan topladıkları yemişleri kovalara dolduruyor, sonra şeftalileri sandıklara yerleştiriyor, sonunda dolu sandıkları tartı yerine götürüyorlardı. Kâtipler, şeftali sandıklarının kamyonlara yüklendiği yerde duruyorlar, toplayanların adlarının hizasına kaç sandık getirdiklerini yazıyorlardı.</p>

  <p class="calibre7">Joad ailesini bahçeye getiren adam, başka bir kâtibe:</p>

  <p class="calibre7">— Al sana dört kişi daha, dedi.</p>

  <p class="calibre7">— Peki. Önce, hiç toplama işinde çalıştınız mı?</p>

  <p class="calibre7">— Hayır, dedi Tom.</p>

  <p class="calibre7">— Öyleyse dikkatli olun. Çürük, yere düşmüş şeftali kabul edilmez. Şeftalinin çürüğü, eziği sayılmaz. Alın size bir sürü kova.</p>

  <p class="calibre7">Tom, üç galonluk bir kova aldı, içine baktı:</p>

  <p class="calibre7">— Bunun dibinde bir sürü delik var. </p>

  <p class="calibre7">Miyop kâtip:</p>

  <p class="calibre7">— Elbette olacak, dedi. Millet, kovaları çalıp götürsün mü? Haydi bakalım... Şu kısma gidin. İşe başlayın.</p>

  <p class="calibre7">Joad ailesinden dört erkek kovalarını aldılar ve bahçeye daldılar. </p>

  <p class="calibre7">Tom:</p>

  <p class="calibre7">— Vakit kaybetmek istemiyorlar, dedi. </p>

  <p class="calibre7">Al:</p>

  <p class="calibre7">— Ah, anasını sattığım! Ne olurdu, bir garajda iş bulsaydım.</p>

  <p class="calibre7">Baba, bahçenin içinde başını eğmiş, yürüyordu. Birdenbire Al'a döndü:</p>

  <p class="calibre7">— Yeter artık, dedi. Vızıldanıp durma, işine başla! Daha o kadar büyümedin bakalım; sonra alırım ayağımın altına, ha!</p>

  <p class="calibre7">Al'ın yüzü hiddetten kıpkırmızı kesildi. Kafa tutmaya yeltendi. Tom, Al'ın yanına geldi. Sessizce:</p>

  <p class="calibre7">— Haydi Al, dedi. Ekmeği, eti unutma. Yemek lâzım bize. </p>

  <p class="calibre7">Meyveye uzandılar, kovalara doldurmaya başladılar. Tom işe girişti. Bir kova, sonra iki kova doldurdu. Bir sandığın içine boşalttı. Üç kova oldu. Sandık doldu. </p>

  <p class="calibre7">Tom:</p>

  <p class="calibre7">— Beş senti kazandım!., diye bağırdı.</p>

  <p class="calibre7">Sandığı kaptığı gibi tartı yerine doğru hızlı hızlı yürümeye başladı.</p>

  <p class="calibre7">Kâtibe:</p>

  <p class="calibre7">— İşte sana beş sentlik yemiş, dedi.</p>

  <p class="calibre7">Adam sandığa baktı, bir iki şeftaliyi evirip çevirdi.</p>

  <p class="calibre7">— Şu yana koy, olmamış, dedi. Sana, ezik olmayacak demedim mi? Kovadan olduğu gibi sandığa boşalttın, değil mi? Bak, bütün şeftaliler ezilmiş. Bu sandığı saymam. İşini yavaş yavaş, dikkatli dikkatli yapmazsan, hava alırsın.</p>

  <p class="calibre7">— Ama... Hay Allah belâsını versin!..</p>

  <p class="calibre7">— Şimdi git, dikkatle çalış. Şana işe başlamadan önce de söyledim.</p>

  <p class="calibre7">Tom dalgın dalgın gözlerini indirdi.</p>

  <p class="calibre7">— Peki, peki, dedi.</p>

  <p class="calibre7">Hemen ötekilerin yanına döndü:</p>

  <p class="calibre7">— Topladığını sandığa olduğu gibi boşaltmak kolay, dedi. Seninki de benimkinin aynı. Böylelerini almıyorlar.</p>

  <p class="calibre7">Al:</p>

  <p class="calibre7">— Eee, ne olurmuş sanki?</p>

  <p class="calibre7">— Yavaş yavaş çalışacaksın. Yemişleri kovaya atmayacaksın. Birer birer dizeceksin.</p>

  <p class="calibre7">Yeniden işe başladılar. Bu sefer meyveleri dikkatle kopardılar ve sandığa koydular. Sandıklar yavaş yavaş doluyordu. </p>

  <p class="calibre7">Tom:</p>

  <p class="calibre7">— Aklıma bir şey geliyor, dedi. Biz veririz, Ruthie ile Winfield, ya da Rosasharn sandıklara koyar. Böylelikle bir ekip oluruz.</p>

  <p class="calibre7">Tom, en son doldurdukları sandığı tartı yerine götürdü:</p>

  <p class="calibre7">— Bu iş beş sent eder mi dersin?</p>

  <p class="calibre7">Kâtip sandığa bir göz attı. Bir iki sıraya elini daldırdı.</p>

  <p class="calibre7">— İyi, dedi.</p>

  <p class="calibre7">Sandığı işaret etti:</p>

  <p class="calibre7">— Dikkatli çalışın, dedi. </p>

  <p class="calibre7">Tom, koşa koşa döndü.</p>

  <p class="calibre7">— Beş sent kazandım! diye bağırdı. Beş sent kazandım. Bir dolar almak için yirmi kere sandık götürmek gerek.</p>

  <p class="calibre7">Bütün gün öğleden sonra durmadan çalıştılar. Bir süre sonra Ruthie ile Winfield de onları buldu. </p>

  <p class="calibre7">Babaları:</p>

  <p class="calibre7">— Siz de çalışın, dedi. Şeftalileri dikkatli dikkatli sandıklara koyun. Alın, birer birer koyun.</p>

  <p class="calibre7">Çocuklar çömeldiler, dolu kovadan şeftalileri alıp sandığa koymaya başladılar. Önlerinde sıra sıra bir sürü kovalar duruyordu. Tom dolu sandıkları tartı yerine taşıyordu.</p>

  <p class="calibre7">— Etti yedi, dedi. Etti sekiz... Kırk sent kazandık. Kırk sentle güzel bir et parçası alınır.</p>

  <p class="calibre7">Gün geçiyordu. Ruthie bir iki kere kaçmak istedi.</p>

  <p class="calibre7">— Yoruldum, diye inledi. Biraz dinleneyim.</p>

  <p class="calibre7">Babası:</p>

  <p class="calibre7">— Bir yere kıpırdayayım deme, dedi.</p>

  <p class="calibre7">John Amca ağır ağır şeftali topluyordu. Tom, iki kova topluyorsa, o bir topluyordu. İstifini de hiç bozmuyordu. </p>

  <p class="calibre7">İkindiyin ana, yorgun yorgun geldi:</p>

  <p class="calibre7">— Daha önce gelecektim ama, Rosasharn bayıldı, dedi. Kendini kaybetti.</p>

  <p class="calibre7">Çocukları gördü:</p>

  <p class="calibre7">— Ay, siz şeftali mi yiyorsunuz? dedi. Hasta olacaksınız. </p>

  <p class="calibre7">Ana, iriyarı vücuduyle çabuk çabuk çalışıyordu. Az sonra kovayı bir yana bıraktı. Şeftalileri önlüğüne toplamaya başladı. Güneş batmak üzere olduğu sırada, yirmi sandık şeftali toplamış bulunuyorlardı.</p>

  <p class="calibre7">Tom yirminci sandığı yere bıraktı:</p>

  <p class="calibre7">— Etti bir dolar, dedi. Daha ne kadar çalışabiliriz? </p>

  <p class="calibre7">Kâtip:</p>

  <p class="calibre7">— Karanlık basıncaya kadar, gözleriniz görmeyinceye kadar.</p>

  <p class="calibre7">— Şimdi veresiye biraz bir şey alabilir miyiz? Anam gidip de yiyecek bir şey alsın.</p>

  <p class="calibre7">— Tabiî, tabiî. Şana şimdi bir dolarlık bir kâğıt vereyim. </p>

  <p class="calibre7">Bir pusla parçasına bir şeyler yazdı, Tom'a uzattı. Tom, kâğıt parçasını anasına götürdü.</p>

  <p class="calibre7">— Al işte. Şimdi kantinden bir dolarlık istediğin şeyi alacaksın.</p>

  <p class="calibre7">Ana, kovasını yere bıraktı, omuzlarını kaldırdı:</p>

  <p class="calibre7">— Bu iş insanı başlangıçta çok yoruyor, değil mi?</p>

  <p class="calibre7">— Evet. Biraz sonra hep alışacağız, korkma. Haydi, çabuk git de, bir şeyler al.</p>

  <p class="calibre7">Ana:</p>

  <p class="calibre7">— Ne istersiniz? dedi. </p>

  <p class="calibre7">Tom:</p>

  <p class="calibre7">— Et isterim. Et, ekmek ve bir büyük çaydanlık dolusu şekerli kahve. Et çok olsun.</p>

  <p class="calibre7">Ruthie, çığlığı bastı:</p>

  <p class="calibre7">— Ana, biz yorulduk.</p>

  <p class="calibre7">— Peki öyleyse, benimle birlikte gelin. </p>

  <p class="calibre7">Baba:</p>

  <p class="calibre7">— İşe başladıkları zaman da yorulduk diyorlardı, dedi. Gün geçtikçe domuzlaşıyorlar. Ayağımızın altına almadan yola gelmeyecekler.</p>

  <p class="calibre7">Ana:</p>

  <p class="calibre7">— Yerleşir yerleşmez, onları okula göndereceğim, dedi.</p>

  <p class="calibre7">Sallana sallana uzaklaştı. Ruthie ile Winfield de arkasından geliyorlardı.</p>

  <p class="calibre7">Winfield:</p>

  <p class="calibre7">— Her gün çalışacak mıyız böyle? diye sordu.</p>

  <p class="calibre7">Ana durdu ve bekledi. Winfield'in elini tuttu, bırakmadan yürüdü.</p>

  <p class="calibre7">— İş zor değil, dedi. Sizin için de iyi. Bize yardım ediyorsunuz. Eğer hepimiz çalışırsak biraz sonra güzel bir eve yerleşiriz. Hepimiz birbirimize yardım etmeliyiz.</p>

  <p class="calibre7">— Ama ben, çok yoruldum.</p>

  <p class="calibre7">— Biliyorum, haklısın. Ben de yoruluyorum. Hepimiz yoruluyoruz. Ama başka bir şey düşünmek gerek. Okula ne zaman gideceksiniz, onu düşünmeli.</p>

  <p class="calibre7">— Ben okula gitmek istemiyorum. Ruthie de istemiyor. Okula o çocuklar gidiyor, ana. Pisler!.. Bize, "Okie" diyorlar. Gözlerimizle gördük. Ben okula gitmem.</p>

  <p class="calibre7">Ana, çocuğun saman sarısı saçlarına acıyarak baktı:</p>

  <p class="calibre7">— Başımıza şimdi bir dert çıkarmayın, Allahınızı severseniz, diye yalvardı. Biraz kendimize gelelim. O zaman ne isterseniz yaparsınız. Şimdi söz dinleyin. Başımızda dert çok.</p>

  <p class="calibre7">Ruthie:</p>

  <p class="calibre7">— Ben o şeftalilerden altı tane yedim, dedi.</p>

  <p class="calibre7">— Öyleyse amel olursun. Oturduğumuz yerin yakınında da apteshane yok. Başımıza gelen!..</p>

  <p class="calibre7">Şirketin kantini oluklu saçtan yapılmış, büyükçe bir kulübeydi. Vitrini yoktu. Ana tel kapıyı açtı, içeri girdi. Tezgâhın arkasında ufak tefek bir adam duruyordu. Başı tamamen çıplak ve mavi-beyaz renkteydi. Kocaman kumral kaşları, gözlerini öyle bir yarım daire halinde örtmüştü ki, insan yüzüne bakınca bir şeye şaşırmış, ya da bir şeyden korkmuş sanırdı. Uzun, ince bir burnu vardı ve kartal gagası gibi kıvrılmıştı. Burun deliklerini açık kumral kıllar örtüyordu. Mavi gömleğinin üzerine siyah saten kolluklar takmıştı. Ana, dükkâna girdiği sırada tezgâha dirseklerini dayamış, duruyordu.</p>

  <p class="calibre7">Ana:</p>

  <p class="calibre7">— Akşamınız hayırlı olsun, dedi.</p>

  <p class="calibre7">Adam, kadını ilgiyle gözden geçirdi. Gözlerinin üzerindeki yarım daire biraz daha yükseldi.</p>

  <p class="calibre7">— Merhaba.</p>

  <p class="calibre7">— Bir dolarlık pusla getirdim. </p>

  <p class="calibre7">Adam:</p>

  <p class="calibre7">— Öyleyse bir dolarlık öteberi alabilirsiniz, dedi ve kıkır kıkır güldü. Evet efendim, bir dolarlık ne isterseniz alabilirsiniz. Bir doları geçmeyecek.</p>

  <p class="calibre7">Adam, elini mallara uzattı:</p>

  <p class="calibre7">— Buyurun, alın. Kolluklarını iyice çekti. </p>

  <p class="calibre7">Ana:</p>

  <p class="calibre7">— Önce bir parça et alayım diyorum. </p>

  <p class="calibre7">Adam:</p>

  <p class="calibre7">— Her çeşit etimiz var, dedi. Salam ister misiniz? Libresi<sup class="calibre10">[<a href="../Text/index_split_031.html#n19" id="n19d">19</a>] </sup>yirmi sente.</p>

  <p class="calibre7">— Çok pahalı değil mi? Son olarak on beş sente almıştım. </p>

  <p class="calibre7">Adam:</p>

  <p class="calibre7">— Evet, diyerek yavaşça güldü. Evet, pahalı. Ama bir yandan da pahalı değil. Bir iki libre salam almak için şehre gitmeye kalkarsanız, bir galon benzin yakarsınız. Görüyorsunuz ya, bunu hesaba katarsanız, pahalı değil.</p>

  <p class="calibre7">Ana, düşünceli:</p>

  <p class="calibre7">— Ama salamı buraya getirmek size bir galona patlamaz, dedi.</p>

  <p class="calibre7">Adam keyifli keyifli güldü:</p>

  <p class="calibre7">— Sen ters bir kadına benziyorsun, dedi. Biz mal almıyor, mal satıyoruz. Eğer satın alsaydık iş değişirdi.</p>

  <p class="calibre7">Ana iki parmağını ağzına dayadı, düşünceli düşünceli kaşlarını çattı:<br class="calibre6"/></p>

  <p class="calibre7">— Yalnız yağ ve sinir bu. Başka bir şey yok içinde.</p>

  <p class="calibre7">Dükkâncı:</p>

  <p class="calibre7">— Ben size pişeceğini garanti etmiyorum, dedi. Kendim de yerim demiyorum. Ama benim garanti etmeyeceğim daha bir sürü şeyler var, o da başka.</p>

  <p class="calibre7">Ana bir an sert sert adama baktı. Sesine hâkim olmaya çalışıyordu:</p>

  <p class="calibre7">— Daha ucuz etin yok mu?</p>

  <p class="calibre7">— Çorbalık kemikler var, dedi. Libresi on sente.</p>

  <p class="calibre7">Ana:</p>

  <p class="calibre7">— Peki ama, sade kemik. Üstünde bir lokma et yok.</p>

  <p class="calibre7">Adam:</p>

  <p class="calibre7">— Ne yapalım, sade kemik işte, dedi. İyi çorba olur ama, sade kemik.</p>

  <p class="calibre7">— Kaynatmak için sığır eti var mı?</p>

  <p class="calibre7">— Tabiî var efendim. Çift libresi yirmi beş sent.</p>

  <p class="calibre7">Ana:</p>

  <p class="calibre7">— Galiba et almaktan vazgeçeceğim, dedi. Ama çocuklar da et istiyor. Et isteriz dediler.</p>

  <p class="calibre7">— Herkes et ister. Herkese et lâzım. Bu salam iyi salamdır. Yağından yemek suyu yaparsınız. Çok güzel olur. Hiç atılacak bir yanı yok. Kemiği filan yok ki, atasınız.</p>

  <p class="calibre7">— Peki... Peki. But kaça?</p>

  <p class="calibre7">— Eee! Artık siz lükse kaçıyorsunuz. Bunlar Noellik Yahut Hindi Bayramı'nda<sup class="calibre10">[<a href="../Text/index_split_031.html#n20" id="n20d">20</a>]</sup> yemek için. Libresi otuz sent. Eğer hindim olsaydı size ondan daha ucuz verirdim.</p>

  <p class="calibre7">Ana içini çekti:</p>

  <p class="calibre7">— Bana iki libre salam ver.</p>

  <p class="calibre7">— Başüstüne madam.</p>

  <p class="calibre7">Adam soğuk eti yağlı bir kâğıt parçasının üzerine koydu.</p>

  <p class="calibre7">— Başka?</p>

  <p class="calibre7">— Biraz da ekmek istiyorum.</p>

  <p class="calibre7">— Buyurun. Bu kocaman somun on beş sente.</p>

  <p class="calibre7">— Ama bu, on iki sentlik ekmek.</p>

  <p class="calibre7">— Doğru söylüyorsunuz, madam, öyle. Şehre gidin de on iki sente alın. Bir galon benzin yakın. Size başka ne verebilirim?.. Patates ister misiniz?</p>

  <p class="calibre7">— Evet, isterim.</p>

  <p class="calibre7">— Yirmi beş sente beş libresi.</p>

  <p class="calibre7">Ana, adamın üzerine yürür gibi yaptı:</p>

  <p class="calibre7">— Yine başlama! Şehirde kaça satıldığını biliyorum. </p>

  <p class="calibre7">Ufak tefek adam bir süre ağzını açmadı:</p>

  <p class="calibre7">— Öyleyse gidip şehirden alın. </p>

  <p class="calibre7">Ana parmaklarına baktı:</p>

  <p class="calibre7">— Bu senin yaptığın iş mi? diye yavaşça sordu. Bu kantin senin mi?</p>

  <p class="calibre7">— Hayır, değil. Burada aylıkla çalışıyorum.</p>

  <p class="calibre7">— Peki, ne diye benimle eğleniyorsun? Sana bir yararı var mı bunun?</p>

  <p class="calibre7">Ana, pırıl pırıl parlayan buruşuk ellerine bakıyordu. Ufacık adam susmuştu.</p>

  <p class="calibre7">— Bu dükkân kimin?</p>

  <p class="calibre7">— Hooper Çiftlikleri Anonim Şirketinin, madam.</p>

  <p class="calibre7">— Fiyatları onlar mı koyuyor?</p>

  <p class="calibre7">— Evet madam.</p>

  <p class="calibre7">Ana bir süre gülümseyerek baktı:</p>

  <p class="calibre7">— Sen, benim gibi konuşan her insanı deli mi sanıyorsun? </p>

  <p class="calibre7">Adam bir an durakladı:</p>

  <p class="calibre7">— Evet madam...</p>

  <p class="calibre7">— Bunun için mi herkesle eğleniyorsun?</p>

  <p class="calibre7">— Ne demek istiyorsunuz?<br class="calibre6"/></p>

  <p class="calibre7">— Sen, öyle pis bir iş yapıyorsun ki, sen bile yaptığından utanıyorsun. Onun için boyuna herkesle alay edip duruyorsun, öyle değil mi?</p>

  <p class="calibre7">Ananın sesi tatlıydı. Memur, ananın etkisinde kalmıştı. Dikkatle bakıyordu. Cevap vermedi. </p>

  <p class="calibre7">Ana son olarak:</p>

  <p class="calibre7">— Yaa! Böyle işte, dedi. Kırk sent et, on beş sent ekmek, yirmi beş patates. Etti seksen sent. Ya kahve kaça?</p>

  <p class="calibre7">— En ucuzu yirmi sent madam.</p>

  <p class="calibre7">— Bir dolar oldu, gitti. Yedi kişi çalışıyoruz, ondan sonra ancak bir yemek alabiliyoruz.</p>

  <p class="calibre7">Ana, ellerini inceledi:</p>

  <p class="calibre7">— Çabuk sar hepsini, dedi.</p>

  <p class="calibre7">Adam:</p>

  <p class="calibre7">— Başüstüne madam, dedi. Teşekkür ederiz. </p>

  <p class="calibre7">Patatesleri bir kesekâğıdına koydu; kesekâğıdının üstünü dikkatle kapattı. Gözleri bir an anaya kaydı, sonra yeniden yaptığı işe bakarak, gözlerini gizledi. Ana, adamı seyrediyor ve gülümsüyordu. </p>

  <p class="calibre7">Ana:</p>

  <p class="calibre7">— Bu işi nereden buldun? diye sordu. </p>

  <p class="calibre7">Adam:</p>

  <p class="calibre7">— Ne yaparsın, gırtlak... dedi ve sonra daha ileri giderek: Karnını doyurmak her insanın hakkıdır, dedi.</p>

  <p class="calibre7">Ana sordu:</p>

  <p class="calibre7">— Hangi insanın ama?</p>

  <p class="calibre7">Adam, dört paketi tezgâhın üstüne koydu:</p>

  <p class="calibre7">— Et, dedi; patates, ekmek ve kahve. Hepsi bir dolar. Ana elindeki puslayı adama verdi. Adam adını ve miktarını deftere işlerken ana da orfa bakıyordu.</p>

  <p class="calibre7">Adam:</p>

  <p class="calibre7">— Tamam, dedi. Hesap tamam. </p>

  <p class="calibre7">Ana paketleri topladı:</p>

  <p class="calibre7">— Aaa! dedi. Kahveye koyacak şeker yok. Oğlum var, Tom. Şeker istedi. Bak!</p>

  <p class="calibre7">Görüyor musun? Çalışıyorlar orada. Sen bana biraz şeker ver. Ben sonra sana puslasını getiririm.</p>

  <p class="calibre7">Ufacık adam uzaklara bakınmaya başladı. Gözünü anadan mümkün olduğu kadar uzaklaştırmaya çalışıyordu. Hafif bir sesle:</p>

  <p class="calibre7">— Olmaz, dedi. Usûl böyle. Veremem. Başım belâya girer. Beni kapı dışarı ederler.</p>

  <p class="calibre7">— Ama bak, işte tarlada hâlâ çalışıyorlar. Şimdi belki de on sentten fazla kazanmışlardır. Bana on sentlik şeker ver. Tom, kahve şekerli olsun, dedi. Söylemese neyse.</p>

  <p class="calibre7">— Veremem, madam. Usûl böyle. Pusla olmayınca, mal yok. Patron belki yüz kere söyledi. Olmaz, veremem. Olmaz, veremem. Beni yakalarlar. Zaten, boyuna adam yakalayıp duruyorlar. Her gün mü her gün. Olmaz, veremem.</p>

  <p class="calibre7">— On sentlik bile?</p>

  <p class="calibre7">— Kaç sentlik olursa olsun, madam.</p>

  <p class="calibre7">Özür diler gibi anaya baktı. Sonra yüzünden korku silindi. Cebinden on sent çıkardı ve kasa makinesini çınlattı:</p>

  <p class="calibre7">— Buyurun alın, dedi ve rahat bir soluk aldı.</p>

  <p class="calibre7">Tezgâhın altından küçük bir kesekâğıdı çıkardı, açtı. içine bir miktar şeker doldurdu. Kesekâğıdını tarttı. Bir parça daha şeker koydu:</p>

  <p class="calibre7">— Buyurun, dedi. Tamam mı? Puslayı getirdiğiniz zaman on sentimi geri alırım.</p>

  <p class="calibre7">Ana, adama dikkatle baktı. Eli kendiliğinden uzandı ve küçük şeker kâğıdını kolundaki paketlerin arasına koydu. Yavaşça:</p>

  <p class="calibre7">— Teşekkür ederim, dedi.</p>

  <p class="calibre7">Kapıya doğru yürümeye başladı. Kapıya vardığı zaman, döndü:</p>

  <p class="calibre7">— İyi bir ders oluyor bana, dedi. Her gün, her zaman, aynı şeyi öğreniyorum. Bir derdin varsa, canın yanıyorsa, bir şeye muhtaçsan, fukaraya baş vur. Sana yalnız onlar yardım eder... Yalnız fukaralar...</p>

  <p class="calibre7">Tel kapı, arkasından çarparak kapandı. Ufak tefek adam dirseklerini tezgâha dayadı ve ananın arkasından şaşkın şaşkın bakakaldı. Yumuk yumuk tekir bir kedi tezgâhın üstüne atladı; tembel tembel adama yanaştı. Yan yan koluna sürtündü. Adam elini uzattı, kediyi yanağına doğru çekti. Kedi mırıldanıyor, kuyruğunun ucu ileri geri gidip geliyordu.</p>

  <p class="calibre7">Ortalık iyice kararmıştı artık. Tom, Al, baba ve John Amca bahçeden dönüyorlardı. Ayaklarını yolda güçlükle sürükleyebiliyorlardı.</p>

  <p class="calibre7">Baba:</p>

  <p class="calibre7">— Uzanıp, meyve koparmanın adamın sırtını bu kadar ağrıtacağı hiç aklıma gelmezdi, dedi.</p>

  <p class="calibre7">Tom:</p>

  <p class="calibre7">— Bir iki gün sonra alışırız, diye cevap verdi. Baba, yemekten sonra çıkıp bir dolaşayım da, bakayım kapıdaki o gürültü neymiş bir anlayayım. Boyuna zihnimi kurcalayıp duruyor. Sen de gelir misin?</p>

  <p class="calibre7">Baba:</p>

  <p class="calibre7">— Hayır, dedi. Biraz dinlenmek, hiçbir şey düşünmemek istiyorum. Uzun zamandan beri boyuna, durmadan düşünüyormuşum gibi geliyor bana. Hayır... Biraz oturup dinlenir, sonra yatarım.</p>

  <p class="calibre7">— Al, sen gelir misin? </p>

  <p class="calibre7">Al uzaklara baktı:</p>

  <p class="calibre7">— Ben çevreyi bir dolaşayım diyorum, dedi.</p>

  <p class="calibre7">— Tabiî John Amca da gelmez, biliyorum. Galiba ben kendi başıma gideceğim. Gerçekten çok merak ediyorum.</p>

  <p class="calibre7">Baba:</p>

  <p class="calibre7">— Benim de seninle birlikte gitmem için bu işi senin kadar merak etmem gerek... Zaten o polisler oradayken adamın başı belâya da girer.</p>

  <p class="calibre7">Tom:</p>

  <p class="calibre7">— Belki geceleyin giderler, dedi.</p>

  <p class="calibre7">— Ne olursa olsun, benim gidip, olup bitenleri öğrenmeye niyetim yok. Nereye gideceğini sakın anaya söyleme. Sonra merak eder.</p>

  <p class="calibre7">Tom, Al'a döndü:</p>

  <p class="calibre7">— Sen ne olduğunu öğrenmek istemiyor musun? </p>

  <p class="calibre7">Al:</p>

  <p class="calibre7">— Ben kampı dolaşsam, daha iyi ederim, dedi.</p>

  <p class="calibre7">— Kız arayacaksın, değil mi? </p>

  <p class="calibre7">Al, sert sert:</p>

  <p class="calibre7">— O benim bileceğim iş, dedi. </p>

  <p class="calibre7">Tom:</p>

  <p class="calibre7">— Ben kendi başıma giderim öyleyse, dedi. </p>

  <p class="calibre7">Meyvelikten çıkarak kırmızı kulübeler arasındaki tozlu yola girdiler. Kapıların bazılarından sarı bir gaz lambası ışığı sızıyor, içerdeki yarı karanlıkta siyah insan şekilleri kımıldıyordu. Yolun ucunda silâhı hâlâ dizine dayalı bir muhafız duruyordu.</p>

  <p class="calibre7">Tom, muhafızın yanından geçerken biraz durdu:</p>

  <p class="calibre7">— Yıkanacak bir yer var mı bu yanlarda?</p>

  <p class="calibre7">Muhafız, yarı karanlıkta Tom'u gözden geçirdi. Sonunda:</p>

  <p class="calibre7">— Şu su deposunu görüyor musun? </p>

  <p class="calibre7">— Evet.</p>

  <p class="calibre7">— Orada bir su hortumu vardır.</p>

  <p class="calibre7">— Sıcak su var mı?</p>

  <p class="calibre7">— Vay anasını! Sen kendini ne sanıyorsun, ulan? J. P. Morgan<sup class="calibre10">[<a href="../Text/index_split_031.html#n21" id="n21d">21</a>]</sup> mısın, mübarek!..</p>

  <p class="calibre7">— Yoo! dedi. Elbet değilim. Geceniz hayırlı olsun, bayım. </p>

  <p class="calibre7">Muhafız hor görerek söylendi:</p>

  <p class="calibre7">— Sıcak su istiyormuş beyefendi!.. Sonra da banyo arayacak galiba.</p>

  <p class="calibre7">Muhafız, Joad ailesinin arkasından, suratı asık, baktı. </p>

  <p class="calibre7">İkinci muhafız, en sondaki evin arkasından çıkıp geldi:</p>

  <p class="calibre7">— Ne var? Ne olmuş, Mack?</p>

  <p class="calibre7">— Ne olacak, şu serseri Okieler. "Burada sıcak su var mı?" diyorlar.</p>

  <p class="calibre7">İkinci muhafız, silâhın dipçiğini yere dayadı:</p>

  <p class="calibre7">— Ah! Hep bunlar, o hükümet kamplarının yüzünden, dedi. Garanti bu herif de hükümet kampında bulunmuştur. Bu kampları yeryüzünden kaldırmadıkça bize rahat, huzur yok. Neredeyse temiz çarşaf bile istemeye kalkacaklar.</p>

  <p class="calibre7">Mack sordu:</p>

  <p class="calibre7">— Kapıda ne var ne yok acaba?.. Bir şey duydun mu?</p>

  <p class="calibre7">— Ne olacak, bütün gün bağırıp durdular. Devlet polisi işi ele aldı. O züppelerin burnundan getiriyor. Asıl fitili veren sıska bir itoğlu it varmış. Bu gece herifi ele geçiririz, sonra canına okuruz, diyorlar.</p>

  <p class="calibre7">Mack:</p>

  <p class="calibre7">— Bu iş çabuk biterse bize de yol verirler, dedi.</p>

  <p class="calibre7">— Korkma, bize yine iş çıkar. Bu serseri Okieler sağ olsun. Sakın gözünü heriflerden ayırma. Baktık ki ortalık durulmaya başlıyor. Onları biraz kışkırtıveririz, olur biter.</p>

  <p class="calibre7">— Ücretler düşünce umarım yine kargaşalık çıkar.</p>

  <p class="calibre7">— Tabiî, onu bilmeyecek ne var? Onun için sen işsiz kalır mıyız diye merak etme... Hooper'in çiftliği kapansa başkaları var.</p>

  <p class="calibre7">Joadların kulübesinde bir ateşin yandığı görülüyordu. Salam parçaları yağda sıçrıyor, cızırdıyor, patatesler kaynıyordu. Ev duman içinde kalmıştı; sarı lamba ışığı duvarlara koyu siyah gölgeler fırlatıyordu. Ana, ateşin çevresinde acele acele çalışırken Rose of Sharon da öte yanda ağır karnını dizlerine dayamış, bir sandığın üstünde oturuyordu.</p>

  <p class="calibre7">Ana sordu:</p>

  <p class="calibre7">— Nasılsın şimdi?</p>

  <p class="calibre7">— Yemek kokusu beni fena etti. Üstelik acıktım da.!. </p>

  <p class="calibre7">Ana:</p>

  <p class="calibre7">— Git, kapının orada otur, dedi. Ben şu sandığı parçalayayım.</p>

  <p class="calibre7">Erkekler içeri girdiler. </p>

  <p class="calibre7">Tom:</p>

  <p class="calibre7">— Et var, Allaha şükür! dedi. Kahve de var. Kokusu tâ burnuma geliyor. Vay anasını, öyle acıktım ki... Bir sürü şeftali yedim ama, para etmedi. Ana, ellerimizi nerede yıkayacağız?</p>

  <p class="calibre7">— Su deposuna kadar gidin. Orada yıkayın. Ruthie ile Winfield'i şimdi oraya gönderdim.</p>

  <p class="calibre7">Erkekler yeniden dışarı çıktılar. </p>

  <p class="calibre7">Ana emretti:</p>

  <p class="calibre7">— Haydi Rosasharn, haydi bakayım!., dedi. Ya kapının eşiğine, ya yatağına, git otur! Ben sandığı kırıp parçalayacağım!</p>

  <p class="calibre7">Kız ellerine dayana dayana kalktı. Ağır ağır şiltelerden birine doğru gitti, üzerine oturdu. Ruthie ile Winfield süklüm püklüm içeri girdiler. Ses çıkarmamaya ve göze görünmemek için duvara sokulmaya çalışıyorlardı. </p>

  <p class="calibre7">Ana onlara bir göz attı:</p>

  <p class="calibre7">— Odanın karanlık olması işinize geliyor, değil mi? dedi.</p>

  <p class="calibre7">Winfield'e elini uzattı ve saçına baktı:</p>

  <p class="calibre7">— Saçın ıslak ama, yine temizlenmemişsin. </p>

  <p class="calibre7">Winfield:</p>

  <p class="calibre7">— Sabun yok ki, ne yapayım? diye yakındı.</p>

  <p class="calibre7">— Doğru söylüyorsun, haklısın. Yarın sabun alırım. Bugün yok, ne yapayım? Belki yarın sabun alabiliriz.</p>

  <p class="calibre7">Ana yeniden sobanın başına döndü. Tabakları yaydı, yemeği dağıtmaya başladı. Adam başına iki parça salamla büyücek bir patates düşüyordu. Her tabağa üç dilim ekmek koydu. Tavada et kalmayınca, tavanın içinde kalan yağdan her tabağa bir parça döktü. Erkekler yıkanmaktan döndüler, yüzlerinden sular damlıyor ve ıslak saçları parlıyordu.</p>

  <p class="calibre7">Tom:</p>

  <p class="calibre7">— Haydi bakayım!., diye bağırdı.</p>

  <p class="calibre7">Herkes tabağını aldı. Ses çıkarmadan, yutarcasına yiyorlar, ağızlarının kenarındaki yağları ekmekleriyle siliyorlardı. Çocuklar odanın bir köşesine çekilmişler, tabaklarını yere koymuşlar, yemeğin önünde küçük birer hayvan gibi, diz çökmüşlerdi.</p>

  <p class="calibre7">Tom:</p>

  <p class="calibre7">— Daha var mı, ana? diye sordu. </p>

  <p class="calibre7">Anası:</p>

  <p class="calibre7">— Hayır, dedi. Olanı biteni bu kadar. Bugün bir dolar kazandık, bir dolarlık yemek de bu işte.</p>

  <p class="calibre7">— Bu ha?</p>

  <p class="calibre7">— Evet, burada her şey pahalı. Elimiz değer değmez öteberiyi gidip şehirden almalıyız.</p>

  <p class="calibre7">Tom:</p>

  <p class="calibre7">— Ben doymadım, dedi.</p>

  <p class="calibre7">— Yarın bütün gün çalışacağız. Yarın akşam... Daha çok yemeğimiz olur.</p>

  <p class="calibre7">Al, tulumunun yeni ile ağzını sildi:</p>

  <p class="calibre7">— Gideyim de biraz dolaşayım, dedi.</p>

  <p class="calibre7">— Bekle, ben de geliyorum.</p>

  <p class="calibre7">Tom, dışarıda Al'ın arkasından yürüyordu. Karanlıkta kardeşine yaklaştı:</p>

  <p class="calibre7">— Gerçekten benimle gelmek istemiyor musun?</p>

  <p class="calibre7">— Hayır, dedim ya! Ben, buralarda dolaşacağım.</p>

  <p class="calibre7">Tom:</p>

  <p class="calibre7">— Sen bilirsin, dedi.</p>

  <p class="calibre7">Döndü ve yoldan doğru yürümeye başladı. Barakalardan çıkan dumanlar havada toprağa yakın çökmüş, duruyor ve lambalar, yola kapıların ve pencerelerin resimlerini fırlatıyordu. Kapı eşiklerinde insanlar oturmuşlar, karanlığa bakıyorlardı. Tom, yoldan geçerken, bu insanların kafalarını çevirerek gözleriyle kendisini izlediklerini görüyordu. Yol bir süre sonra toprak oluyor, yeni biçilmiş bir tarlada, uzayıp gidiyor ve yıldız ışığında karanlık ot yığınları görünüyordu. Gökte, batıya doğru inmekte olan ince bir ay dilimi vardı ve tam yukarıda Samanyolu'nda, uzun bir bulut duruyordu. Biçilmiş sarı tarlanın yanında bir koyuluk halinde uzayıp giden tozlu yolda Tom' un ayakları hafif bir ses çıkarıyordu. Ellerini cebine sokmuştu. Büyük kapıya doğru sallana sallana yürüyordu. Yolun yakınında bir set vardı. Sulama kanalındaki suyun otlara çarpmasından çıkan ses duyuluyordu. Hendeğin üstüne çıktı, karanlık suya baktı, suda yıldızların dağınık akislerini gördü. İleride anayol vardı. Gelip geçen otomobillerin farlarından anlaşılıyordu. Tom yeniden yola doğru yürümeye başladı. Yıldız ışığı altında yüksek tel kapıyı görebiliyordu.</p>

  <p class="calibre7">Birdenbire yolun kenarında bir karaltı kımıldadı. Bir ses:</p>

  <p class="calibre7">— Heyy! Kim o? dedi. </p>

  <p class="calibre7">Tom durdu ve kıpırdamadı.</p>

  <p class="calibre7">— Kimsin?</p>

  <p class="calibre7">Adam ayağa kalktı ve yaklaştı. Tom, adamın elinde silâh olduğunu gördü. Sonra yüzüne fener tutuldu:</p>

  <p class="calibre7">— Nereye gidiyorsun bakalım?</p>

  <p class="calibre7">— Çıkayım da biraz dolaşayım, dedim. Dolaşmak da yâsak mı?</p>

  <p class="calibre7">— Başka taraflarda dolaşsan daha iyi edersin. </p>

  <p class="calibre7">Tom sordu:</p>

  <p class="calibre7">— Buradan da dışarı çıkamaz mıyım?</p>

  <p class="calibre7">— Bu gece çıkamazsın. Geri dön, yoksa düdüğü çalıp yardım isterim, gelip seni alır, götürürler.</p>

  <p class="calibre7">Tom:</p>

  <p class="calibre7">— Vay anasını, dedi. Bana ne be yahu! Mademki bu kadar önemli, ben de boş veririm. İşte dönüyorum.</p>

  <p class="calibre7">Adam yumuşadı. Feneri uzaklaştırdı.</p>

  <p class="calibre7">— Bak, senin iyiliğin için söylüyorum: Azgın görevliler, sonra seni yakalarlar, karışmam.</p>

  <p class="calibre7">— Ne görevlileri?</p>

  <p class="calibre7">— O namussuz kızılların grev görevlileri. </p>

  <p class="calibre7">Tom:</p>

  <p class="calibre7">— Haa! dedi. Hiçbir şeyden haberim yok ki birader!..</p>

  <p class="calibre7">— Kapıdan girerken bir sürü insan görmedin mi?</p>

  <p class="calibre7">— Evet, sahi, bir sürü insan gözüme çarptıydı. Ama bir sürü de polis vardı, neden bilmem? Ben bir kaza olmuş sandım.</p>

  <p class="calibre7">— Bana bak, sen geldiğin yola gitsene bakalım!</p>

  <p class="calibre7">— Başüstüne, bayım.</p>

  <p class="calibre7">Tom döndü ve geldiği yere doğru yürümeye başladı. Ses çıkarmadan yüz metre kadar yürüdü. Sonra durdu ve çevreyi dinledi. Sulama kanalının yakınında bir sincabın sürekli sesi işitiliyordu. Çok uzaklardan, bağlı bir köpeğin, azgın azgın, havladığı duyuluyordu. Tom, yolun kıyısına oturdu ve dinledi. Bir baykuşun yüksek ve yumuşak kahkahalarını, biçilmiş tarlada sürünen bir hayvanın gizli ve korkak hareketlerini duydu. Her iki yönün ufkunu araştırdı. Her iki yön de karanlık birer çerçeveydi; hiçbir şey görünmüyordu. Kalktı, yavaş yavaş yolun sağına doğru yürümeye başladı. Biçilmiş tarlaya girdi. Eğilerek yürüyordu. Saman yığınları alçaldıkça o da boyunu kısıyordu. Yavaş yavaş yürüyor, arada sırada durup dinleniyordu. Sonunda tel örgüye gelmişti. Tel örgü beş sıra gergin telden yapılmıştı. Telin yanına, yere uzandı; başını en alt telin altından soktu, teli elleriyle kaldırdı, ayaklarıyle iterek altından sıyrıldı.</p>

  <p class="calibre7">Tam kalkacağı sırada, yolun kenarında birtakım adamların yürüdüğünü gördü. Tom, onların uzaklaşmasını bekledi. Sonra ayağa kalktı ve adamları uzaktan uzağa izlemeye başladı. Yolun kenarında çadırlar olup olmadığına baktı. Bir iki otomobil geçti. Tarlaları bir dere kesiyor ve yol küçük bir beton köprü ile bu derenin üstünden geçiyordu. Tom, köprünün öte yanına baktı. Alçak bir düzlüğün dibinde bir çadır gördü. İçinde bir fener yanıyordu. Bir an çadıra baktı. Çadırın bezlerine vuran insan gölgelerini seyretti. Tom bir çiti aştı ve çalılarla, bodur söğütler arasından geçerek düzlüğe doğru inmeye başladı. Düzlüğe geldiği zaman küçük bir derenin kıyısını izleyen bir patikaya rastladı. Çadırın önündeki sandığın üzerinde adamın biri oturuyordu.</p>

  <p class="calibre7">Tom:</p>

  <p class="calibre7">— Merhaba, dedi.</p>

  <p class="calibre7">— Kimsin sen?</p>

  <p class="calibre7">— Şey... demin... hani buradan geçiyordum da... </p>

  <p class="calibre7">— Burada bir bildiğin var mı?</p>

  <p class="calibre7">— Hayır. Canım, buradan geçiyordum, işte o kadar. Çadırdan bir baş uzandı. </p>

  <p class="calibre7">Bir ses:</p>

  <p class="calibre7">— Ne var? Ne olmuş? dedi.</p>

  <p class="calibre7">Tom:</p>

  <p class="calibre7">— Casy! diye bağırdı. Casy! Hay Allah! Ne arıyorsun burada?</p>

  <p class="calibre7">— Vay canına, Tom Joad'muş?!.. Gel, gel, gir içeri Tommy. Gir, gir.</p>

  <p class="calibre7">Çadırın önündeki adam sordu:</p>

  <p class="calibre7">— Demek tanıyorsun bu adamı?</p>

  <p class="calibre7">— Tanımak da söz mü? Elbette tanıyorum. Yıllardan beri tanıyorum. Batıya birlikte geldik. Gir içeri, Tom.</p>

  <p class="calibre7">Casy, Tom'un kolundan sımsıkı yakaladı, çadıra soktu.</p>

  <p class="calibre7">Üç kişi yerde oturuyorlardı. Çadırın ortasında bir fener yanıyordu. Adamlar başlarını kaldırıp kuşkulu kuşkulu baktılar. Esmer yüzlü, kaşları çatık bir adam elini uzattı:</p>

  <p class="calibre7">— Buluştuğumuza memnun oldum, dedi. Casy anlattıydı. Casy, sözünü ettiğin çocuk bu mu?</p>

  <p class="calibre7">— Ya! Hay Allah be!.. Eee, çoluk çocuk nasıl bakalım? Ne arıyorsunuz burada?</p>

  <p class="calibre7">Tom:</p>

  <p class="calibre7">— Burada iş var diye geldik, dedi. Gelir gelmez bir sürü polis, bizi bu çiftliğe soktu. Öğleden beri şeftali toplayıp duruyoruz. İçeri girerken bir sürü insanın bağırdığını gördüm. Bana bunun nedenini söyleyen olmadı. Merak ettim, olup bitenleri öğrenmeye geldim. Ya sen, buralara nasıl geldin?</p>

  <p class="calibre7">Papaz, ileriye baktı; geniş, soluk alnına sarı fener ışığı vuruyordu:</p>

  <p class="calibre7">— Hapishane ilginç bir yer, dedi. Ben de bir zamanlar İsa gibi bir şey bulmak için çöle çıkmıştım. Hatta bazen aradığımı bulduğum oldu bile. Ama aradığımı asıl hapishanede buldum...</p>

  <p class="calibre7">Gözleri keskin ve neşeli neşeli bakıyordu.</p>

  <p class="calibre7">— Büyük bir koğuştaydık... İçeride her zaman bir sürü insan bulunurdu. Yeni yeni adamlar gelip gidiyordu. Tabiî ben de boyuna konuşup duruyordum.</p>

  <p class="calibre7">Tom:</p>

  <p class="calibre7">— Evet, bu senin eski marifetin, dedi. Boyuna konuşursun. İdam sehpasına götürseler bile yine oturup cellâtla çene yarıştırırsın. Ben senin kadar çenesi düşük adam görmedim ömrümde.</p>

  <p class="calibre7">Çadırdaki adamlar güldüler. Buruşuk yüzlü, kupkuru bir adam dizine vurdu:</p>

  <p class="calibre7">— Evet. Boyuna konuşur, dedi. Ama, herkes onu dinlemekten hoşlanıyor.</p>

  <p class="calibre7">Tom:</p>

  <p class="calibre7">— Tabiî, sende papazlık var, dedi. Papaz olduğunu size söyledi mi?</p>

  <p class="calibre7">— Söyledi elbet. </p>

  <p class="calibre7">Casy gülümsedi:</p>

  <p class="calibre7">— Evet efendim, dedi. Ben işi anlamaya başlıyorum artık. Deliktekilerin çoğu sarhoş insanlardı. Çoğu da bir şey çaldıklarından deliğe tıkılmışlardı; çaldıklarının çoğu da muhtaç oldukları şeylerdi. Ve bunları başka türlü elde etmek imkânını bulamamışlardı. Anlıyor musun?., diye sordu.</p>

  <p class="calibre7">— Hayır, anlamıyorum, dedi.</p>

  <p class="calibre7">— Oradakiler iyi insanlardı. Anladın mı? İhtiyaç onları kötü insan yapmıştı ve o zaman anlamaya başladım: Bütün bu gürültülerin nedeni, ihtiyaç... Ben bir türlü bunu bulamamıştım. Evet, bir gün bize ekşimiş fasulye vermişlerdi. İçimizden birisi bağırmaya başladı, tabiî bir şey olmadı. Ama avaz avaz bağırmakta devam etti. Mutemet gelip içeri baktı, gitti. Sonra başka biri bağırmaya başladı. Ondan sonra hepimiz bağırıp çağırmaya başladık. Hepimiz de aynı şekilde bağırıyorduk. Yani, mahpushane sanki temellerinden sarsılıyor, birbirine geçiyordu. Vay canına! Sonra ne oldu biliyor musun? Koşa koşa geldiler, bize başka yemek verdiler... Sonunda verdiler. Anlıyor musun? </p>

  <p class="calibre7">Tom:</p>

  <p class="calibre7">— Hayır, anlamıyorum, dedi. </p>

  <p class="calibre7">Casy, çenesini ellerine yerleştirdi:</p>

  <p class="calibre7">— Galiba ben meramımı anlatmasını beceremiyorum, dedi. Belki de sonucu senin düşünüp bulman gerek. Kasketin nerede?</p>

  <p class="calibre7">— Ben kasketsiz geldim.</p>

  <p class="calibre7">— Kız kardeşin nasıl?</p>

  <p class="calibre7">— İnek gibi şişti. Garanti, ikiz doğuracak. Karnının altına bir araba koymalı. Şimdi karnını ellerine alıp öyle dolaşıyor. Casy, sen bana burada olup bitenleri anlatmadın...</p>

  <p class="calibre7">Kupkuru adam:</p>

  <p class="calibre7">— Grev yaptık, dedi. Burada grev vardı. </p>

  <p class="calibre7">Tom:</p>

  <p class="calibre7">— Evet. Gerçi sandık başına beş sent çok bir para değil ama, insan hiç olmazsa aç kalmaz ya, siz ona bakın.</p>

  <p class="calibre7">Kupkuru adam:</p>

  <p class="calibre7">— Beş sent ha?!., diye bağırdı. Beş sent! Demek şimdi size beş sent veriyorlar, öyle mi?</p>

  <p class="calibre7">— Evet. Bugün hepimiz çalıştık da bir buçuk dolar kazandık.</p>

  <p class="calibre7">Çadırda ağır bir sessizlik oldu. Casy, çadırın kapısından karanlığa doğru baktı. Sonunda:</p>

  <p class="calibre7">— Bana bak, Tom!., dedi. Biz de sizin gibi buraya çalışmaya geldik. Beş sent vereceğiz, dediler. Çok kalabalıktık. İşe başladık, sonra iki buçuk sent vermeye kalktılar. Bu kadarcık para ile insan karnını bile doyuramaz. Kaldı ki çocukları da varsa... Biz de bu kadar paraya çalışmayız, dedik. Bizi dışarı attılar. Dünyanın polisini başımıza sardılar. Şimdi de size beş sent veriyorlar. Bu grev başarılmazsa... Yine size beş sent verirler mi sanıyorsun? </p>

  <p class="calibre7">Tom:</p>

  <p class="calibre7">— Bilmiyorum, dedi. Şimdi beş sent veriyorlar ya... </p>

  <p class="calibre7">Casy:</p>

  <p class="calibre7">— Beni dinle, dedi. Hep bir arada kamp yapmak istedik. Bizi domuz sürer gibi birbirimizden ayırdılar, dağıttılar. Birçoklarımızı dövdüler. Bizi domuz sürer gibi sürdüler. Domuzların üzerine saldırır gibi üzerimize saldırdılar. Buna daha çok dayanamayız. Birçokları iki günden beri ağzına bir lokma koymadı. Bu gece yerine dönecek misin?</p>

  <p class="calibre7">Tom:</p>

  <p class="calibre7">— Niyetim öyle, dedi.</p>

  <p class="calibre7">— Peki öyleyse. Oradakilere durumu anlat. Onlara, bizim aç kaldığımızı ve onları da arkadan vurmaya hazırlandıklarını anlat. Çünkü bizi buradan atar atmaz, hemen sandık başına verdikleri ücretleri iki buçuğa düşürecekler.</p>

  <p class="calibre7">Tom:</p>

  <p class="calibre7">— Ben durumu onlara anlatırım, dedi. Nasıl anlatacağım onu da bilmiyorum ya. Ben ömrümde bu kadar çok silâhlı insan görmedim. Benim söz söylememe müsaade ederler mi, etmezler mi, bilmem. Sonra laf dinleyecek bir dakikaları bile yok. Herkesin başı önüne eğik, nasılsın diyen bile yok.</p>

  <p class="calibre7">— Tom, sen onlara anlatmaya çalış. Biz gider gitmez onlara da iki buçuk sent vermeye kalkacaklar. İki buçuk sentin ne demek olduğunu sen biliyor musun?.. Bir ton şeftaliyi bir dolara toplamak demek.</p>

  <p class="calibre7">Başını eğdi:</p>

  <p class="calibre7">— Hayır, bu kadar para ile çalışamazsınız... Karnınızı bile doyuramazsınız. Yiyecek alamazsınız.</p>

  <p class="calibre7">— Ben herkese durumu anlatmaya çalışacağım.</p>

  <p class="calibre7">— Anan nasıl?</p>

  <p class="calibre7">— İyi... Zavallı, hükümet kampından pek hoşlandıydı. Hamam vardı, sıcak su vardı.</p>

  <p class="calibre7">— Evet, öyleymiş, işittim...</p>

  <p class="calibre7">— Çok güzel bir yerdi. Ne yazık ki iş bulamadık... Bırakmak zorunda kaldık.</p>

  <p class="calibre7">Casy:</p>

  <p class="calibre7">— Ben de bu kamplardan birine gitmek isterdim, dedi. Çok merak ediyorum. Orada polis yokmuş, öyle mi?</p>

  <p class="calibre7">— Orada herkes birbirinin polisi. </p>

  <p class="calibre7">Casy, heyecanlanarak başını kaldırdı:</p>

  <p class="calibre7">— Hiç kavga gürültü olmuyor muydu? Dövüş, hırsızlık, sarhoşluk gibi?..</p>

  <p class="calibre7">Tom:</p>

  <p class="calibre7">— Hayır, dedi.</p>

  <p class="calibre7">— Peki, tut ki biri kötülük yapmaya kalktı... Ona karşı ne yapıyorlar?</p>

  <p class="calibre7">— Kamptan atıyorlar.</p>

  <p class="calibre7">— Peki, böyle olaylar çok olmuyor mu? </p>

  <p class="calibre7">Tom:</p>

  <p class="calibre7">— Ne münasebet, dedi. Biz kampta bir ay kaldık, sadece bir tek olay çıktı, o kadar.</p>

  <p class="calibre7">Casy'nin gözleri heyecanla parladı. Ötekilere döndü:</p>

  <p class="calibre7">— Görüyor musunuz? diye bağırdı. Size söylemedim mi? Gürültüleri çıkaran daha çok polisler. Beni dinle Tom: Milletin bizimle birlik olmasına çalış. Çünkü, bir iki gün sonra nasıl olsa ücreti düşürecekler. Şeftaliler olmuştur. Onlara durumu anlat.</p>

  <p class="calibre7">Tom:</p>

  <p class="calibre7">— Anlamazlar ki, dedi. Şimdi beş sent alıyorlar, başka şeye kulak asmazlar.</p>

  <p class="calibre7">— Ama grev kalktıktan hemen sonra artık onlara beş sent verilmeyecek.</p>

  <p class="calibre7">— Bunu düşüneceklerini sanmıyorum. Şimdi beş sent alıyorlar. Gerisi onlara vız gelir.</p>

  <p class="calibre7">— Peki, sen yine söyle canım. </p>

  <p class="calibre7">Tom:</p>

  <p class="calibre7">— Sözgelişi babam işi bırakmaz, dedi. Ben bilirim babamı. "Bana ne?" der, geçer.</p>

  <p class="calibre7">Casy'nin canı sıkılmıştı:</p>

  <p class="calibre7">— Evet. Doğru, dedi. Yumruğu yemeden aklı başına gelmez.</p>

  <p class="calibre7">Tom:</p>

  <p class="calibre7">— Bir lokma yiyeceğimiz yoktu, dedi. Bu akşam ağzımıza et koyduk. Çok değil!.. Babam hiç başkaları için etinden vazgeçer mi? Sonra, Rosasharn'a da süt lâzım. Kapının dışında bir sürü adam bağırıp çağırıyor diye anam hiç Rosasharn'ın karnındaki çocuğu aç bırakır mı?</p>

  <p class="calibre7">Casy, kederli:</p>

  <p class="calibre7">— Durumu anlamalarını ne kadar isterdim, dedi. Etlerini temin edecek tek yolun hangisi olduğunu anlamalarını ne kadar isterdim... Ah, Allahım! Bazen canımdan bıkıyorum, beziyorum. Bir adam vardı, ben mahpustayken, getirmişlerdi. Sendika kurmaya çalışıyormuş. Bir tanesini kurmuş bile. Sonra o vigilant'lar<sup class="calibre10">[<a href="../Text/index_split_031.html#n22" id="n22d">22</a>]</sup> sendikayı dağıtmışlar. Nasıl olmuş, biliyor musunuz? Adamın yardım etmeye çalıştığı insanlar, kendi aleyhine kalkmışlar. Onunla ilgilerini kesmişler. Onun aralarında bulunmasından berkinmişler. "Defol git!" demişler. "Sen bizim için tehlikeli bir adamsın!" demişler. Tabiî bu hareket adamcağızı epeyce üzmüş. Hapishanedeyken derdi ki: "Bilgili adam böyle şeylere boş verir." derdi. "Fransız İhtilâline baksana... Devrimi yapanların sonradan birer birer kafası uçurulmadı mı? Bu, her zaman böyle olur." derdi. "Yağmurun yağması kadar doğal bir şey bu. Bu iş, çocuk oyuncağı değil. Böyle işlere kelleyi koltuğunun altına alanlar girer. O zaman artık sen davanın kendisi olursun. Washington'a bak..." derdi. "Devrimi yaptı, sonra öteki itoğlu itler, onun aleyhine döndüler. Lincoln' ün başına da aynı şey geldi. Lincoln'ü alkışlayan aynı adamlar, onu öldürmeye kalktılar. Yağmurun yağması kadar doğaldır bu!.." </p>

  <p class="calibre7">Tom:</p>

  <p class="calibre7">— Gerçekten işin şakası yok, dedi.</p>

  <p class="calibre7">— Tabiî yok ya. Mahpushanedeki o adam derdi ki: "Ama, insan elinden geleni yapmalı. Ve ne zaman bir adım ileri atsan, sonradan biraz gerilersin, ama büsbütün geriye gitmezsin. Bunu göz önünde tutarsan..." derdi, "her şey yoluna girer. Boş gibi görülse bile hiçbir eylem boş değildir."</p>

  <p class="calibre7">Tom:</p>

  <p class="calibre7">— Sadece konuşuyorsun, dedi. Boyuna konuşuyorsun, kardeşim. Sözgelişi bir kere Al'ı gözünün önüne getir. Al, boyuna kızların arkasından koşar durur. Dünyada başka hiçbir şeye metelik vermez. Şu bir iki gün içinde bile bir kız daha tavlar; Bütün gün aklı fikri kızlarda, geceleri de onların kucaklarında. Onun ne yukarı, ne aşağı, ne de yana bir adım atacağı yok.</p>

  <p class="calibre7">Casy:</p>

  <p class="calibre7">— Evet, dedi. Ne yapsın?.. O da kendine göre bir yol tutturmuş gidiyor. Biz de onun gibi, kendimize göre bir yol tutturmuşuz, gidiyoruz.</p>

  <p class="calibre7">Dışarıda oturan adam, çadırın kapısını açtı:</p>

  <p class="calibre7">— Allah kahretsin, dedi. Etrafın hali hiç hoşuma gitmiyor. </p>

  <p class="calibre7">Casy başını çevirerek adama baktı:</p>

  <p class="calibre7">— Ne var, ne oldu?</p>

  <p class="calibre7">— Bilmiyorum. Bir şey yok ama, pireleniyorum. Kedi gibi pireleniyorum.</p>

  <p class="calibre7">— Peki, ne var?</p>

  <p class="calibre7">— Bilmem. Kulağıma sesler gelir gibi oluyor. Kulak kabartıp dinliyorum, bir şey yok.</p>

  <p class="calibre7">Kupkuru adam:</p>

  <p class="calibre7">— Senin sinirlerin bozulmuş, dedi.</p>

  <p class="calibre7">Kalktı ve dışarı çıktı. Biraz sonra çadırın içine bakarak:</p>

  <p class="calibre7">— Şu yandan doğru büyük bir karabulut geliyor, dedi. Belki onun gök gürültüsüdür. Her halde onu pirelendiren de bu olacak... Havadaki elektrik.</p>

  <p class="calibre7">Yeniden dışarı döndü. îki adam da ayağa kalktı ve dışarı çıktılar.</p>

  <p class="calibre7">Casy, hafif bir sesle:</p>

  <p class="calibre7">— Hepsi tetikte. Polisler nasıl canımıza okuyacaklarını ve buradan bizi nasıl atacaklarını düşünüp duruyorlar. Çok konuştuğum için beni de elebaşı sanıyorlar.</p>

  <p class="calibre7">Kupkuru adam yeniden başını içeri uzattı:</p>

  <p class="calibre7">— Casy, feneri söndür de dışarı çık. Ben de bir şeyler duyar gibi oluyorum.</p>

  <p class="calibre7">Casy, lambanın düğmesini çevirdi. Alev küçüldü, pır pır etti, sonra söndü. Casy el yordamıyle dışarı çıktı. Tom da onu izledi. </p>

  <p class="calibre7">Casy yavaşça sordu:</p>

  <p class="calibre7">— Ne var?</p>

  <p class="calibre7">— Bilmiyorum. Bak, dinle.</p>

  <p class="calibre7">Çevrede sessizliği bozan kurbağa sesleriydi. Ağustosböceklerinin yüksek ve keskin ıslıkları işitiliyordu. Ama bu ses fonunun arasında başka sesler de vardı. Yoldan gelen hafif ayak sesleri, yolun kenarındaki toprakların ezilişi, dereden doğru hafif su şırıltıları.</p>

  <p class="calibre7">Casy:</p>

  <p class="calibre7">— Duyuyorum, dersem yalan. Yanılıyorsunuz, sinirlisiniz, onun için, diye onları yatıştırmaya çalıştı. Hepimiz sinirliyiz. Neden bilmem. Sen bir şeyler duyuyor musun Tom?</p>

  <p class="calibre7">Tom:</p>

  <p class="calibre7">— Evet, duyuyorum, dedi. Evet, evet... Galiba sarıldık. Her yandan ayak sesleri geliyor. Buradan gidelim.</p>

  <p class="calibre7">Kupkuru adam fısıldadı:</p>

  <p class="calibre7">— Köprünün altına girelim. Şu yana... Çadırı da hiç bırakmak istemiyorum.</p>

  <p class="calibre7">Casy:</p>

  <p class="calibre7">— Haydi gidelim öyleyse, dedi.</p>

  <p class="calibre7">Dere boyunca ses çıkarmadan yürüdüler. Karanlık köprü altı, önlerinde bir mağara gibi duruyordu. Casy eğildi ve altına girdi. Arkasından Tom girdi. Ayakları suya değiyordu. Otuz adım kadar yürüdüler. Köprünün tavanından solukları yansıyordu. Sonra köprünün öte yanına çıktılar ve doğruldular.</p>

  <p class="calibre7">Keskin bir bağırış:</p>

  <p class="calibre7">— İşte buradalar!..</p>

  <p class="calibre7">Üzerlerine iki elektrik feneri tutuldu. Işık gözlerini aldı.</p>

  <p class="calibre7">— Kıpırdamayın!..</p>

  <p class="calibre7">Karanlığın içinden sesler geliyordu:</p>

  <p class="calibre7">— İşte o!.. Başı parlayan namussuz! Ta kendisi!</p>

  <p class="calibre7">Casy, kör kör ışığa doğru bakıyordu. Güçlükle soluk almaktaydı:</p>

  <p class="calibre7">— Durun, dedi. Siz ne yaptığınızı bilmiyorsunuz. Çocukların aç kalmasına yardım ediyorsunuz.</p>

  <p class="calibre7">— Sus ulan, kızıl köpek!..</p>

  <p class="calibre7">Kısa boylu, iriyarı bir adam, ışığın içine atladı. Elinde yepyeni beyaz bir cop vardı.</p>

  <p class="calibre7">Casy, sözüne devam ediyordu:</p>

  <p class="calibre7">— Siz ne yaptığınızı bilmiyorsunuz...</p>

  <p class="calibre7">İri adam, elindeki copla birlikte fırladı. Casy eğilerek coptan kaçmak istedi. Ağır cop, tok bir kemik ezilişinin sesini çıkararak başının bir yanını dağıttı. Casy, ışıktan dışarı, yana doğru yuvarlandı.</p>

  <p class="calibre7">— Vay anasını, George; herifi öldürdük galiba!.. </p>

  <p class="calibre7">George:</p>

  <p class="calibre7">— Feneri tut bakalım, dedi. Eşşoğlu eşek haketti ama. Fener ışığı alçaldı, yeri araştırdı ve Casy'nin dağılmış kafasını buldu.</p>

  <p class="calibre7">Tom, papaza baktı. Işık, şişman adamın bacaklarını ve beyaz, yeni copunu kesiyordu. Tom, ses çıkarmadan atıldı. Copu kaptı. Önce vuramadığını, sonra bir omuza vurduğunu ve ikinci keresinde ezici vuruşun başı bulduğunu ve şişman adam yere düşerken de başına üç kere daha vurduğunu biliyordu. Sonra bağırma ve çağırmalar, koşuşan ayakların çıkardığı sesler, çalıların hışırtısı. Tom, upuzun yatan adamın başında duruyordu. Ve sonra başına ani bir sopa indi. Elektrik çarpmasına benzeyen bir vuruştu bu. Sonra, eğile eğile dere boyunca koşmaya başladı. Kendisini izleyen ayakların çıkardığı sesleri duyuyordu. Birdenbire döndü ve çalıların arasına girdi. Bir meşe fundalığına daldı. Kıpırdamadan yattı. Ayak sesleri yaklaştı; ışıklar derenin dibini araştırıyordu. Tom, fundalığın içinden sürüne sürüne sırta tırmandı. Bir meyve bahçesine girdi. Hâlâ adamların bağırıştıklarını, derenin dibini araştırdıklarını işitiyordu. Eğile eğile sürülmüş toprağın üzerinde koştu; topraklar ayağının altında kayıyor ve yuvarlanıyordu. Karşısında, sulama kanalı boyunca uzanıp giden çalılık gördü. Burası tarlanın seriydi. Asma ve böğürtlen dalları arasına sıkışmış olan çalılığın içine kaydı. Sonra soluk soluğa yere uzandı. Elini duygusuzlaşan yüzüne ve burnuna götürdü. Burnu ezilmişti, çenesinden kan damlıyordu. Aklı başına gelinceye kadar hiç kıpırdamadan yüzükoyun yattı. Sonra yavaş yavaş sürünerek hendeğin kıyısına indi. Serin su ile yüzünü yıkadı, mavi gömleğinin ucunu yırttı, suya batırdı, yarılmış yanağına, burnuna bastırdı. Su, yaraya işledi, yaktı.</p>

  <p class="calibre7">Yıldızların önünde siyah bir leke gibi duran karabulut gökten geçip gitmişti; gece yeniden sessizdi.</p>

  <p class="calibre7">Tom, suya daldı, ayağının hendeğin dibinde kaydığını hissetti. Dereyi iki kulaçta geçti, karşı yakaya güçlükle çıktı. Elbiseleri vücuduna yapışmıştı. Silkindi ve bir hışırtı sesi çıkardı, ayakkabıları fış fış ediyordu. Sonra oturdu, ayakkabılarını çıkardı, suyunu boşalttı, pantolonunun paçalarını silkeledi, ceketini çıkardı, suyunu sıktı.</p>

  <p class="calibre7">Hendekleri arayan projektörlerin yolda oynaştıklarını gördü. Tom, ayakkabılarını giydi ve biçilmiş tarlada dikkatle yürümeye başladı. Artık ayakkabıları fış fış etmiyordu. İçgüdü ile tarlanın öte yanına doğru yürüdü. Sonunda yola varmıştı. Çok dikkatle yürüyerek kulübelerin olduğu meydana yaklaştı.</p>

  <p class="calibre7">Birdenbire bir ses işittiğini sanan muhafızlardan biri, bağırdı:</p>

  <p class="calibre7">— Kim o?</p>

  <p class="calibre7">Tom yere yattı ve yerde cansız gibi kıpırdamadan kaldı. Üzerinden bir projektör geçti. Tom sessizce, sürüne sürüne Joadların bulunduğu kulübeye doğru yaklaştı.</p>

  <p class="calibre7">Kapının menteşeleri gıcırdadı. Ananın durgun ve aynı tondaki berrak sesi işitildi:</p>

  <p class="calibre7">— Kim o?</p>

  <p class="calibre7">— Benim, Tom.</p>

  <p class="calibre7">— Hemen uyu, oğlum. Al daha gelmedi.</p>

  <p class="calibre7">— Bir kız bulmuştur. </p>

  <p class="calibre7">Ana alçak sesle:</p>

  <p class="calibre7">— Oğlum uyu, dedi. Senin yerin pencerenin altında.</p>

  <p class="calibre7">Tom yerini buldu, üzerindekilerin hepsini çıkardı. Battaniyesinin altına titreye titreye girdi. Yaralı yüzü duygusuzluktan kurtulmuştu, bütün kafası zonkluyordu.</p>

  <p class="calibre7">Al, bir saat sonra geldi. Yavaşça yaklaştı ve Tom'un ıslak elbiselerine bastı. </p>

  <p class="calibre7">Tom:</p>

  <p class="calibre7">— Sus, ses çıkarma, dedi. </p>

  <p class="calibre7">Al:</p>

  <p class="calibre7">— Sen uyanık mısın? diye fısıldadı. Neden böyle ıslandın?</p>

  <p class="calibre7">Tom:</p>

  <p class="calibre7">— Sus, dedi. Sabahleyin anlatırım.</p>

  <p class="calibre7">Baba arkası üstü döndü; horultusu bütün odayı kaplıyordu.</p>

  <p class="calibre7">Al:</p>

  <p class="calibre7">— Üşümüşsün, dedi.</p>

  <p class="calibre7">— Sus. Sen uyumana bak.</p>

  <p class="calibre7">Pencerenin küçük karesi odanın karanlığında gri kalıyordu.</p>

  <p class="calibre7">Tom uyumadı. Yaralı yüzünün sinirleri yeniden canlanmış, zonkluyordu. Elmacık kemiği ağrıyordu. Kırık burnu, sanki bir şey kendisine vuruyormuş da sarsıyormuş gibi, büyük bir acıyla çarpıyor ve atıyordu. Küçük pencere karesini seyrediyor, yıldızların pencerenin içinden kayarak kaybolduklarını görüyordu. Arada sırada bekçilerin ayak seslerini duyuyordu.</p>

  <p class="calibre7">Sonunda uzaklarda horozlar öttü ve pencere yavaş yavaş aydınlandı. Tom, şişmiş yüzünü parmaklarının uçlarıyle yokladı ve bu hareket Al'ı homurdattı. Al, uykusunda mırıldandı.</p>

  <p class="calibre7">Artık ortalık ışımaya başlamıştı. Birbirine yakın kurulmuş kulübelerde hareket başlamıştı. Değneklerin kırıldığı, kap kacakların çarptığı işitiliyordu. Ana alaca karanlıkta birdenbire kalkıp oturdu. Tom, anasının uykudan şişmiş yüzünü görüyordu. Anası, uzun uzun pencereye baktı, sonra battaniyesini attı, entarisine uzandı. Oturduğu yerde entarisini başına geçirdi, ellerini havaya kaldırdı; entari kendiliğinden göğsüne kaydı. Ayağa kalktı, entarisini aşağı, dizkapaklarına kadar çekti. Sonra çıplak ayakla, ses çıkarmamaya dikkat ederek, pencereye yaklaştı; dışarı baktı. Bir yandan artan aydınlığı seyrederken, öte yandan alışık parmakları saçlarının örgüsünü çözdü, yollarını düzeltti, yeniden ördü. Sonra ellerini kavuşturdu, bir süre bu durumda hareketsiz kaldı. Pencerenin kenarında yüzü iyice aydınlanmıştı. Döndü, şiltelerin arasından dikkatle basa basa geçti, feneri buldu. Şişesini gıcırdatarak kaldırdı, fitili yaktı.</p>

  <p class="calibre7">Baba, olduğu yerde döndü, gözlerini kırpıştırarak anaya baktı. </p>

  <p class="calibre7">Ana:</p>

  <p class="calibre7">— Yanında para var mı? dedi.</p>

  <p class="calibre7">— Ha?.. Ha?.. Evet. Pusulada altmış sent yazıyor.</p>

  <p class="calibre7">— Peki. Kalk öyleyse, git de biraz unla içyağı al. Haydi, çabuk.</p>

  <p class="calibre7">Baba esnedi:</p>

  <p class="calibre7">— Peki ama, dükkân daha açılmamıştır belki?..</p>

  <p class="calibre7">— Öyleyse açtır. Haydi, git de yiyecek bir şey getir. Sonra işe gideceksiniz.</p>

  <p class="calibre7">Baba, tulumunu zar zor giydi. Üzerine tozlu ceketini geçirdi. Esneye, gerine, sersem sersem kapıdan çıktı.</p>

  <p class="calibre7">Çocuklar uyanmışlar, battaniyelerinin altından çevreyi fare gibi gözetliyorlardı. Şimdi odayı donuk bir ışık kaplamıştı; güneşin doğmadan önceki renksiz ışığıydı bu. Ana, şiltelere bir göz attı. John Amca uyanmıştı. Al hâlâ mışıl mışıl uyuyordu. Gözleri Tom'a kaydı. Bir an dikkatle baktıktan sonra, birdenbire Tom'a yaklaştı. Tom'un yüzü şişmiş, mosmor olmuştu. Dudaklarında ve çenesinde kanlar kuruyup kalmıştı. Sıyrık, elmacık kemiğinin kenarları toplanmış ve büzülmüştü.</p>

  <p class="calibre7">Anası:</p>

  <p class="calibre7">— Tom, diye fısıldadı. Ne oldu sana?</p>

  <p class="calibre7">Tom:</p>

  <p class="calibre7">— Sus, dedi. Kimse duymasın. Dövüştük.</p>

  <p class="calibre7">— Tom!..</p>

  <p class="calibre7">— Ne yapayım ana, dayanamadım. </p>

  <p class="calibre7">Anası, Tom'un yanına diz çöktü.</p>

  <p class="calibre7">— Başına bir belâ mı geldi?</p>

  <p class="calibre7">Tom, uzun uzun düşündükten sonra, cevap verdi:</p>

  <p class="calibre7">— Evet, dedi. Başıma bir belâ geldi. Ben bugün işe gidemem. Saklanmalıyım.</p>

  <p class="calibre7">Çocuklar, ellerinin ve dizlerinin üzerine basarak yaklaştılar, merakla bakmaya başladılar:</p>

  <p class="calibre7">— Ana, Tom'a ne olmuş? </p>

  <p class="calibre7">Ana:</p>

  <p class="calibre7">— Susun, dedi. Haydi, gidip ellerinizi, yüzünüzü yıkayın bakayım.</p>

  <p class="calibre7">— Sabun yok.</p>

  <p class="calibre7">— Su var ya, yeter.</p>

  <p class="calibre7">— Ana, Tom'a ne olmuş?</p>

  <p class="calibre7">— Size susun dedim. Kimseye sakın bir şey söyleyeyim demeyin.</p>

  <p class="calibre7">Döndüler, ilerideki duvarın kenarına gidip çömeldiler. Analarının her sabahki temizliğinden kurtulacaklarını anlamışlardı.</p>

  <p class="calibre7">Ana:</p>

  <p class="calibre7">— Çok mu kötü oldu? diye sordu.</p>

  <p class="calibre7">— Burnum kırıldı, o kadar.</p>

  <p class="calibre7">— Yok, yani, kavga çok mu kötüydü?</p>

  <p class="calibre7">— Evet, korkunçtu.</p>

  <p class="calibre7">Al gözlerini açtı, Tom'a baktı: </p>

  <p class="calibre7">— Ooo! Vay canına! Ne olmuş sana? </p>

  <p class="calibre7">John Amca:</p>

  <p class="calibre7">— Ne oldu, anlatsana? dedi.</p>

  <p class="calibre7">Baba, ayaklarını sürüyerek içeri girdi:</p>

  <p class="calibre7">— Açıktı.</p>

  <p class="calibre7">Sobanın yanına, yere küçük bir kesekâğıdı un ile bir paket yağ koydu.</p>

  <p class="calibre7">— Ne o? Ne oldun böyle Tom? diye sordu.</p>

  <p class="calibre7">Tom bir süre dirseğinin üstüne dayandı, sonra arka üstü yattı.</p>

  <p class="calibre7">— Vay babasının canına!.. Bitkinim. Size bir kere anlatırım. Böylece, hepiniz meraktan kurtulmuş olursunuz. Çocukları ne yapacağız?</p>

  <p class="calibre7">Ana, duvara sinmiş olan çocuklara baktı:</p>

  <p class="calibre7">— Çabuk gidip yüzünüzü yıkayın. </p>

  <p class="calibre7">Tom:</p>

  <p class="calibre7">— Yok, gitmesinler, dedi. Onlar da duysunlar. Onlar da bilsinler. Sonra meraktan patlarlar.</p>

  <p class="calibre7">Baba sordu:</p>

  <p class="calibre7">— Peki, olay ne?</p>

  <p class="calibre7">— Anlatacağım. Dün gece şu dünkü bağırıp çağırmaların ne olduğunu öğrenmeye gittim. Casy'ye rastladım...</p>

  <p class="calibre7">— Papaza mı?</p>

  <p class="calibre7">— Evet baba, papaza. Greve elebaşılık ediyormuş. Üzerine saldırdılar.</p>

  <p class="calibre7">Babası sordu:</p>

  <p class="calibre7">— Kimler saldırdı?</p>

  <p class="calibre7">— Bilmiyorum. O gece bizi yoldan çeviren adamlara benzer herifler. Ellerinde polis copları vardı.</p>

  <p class="calibre7">Durdu.</p>

  <p class="calibre7">— Casy'yi öldürdüler. Kafasını parçaladılar. Ben de oradaydım. Gözüm karardı. Herifin elindeki copu yakaladım...</p>

  <p class="calibre7">Bunları anlattığı sırada, yeniden geceyi, karanlığı, fener ışıklarını görüyor gibiydi.</p>

  <p class="calibre7">— Ben de., ben de herifin kafasına indirdim copu. </p>

  <p class="calibre7">Anasının sanki soluğu kesilmişti. Baba kaskatı olmuştu. Yavaşça sordu:</p>

  <p class="calibre7">— Herifi öldürdün mü?</p>

  <p class="calibre7">— Bilmiyorum. Gözüm kararmıştı. Ben herifi öldürmeye çalıştım, ötesini bilmiyorum.</p>

  <p class="calibre7">Ana sordu:</p>

  <p class="calibre7">— Seni gördüler mi?</p>

  <p class="calibre7">— Bilmiyorum, bilmiyorum. Galiba gördüler. Üzerimize fener tutuyorlardı.</p>

  <p class="calibre7">Ana bir an Tom'un gözlerine baktı:</p>

  <p class="calibre7">— Baba, dedi. Git de biraz sandık kır. Kahvaltımızı edelim. İşe gitmeniz gerek. Ruthie, Winfield. Eğer bir kimse soracak olursa... Tom hastadır dersiniz. İşitiyor musunuz? Eğer söylerseniz... Ağabeyinizi yeniden hapishaneye götürürler. İşitiyor musunuz?</p>

  <p class="calibre7">— Evet efendim, işitiyoruz.</p>

  <p class="calibre7">— John, gözlerini bunlardan ayırma. Kimse ile konuşmasınlar.</p>

  <p class="calibre7">Baba, bir zamanlar mal taşımış olan sandıkları kırarken ana da sobaya tahtaları atıyordu. Un bazlamasını yaptı, kahveyi kaynatmaya başladı. Tahtalar ateş aldı, alevler bacada gürledi.</p>

  <p class="calibre7">Baba, sandık kırma işini bitirdi. Tom'un yanına geldi.</p>

  <p class="calibre7">— Casy.. iyi adamdı. Ne diye bu işlere burnunu sokmuş? </p>

  <p class="calibre7">Tom dalgın dalgın:</p>

  <p class="calibre7">— Sandığı beş sente, şeftali toplamaya gelmişler buraya, dedi.</p>

  <p class="calibre7">— Peki, bizim aldığımız para da bu.</p>

  <p class="calibre7">— Yaa!.. Biz buraya onların grevini bozmaya gelmişiz. Onlara iki buçuk sent vermeye kalkmışlar.</p>

  <p class="calibre7">— İki buçuk sentle geçinilir mi? </p>

  <p class="calibre7">Tom, bitkin bir halde:</p>

  <p class="calibre7">— Biliyorum, geçinilmez, dedi. İşte zaten bunun için grev yapmışlar. Ah! Her halde dün gece grevin önüne geçmişlerdir. Belki biz de bugün iki buçuk sent almaya başlarız.</p>

  <p class="calibre7">— Ne diyorsun, bu namussuzluk!..</p>

  <p class="calibre7">— Evet baba, namussuzluk, anlıyor musun şimdi?.. Casy yine., iyi bir adamdı. Hay Allah kahretsin, gözümün önünden gitmiyor. Boylu boyunca yerde yatıyordu... Başı ezilmişti. Kanlar akıyordu. Aman Yarabbi!..</p>

  <p class="calibre7">Elleriyle yüzünü kapadı. </p>

  <p class="calibre7">John Amca sordu:</p>

  <p class="calibre7">— Eee!.. Şimdi ne yapacağız bakalım? </p>

  <p class="calibre7">Al ayağa kalkmıştı:</p>

  <p class="calibre7">— Ben biliyorum yapacağımı. Artık bu belâdan kurtulacağım!..</p>

  <p class="calibre7">Tom:</p>

  <p class="calibre7">— Hayır, olmaz, dedi. Şimdi sana muhtacız. Gidecek olan benim. Ben artık sizin için tehlikeliyim. Ayağa kalkar kalkmaz, gideceğim.</p>

  <p class="calibre7">Ana sobanın başında çalışıyordu. Konuşulanları işitmek için başını biraz yana çevirmişti. Tavaya yağı koydu; yağ, sıcaklığın etkisiyle cızırdamaya başlayınca, hamuru yağa kaşıkla boşalttı.</p>

  <p class="calibre7">Tom sözüne devam etti:</p>

  <p class="calibre7">— Al, senin burada kalman gerek. Kamyona kim bakar sonra?</p>

  <p class="calibre7">— Bana ne? Artık kim bakarsa baksın.</p>

  <p class="calibre7">— Olmaz Al, olmaz. Buradakiler senin yabancın değil, ailen. Onlara ancak sen yardım edebilirsin. Ben onlar için artık bir tehlikeyim.</p>

  <p class="calibre7">Al, hiddetli hiddetli homurdandı:</p>

  <p class="calibre7">— Anlamıyorum!.. Ne diye gidip bir garajda iş bulmuyorum?</p>

  <p class="calibre7">— Sonradan bulursun belki.</p>

  <p class="calibre7">Tom, gözünü Al'dan ayırdı, şiltenin üstünde yatan Rose of Sharon'u gördü. Kızın gözleri büyümüştü., evlerinden fırlamış gibi. </p>

  <p class="calibre7">Tom:</p>

  <p class="calibre7">— Merak etme, diye seslendi. Sen merak etme. Bugün sana süt alınacak.</p>

  <p class="calibre7">Rose of Sharon yavaşça gözlerini kırpıştırdı, Tom'a cevap vermedi. </p>

  <p class="calibre7">Baba:</p>

  <p class="calibre7">— Tom, söyle... dedi. Adamı öldürdün mü?</p>

  <p class="calibre7">— Bilmiyorum. Karanlıktı. Bir şey kafama tak diye indi. Bilmiyorum. İsterim ki herifi öldürmüş olayım. Umarım ki namussuz herif ölmüştür.</p>

  <p class="calibre7">Ana:</p>

  <p class="calibre7">— Tom!., diye seslendi. Böyle söyleme.</p>

  <p class="calibre7">Sokaktan ağır ağır geçen otomobillerin sesleri geliyordu. Baba pencereye gitti ve dışarı baktı.</p>

  <p class="calibre7">— Bir sürü yeni yeni insanlar geliyor, dedi. </p>

  <p class="calibre7">Tom:</p>

  <p class="calibre7">— Her halde grevin önüne geçmişlerdir, dedi. Galiba siz de iki buçuk sent almaya başlayacaksınız.</p>

  <p class="calibre7">— Ama insan ne kadar çalışırsa çalışsın, bu kadar parayla aç kalır.</p>

  <p class="calibre7">Tom:</p>

  <p class="calibre7">— Bilmiyorum, dedi. Siz de yere düşen şeftalileri yersiniz. Ölmemeye çalışırsınız.</p>

  <p class="calibre7">Ana bazlamayı çevirdi, kahveyi karıştırdı:</p>

  <p class="calibre7">— Bana bakın, dedi. Bugün mısır unu alırım. Mısır unu çorbası içeriz. Benzin alacak paramız olur olmaz buradan çıkıp gideriz. Burası iyi bir yer değil. Sonra ben, Tom'u da yalnız başına bırakamam. Hayır, olmaz.</p>

  <p class="calibre7">— Ana, olmaz. Size ne diyorum?.. Ben sizin için artık tehlikeli bir insanım.</p>

  <p class="calibre7">Ana çenesini sıkıyordu:</p>

  <p class="calibre7">— Bu böyle olacak. Çok laf istemem. Haydi, gelin şunları yiyin bakalım da işinizin başına gidin. Kapları yıkayayım, ben de gelirim. Para biriktirmek gerek.</p>

  <p class="calibre7">Yağda kızarmış hamuru o kadar sıcak sıcak yediler ki, hamur hâlâ ağızlarında cızırdıyordu. Sonra kahveyi baş aşağı edip maşrapalarını doldurdular ve bol bol kahve içtiler.</p>

  <p class="calibre7">John Amca tabağına bakıp bakıp başını salladı:</p>

  <p class="calibre7">— Buradan çıkarsak, talihimiz düzelecek mi? Muhakkak bunlar benim günahlarım yüzünden!...</p>

  <p class="calibre7">Baba:</p>

  <p class="calibre7">— Eee, kes!., diye bağırdı. Şimdi senin günahlarınla uğraşacak zamanımız yok. Haydi bakalım. İş başına. Çocuklar, siz de gelip yardım edin. Ananın hakkı var... Buradan başımızı alıp gitmeliyiz.</p>

  <p class="calibre7">Hepsi dışarı çıktıkları sırada, ana, bir tabak ve bir maşrapa aldı, Tom'a götürdü:</p>

  <p class="calibre7">— Biraz bir şey yesen iyi olur.</p>

  <p class="calibre7">— Yiyemem ana. O kadar canım yanıyor ki, çiğneyemeyeceğim.</p>

  <p class="calibre7">— Biraz dayan.</p>

  <p class="calibre7">— Hayır ana, yiyemem. </p>

  <p class="calibre7">Ana, şiltenin kenarına oturdu:</p>

  <p class="calibre7">— Anlat bana bakayım, dedi. Bakayım bir kere anlayayım. İşi iyice bileyim. Casy ne yapıyordu? Neden Casy'yi öldürdüler?..</p>

  <p class="calibre7">— Üzerine ışık tutmuşlardı, orada duruyordu.</p>

  <p class="calibre7">— Ne dedi?.. Söylediklerini hatırlıyor musun? </p>

  <p class="calibre7">Tom:</p>

  <p class="calibre7">— Elbette, dedi. Casy: "Milleti aç bırakmaya hakkınız yok!" dedi. Sonra o koca şişko pezevenk, Casy'ye: "Kızıl namussuz!" dedi. Casy de: "Siz ne yaptığınızı bilmiyorsunuz..." dedi. Sonra o herif Casy'nin kafasını dağıttı.</p>

  <p class="calibre7">Ana başını eğdi, ellerini kavuşturdu.</p>

  <p class="calibre7">— Demek öyle dedi... "Siz ne yaptığınızı bilmiyorsunuz..." dedi, ha?..</p>

  <p class="calibre7">— Evet. . </p>

  <p class="calibre7">Ana:</p>

  <p class="calibre7">— Büyükana sağ olup da bunu duysaydı, dedi.</p>

  <p class="calibre7">— Ana... Ne yaptığımı bilmedim. Kaşla göz arasında oluverdi. Yaptığım şeyin kendim bile farkında olmadım.</p>

  <p class="calibre7">— Peki, peki... Yapmasaydın iyi olurdu. Keşke orada bulunmasaydın. Ama sen, gereken şeyi yapmışsın. Ben seni suçlu bulmuyorum.</p>

  <p class="calibre7">Sobaya yaklaştı, bulaşık yıkamak için ısıttığı suya bir bez daldırdı.</p>

  <p class="calibre7">— Şunu yüzüne koy. İyi gelir, dedi.</p>

  <p class="calibre7">Tom, sıcak bezi burnunun ve yanağının üstüne koydu. Sıcaktan yüzünü buruşturdu.</p>

  <p class="calibre7">— Ana, ben bu gece gideyim. Bu iş yüzünden başınıza bir belâ gelmesin.</p>

  <p class="calibre7">Ana kızarak:</p>

  <p class="calibre7">— Tom!., dedi. Evet, benim birçok şeye aklım ermiyor, ama şunu iyi biliyorum ki: Senin gitmenle işler düzelmiş olmaz. Tersine, daha kötü olur.</p>

  <p class="calibre7">Sonra yine sözüne devam etti:</p>

  <p class="calibre7">— Bir zamanlar bizim bir toprağımız vardı. O zamanlar bütün aile hep bir aradaydık. İhtiyarlar ölür, çocuklar doğar ve büyürdü, ama her zaman yine bir tek şey vardı... Bir tek aileydik. Duru, besbelli bir bütündük. Artık kalmadı. Artık açık ve besbelli değiliz. Bizi duru ve açık tutan hiçbir şey kalmadı artık. Sözgelişi, Al... Kendi başının çaresine bakmak için vızıldanıp duruyor. John Amca da zar zor bizimle bacağını sürüyor. Baban eski yerini kaybetti. Ailenin başkanı olmaktan çıktı. Dağılıyoruz, Tom. Artık ailemizden iz kalmadı. Rosasharn'a gelince...</p>

  <p class="calibre7">Çevresine bakındı; kızın evinden fırlamış gözlerini gördü:</p>

  <p class="calibre7">— Neredeyse doğuracak; beri yandan ortada kocası yok. Bilmiyorum, anlamıyorum. Ben aileyi yaşatmak için elimden geleni yapıyorum. Winfield.. bu gidişle ne olacak? Gün geçtikçe haylazlaşıyor. Ruthie ise., hayvan gibi. Güvenecek kimsem kalmadı. Gitme Tom. Bizimle kal, bize yardım et.</p>

  <p class="calibre7">Tom, yorgun yorgun:</p>

  <p class="calibre7">— Peki, peki... dedi. Gitmemem gerek. Biliyorum.</p>

  <p class="calibre7">Ana bulaşık tenceresine döndü. Çinko tabakları yıkadı ve kuruladı.</p>

  <p class="calibre7">— Sen uyumadın.</p>

  <p class="calibre7">— Evet, uyumadım.</p>

  <p class="calibre7">— Öyleyse uyu. Elbiselerin ıslak, sobanın yanına asayım da, kurusun.</p>

  <p class="calibre7">Ana işini bitirdi:</p>

  <p class="calibre7">— Ben gidiyorum şeftali toplamaya. Rosasharn, bir kimse gelirse, Tom hastadır dersin, anladın mı? Kimseyi içeri bırakma. Anlıyor musun?</p>

  <p class="calibre7">Rose of Sharon başıyle, "Evet" dedi. </p>

  <p class="calibre7">Ana:</p>

  <p class="calibre7">— Biz öğle üzeri geliriz. Sen biraz uyu Tom. Belki hemen; bu gece buradan gideriz.</p>

  <p class="calibre7">Hızla Tom'a yaklaştı:</p>

  <p class="calibre7">— Tom, sakın kaçmayasın ha!..</p>

  <p class="calibre7">— Hayır, kaçmam ana.</p>

  <p class="calibre7">— Sahi mi söylüyorsun? Gitmeyeceksin, değil mi?</p>

  <p class="calibre7">— Hayır, gitmeyeceğim ana. Kalacağım.</p>

  <p class="calibre7">— Oh, Rosasharn! Söylediklerimi unutma. </p>

  <p class="calibre7">Çıktı ve arkasından kapıyı sıkı sıkı kapattı.</p>

  <p class="calibre7">Tom kıpırdamadan yattı... Sonra bir uyku dalgası onu bilinçliğin eşiğine kadar götürdü ve yavaşça yeniden getirdi, başını kaldırdı.</p>

  <p class="calibre7">— Tom... Hey!..</p>

  <p class="calibre7">— Ha?.. Ne var?</p>

  <p class="calibre7">Uyanmıştı, Rose of Sharon'a bakıyordu. Kızın gözlerinde bir tiksinti vardı.</p>

  <p class="calibre7">— Ne istiyorsun?</p>

  <p class="calibre7">— Sen adam öldürdün, değil mi?</p>

  <p class="calibre7">— Evet. O kadar bağırarak konuşma. Herkese duyurmak mı istiyorsun?</p>

  <p class="calibre7">Rose of Sharon:</p>

  <p class="calibre7">— Bana ne?.. Duyarlarsa duysunlar! diye bağırdı. Kadın bana söyledi zaten. Günahın insana neler yapacağını söyledi. Birer birer anlattı. Şimdi benim güzel bir çocuğum olur mu artık? Connie beni bırakıp gitti. Doğru dürüst beslendiğim yok. Süt içmiyorum.</p>

  <p class="calibre7">Sesi, isterik tonlarla gittikçe yükseliyordu.</p>

  <p class="calibre7">— Sen de şimdi adam öldürdün. Bu çocuk hiç doğru dürüst doğar mı artık? Biliyorum. Çarpık çurpuk bir şey olacak!.. Ben hiç dans etmedim ama...</p>

  <p class="calibre7">Tom ayağa kalktı:</p>

  <p class="calibre7">— Sus, dedi. Milleti başımıza toplayacaksın.</p>

  <p class="calibre7">— Vız gelir bana. Ben çarpık çurpuk bir çocuk doğuracağım. Oysa ben herkes gibi sarmaş dolaş olup dans etmedim.</p>

  <p class="calibre7">Tom, kız kardeşine yaklaştı:</p>

  <p class="calibre7">— Sus!..</p>

  <p class="calibre7">— Yaklaşma yanıma!.. İki kere adam öldürdün sen! </p>

  <p class="calibre7">Yüzü isterinin etkisiyle gittikçe kırmızılaşıyordu. Kelimeleri birbirine karıştırmaya başlamıştı:</p>

  <p class="calibre7">— Seni gözüm görmesin! </p>

  <p class="calibre7">Başını battaniye ile örttü.</p>

  <p class="calibre7">Tom alçalıp yükselen bir sürü bağrışmalar işitti. Alt dudağını ısırdı ve yere bakındı. Sonra babasının yatağına doğru yürüdü. Şiltenin altında bir tüfek vardı... Uzun ve ağır bir Winchester 38. Tom tüfeği yakaladı, fişek yatağına fişeğin sürülü olup olmadığına baktı. Tetiği denedi. Ve sonra kendi döşeğine doğru yürüdü. Tüfeği yanına, yere koydu. Silâh doluydu ve namlusu yere bakıyordu. Rose of Sharon'un sesi inilti halini almıştı. Tom, yeniden yattı, örtündü. Yaralı yüzünü battaniye ile örttü ve battaniyede soluk alacak bir aralık bıraktı. İçini çekti:</p>

  <p class="calibre7">— Allahım, Yarabbi, sen bilirsin!..</p>

  <p class="calibre7">Dışarıdan bir sürü otomobiller geçiyor, sesler işitiliyordu.</p>

  <p class="calibre7">— Kaç kişisiniz?</p>

  <p class="calibre7">— Üç kişiyiz. Ne veriyorsunuz?</p>

  <p class="calibre7">— Yirmi beş numaralı eve girin. Numarası kapının üzerinde yazılıdır.</p>

  <p class="calibre7">— Peki, anladık bayım. Ne veriyorsunuz?</p>

  <p class="calibre7">— İki buçuk sent.</p>

  <p class="calibre7">— Ne diyorsun be!.. İnsan bu parayla bir akşam yemeği bile yiyemez.</p>

  <p class="calibre7">— Biz bu kadar veriyoruz. Şimdi güneyden iki yüz kişi geliyor. Bu parayı bayıla bayıla kabul ederler, korkma.</p>

  <p class="calibre7">— Ama... Allah Allah.</p>

  <p class="calibre7">— Haydi, haydi. Ya işi kabul et, ya bas git. Seninle çene yarıştıracak vaktim yok.</p>

  <p class="calibre7">— Ama...</p>

  <p class="calibre7">— Bana bak. Bu parayı ben vermiyorum. Ben, sadece kontrol memuruyum. Eğer işine gelirse işe başla. Yok, işine gelmiyorsa, hemen dön, çek arabanı.</p>

  <p class="calibre7">— Yirmi beş numara dedin, değil mi?</p>

  <p class="calibre7">— Evet, yirmi beş.</p>

  <p class="calibre7">Tom, şiltenin üstünde epeyce kestirdi. Odada esen hafif bir rüzgâr Tom'u uyandırdı. Eli silâha uzandı, kabzasından sıkı sıkıya yakaladı. Battaniyeyi yüzünden çekti. Rose of Sharon, döşeğinin yanında ayakta duruyordu.</p>

  <p class="calibre7">Tom sordu:</p>

  <p class="calibre7">— Ne istiyorsun? <br class="calibre6"/></p>

  <p class="calibre7">Rose of Sharon:</p>

  <p class="calibre7">— Uyu, dedi. Uyu biraz. Ben kapıyı gözlerim. Kimse girmez.</p>

  <p class="calibre7">Tom, kız kardeşinin yüzünü bir an gözden geçirdi. </p>

  <p class="calibre7">— Peki, dedi ve yeniden battaniye ile yüzünü örttü.</p>

  <p class="calibre7">Karanlık basmaya başladığı sırada ana eve döndü. Kapının önünde biraz durduktan sonra, kapıya vurdu, Tom meraklanmasın diye:</p>

  <p class="calibre7">— Ben geldim, dedi.</p>

  <p class="calibre7">Kapıyı açtı, içeri girdi. Elinde bir kesekâğıdı vardı. Tom uyandı, döşeğinde doğruldu. Yarası kurumuş, katılaşmıştı. Derinin yarılmamış kısmı parlıyordu. Sol gözü hemen hemen kapanmıştı. </p>

  <p class="calibre7">Anası:</p>

  <p class="calibre7">— Biz yokken hiç kimse geldi mi? diye sordu. </p>

  <p class="calibre7">Tom:</p>

  <p class="calibre7">— Hayır, dedi. Kimse gelmedi. Sonunda ücretleri indirdiler, değil mi?</p>

  <p class="calibre7">— Nereden biliyorsun?</p>

  <p class="calibre7">— Dışarıda konuşuyorlardı, işittim.</p>

  <p class="calibre7">Rose of Sharon dalgın dalgın anaya bakıyordu. </p>

  <p class="calibre7">Tom baş parmağı ile Rose of Sharon'u işaret etti:</p>

  <p class="calibre7">— Kıyametleri kopardı ana. Her şeyin kendi kötülüğü için yapıldığını sanıyor.</p>

  <p class="calibre7">Eğer benim yüzümden bu kadar üzülecekse, ben gidiyorum.</p>

  <p class="calibre7">Ana, Rose of Sharon'a döndü:</p>

  <p class="calibre7">— Ne yapıyorsun sen? </p>

  <p class="calibre7">Kız, tiksintiyle:</p>

  <p class="calibre7">— Böyle şeyler olursa, benim çocuğum nasıl güzel olur? dedi.</p>

  <p class="calibre7">Ana:</p>

  <p class="calibre7">— Sus, dedi. Sus şimdi. Anlıyorum, elinde değil. Ama susmalısın, ağzını açmamalısın.</p>

  <p class="calibre7">Yeniden Tom'a döndü:</p>

  <p class="calibre7">— Sen onun yaptıklarına bakma Tom. Çok zordur, ben bilirim, neler çektiğini. İnsan gebe olduğu zaman her şey içine işler. Herkesin söylediği dokunur. Bütün dünya onunla uğraşıyormuş gibi gelir. Sen ona bakma. Ne yapsın, elinde değil. İçinden öyle geliyor.</p>

  <p class="calibre7">— Canını yakmak istemiyorum, yoksa...</p>

  <p class="calibre7">— Sus. Artık kes.</p>

  <p class="calibre7">Kesekâğıdını soğuk sobanın üstüne koydu.</p>

  <p class="calibre7">— Pek bir şey kazanmadık, dedi. Dediğim gibi, buradan gitmeli. Tom biraz bana tahta kırar mısın? Yok, yok., bırak. İşte bir tek sandığımız kaldı. Onu da kıralım da bakalım. Gelirken biraz çalı çırpı getirin dedim. Bir çorba yapalım, içine de şeker atalım.</p>

  <p class="calibre7">Tom kalktı, son kalan sandığı da küçük küçük parçaladı. Ana, sobanın bir köşesinde özene bezene bir ateş yaktı. Ateşin alevi sobanın tek deliğinden çıkıyordu. Bir çaydanlığa su doldurdu, alevin üstüne koydu. Çaydanlık, alevin üstünde fıkırdamaya başladı.</p>

  <p class="calibre7">Tom:</p>

  <p class="calibre7">— Bugün nasıl, epeyce şeftali topladınız mı bari? diye sordu.</p>

  <p class="calibre7">Ana, mısır unu kâğıdının içine bir maşrapa daldırdı:</p>

  <p class="calibre7">— Ben konuşmak istemiyorum. Bugün hep baktım da, insanlar hâlâ nasıl şakalaşıyorlar şaştım. Tom, artık şakadan hoşlanmıyorum. Biz artık şakayı unuttuk. Şaka yapmaya kalkınca acı bir şaka oluyor. İnsanın hoşuna gitmiyor. Bugün birisi dedi ki: "Artık ekonomik kriz bitti. Bir tavşan gördüm. Arkasından koşan kimse yoktu." Başka birisi de: "Bunun nedeni o değil. Artık kimse tavşan yakalamak zahmetine bile katlanmıyor da ondan" dedi. "Şimdiki tavşanları yakalayınca, sütle beslemek, şişmanlatmak gerek. O gördüğün tavşan da belki sadece kuru kemik kalmıştır?" dedi. İşte dediğim şaka bu. Bunda gülecek ne var?.. Hani John Amca bir kızılderiliyi hıristiyan yapıp eve getirmişti de, herif evde ne var ne yok yedikten sonra John Amcanın viskisini de alıp kaçmıştı. İşte böyle olsa neyse, gülelim. Tom, soğuk suya bir bez batırıp yüzüne koy.</p>

  <p class="calibre7">Hava daha çok kararmıştı. Ana feneri yaktı, bir çiviye astı. Ateşi harlandırdı, mısır ununu azar azar sıcak suya boşalttı.</p>

  <p class="calibre7">— Rosasharn, dedi. Çorbayı karıştırır mısın, kızım? </p>

  <p class="calibre7">Dışarıda bir ayak tıpırtısı oldu. Kapı ardına kadar açıldı ve duvara çarptı. Ruthie koşa koşa içeri girdi.</p>

  <p class="calibre7">— Ana!., diye bağırdı. Ana, Winfield bayıldı!..</p>

  <p class="calibre7">— Nerede, nerede? Çabuk söyle! </p>

  <p class="calibre7">Ruthie soluk soluğa anlattı:</p>

  <p class="calibre7">— Bembeyaz kesildi, yere yuvarlandı. Çok şeftali yemiş, bugün bütün gün taşındı. Pat diye düştü. Bembeyaz kesildi.</p>

  <p class="calibre7">Ana:</p>

  <p class="calibre7">— Haydi gidelim, dedi. Rosasharn sen çorbaya bak. </p>

  <p class="calibre7">Ana, Ruthie ile çıktı. Küçük kızın arkasından soluk soluğa yolda koşuyordu. Üç adam alaca karanlıkta, anaya doğru geliyorlardı. Ortadaki adam kolunda Winfield'i taşıyordu. Ana, adamlara doğru koştu.</p>

  <p class="calibre7">— Benim çocuğum! diye bağırdı. Verin bana!..</p>

  <p class="calibre7">— Bırakın ben evinize kadar götüreyim.</p>

  <p class="calibre7">— Hayır, hayır, verin bana.</p>

  <p class="calibre7">Küçük oğlanı kaldırdı, arka üstü döndürdü. Sonra kendisini toparladı, adamlara:</p>

  <p class="calibre7">— Teşekkür ederim, size zahmet oldu. dedi.</p>

  <p class="calibre7">— Bir şey değil, madam. Küçük, biraz zayıf düşmüş. Karnında solucan mı vardır nedir?</p>

  <p class="calibre7">Ana çabuk çabuk kulübeye doğru yürüyordu. Winfield kolunda halsiz ve bitkindi. Ana eve girince diz çöktü, çocuğu bir döşeğin üstüne bıraktı.</p>

  <p class="calibre7">— Söyle bana oğlum, neyin var? diye sordu.</p>

  <p class="calibre7">Çocuk gözlerini güçlükle açtı, başını salladı ve gözlerini yeniden kapattı.</p>

  <p class="calibre7">Ruthie:</p>

  <p class="calibre7">— Ana, sana söyledim ya, dedi. Bütün gün helaya taşındı. Boyuna. Çok şeftali yemiş.</p>

  <p class="calibre7">Ana, çocuğun başına elini koydu:</p>

  <p class="calibre7">— Ateşi yok. Rengi bembeyaz, süzülmüş yavrucak. </p>

  <p class="calibre7">Tom yaklaştı, feneri tuttu:</p>

  <p class="calibre7">— Anladım, dedi. Açlıktan. Kuvveti kalmamış ki çocuğun. Çabuk gidip bir kutu süt alın da verin. Çorbasının içine karıştırın.</p>

  <p class="calibre7">Ana:</p>

  <p class="calibre7">— Winfield oğlum, dedi. Nasılsın, söyle bana? </p>

  <p class="calibre7">Winfield:</p>

  <p class="calibre7">— Başım dönüyor, dedi. Fırıl fırıl başım dönüyor, o kadar. </p>

  <p class="calibre7">Ruthie kendisine bir önem vererek:</p>

  <p class="calibre7">— Böyle amel görülmemiştir, dedi.</p>

  <p class="calibre7">Baba, John Amca ve Al eve girdiler. Kolları çalı çırpı ve dal doluydu. Hepsini sobanın yanına bıraktılar. </p>

  <p class="calibre7">Baba:</p>

  <p class="calibre7">— Ne var? dedi.</p>

  <p class="calibre7">— Winfield'e biraz süt lâzım da.</p>

  <p class="calibre7">— Hey Yarabbi! Hepimize bir şey lâzım zaten. </p>

  <p class="calibre7">Ana:</p>

  <p class="calibre7">— Bugün ne kazandık? dedi.</p>

  <p class="calibre7">— Bir dolar kırk iki sent.</p>

  <p class="calibre7">— Peki, hemen gidip Winfield'e bir kutu süt al.</p>

  <p class="calibre7">— Ama, şimdi neden hastalandı bu oğlan?</p>

  <p class="calibre7">— Bilmiyorum, hasta işte, görüyorsun. Hemen, çabuk ol. </p>

  <p class="calibre7">Baba, söylene söylene kapıdan çıktı.</p>

  <p class="calibre7">— Çorbayı karıştırıyor musun?</p>

  <p class="calibre7">— Evet, dedi Rose of Sharon ve sözünü doğrulamak üzere çorbayı daha hızla karıştırmaya başladı.</p>

  <p class="calibre7">Al, yakındı:</p>

  <p class="calibre7">— Vay babam vay!.. Ortalık kararıncaya kadar çalıştık da akşam yemeğinde bir çorba mı içeceğiz, ana?</p>

  <p class="calibre7">— Al, biliyorsun buradan gitmek istiyoruz. Paranın hepsiyle benzin almalıyız. Anladın ya.</p>

  <p class="calibre7">— Peki ama, ana. Çalışan insan et yemeli. </p>

  <p class="calibre7">Ana:</p>

  <p class="calibre7">— Şimdi sesini kes, dedi. Önce en önemli işi çözelim, bu işin ne olduğunu da biliyorsun.</p>

  <p class="calibre7">Tom sordu:</p>

  <p class="calibre7">— Beni mi demek istiyorsun? </p>

  <p class="calibre7">Ana:</p>

  <p class="calibre7">— Yemekten sonra konuşuruz, dedi. Yola çıkacak kadar benzinimiz var, değil mi Al?</p>

  <p class="calibre7">— Deponun dörtte biri kadar, dedi. </p>

  <p class="calibre7">Tom:</p>

  <p class="calibre7">— Bunu bana önceden söyleseydin ya, dedi.</p>

  <p class="calibre7">— Sonra. Şimdi sabırlı ol.</p>

  <p class="calibre7">— Sen çorbayı karıştır. Dur, biraz kahve koyayım. Ya kahvenize, ya da çorbanıza şeker koyacağım. Her ikisine de yetecek şeker yok.</p>

  <p class="calibre7">Baba, ince, uzun bir süt kutusuyla geldi. </p>

  <p class="calibre7">Tiksintiyle:</p>

  <p class="calibre7">— On bir sent, dedi.</p>

  <p class="calibre7">— Ver.</p>

  <p class="calibre7">Ana kutuyu aldı, delip açtı. Yoğun sıvıyı bir maşrapaya boşalttı, maşrapayı Tom'a uzattı:</p>

  <p class="calibre7">— Winfield'e içir.</p>

  <p class="calibre7">Tom, şiltenin yanına, diz çöktü:</p>

  <p class="calibre7">— Al, iç.</p>

  <p class="calibre7">— İçemem. Çıkarırım. Canım bir şey istemiyor. </p>

  <p class="calibre7">Tom ayağa kalktı:</p>

  <p class="calibre7">— Şimdi içemez ana. Biraz bekleyin.</p>

  <p class="calibre7">Ana maşrapayı aldı, pencerenin kenarına koydu.</p>

  <p class="calibre7">— Sakın kimse dokunmasın, diye tembih etti. Süt Winfield'ın.</p>

  <p class="calibre7">Rose of Sharon dalgın dalgın:</p>

  <p class="calibre7">— Ben süt içmedim, dedi. Bana da süt lâzım.</p>

  <p class="calibre7">— Biliyorum, ama sen hâlâ ayakta durabiliyorsun. Bu oğlancağız yere yuvarlandı artık. Çorba koyuldu mu biraz?</p>

  <p class="calibre7">— Koyuldu. Zor karışıyor.</p>

  <p class="calibre7">— Peki, yemeğe oturalım. Al şu şekeri. Adam başına bir kaşık. Çorbaya mı, kahveye mi şeker koyalım?</p>

  <p class="calibre7">Tom:</p>

  <p class="calibre7">— Ben çorbada tuzla biber isterim, dedi. </p>

  <p class="calibre7">Ana:</p>

  <p class="calibre7">— Sen sonra istediğin kadar tuz koyarsın, dedi. Biber bitti.</p>

  <p class="calibre7">Oturacak sandık kalmamıştı. Herkes çorbasını içmek üzere döşeklerin üstüne oturmuştu. Boyuna tabaklarını doldurup durdular. Sonunda, tencere boşalmak üzereyken, ana:</p>

  <p class="calibre7">— Winfield'e de biraz saklayın, dedi.</p>

  <p class="calibre7">Winfield yatağında doğruldu, sütünü içti, birdenbire gözleri karardı. Tencereyi bacaklarının arasına aldı ve tencerede kalanı içti, kenarında kalanı sıyırdı. Ana, kutudaki artan sütü bir maşrapaya boşalttı, kimseye göstermeden bir köşede içmesi için Rose of Sharon'a gizlice uzattı. Sıcak siyah kahveyi maşrapalara boşalttı, herkese bir maşrapa verdi.</p>

  <p class="calibre7">Tom:</p>

  <p class="calibre7">— Şimdi ne yapacağız, söyle bakalım? dedi. Merak ediyorum.</p>

  <p class="calibre7">Baba, sinirli sinirli:</p>

  <p class="calibre7">— Ruthie ile Winfield'in dinlemelerini istemiyorum, dedi. Dışarı çıksalar olmaz mı?</p>

  <p class="calibre7">Ana:</p>

  <p class="calibre7">— Hayır, olmaz, dedi. Artık büyüsünler, büyümemiş olsalar bile ziyanı yok. Başka çare yok, Ruthie... Winfield, duyduklarınızı kimseye söylemeyeceksiniz. Söylerseniz, başımızı belâya sokarsınız.</p>

  <p class="calibre7">Ruthie:</p>

  <p class="calibre7">— Söylemeyiz, dedi. Biz artık büyüdük.</p>

  <p class="calibre7">— Peki öyleyse, orada susun, oturun.</p>

  <p class="calibre7">Kahve maşrapaları yerdeydi. Bir kelebeğin kanadına benzeyen kısa ve kesik fener alevi, duvara sarı ve korkunç gölgeler yansıtıyordu.</p>

  <p class="calibre7">Tom:</p>

  <p class="calibre7">— Şimdi söyleyin bakalım, dedi. </p>

  <p class="calibre7">Ana, babaya:</p>

  <p class="calibre7">— Sen söyle, dedi.</p>

  <p class="calibre7">John Amca kahvesini höpürdetti. </p>

  <p class="calibre7">Baba:</p>

  <p class="calibre7">— Herifler senin söylediğin gibi, ücreti indirdiler, dedi. Sonra bir sürü yeni insanlar geldi. Bir lokma ekmek için çalışmaya can atıyorlar. Bir şeftali ağacına gidiyorsun, bir de bakıyorsun senden önce başkası gelmiş. Bütün ürünü topluyor. Yeni bir ağaca koşuyor. Bugün ne kavgalar oldu. Biri, bu benim ağacım diyor, başka biri, şeftalilerin hepsini toplamaya kalkıyor. Taa, El Centro'dan adam getirilmiş. Hepsi köpek gibi aç insanlar. Bütün gün bir lokma ekmek için çalışıp duruyorlar. Bugün kâtibe dedim ki: "Sandığı iki buçuk sente çalışamayız!" Kâtip de: "Öyleyse bas git. Ötekiler çalışır." dedi. Ben: "Ama açlıktan halsiz kalınca artık çalışamazlar" dedim. Kâtip de: "Onlar halsiz düşmeden, biz şeftalileri toplamış oluruz" dedi.</p>

  <p class="calibre7">Baba sustu.</p>

  <p class="calibre7">John Amca:</p>

  <p class="calibre7">— Bu, şeytan işi, dedi. Bu gece iki yüz kişi daha gelecek diyorlar.</p>

  <p class="calibre7">Tom:</p>

  <p class="calibre7">— Peki, ya öteki iş? dedi. </p>

  <p class="calibre7">Baba, bir an sustuktan sonra:</p>

  <p class="calibre7">— Tom, dedi, galiba dediğin olmuş.</p>

  <p class="calibre7">— Bana da öyle gelmişti. Gözümle görmedim ama. Anladım.</p>

  <p class="calibre7">John Amca:</p>

  <p class="calibre7">— Buradakiler bu işten pek sözetmek istemiyorlar, dedi. Her yana polis ve gönüllü müfrezeler göndermişler, linçten söz edenler de var... Tabiî öldüreni bulurlarsa yaparlar.</p>

  <p class="calibre7">Tom, gözleri faltaşı gibi açılmış olan çocuklara baktı. Gözlerini pek seyrek kırpıyorlardı. Sanki karanlıkta bir an içinde bir olayın çıkmasından korkuyorlardı. </p>

  <p class="calibre7">Tom:</p>

  <p class="calibre7">— Eh... Bu işi yapan adam, elbette Casy'nin ölümünden sonra yaptı...</p>

  <p class="calibre7">Baba, Tom'un sözünü kesti:</p>

  <p class="calibre7">— Şimdi öyle söylemiyorlar ama. O adam, Casy'nin ölümünden önce polisi öldürmüş, diyorlar.</p>

  <p class="calibre7">Tom:</p>

  <p class="calibre7">— Yaa?!.. dedi.</p>

  <p class="calibre7">— Bu işi bize karşı kullanmaya çalışıyorlar. Benim duyduğum bu. Bütün o gönüllü askerler filan hep böyle söylüyorlar. Adamı yakalayacağız, diyorlar.</p>

  <p class="calibre7">Tom sordu:</p>

  <p class="calibre7">— Adamı tanıyorlar mıymış?</p>

  <p class="calibre7">— Eh, pek tanımıyorlar., ama işittim ki... Galiba suratına bir sopa yemiş, diyorlarmış. Onlara göre., suratında...</p>

  <p class="calibre7">Tom yavaşça elini kaldırdı, ezilmiş yanağına dokundu. </p>

  <p class="calibre7">Ana bağırdı:</p>

  <p class="calibre7">— Yalan söylüyorlar!.. </p>

  <p class="calibre7">Tom:</p>

  <p class="calibre7">— Kızma ana, dedi. Onlar her şeyi hazırlamışlardır. O heriflerin bize karşı söyledikleri her şey doğrudur.</p>

  <p class="calibre7">Ana, zayıf ışığın ötesini gözetledi. Tom'un yüzüne, özellikle dudaklarına baktı:</p>

  <p class="calibre7">— Söz verdin, dedi.</p>

  <p class="calibre7">— Ana, ben... yani o adam başını alıp gitmeli. Eğer o adam bir kötülük yapmışsa belki, "Peki, cezasını çekeyim. Mademki kötü bir şey yaptım, hak ettim." diyordur. Ama o adam, kötü bir şey yapmamıştır. Bir sansarı öldürmüş olsaydı, daha çok üzülürdü.</p>

  <p class="calibre7">Ruthie atıldı:</p>

  <p class="calibre7">— Ana, ben de Winfield de o adamın kim olduğunu biliyoruz. Tom boşuna biz anlamayalım diye "o adam" deyip durmasın.</p>

  <p class="calibre7">Tom gülümsedi:</p>

  <p class="calibre7">— O adam çevrede artık dolaşmak istemiyor. Çünkü, bu işi bir daha yapabilir. Aynı zamanda çevresindekilerin de başını belâya sokmak istemiyor. Ana., ben gitmeliyim.</p>

  <p class="calibre7">Ana parmaklarıyle ağzını kapattı, öksürerek boğazını temizledi:</p>

  <p class="calibre7">— Olmaz, dedi. Saklanacak yer yok. Kimseye güvenemezsin. Ama bize güvenebilirsin. Seni saklarız. Yüzün iyileşinceye kadar seni besleriz.</p>

  <p class="calibre7">— Ama, ana... </p>

  <p class="calibre7">Ana ayağa kalktı:</p>

  <p class="calibre7">— Bir yere gidemezsin! Anca beraber, kanca beraber. Al, kamyonu kapıya yanaştır. Ben her şeyi düşündüm. Kamyonun döşemesine bir şilte koyarız. Tom hemencecik üstüne gidip oturur. Sonra öteki şilteyi de koyar, kıvırırız. Arasında bir boşluk kalır. Tom içinde oturur, her yanını duvar gibi çeviririz. Tom bir ucundan soluk alır. Söz istemem. İşte bu kadar. </p>

  <p class="calibre7">Baba yakındı:</p>

  <p class="calibre7">— Artık erkeğe söz kalmadı. Bu kadın şirretin biri oldu. Hele bir yere yerleşelim, ben ona gününü göstereceğim.</p>

  <p class="calibre7">Ana:</p>

  <p class="calibre7">— Hele o günler gelsin de yap, dedi. Haydi kalk Al. Ortalık iyice karardı artık.</p>

  <p class="calibre7">Al kamyona gitmek için dışarı çıktı. Durumu tasarladıktan sonra, kamyonu basamaklara kadar yanaştırdı. </p>

  <p class="calibre7">Ana:</p>

  <p class="calibre7">— Haydi, haydi. Çabuk olun. Şilteleri atın kamyona, dedi. </p>

  <p class="calibre7">Baba ile John Amca, bir şilteyi kamyonun arkasına attılar.</p>

  <p class="calibre7">— Bir...</p>

  <p class="calibre7">İkinci şilteyi de fırlattılar.</p>

  <p class="calibre7">— Haydi Tom. Çabuk atla. Gir içine. Çabuk.</p>

  <p class="calibre7">Tom çabucak tırmandı ve büzüldü. Şiltenin birini düzeltti, ötekini üzerine çekti. Babası şilteyi ikiye kıvırdı, bir tarafını kaldırdı. Tom şiltenin kıvrımının altında kaldı. Kamyonun iki tahtasının arasından dışarıyı görebiliyordu. Baba, Al, John Amca kamyonu çabucak yüklediler, Tom'un altında yattığı şiltenin üzerine battaniyeleri yığdılar, kovaları kenarlara dayadılar. Kalan şilteleri de arkaya yaydılar. Tencereler, tavalar, fazla elbiseler, oraya buraya konulmuştu. Çünkü, sandıklarını yakmışlardı. Bir bekçi, kolunda tüfeğiyle yanlarına yaklaştığı sırada, yükleme işini hemen hemen bitirmişlerdi.</p>

  <p class="calibre7">Bekçi:</p>

  <p class="calibre7">— Ne oluyor burada? dedi. </p>

  <p class="calibre7">Baba:</p>

  <p class="calibre7">— Gidiyoruz, dedi.</p>

  <p class="calibre7">— Neden?</p>

  <p class="calibre7">— Eh... Hani bir iş bulduk., daha paralı bir iş de.</p>

  <p class="calibre7">— Öyle mi? Neredeymiş bu iş?</p>

  <p class="calibre7">— Şey... Weedpatch dolaylarında.</p>

  <p class="calibre7">— Araştıralım bir kere sizi.</p>

  <p class="calibre7">Babanın, John Amcanın ve Al'ın yüzlerine birer kere fener tuttu.</p>

  <p class="calibre7">— Yanınızda biri daha yok muydu? </p>

  <p class="calibre7">Al:</p>

  <p class="calibre7">— Şu serseriyi mi söylüyorsunuz? Şu kısa boylu soluk benizli herif, o mu? dedi.</p>

  <p class="calibre7">— Haa! Ona benzer bir herif.</p>

  <p class="calibre7">— Biz onu yolda gelirken kamyona almıştık. Ücret düşünce bu sabah gitti.</p>

  <p class="calibre7">— Nasıl bir adamdı bakayım. Bir daha söyle?</p>

  <p class="calibre7">— Kısa boylu. Soluk benizli.</p>

  <p class="calibre7">— Bu sabah yüzünde yara var mıydı? </p>

  <p class="calibre7">Al:</p>

  <p class="calibre7">— Vallahi ben bir şey görmedim, dedi. Benzin istasyonu açık mı?</p>

  <p class="calibre7">— Saat sekize kadar açık.</p>

  <p class="calibre7">— Haydi atlayın!., diye bağırdı. Gün doğmadan önce Weedpatch' te bulunacaktık, acele etmeliyiz. Önde mi oturacaksın, ana?</p>

  <p class="calibre7">Ana:</p>

  <p class="calibre7">— Hayır. Arkada otururum, dedi. Baba, sen de gel, burada, arkada otur. Rosasharn, önde Al ve John Amca ile birlikte otursun.</p>

  <p class="calibre7">Al:</p>

  <p class="calibre7">— Baba, sen bana iş kâğıdını ver, dedi. Benzin alalım. Kabilse biraz da para alalım. </p>

  <p class="calibre7">Bekçi kamyona bakıyordu. Kamyon yola çıktı ve benzin istasyonuna doğru saptı.</p>

  <p class="calibre7">Al:</p>

  <p class="calibre7">— İki galon benzin koy, dedi.</p>

  <p class="calibre7">— Çok uzağa gidiyorsunuz demek?</p>

  <p class="calibre7">— Yoo... Çok uzağa gitmiyoruz. İş kâğıdını burada bozar mısınız?</p>

  <p class="calibre7">— Şey... Bu benim işim değil. </p>

  <p class="calibre7">Al:</p>

  <p class="calibre7">— Bayım bak, dedi. Bu akşam gideceğimiz yere varırsak iyi bir işe başlayacağız. Eğer gidemezsek işi kaybedeceğiz. Bize bir iyilik yap.</p>

  <p class="calibre7">— Peki, öyle olsun. Şu kâğıdı benim adıma imzala. </p>

  <p class="calibre7">Al kamyondan atladı. Hudson'un önünden dolaştı.</p>

  <p class="calibre7">— İmzalayayım, dedi. Radyatör kapağını çevire çevire çıkardı ve radyatörü doldurdu.</p>

  <p class="calibre7">— İki galon olacak dedin, değil mi?</p>

  <p class="calibre7">— Evet, iki.</p>

  <p class="calibre7">— Ne yana gidiyorsunuz?</p>

  <p class="calibre7">— Güneye gidiyoruz. O taraflarda iş bulduk.</p>

  <p class="calibre7">— Sahi mi? İş arslan ağzında... Hele sürekli iş yok gibi. </p>

  <p class="calibre7">Al:</p>

  <p class="calibre7">— Bir dostumuz vardı orada, dedi. İşimiz hazır. Haydi, hoşça kal.</p>

  <p class="calibre7">Kamyon bir dönüş yaptı ve toprak yoldan çıkarak asfalta girdi. Kamyonun zayıf ışıkları yolun üstünde oynayıp duruyor, sol taraftaki far kopuk ve bozuk bir kablo yüzünden yanıp sönüyordu. Her sarsıntıda tencereler, tavalar kamyonun döşemesi üzerinde takır tukur edip duruyordu.</p>

  <p class="calibre7">Rose of Sharon hafifçe inledi.</p>

  <p class="calibre7">John Amca sordu:</p>

  <p class="calibre7">— Bir fenalığın mı var?</p>

  <p class="calibre7">— Evet, her zaman zaten fenayım. Canım rahat bir yerde hiç kıpırdamadan oturmak istiyor. Yeniden eve dönmek, bir daha buralara gelmemek istiyorum. Eğer evden çıkmasaydık, Connie böyle bizi bırakıp gider miydi? Oturup ders çalışırdı da, başımızı sokacak bir yerimiz olurdu.</p>

  <p class="calibre7">Ne Al, ne de John Amca kıza cevap vermedi. Connie'nin adı geçer geçmez canları sıkılmıştı.</p>

  <p class="calibre7">Çiftliğin beyaz boyalı büyük kapısına geldikleri zaman, kamyonun yanına bir bekçi yaklaştı:</p>

  <p class="calibre7">— Temelli mi gidiyorsunuz? </p>

  <p class="calibre7">Al:</p>

  <p class="calibre7">— Evet, dedi. Kuzeye gidiyoruz. İş bulduk orada.</p>

  <p class="calibre7">Bekçi, feneri kamyona tuttu. Sonra çadıra çevirdi. Ana ile baba, ışığa birer taş gibi bakıyorlardı.</p>

  <p class="calibre7">— Peki.</p>

  <p class="calibre7">Bekçi kapıyı açtı. Kamyon sola, 101 numaralı büyük kuzey güney yoluna saptı.</p>

  <p class="calibre7">John Amca:</p>

  <p class="calibre7">— Nereye gidiyoruz, biliyor musunuz? diye sordu. </p>

  <p class="calibre7">Al:</p>

  <p class="calibre7">— Hayır, bilmiyorum, dedi. Başımızı aldık, gidiyoruz işte. Nereye gidersek.</p>

  <p class="calibre7">Rose of Sharon, tehdit edercesine:</p>

  <p class="calibre7">— Ben şimdiye kadar bu kadar fenalaştığımı bilmiyorum, dedi. Bana rahat bir yer bulun. </p>

  <p class="calibre7">Gece havası, ilk donun etkisiyle buz gibiydi. Yolun kenarındaki meyve ağaçlarından yapraklar düşmeye başlamıştı. Ana yüklerin arasında oturmuş, arkasını kamyonun tahtasına dayamıştı. Baba da karşısında oturuyordu.</p>

  <p class="calibre7">Ana seslendi:</p>

  <p class="calibre7">— Rahat mısın, Tom?</p>

  <p class="calibre7">— Kıpırdanamıyorum, o kadar. Çiftlikten uzaklaştık mı? </p>

  <p class="calibre7">Ana:</p>

  <p class="calibre7">— Dikkatli ol, dedi. Bizi durdurabilirler.</p>

  <p class="calibre7">Tom, içinde bulunduğu şiltelerin bir yanını kaldırdı. Kamyonun karanlığında kaplar kacaklar tıkırdayıp duruyordu. </p>

  <p class="calibre7">Tom:</p>

  <p class="calibre7">— Üstüme çabucak alırım, dedi. İçinde yatmaktan canım sıkıldı.</p>

  <p class="calibre7">Dirseklerine dayandı:</p>

  <p class="calibre7">— Hava amma da soğudu, değil mi? </p>

  <p class="calibre7">Baba:</p>

  <p class="calibre7">— Havada bulut var, dedi. Bu yıl kış erken gelecek diyorlar.</p>

  <p class="calibre7">Tom:</p>

  <p class="calibre7">— Sincaplar yuvalarını yükseklere mi yapıyorlar, yoksa? diye sordu. Allah Allah, insanlar da havanın nasıl olacağını her şeyden anlarlar. Muhakkak donuna bakıp, havanın nasıl olacağını söyleyenler bile vardır.</p>

  <p class="calibre7">Baba:</p>

  <p class="calibre7">— Bilmiyorum, dedi. Bana, kış yaklaşıyor gibi geliyor. Bir insanın havayı iyice anlayabilmesi için buranın yerlisi olması gerek.</p>

  <p class="calibre7">Tom:</p>

  <p class="calibre7">— Ne yana gidiyoruz? diye sordu.</p>

  <p class="calibre7">— Bilmiyorum. Al, sola saptı. Galiba geldiğimiz yere gidiyoruz.</p>

  <p class="calibre7">Tom:</p>

  <p class="calibre7">— Ne yapsak bilmem ki, dedi. Büyük yola çıksak daha çok polise rastlarız. Yüzümü görünce hemen beni yakalarlar. Arka yollardan gitsek daha iyi olur.</p>

  <p class="calibre7">Ana:</p>

  <p class="calibre7">— Vur da, Al dursun, dedi.</p>

  <p class="calibre7">Tom, ön taraftaki tahtaya yumruğuyle vurdu. Kamyon, yolun kenarına çekip durdu. Al kamyondan indi, arkaya geldi. Ruthie ile Winfield battaniyenin altından başlarını çıkardılar.</p>

  <p class="calibre7">Al sordu:</p>

  <p class="calibre7">— Ne var? </p>

  <p class="calibre7">Ana:</p>

  <p class="calibre7">— Nereye gideceğimizi kararlaştıralım, dedi. Şimdilik arka yollardan ayrılmasak iyi olur. Tom öyle diyor.</p>

  <p class="calibre7">Tom:</p>

  <p class="calibre7">— Yüzüme baksana, dedi. Kim görse hemen anlar. Hele polis görür görmez tanır.</p>

  <p class="calibre7">— Şimdi ne yana gidelim? Ben kuzeye gidelim diyorum. Şimdiye kadar hep güneyde dolaştık.</p>

  <p class="calibre7">Tom:</p>

  <p class="calibre7">— Peki, öyle olsun, dedi. Ama arka yollardan ayrılma. </p>

  <p class="calibre7">Al sordu:</p>

  <p class="calibre7">— Bir yana çekip de biraz uyusak fena olmaz. Ne dersiniz? Yarın sabah yola devam ederiz.</p>

  <p class="calibre7">Ana hemen:</p>

  <p class="calibre7">— Daha sırası değil, dedi. Biraz daha uzaklaşalım.</p>

  <p class="calibre7">— Peki.</p>

  <p class="calibre7">Al, yerine döndü ve kamyonu sürdü.</p>

  <p class="calibre7">Ruthie ile Winfield, yeniden başlarını battaniyenin altına soktular. </p>

  <p class="calibre7">Ana seslendi:</p>

  <p class="calibre7">— Winfield nasıl? </p>

  <p class="calibre7">Ruthie:</p>

  <p class="calibre7">— İyi, dedi, uyuyor.</p>

  <p class="calibre7">Ana yeniden kamyona arkasını dayadı.</p>

  <p class="calibre7">— Takip edilmek insanı değiştiriyor, dik kafalı yapıyor. </p>

  <p class="calibre7">Baba:</p>

  <p class="calibre7">— Herkes dik kafalı olmaya başladı bugünlerde, dedi. Herkes, herkes. Bugünkü kavgayı gördün. İnsanlar değişti. Şu hükümet kampındayken ne yumuşak huylu insanlardık.</p>

  <p class="calibre7">Al, sağdaki çakıllı yola saptı; sarı ışıklar yolun üzerinde yanıp dönmeye başladı. Görünürde meyve ağaçları kalmamış, yerlerini pamuk tarlaları almıştı. Toprak yollara dönerek, viraj yaparak pamuk tarlalarının arasından yirmi mil kadar gittiler. Yol, çalılık bir dereyi izliyordu. Sonra beton bir köprüyü geçti, derenin karşı kıyısını izlemeye başladı. Derenin kıyısında, ışıkların altında, bir sürü kırmızı, tekerleksiz kapalı araba göründü; yolun kenarındaki büyük levhada «PAMUK İŞÇİLERİ ARANIYOR» diye yazılıydı. Al yavaşladı. Tom, kamyonun kenar tahtalarının arasından çevreyi gözetledi. Kapalı arabaları bir çeyrek mil geçer geçmez Tom yeniden kamyonun tahtasına vurdu. Al, yolun kenarında durdu ve dışarı fırladı:</p>

  <p class="calibre7">— Ne var, ne istiyorsun? </p>

  <p class="calibre7">Tom:</p>

  <p class="calibre7">— Motoru kapa da gel buraya, dedi.</p>

  <p class="calibre7">Al yerine gitti, kamyonu hendeğe çekti, ışıkları ve motoru söndürdü. Kamyonun arkasından içeri atladı.</p>

  <p class="calibre7">— Eee! Peki, ne olmuş? dedi.</p>

  <p class="calibre7">Tom, çanak çömleğin üzerinden sürünerek yürüdü, ananın önünde diz çöktü:</p>

  <p class="calibre7">— Beni dinleyin, dedi. Pamuk işçileri isteniyormuş. Levhayı okudum. Sizin başınızı belâya sokmadan sizinle birlikte nasıl kalabileceğimi deminden beri düşünüp durdum. Yüzüm iyileşince zararı yok. Ama şimdi, sizinle birlikte kalamam. Orada duran arabaları gördünüz mü? Pamuk işçileri orada oturuyorlar. Her halde iş var. Şurada girip de çalışsanız... O arabalarda da yatıp kalkarsınız, iyi olmaz mı?</p>

  <p class="calibre7">Ana sordu: </p>

  <p class="calibre7">— Ya sen?</p>

  <p class="calibre7">— Dereyi gördünüz, değil mi? Çalılık içinde. Bu çalıların arasında saklanırım; beni kimse görmez. Geceleri bana bir parçacık yiyecek bir şey getirirsiniz. Biraz beride bir kemer gördüm, belki orada da yatarım.</p>

  <p class="calibre7">Baba:</p>

  <p class="calibre7">— Ah! Elimi ne kadar pamuğa sürmek istiyorum, dedi. Bak, bu işten anlarım.</p>

  <p class="calibre7">Ana:</p>

  <p class="calibre7">— O gördüğünüz arabalarda oturmak kim bilir ne hoş olur, dedi. Kim bilir ne hoştur, kurudur. Saklanacak kadar bol çalılık var mı dersin, Tom?</p>

  <p class="calibre7">— Elbette. Gördüm. Ben kendime saklanacak bir yer bulurum. Yüzüm düzelir düzelmez ortaya çıkarım.</p>

  <p class="calibre7">Ana:</p>

  <p class="calibre7">— Ama yüzünde çok fena yeri kalacak, dedi.</p>

  <p class="calibre7">— Aldırma. Herkesin yüzünde bir çizik var, ne çıkar?!.. </p>

  <p class="calibre7">Baba:</p>

  <p class="calibre7">— Eskiden bir kere dört yüz libre topladımdı, dedi. Yaman bir üründü. Hepimiz pamuk toplarsak, iyi para yaparız.</p>

  <p class="calibre7">Al:</p>

  <p class="calibre7">— Biraz da et alırız, dedi. Şimdi ne yapıyoruz? </p>

  <p class="calibre7">Baba:</p>

  <p class="calibre7">— Arabaların olduğu yere dönelim. Sabaha kadar kamyonda uyuyalım, dedi. Sabahleyin işe başlarız. Pamuk kozalarını ben karanlıkta bile görürüm.</p>

  <p class="calibre7">Ana sordu:</p>

  <p class="calibre7">— Tom ne olacak?</p>

  <p class="calibre7">— Artık siz beni düşünmeyin, ana. Ben kendime bir battaniye alırım. Geri dönerken dikkat et. Küçük bir kemer var. Bana biraz ekmek, ya patates, ya da çorba getirir, oraya bırakırsın. Ben sonradan gelir, alırım.</p>

  <p class="calibre7">— Peki. </p>

  <p class="calibre7">Baba:</p>

  <p class="calibre7">— Bu işe benim aklım yatıyor, dedi. </p>

  <p class="calibre7">Tom dayattı:</p>

  <p class="calibre7">— Bence de öyle, dedi. Yüzüm iyileşir iyileşmez, ben de gelir, pamuk toplamaya başlarım.</p>

  <p class="calibre7">Ana:</p>

  <p class="calibre7">— Olur, olur, diye kabul etti. Yalnız, aman dikkat et. Kimse seni görmesin.</p>

  <p class="calibre7">Tom, sürüne sürüne, kamyonun arkasına gitti.</p>

  <p class="calibre7">— Bu battaniyeyi alıyorum. Dönerken kemere dikkat et, ana.</p>

  <p class="calibre7">Ana:</p>

  <p class="calibre7">— Dikkatli ol oğlum, dedi. Aman dikkatli ol. </p>

  <p class="calibre7">Tom:</p>

  <p class="calibre7">— Sen merak etme, dedi. Ben dikkat ederim. </p>

  <p class="calibre7">Kamyonun arka tahtasına tırmandı, derenin kenarına atladı.</p>

  <p class="calibre7">— Haydi, hepinize iyi geceler, dedi.</p>

  <p class="calibre7">Ana, Tom'un karaltısı gece içinde ve derenin kenarındaki çalılıklar arasında kayboluncaya kadar baktı.</p>

  <p class="calibre7">— İnşallah hayırlı olur, dedi. </p>

  <p class="calibre7">Al sordu:</p>

  <p class="calibre7">— Hemen dönelim mi? </p>

  <p class="calibre7">Baba:</p>

  <p class="calibre7">— Evet, dedi.</p>

  <p class="calibre7">— Yavaş git, Tom'un söylediği kemeri göreyim. Kemeri görmeliyim.</p>

  <p class="calibre7">Al, dar yolda dönünceye kadar ileri geri manevra yaptı. Arabaların olduğu yere doğru yavaş yavaş sürdü. Kamyonun ışıkları altında arabaların geniş kapılarına giden patikalar görünüyordu. Kapılar karanlıktı. Gecenin karanlığı içinde hareket görünmüyordu. Al ışıkları söndürdü.</p>

  <p class="calibre7">Rose of Sharon'a:</p>

  <p class="calibre7">— Sen, John Amca ile birlikte arkaya git, dedi. Ben burada uyurum.</p>

  <p class="calibre7">John Amca, ağırlaşan kızın kamyona tırmanmasına yardım etti. Ana, çanak çömleği bir köşeye topladı. Bütün aile kamyonun arkasında yanyana uzanıp yattılar.</p>

  <p class="calibre7">Arabaların birinde, bir çocuk viyak viyak ağlıyordu. Bir köpek yerlere koklaya koklaya ve hırlayarak yaklaştı; Joad ailesinin kamyon çevresinde dolaştı. Dereden suyun şırıltısı geliyordu.</p>
</body>
</html>