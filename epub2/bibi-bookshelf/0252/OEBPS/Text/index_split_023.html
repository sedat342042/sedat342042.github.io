<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>John Steinbeck - Gazap Üzümleri.doc</title>
    <link href="../../page_styles.css" rel="stylesheet" type="text/css"/>
    <link href="../../stylesheet.css" rel="stylesheet" type="text/css"/>
</head>
  <body class="calibre3">
  <h1 class="calibre8"><b class="calibre2">YİRMİ ÜÇÜNCÜ BÖLÜM</b></h1>

  <p class="calibre7">İş arayıp duran, yaşamak için didinen, çırpınan göçmen halk, eğlenmek de istiyor; eğlence arıyor, eğlence yaratıyor. Neşeye, gülmeye, eğlenmeye aç bu insanlar. Neşe, bazen sözlerde; şakalarla yaşamlarına karışıyor. Ve bu neşe bazen kampta yollar boyunca, dere kenarlarında, söğütlerin altında; hikâye anlatan bir adam. Halk, yetenekli kimseleri dinlemek için sönük bir ateşin çevresinde toplanmış. Halk, hikâyeler anlatılırken dinler; halkın katılması bu hikâyelere bir destan havası verir.</p>

  <p class="calibre7">Ben, Kızılderili Geronimo'ya karşı yürüyen orduda askerdim...</p>

  <p class="calibre7">Ve halk dinliyor. Durgun gözlerinde sönen ateşin pırıltıları yansıyor.</p>

  <p class="calibre7">Kızılderililer çok kurnaz insanlardır... Ses çıkarmadan yürürler. Yılan gibi. <span class="calibre5">Kuru yaprakların üzerinde yürürler de, en ufak bir hışırtı bile duyulmaz. Bir deneyin bakın, siz yapabilir misiniz?</span></p>

  <p class="calibre7">Ve halk dinliyor, ayaklarının altında kuru yaprakların hışırtısını duyuyor.</p>

  <p class="calibre7">Mevsim kışa yaklaşıyordu, gökte bulutlar vardı. Yanlış zaman seçilmişti. Zaten hangi ordunun doğru bir iş yaptığı görülmüştür. Ordunun eline on kere fırsat geçse, yine de foslar. Yüz cesur adamla üç alay zor başa çıkar. Her zaman bu, böyledir.</p>

  <p class="calibre7">Ve halk dinliyor, dinledikleri için yüzlerinde hiç bir hareket yok. Hikâye anlatanlar, hikâyelerine herkesin dikkatini çekiyor, büyük büyük kelimelerle anlatıyorlar; önemli hikâyeler anlattıklarından, önemli kelimeler kullanıyorlar ve bu <span class="calibre5">kelimelerin büyüsüne kapılan dinleyicilere de bir büyüklük geliyor.</span></p>

  <p class="calibre7">Cesur bir adam, sırtta duruyor, güneş arkasında parlıyor. Mahsus orada duruyor. Kollarını da açmış. Çırılçıplak, sabah gibi çıplak. Belki deli, dedik. Bilmiyorum. Orada kollarını put gibi açmış, duruyordu. Bizden dört yüz metre uzakta. Askerler başlarını kaldırdılar, parmaklarıyle rüzgârın yönünü yokladılar. Yerde öylece yatıyorlar. Ateş etmiyorlardı. Bu kızılderilinin bildiği bir şey vardı belki. Belki de bizim, kendisine ateş edemeyeceğimizi biliyordu. Biz orada, yalnız silâhlarımız tetikte, yatıyor, omuzlarımıza bile dayamaya lüzum görmüyorduk. Yalnızca kızılderiliyi seyrediyorduk. Başında bir kurdele, üzerinde bir tek tüy. Her yanı görünüyordu. Güneş kadar çırılçıplaktı. <span class="calibre5">Uzun bir süre orada, öylece yattık; o hiç kımıldamadı. Sonunda yüzbaşının tepesi attı: "Ateş etsenize eşşoğlu eşşekler!.. Ateş edin diyorum size!" diye bağırdı. </span><span class="calibre5">Biz hâlâ kıpırdamadan yatıyorduk. Yüzbaşı: "Beşe kadar sayacağım, ateş </span><span class="calibre5">etmezseniz, adlarınızı alacağım" dedi. Bunun üzerine, efendiye söyleyeyim, biz de ağır ağır silâhları omzumuza yerleştirdik, herkes başkasının daha önce ateş </span><span class="calibre5">etmesini bekliyordu. Ömrümde bu kadar fena olduğumu hatırlamıyorum. Sonra kızılderilinin göbeğine nişan aldım. Çünkü, bir kızılderiliyi başka bir yerinden vuramazsın... Ve... Sonra... Dumba, yere düştü, iki kat olup sırttan aşağı yuvarlandı. Sonra sırta çıktık. İriyarı bir adam değilmiş. Oysa, bizim gözümüze o kadar kocaman görünmüştü ki... Sırtının her yanı paramparça olmuştu. Ufak tefek bir adam. Siz hiç erkek sülün gördünüz mü; tüyleri dimdik ve güzeldir. Her tüyün üstünde bir şekil ve bir boya vardır. Gözleri bile güzel bir renge boyanmıştır. Ve sonra, bomm!.. Adamcağızı tutup kaldırıyorsunuz... Kan içinde, büzülmüş. Ve sen, senden daha iyi olan bir şeyi yok etmişsindir... Ve onu yok etmek seni sevindirmez, çünkü sen böylece, kendi içindeki bir şeyi de yok etmişsindir, artık onu yerine koyamazsın.</span></p>

  <p class="calibre7">Ve halk başını eğiyor, sözleri onaylıyor; belki de ateş, az bir ışık fırlatmakta, içlerine çevrilmiş gözleri aydınlatmakta.</p>

  <p class="calibre7">Güneşe arkasını vermiş, kollarını açmış. Koskoca görünüyordu. Tanrı gibi.</p>

  <p class="calibre7">Ve belki de içlerinden birisi, yiyeceğinden eğlence için yirmi sent artırabilmiş, Marsysville, ya da Tulare, Ceres ya da Mountain View'deki sinemaya gitmiştir. Ve kafası bir sürü anılarla dolu, hendekteki kampına dönüyordur. <span class="calibre5">Şimdi belki de filmi anlatıyor:</span></p>

  <p class="calibre7">Zengin bir herif var. Kendini fakir gösteriyor. Zengin bir kız da var, o da onun gibi fakir görünmeye çalışıyor. Bir lokantada tanışıyorlar.</p>

  <p class="calibre7">Neden acaba?</p>

  <p class="calibre7">Ne bileyim ben?.. Öyle işte.</p>

  <p class="calibre7">Neden fakir görünmek istiyorlar acaba?</p>

  <p class="calibre7">Eh, kim bilir, belki zengin olmaktan bıkmışlardır?</p>

  <p class="calibre7">Yok, devenin başı!..</p>

  <p class="calibre7">Arkasını dinleyecek misin, dinlemeyecek misin?</p>

  <p class="calibre7">Peki canım, sen anlat. Ben dinlerim, ama ben zengin olsaydım, zengin olsaydım, yüzlerce domuz pirzolası alırdım... Çevreme yığardım, odun yığar gibi. Sonra yiye yiye içinden çıkardım. Eee, sen anlat, ben dinliyorum.</p>

  <p class="calibre7">İşte böyle. İkisi de birbirlerini fakir sanıyorlar. Sonra ikisi de yakalanıp hapse atılıyorlar. Her ikisi de kendisinin zengin olduğunu öteki bilmesin diye hapisten çıkmıyor. Sonra gardiyan da onların zengin olduklarını bilmediği için, onlara kötü davranıyor. Gardiyanın, bunların zengin olduklarını anladığı zaman, yüzünün ne biçime girdiğini bir görmeliydiniz. Az kalsın bayılacaktı. Yaa!..</p>

  <p class="calibre7">Peki ne diye hapse atıyorlar?</p>

  <p class="calibre7">Onları solcu bir mitingde yakalıyorlar. Ama onlar solcu değil. Rastgele orada bulunuyorlar. İkisi de para için evlenmek istemiyor, anladınız mı?</p>

  <p class="calibre7">Demek, namussuzlar birbirlerine madik atmaya kalkıyorlar, öyle mi?</p>

  <p class="calibre7">Evet, ama sinemada böyle şeyler hoş kaçıyor. Bütün bunları bize hoş görünmek için yapıyorlar, anlıyorsun ya!</p>

  <p class="calibre7">Ben bir kere sinemaya gitmiştim. Kendimi gördüm; <span class="calibre5">kendimi kendimden daha büyük gördüm. Kendi yaşantımı gördüm, kendi yaşantımdan daha başka bir yaşantıyı gördüm, her şey o kadar büyüktü ki.</span></p>

  <p class="calibre7">Bırak canım, benim derdim bana yetiyor. Ben derdimi unutmaya bakıyorum.</p>

  <p class="calibre7">Öyle ama, gördüklerine inanabilirsen.</p>

  <p class="calibre7">Uzun sözün kısası, evleniyorlar. Kendilerine kötü davranmış olanlar, onların zengin olduklarını anlıyorlar. Hele bir dalkavuk vardı, görseydiniz zavallıyı; adamın silindir şapkayla geldiğini görünce, az kalsın bayılıyordu. <span class="calibre5">Sonra dünya haberlerinde ayaklarını fırlatarak yürüyen Alman askerleri vardı. </span><span class="calibre5">Serseri midirler nedirler?</span></p>

  <p class="calibre7">İnsanın eline biraz para geçti mi sarhoş olur. Yaşamının pürüzleri kaybolur, yerine bir sıcaklık gelir. Yalnızlık denen şeyden iz kalmaz; çünkü insan, kafasını dostlarınınkiyle tokuşturabilir, düşmanlarını bulabilir ve yok edebilir. Hendekte oturan bir adama altındaki kuru toprak yumuşak gelir. <span class="calibre5">Başarısızlıklar unutulur, gelecekten korkulmaz. Ve açlık, insanın içinde sinsi sinsi dolaşmaz; dünya artık tatlı ve rahattır. Ve bir insan, ilk başladığı yere dönebilir. Yıldızlar elle tutulacakmış gibi yaklaşırlar insana; gök harikulade tatlı ve yumuşaktır. Ölüm bir dosttur ve uyku, ölümün kardeşi. Eski günler geri geldi... Ayakları güzel bir kız vardı, evimizde bir gün dansetmişti... Bir at. E</span><span class="calibre5">skiden, çok eskiden. Bir at ve bir eyer. Ve eyer işlemeli. Bütün bunlar ne zamandı? Bir kız bulup da dertleşmeli. İyi olur. İnsan kızla yatabilir de. Ama burası sıcak ve yıldızlar da o kadar yakın ki, kederle tat da o kadar birbirine benziyor ki, gerçekten birbirinin aynı. Ah, her zaman sarhoş olsam, sarhoşluk fenadır diye kim demiş? Kimin dili varmış bunu söylemeye? Papazlar... Ama onların da kendilerine göre bir sarhoşlukları yok mu? Sıska, kısır kadınlar. </span><span class="calibre5">Zaten onlar bunu anlayacak durumda değiller. Reformcular., ama onlar da yaşamı bilecek kadar derine inememişler ki. Hayır... Yıldızlar yakındır, sevimlidir ve ben evrenin kardeşliğiyle tek </span><span class="calibre5">vücut oluyorum. Ve orada her şey kutsal; her şey, hatta ben bile!..</span></p>

  <p class="calibre7">Ağız armonikasının taşınması kolaydır. Pantolonunun arka cebinden çıkarırsın, avcuna vurarak pislikleri, cebindeki kırpıntıları, tütün parçalarını silkersin. <span class="calibre5">Armonika hazırdır. İstediğini çal. İstersen ince bir flüt sesi, ya da akorlar, ya da ritim akorlariyle birlikte melodiler çıkarabilirsin. Elini açıp kapayarak müziğe biçim verebilirsin; borulu sazların çığlıklarını ve haykırışlarını, orgun yumuşak ve tok seslerini çıkarabilirsin; bir kaval gibi yanık yanık çalabilirsin. Ve armonikayı çaldıktan sonra yeniden cebine koyabilirsin. O. hep seninledir, hep cebindedir. Armonikayı çaldıkça yeni yeni oyunlar, tonlara yeni yeni biçim vermeler, dudaklarla tonları sıkıştırmalar öğrenirsin, kimse öğretmez, kendi kendine öğrenirsin. Bütün bunları çalmak için yer kollarsın... </span><span class="calibre5">Bazen öğle üzeri bir gölgenin altında yapayalnız, bazen akşam yemekten sonra kadınlar bulaşıkları yıkarken, çadırın kapısında. Ayakların yavaş yavaş yere vurur. Kaşların tempo ile birlikte inip kalkar. Armonikayı kırarsan, ya da kaybedersen, ne çıkar? Büyük bir şey kaybetmiş olmazsın, yirmi beş senti verdin mi yenisini alırsın.</span></p>

  <p class="calibre7">Gitara gelince; daha değerli bir enstrümandır o. Gitar çalmasını öğrenmek başlı başına bir iştir. Sol elin parmak uçları nasır bağlamalı, sağ elin parmakları tırnak gibi olmalı. Sol elin parmakları gerilmeli. Perdeler üzerine sıkı sıkıya basmak için parmakları örümcek ayakları gibi uzatıp germeli.</p>

  <p class="calibre7">Babamın gitarı bu. Bana ilk olarak do sesini öğrettiği zaman ben, daha küçücük bir piç kurusuydum. Ben de onun kadar çalmasını öğrendiğim zaman o, çalmaktan vazgeçti. Kapıda oturup benim çaldıklarımı dinler, ayağıyle tempo tutardı. Ben biraz dinlenmek isterim, o ise ben parçayı iyice çalıncaya kadar kaşlarını çatıp oturur, sonunda hoşuna gidince, arkasına dayanır, başını sallar, "Ha, böyle çal!" derdi. "İyi çal!" Güzel bir gitar. Bak, başı ne kadar yıpranmış. Kim bilir kaç milyon şarkı bu tahtayı eskitmiş. Belki bir gün bir yumurta gibi kırılıp içine çökecek. Ama sakın tamir etmeye kalkmayın, sesini kaybeder. <span class="calibre5">Akşamlan çalın. Öteki çadırlarda da armonika çalan biri var. İkisi birlikte ne hoş gider.</span></p>

  <p class="calibre7">Keman, az rastlanan bir şey. Öğrenmesi zor. Perdeleri yok. Öğreten de bulunmaz.</p>

  <p class="calibre7">İhtiyarı dinle, öğrenmeye çalış. Sana nasıl dublor yapıldığını söylemez. <span class="calibre5">"Sırdır" der. Ama ben, iyice baktım. Nasıl yapıyor sana göstereyim.</span></p>

  <p class="calibre7">Sesi rüzgâr gibi keskin kemanın: Aceleci, sinirli ve tiz.</p>

  <p class="calibre7">Bir keman için çok değil. İki dolar ver de al. Adam diyor ki, dört yüz yıllık kemanlar varmış, kemanın da sesi, eskidikçe tatlılaşırmış, şarap gibi. Elli altmış bin dolar edermiş. Bilmiyorum. Bana yalan gibi geliyor. Hınzır, kaltak! <span class="calibre5">Dans etmek mi istiyorsun? Reçine süreyim yaya, öyle. Yaa! O zaman sesi çok iyi çıkar. Bir mil öteden işitirsin.</span></p>

  <p class="calibre7">Akşamüstü bu üç saz: Armonika, keman ve gitar. Bir dans havası tutturmuşlar. <span class="calibre5">Dansa uyarak tempo tutuyorlar ve gitarın uzun telleri bir yürek gibi atıyor, armonika keskin akorlarını, keman ince tiz sesini çıkarıyor. Halk toplanıyor. </span><span class="calibre5">Ellerinde değil, ne yapsınlar. Şimdi «Chicken Reel» çalınıyor. Ayaklar tempo tutuyor ve genç, hafif yakışıklı bir delikanlı, çabuk çabuk üç adım atıyor, kolları sarkık. Meydan doluyor, dans başlıyor. Çıplak yerde ayaklar, sessiz sessiz yere vurmakta, toprağa çarpmakta. Eller yanlardan sallanmakta. Saçlar karmakarışık. Soluk soluğa. Şimdi yan doğru yanaş.</span></p>

  <p class="calibre7">Şu Texaslı delikanlıya bak; uzun bacakları ne kadar da kıvrak; her attığı adımda dört kere ayağını yere vuruyor. Hiç böyle danseden delikanlı görmedim. Şu kızılderili kızlar yaman. Kızın yanakları al al olmuş. Ayaklarının parmakları dışarı fırlamış. Kızın pantolonuna bak, göğsüne bak. Yorulmuş mu sanıyorsun? <span class="calibre5">Artık şaşırıyor mu? Hayır, hayır. Texaslı delikanlı saçlarını gözlerinden itti. </span><span class="calibre5">Ağzı açık, zorla soluk alıyor, ama yine de her adımda dört kere ayağını vuruyor ve kızılderili kızla dans etmekten vazgeçmiyor.</span></p>

  <p class="calibre7">Keman cızır cızır, gitar tın tın. Armonikacı kıpkırmızı. Texaslı delikanlı ile kızılderili kız köpekler gibi soluyor. Ve <span class="calibre5">toprağa vuruyorlar. İhtiyarlar ayakta, ellerini çırparak tempo tutuyorlar. </span><span class="calibre5">Yüzlerinde biraz gülümseme. Ayaklarıyle yere vuruyorlar.</span></p>

  <p class="calibre7">Yeniden yurda dönüyoruz... Okuldaydık. Ay koskocaman, batıya doğru kayıp gidiyor. Ve biz yürüyorduk, o ve ben... Biraz daha yürüdük. Konuşmuyorduk. Çünkü her ikimizin de boğazına sanki bir şey tıkanmıştı. Hiç konuşmuyorduk. Biraz sonra bir ekin yığını gördük. O yana gittik ve orada yattık. Texaslı delikanlı ile kızın dans ede ede karanlıklarda kaybolduğunu gördüm de aklıma geldi... Sanki kimse onların gittiğini görmedi?.. Hey Allahım! Keşke ben de Texaslı delikanlı ile birlikte gitseydim. Biraz sonra ay çıkacak. Kızın babası gelip onları durdurmaya çalışacak ve durduramayacak. O da biliyor zaten durduramayacağını. <span class="calibre5">Sonbaharın gelmesine engel olsana. Ağaçlara su yürümesinin önüne geçsene. Biraz sonra ay çıkacak.</span></p>

  <p class="calibre7">Çalın, çalın... Hikâyeler anlatan şarkılar çalın... «As I Walked Through the Strees of Laredo» (Laredo Sokaklarında- Gezerken) şarkısını çalın.</p>

  <p class="calibre7">Ateş söndü. Yeniden yakmak istemez. Az sonra ay çıkacak.</p>

  <p class="calibre7">Sulama hendeğinin yanında bir papaz, ödevini yapıyor ve halk, ağlıyordu. Papaz bir kaplan gibi yavaş yavaş yürüyor, sesiyle halkı kamçılıyor; halk yerde yüzükoyun sürünüyor ve inliyor. Papaz onları ölçüp biçti, biçime soktu; onlarla oynadı ve halk yerde kıvrım kıvrım kıvranmaya başladığı zaman eğildi, o koskoca gücüyle hepsini birer birer kollarına alarak yerden kaldırdı, bağırdı: "Ey İsa, onları al, sana gönderiyorum!" Ve hepsini birer birer suya attı. Göğüslerine kadar suya girdiler ve korku içinde papazlarına baktılar. Bu sırada papaz, suyun kenarında diz çöktü, onlar için dua etti. Ve bütün erkeklerle kadınların yerde yüzükoyun sürünerek inlemesi için dua etti. Erkekler ve kadınlar, üzerlerinden sular damlaya damlaya, elbiseleri vücutlarına yapışmış, papaza baktılar, sonra ayakkabılarından sular fışkıra fışkıra kamptaki çadırlarına döndüler. Ve hayretler içinde yavaş yavaş söyleniyorlardı:</p>

  <p class="calibre7">«Artık kurtulduk» diyorlardı. «Kar gibi tertemiz olduk, artık günah işlemeyelim.»</p>

  <p class="calibre7">Ve çocuklar, uslanmış ve korkunç olan çocuklar, birbirlerine fısıldıyorlardı:</p>

  <p class="calibre7">«Kurtulduk, artık günah işlemeyelim.»</p>

  <p class="calibre7">Günahların hepsini bilseydim keşke, hepsini işlerdim.</p>

  <p class="calibre7">Göçmen halk yollarda kendine göre bir eğlence arıyordu.</p>
</body>
</html>