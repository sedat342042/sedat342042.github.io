<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>John Steinbeck - Gazap Üzümleri.doc</title>
    <link href="../../page_styles.css" rel="stylesheet" type="text/css"/>
    <link href="../../stylesheet.css" rel="stylesheet" type="text/css"/>
</head>
  <body class="calibre3">
  <h1 class="calibre8"><b class="calibre2">BEŞİNCİ BÖLÜM</b></h1>

  <p class="calibre7">Mal sahipleri, ya da çoğu zaman olduğu gibi, mal sahiplerinin sözcüleri, toprağa geldiler. Kapalı otomobillerle geldiler, parmaklarıyle toprağın kuruluğuna baktılar, çoğu kez olduğu gibi, toprak muayenesi için yere büyük burgular soktular. Kapalı arabalar tarlalar boyunca çekip giderlerken, ortakçılar onları, güneş vurmuş bahçelerinden tedirgin tedirgin seyrediyorlardı. Ve sonunda mal sahipleri, yeniden ortakçıların bahçelerine döndüler, yerlerinden kıpırdamadan ortakçılarla otomobillerinin penceresinden konuştular. Ortakçılar bir süre otomobillerin çevresinde durdular, sonra çömeldiler, birer değnek bularak tozda birtakım işaretler yapmaya başladılar.</p>

  <p class="calibre7">Evlerin açık kapılarından kadınlar bakıp duruyor, arkalarında çocuklar., mısır püskülü gibi sarı saçlı çocuklar., kocaman iri gözlü çocuklar., bir çıplak ayağını öteki çıplak ayağının üstüne koymuş, parmaklarını oynatan çocuklar... <span class="calibre5">Kadınlar ve çocuklar, erkeklerinin toprak sahipleriyle konuşmalarını seyrediyorlar. Ses çıkarmıyorlar.</span></p>

  <p class="calibre7">Mal sahiplerinden bazıları yufka yüreklidir, çünkü yapmaları gereken işten iğrenmektedirler. Bazıları kızgındır, çünkü bu kadar can yakmaktan hoşlanmamaktadırlar; bazılarıysa soğuk durmaktadır, çünkü soğuk durmayınca mal sahibi olunamayacağını yıllardan beri anlamış bulunuyorlar. Hepsi kendilerinden daha büyük bir şeyin elinde tutsaktır. Bazıları kendilerini bu çeşit davranışa götüren matematikten iğrenmektedir, bazıları korkmaktadır, bazıları da insanı düşünceden ve duygudan kurtardığı için matematiğe bayılır. Eğer bir banka ya da malî bir kurum toprağın sahibiyse, mal sahibinin adamı: «Banka... ya da Şirket... istiyor... ısrar ediyor... alacak...» der. Sanki Banka ya da Şirket bir devmiş de, düşünerek, bi<span class="calibre5">lerek onları tuzağa düşürmüş gibi. Bu adamlar Bankaların, ya da Şirketlerin sorumluluklarını üzerlerine almazlar; çünkü onlar, hem insan hem de tutsaktırlar, Bankaların, hem makine, hem de patron oldukları gibi... Toprak sahiplerinin bazıları böyle soğuk ve güçlü patronların tutsağı olduklarından ötürü biraz kendilerini beğenmiştirler. Mal sahiplerinin adamları otomobillerde oturuyorlar ve anlatıyorlar: Biliyorsunuz ki toprak zayıflamıştır. Kimbilir ne zamandan beri toprağı eşeleyip duruyorsunuz. Ancak Allah bilir!..</span></p>

  <p class="calibre7">Çömelmiş ortakçılar başlarını eğiyorlar ve düşünüyorlar; tozun üzerine biçimler yapıyorlar, evet biliyorlar, Allah da biliyor. Ah, keşke şu toz yağmasaydı. Hiç olmazsa pamuklar toprağın üstünde durabilseydi, belki bu kadar kötü duruma düşmezlerdi.</p>

  <p class="calibre7">Toprak sahiplerinin adamları, sözü istedikleri yere getirmeye devam ediyorlar: <span class="calibre5">"Biliyorsunuz, toprak zayıfladıkça zayıflıyor. Pamuğun toprağı ne duruma düşürdüğünü biliyorsunuz, toprağı soyup soğana çeviriyor; bütün kanını emiyor..."</span></p>

  <p class="calibre7">Çömelenler başlarını önlerine eğiyorlar... Biliyorlar. Allah da biliyor. Keşke toprağı dinlendirselerdi... Belki de ona yeniden kan vermiş olurlardı.</p>

  <p class="calibre7">Evet ama, iş işten geçmiş. Toprak sahiplerinin adamları kendilerinden daha güçlü olan devin nasıl çalıştığını ve ne düşündüğünü anlatıyorlar. Bir adam, evini geçindirip vergilerini ödeyebilirse toprağını elinde tutabilir. Bu, onun elindedir.</p>

  <p class="calibre7">Evet bu, onun elindedir; günün birinde ürün elde edilemeyip bankadan borç para alınıncaya kadar sürüp gider bu.</p>

  <p class="calibre7">Ama., görüyorsunuz ya, bir Banka, ya da Şirket bunu yapamaz, çünkü bu yaratıklar hava almazlar, yemek yemezler. Onlar kâr solurlar, paranın faizini yerler. Siz nasıl hava almadığınız, yemek yemediğiniz zaman ölürseniz, onlar da bunları bulamadıkları gün ölürler. Bu iyi bir şey değil. Ama böyledir. Ne yapalım.</p>

  <p class="calibre7">Çömelen adamlar anlamak için başlarını kaldırıyorlar, daha dayanamaz mıyız? <span class="calibre5">Belki gelecek yıl iyi bir yıl olur? Gele</span><span class="calibre5">cek yıl kimbilir ne kadar pamuk alırız? Hele bir de savaş çıkarsa!.. Pamuk fiyatı kimbilir ne kadar fırlar. Pamuktan patlayıcı maddeler yapmıyorlar mı? </span><span class="calibre5">Asker elbiseleri dikmiyorlar mı? Eh, bakarsınız bol bol savaş olur, pamuğun fiyatı tavana kadar fırlar. Belki bu, gelecek yıl oluverir?.. Bakıyor ve sanki bunları soruyorlar.</span></p>

  <p class="calibre7">Biz işimizi buna göre tutamayız. Bankanın, o koskoca devin her zaman kârı olmalıdır. O bekleyemez. Ölür... Olmaz, vergiler işler. Dev büyüyemezse, ölür. <span class="calibre5">Aynı büyüklükte kalamaz.</span></p>

  <p class="calibre7">Yumuşak parmaklar otomobil penceresinin kenarına vurmaya başlıyor ve sert parmaklar durmadan biçimler çizen değnekleri daha sıkı yakalıyor. Ortakçıların güneşten kavrulmuş evlerinin kapılarında kadınlar içlerini çekmekte, yere basan ayaklarını o zamana kadar yere basmamış ayaklarıyle değiştirmekte ve ayak parmaklarını oynatmakta. Köpekler koklaya koklaya mal sahiplerinin bulunduğu otomobillerin yanlarına yaklaşıyorlar, sırayla dört lastiğe de işiyorlar. Ve tavuklar sıcak tozun içinde yatmakta, temizleyici tozu derilerine kadar geçirmek için eşinmekteler. Domuzlar küçük kümeslerinde çöplerden kalan çamurların içinde yiyecek arayarak böğürmekteler.</p>

  <p class="calibre7">Çömelen adamlar yeniden yere bakıyorlar: Ne yapmamızı istiyorsunuz? Üründen kendimize daha az pay alamayız, şimdiden yarı açız. Çocuklar her zaman aç. <span class="calibre5">Üstümüzde giyecek bir şeyimiz kalmadı; hepsi yırtık pırtık. Bütün komşular aynı durumda olmasak, duaya bile gitmeye utanacağız.</span></p>

  <p class="calibre7">Sonunda, mal sahipleri sözü istedikleri yere getirmişlerdir: Ortakçılıkta artık iş kalmadı. Traktörde oturan bir adam on, on dört ailenin işini yapabilir. Ver ona gündeliğini, al bütün ürünü. Biz bunu yapmak zorundayız. Bunu yapmak istemiyoruz. Ama dev hasta. Devin başına neler geldi, bir bilseniz.</p>

  <p class="calibre7">Ama pamuk ekerek toprağı öldüreceksiniz.</p>

  <p class="calibre7">Biliyoruz. Pamuğu toprak ölmeden çabucak elde etmemiz <span class="calibre5">gerek. Ondan sonra toprağı satacağız. Doğuda bir parça toprak için can atan yüz binlerce insan var.</span></p>

  <p class="calibre7">Ortakçılar şaşkın şaşkın başlarını kaldırıp bakıyorlar: Ama biz ne yapacağız? Ne yiyip ne içeceğiz?</p>

  <p class="calibre7">Siz yerlerinizden çıkıp gideceksiniz. Bahçelerinizden traktörler geçecek.</p>

  <p class="calibre7">Ve artık çömelen adamlar kızgınlıkla ayağa kalkıyorlar: Büyükbabalarımız aldı bu toprakları, Kızılderilileri onlar öldürüp kaçırttılar buradan. Babamız da burada doğdu, yoncaları, yılanları babamız ortadan kaldırdı. Sonra kötü bir yıl oldu, biraz borç almak zorunda kaldılar. Biz de burada doğduk. İşte kapıda duruyorlar: Çocuklarımız. Onlar da burada doğdular. Babamız borç almak zorunda kaldı. O <span class="calibre5">zaman Banka, toprağın sahibi oldu. Ama biz, yerimizde kaldık, çıkardığımız ürünün hiç olmazsa birazını aldık.</span></p>

  <p class="calibre7">Biliyoruz, bütün bunları biliyoruz. Ama bunu yapan biz değiliz, Banka. Banka, insana benzemez. Elli bin dönüm toprağı olan bir toprak sahibine de benzemez. O, zaten insan değildir. Devdir.</p>

  <p class="calibre7">Doğru ama!., diye bağırıyor ortakçılar; burası bizim toprağımız. Bu toprağı biz ölçtük, biz parselledik. Biz bu toprağın üstünde doğduk, bu toprağın üstünde vurulduk, bu toprağın üstünde öldük. Bu toprak bir işe yaramasa bile, yine bizim toprağımızdır. Bu toprağı bizim yapan da bunlardır; onun üstünde doğmamız, onu işlememiz, onun üstünde ölmemiz. İnsana malın sahibi olmak hakkını kazandıran bunlardır, üzerinde bir sürü rakamlar yazılı bir kâğıt değil!...</p>

  <p class="calibre7">Çok üzgünüz. Ama ne yapalım?.. Bizim elimizde bir şey yok. Dev öyle istiyor. <span class="calibre5">Banka insana benzemez.</span></p>

  <p class="calibre7">Peki ama Banka, insanlardan kurulu değil mi?</p>

  <p class="calibre7">Yok, işte burada yanılıyorsunuz. Çok yanılıyorsunuz. Banka insanlardan başka bir şeydir. Bankada bulunan her insan, Bankanın yaptıklarından iğrenebilir, ama Banka o işleri yine de yapar. Size söyledim: Banka, insanlardan başka bir şeydir. O, devdir. O devi insanlar yapmıştır, ama kontrol edemezler onu.</p>

  <p class="calibre7">Ortakçılar bağırıyorlar: Kızılderilileri büyükbabalarımız, yılanları babalarımız bu toprak için öldürdüler. Belki biz de Bankaları öldürebiliriz! Çünkü Bankalar, Kızılderililerden, yılanlardan da kötü. Belki de toprak için dövüşmemiz gerekecek, babamızın ve büyükbabamızın yaptığı gibi.</p>

  <p class="calibre7">Artık mal sahiplerinin adamları kızmaya başlamışlardır: Buradan gideceksiniz!..</p>

  <p class="calibre7">Ama burası bizimdir!., diye ortakçılar bağırıyorlar. Biz...</p>

  <p class="calibre7">Hayır. Burası sizin değildir. Bankanındır, devindir. Siz buradan gideceksiniz!..</p>

  <p class="calibre7">Biz de silâhlarımıza sarılırız, büyükbabalarımızın Kızılderililer geldiği zaman yaptıkları gibi... O zaman ne yaparsınız?</p>

  <p class="calibre7">O zaman... Önce muhtar, sonra da askerler gelir. Eğer gitmemekte dayatırsanız malı çalmış sayılırsınız, eğer gitmemek için öldürmeye kalkarsanız katil olursunuz. Dev, insan değildir, ama insanlara istediğini yaptırır.</p>

  <p class="calibre7">Peki, haydi gidelim, ama nereye?.. Nasıl gidelim?.. Paramız yok.</p>

  <p class="calibre7">Bu işe, biz de üzülüyoruz, dediler mal sahiplerinin adamları. Elli bin dönümün sahibi olan Banka, bundan sorumlu olamaz ya!.. Siz kendinizin olmayan toprakta bulunuyorsunuz. Bu topraklardan gidin, başka bir yerde sonbahar pamuğu ekin. <span class="calibre5">Belki yardım da alırsınız. Niye batıya, Kaliforniya'ya gitmiyorsunuz? Orada iş </span><span class="calibre5">bol, hiç soğuk da yok. Bir yere gider, portakal toplarsınız. Kaliforniya'da her mevsimde toplanacak bir yemiş bulunur. Niye oraya gitmiyorsunuz?.. </span><span class="calibre5">Ve mal sahiplerinin adamları otomobillerini çalıştırdılar, basıp gittiler.</span></p>

  <p class="calibre7">Ortakçılar tozlar üzerinde biçimler çizmek, düşünmek, anlamak üzere yeniden çömeldiler. Güneş yanığı yüzleri simsiyah olmuş, güneş çalmış gözleri renklerini kaybetmişti. Kadınlar çekine çekine kapıları bırakarak erkeklerine doğru yaklaştılar, çocuklar da kadınların arkasından çekine çekine geldiler. Kaçmaya hazırdılar. Delikanlılar, babalarının yanında çömelmiş, oturuyorlardı. Bu olay onları da büyükler arasına sokmuştu. Biraz sonra kadınlar sordular: Ne istiyordu?</p>

  <p class="calibre7">Ve erkekler bir saniye başlarını kaldırdılar, gözlerinde acının ateşi vardı. <span class="calibre5">Buralardan gitmeliyiz. Bir traktör ve bir ustabaşı. Fabrika gibi...</span></p>

  <p class="calibre7">Nereye gideriz? diye sordu kadınlar.</p>

  <p class="calibre7">Bilmiyoruz. Bilmiyoruz...</p>

  <p class="calibre7">Ve kadınlar çabucak, ses çıkarmadan evlerine girdiler; çocuklarını da önlerine katmışlardı. Bu kadar kırılmış ve şaşırmış olan erkeklerin köpüreceklerini, sevdiklerine de kızacaklarını biliyorlardı. Erkeklerini yalnız başlarına tozun üstünde düşünmeye ve anlamaya bıraktılar.</p>

  <p class="calibre7">Az sonra ortakçılar çevrelerine bakındılar: On yıl önce taktıkları tulumba, deveboynu sapı, ağzında oyma çiçekleriyle üzerinde binlerce tavuk kestikleri tahta... Samanlıkta duran el pulluğu ve tavandaki kirişlere bağlanmış üstü açık yemlik.</p>

  <p class="calibre7">Çocuklar evlerde kadınların çevresine toplanmışlar: Ne yapacağız ana? Nereye gideceğiz?</p>

  <p class="calibre7">Kadınlar cevap verdiler: Bilmiyoruz daha. Siz dışarı çıkıp oynayın şimdi. Aman babalarınızın yanına yaklaşmayın. Belki dayak yersiniz. <span class="calibre5">Ve kadınlar işlerine devam ettiler, ama bütün iş sırasında gözlerini tozda çömelip oturan erkeklerinden ayırmadılar. Şaşkın şaşkın düşünüp duran erkeklerinden...</span></p>

  <p class="calibre7">Traktörler yollardan doğru gelerek tarlalara girdiler; böcekler gibi sürünen kocaman yaratıklar... Böceklerin inanılmaz gücü onlarda da var. Kendi yollarını kendileri sererek, bu yolların üzerinde yuvarlanıyor, sonra yine yollarını kaldırarak toprağın üzerinde sürünüyorlar. Durduğu zaman pıt pıt eden Dizel traktörleri, hareket ettikleri zaman gürlüyor, sonra boğuk bir böğürtü halinde seslerini sundurup gidiyorlar. Burnu havaya kalkık devler toz kaldıra kaldıra, burunlarını toza daldıra daldıra toprağa girdiler; toprağı kestiler boylu boyunca; tel örgüleri yardılar; evlerin bahçelerinden geçtiler; su yataklarının içinde ve dışında dümdüz çizgiler çizdiler. Toprağın üstünde değil, kendi yol yataklarının üstünde yürüyorlar. Tepe, hendek, su yatağı ve çit tanımıyorlar.</p>

  <p class="calibre7">Demir sandalyesinde oturan adam hiç de insana benzemiyor; eldivenli, gözlüklü; burnunun ve ağzının üstünde tozdan korunmak için lastik maske var., devin bir parçası., sandalyesinde oturan bir robot... Silindirlerin gürültüsü bütün toprağa yayıldı, hava ve yere karıştı. Öyle ki, hava ve yer, uyumlu bir titreyişle mırıldanmaya başladı. Şoför, traktörü yönetmiyor, sadece bir sürü aileleri bölerek toprağı dümdüz kesiyor ve yeniden geri geliyor. Kontrol mekanizmasının bir yerine bir dokunulsa, traktör hemen yolunu değiştirir; ama şoförün eli bu hareketi yapmaz, çünkü traktörü yapan, traktörü gönderen dev, sanki şoförün eline, kafasına ve kaslarına girmiş gibidir, ona gözlük ve tasma takmıştır, daha doğrusu kafasını gözlüklemiş, gözlerini tasmalamıştır, kavramını körleştirmiş, baş kaldırmasını tasmalamıştır. Toprağı eskisi gibi göremez, onun kokusunu alamaz, ayakları toprağın tümseklerine çarpmaz, toprağın sıcaklığını ve gücünü duymaz. O, demir bir sandalyede oturur ve demir pedallara basar. <span class="calibre5">Sevinerek bağırmaz, kamçı vurmaz, küfretmez, ya da dayanmaya çalışmaz ve ne de kendi kendini zorlar. O, ne toprağı bilir, ne toprağa sahiptir; ne toprağa inanır, ne de ondan bir şey bekler. Eğer ekilen bir tohum yeşermezse ona ne?.. </span><span class="calibre5">Toprağı delen taze bir bitkinin kuraktan mahvolması ya da selin altında boğulması traktörü ilgilendirmediği gibi, traktörün şoförünü de ilgilendirmez...</span></p>

  <p class="calibre7">O da toprağı Bankadan çok sevmiyordu. O, traktöre bayılıyordu: Traktörün tesviyeli yüzeyleri, çekme gücü, mazot yakan silindirin çıkardığı gürültü; ama bu, onun traktörü değildi. Traktörün arkasından parlak diskler geliyor, bıçaklarıyle toprağı kesiyor, yarılmış toprağı sağa atarak ve orada ikinci bir bıçakla kestikten sonra sola iterek toprağı sürmüyor, ameliyat ediyor; yarılan toprağın cilaladığı kesici bıçaklar parlıyor... Bu disklerin arkalarından demir dişleriyle tırmıklar geliyor, toprakları kırıyor ve düzlüyor. Tırmıkların arkasında uzun tohum atma makineleri var. Dökümhanede kalkmış eğri on iki demir penis., dişliler yoluyle orgazm olan, metodik olarak, heyecanlanmadan, düzenle ırza geçen mekanizmalar... Şoför, demir sandalyesinde oturmuştur ve önceden aklından <span class="calibre5">bile geçirmediği düz çizgilere, sahibi olmadığı ve sevmediği traktöre, kendisini aşan güce bakarak koltukları kabarmaktadır. Artık ürün yetiştiği ve hasat edildiği zaman, hiç kimse sıcak bir toprak parçasını eline alıp, onu parmaklarından aşağı akıtamayacak. Kimse ne tohuma elini sürecek, ne de büyüsün diye hırsla başında bekleyecek. İnsanlar yetiştirmedikleri şeyleri yiyecekler. </span><span class="calibre5">Ekmekle aralarında bir ilişki kalmayacak. Toprak, demirin altında eziliyor ve demirin altında yavaş yavaş ölüyor. Çünkü toprak, artık ne seviliyor ve ne de lanetleniyor; artık ona ne dua eden ve ne de küfreden var.</span></p>

  <p class="calibre7">Öğleyin traktörün şoförü bir ortakçı evinin yakınında durdu, yemeğini çıkardı: Mumlu kâğıda sarılmış sandviçler, beyaz ekmek, turşu, peynir, Spam<sup class="calibre10">[</sup><a href="../Text/index_split_031.html#n1" id="n1d"><sup class="calibre10">1</sup></a><sup class="calibre10">]</sup>, bir makine parçası gibi biçimlendirilmiş bir pasta. Şoför, üzerlerine hiçbir şey ekmeden yedi bunları. Yerlerini daha bırakıp gitmemiş ortakçılar, şoförü seyre geldiler, şoförün gözlüklerini, kauçuk maskesini nasıl çıkardığına, gözlerinin çevresinde nasıl beyaz iki daire ve burnuyla ağzının çevresinde nasıl beyaz bir daire kaldığına baktılar. Traktörün egzozu pıtır pıtır ediyordu. Yakıt o kadar ucuzdu ki, motoru çalışır durumda bırakmak, Dizel motorunu yeniden çalıştırmaktan daha kârlıydı. Çocuklar merakla şoförün çevresinde toplanmışlardı. Bunlar, bir yandan şoförü seyrederken bir yandan da yağda kızartılmış hamur geveleyen, üstleri başları yırtık çocuklardı. Sandviç kâğıtlarının yırtılışına yutkuna yutkuna baktılar, açlığın keskinleştirdiği burunlarıyle turşuyu, peyniri ve Spam'ı kokladılar. Şoföre hiçbir şey söylemiyorlar. Sadece yiyeceğini ağzına götürürken eline bakıyorlar. Yemeği çiğneyişine bakmıyorlar, gözleriyle sandviçi tutan eli izliyorlar. Biraz sonra, yerinden daha ayrılmamış bir ortakçı geldi ve traktörün yanındaki gölgeye çömelip oturdu.</p>

  <p class="calibre7">— Sen, Joe Davis'in oğlu değil misin?</p>

  <p class="calibre7">Şoför:</p>

  <p class="calibre7">— Evet, dedi.</p>

  <p class="calibre7">— Peki ama, neden bu işi yapıyorsun, ne diye kendi hemşerilerinin kötülüğü için çalışıyorsun?</p>

  <p class="calibre7">— Günde üç dolar alıyorum. Ekmek parası çıkarmak için iş araya araya başım döndü, bulamadım; ne yapayım? Karım var, çocuklarım var. Bize de ekmek ve yiyecek gerek. Günde üç dolar alıyorum ve her gün de tıkır tıkır veriyorlar.</p>

  <p class="calibre7">Ortakçı:</p>

  <p class="calibre7">— Doğru söylüyorsun, dedi. Ama sen günde üç dolar alacaksın diye, on beş, yirmi aile aç kalıyor. Sen günde üç dolar alacaksın diye aşağı yukarı yüz kişi yersiz yurtsuz kalacak, yollarda sürünecek. Doğru mu bu? Ve şoför cevap verdi:</p>

  <p class="calibre7">— Bana vız gelir. Ben, kendi çocuklarımı düşünürüm. Günde üç dolar alıyorum ve her gün tıkır tıkır veriyorlar. Dünya değişti bayım, senin haberin yok galiba. <span class="calibre5">İki bin, beş bin, on bin dönüm toprağın, bir de traktörün olmazsa, toprakta çalışarak geçinemezsin artık. Topraktan ürün almak artık senin benim gibi küçük adamların işi değil. Buna karşı gık diyemezsin, çünkü sen Ford'lar yapamazsın, çünkü sen telefon kumpanyası değilsin. İşte çiftçilik de şimdi böyle oldu. Elden bir şey gelmez. Bir yer bul da günde üç dolar almaya bak. Yapılacak şey bu.</span></p>

  <p class="calibre7">Ortakçı düşündü:</p>

  <p class="calibre7">— Garip şey doğrusu. Bir adamın malı demek, o adamın kendisi demektir. Mal canın yongasıdır ve mal can gibidir. İnsanın ancak malı olduğu zaman göğsünü gere gere malının üzerinde yürüyebilir, onu işleyebilir; bozulmasına üzülür, üzerinde yağmur yağmasına sevinebilir, çünkü mal, kendisi demektir. Kendisini büyük görür, çünkü mal sahibidir. İyi ürün almasa bile yine maliyle övünür. <span class="calibre5">Anlıyor musun? Bunu böylece belle.</span></p>

  <p class="calibre7">Ve ortakçı biraz daha derin düşündü:</p>

  <p class="calibre7">— Ama bir adam malını görmezse, ya da malına parmaklarını daldıracak vakti olmazsa, ya da malının üzerinde yürümezse, o zaman nasıl mal canın yongası olabilir? O adam is<span class="calibre5">tediğini yapamaz, ne istediğini bile bilemez. Mal, insan demektir, ondan daha güçlüdür. İnsan küçüktür, büyük değildir. Yalnız insanın malları kendisinden büyüktür; insan malının uşağıdır. İşte bunu da böylece belle.</span></p>

  <p class="calibre7">Şoför, hazır pastayı ağzını şapırdata şapırdata yedi ve kâğıdını attı:</p>

  <p class="calibre7">— Dünya değişti, haberin yok. Bu düşüncelerle çocuklar beslenmez. Her gün üç dolarını al, çocuklarına bak. Başkalarının çocuklarından sana ne, sen kendi çocuklarına bak. Böyle sözler söylersen, mimlenirsin, sonra günde üç dolarını da alamazsın. Her gün alacağın üç dolardan başka şeylerle ilgilenirsen büyükler sana günde üç dolar da vermez.</p>

  <p class="calibre7">— Sen üç dolar gündelik alacaksın diye aşağı yukarı yüz kişi yollara düşüyor. <span class="calibre5">Nereye gideceğiz?</span></p>

  <p class="calibre7">Şoför:</p>

  <p class="calibre7">— İyi ki aklıma getirdin, dedi. Hemen pılını pırtını topla, yemekten sonra bahçenden geçeceğim.</p>

  <p class="calibre7">— Bu sabah zaten kuyuyu kapattın.</p>

  <p class="calibre7">— Biliyorum. Ne yaparsın, düz çizgilerden çıkmamak gerek. Ama yemeği yedikten sonra bahçeden geçeceğim. Çizgiyi düz çekmek gerek. Ve mademki sen babamı tanıyorsun, iyilik olsun diye söylüyorum. Bana verilen emir şöyle: "Eğer bir aile evinden çıkmazsa —olur ya— eve yaklaş ve biraz yüklen." Eh, ne yapacaksın, ekmek parası. Ve en küçük çocuğumun daha ayağında ayakkabısı yok.</p>

  <p class="calibre7">— O evi ben kendi elimle yaptım. Kaplamaları çivilemek için eski çivileri ellerimle düzelttim. Kirişleri balya teliyle bağladım. O benimdir. Onu ben yaptım. Sen onu yıkacaksın ha? Silâhımı alır, pencerede beklerim. Daha yaklaşacak olursan, seni bir tavşan gibi yere sererim!..</p>

  <p class="calibre7">— Benim ne suçum var? Benim elimden bir şey gelmez ki. Görevimi yapmazsam beni işten atarlar. Sonra bana bak: Tut ki beni öldürdün. Seni asarlar be!.. Ve sen asılmadan çok daha önce traktöre başka bir şoför bulurlar, o da gelip senin evini yıkar. Sen öldürülmesi gerekeni öldürmüyorsun ki!..</p>

  <p class="calibre7">Ortakçı:</p>

  <p class="calibre7"><span class="calibre5">— Doğru, dedi. Sana bu emirleri kim verdi? Onu yakalayayım. Öldürülecek adam odur.</span><br class="calibre6"/></p>

  <p class="calibre7">— Aldanıyorsun. Bana emri veren de talimatı Bankadan aldı. Banka ona: "Ya bu herifleri buradan defedersiniz, ya işi bırakırsınız!" dedi.</p>

  <p class="calibre7">— Peki, o halde, elbet Bankanın bir müdürü var. Bir yönetim kurulu var. Ben silâhımı doldurur, doğru Bankaya giderim.</p>

  <p class="calibre7">— Oradaki adamlar bana, Bankanın bu talimatı Doğudan aldığını söylediler. <span class="calibre5">Talimatı şöyleymiş: "Ya topraktan bir kâr sağlarsınız, ya da sizi kapatırız!"</span></p>

  <p class="calibre7">— Eee! Bu işin sonu yok mu? Biz kimi vuracağız? Beni aç bırakan adamı öldürmeden açlıktan ölmeye niyetim yok.</p>

  <p class="calibre7">— Orasını bilmem. Belki öldürülecek bir adam da yok. Belki bu işi insanlar yapmıyor. Belki de senin dediğin gibi; bu işleri malların kendisi yapıyor. Uzun lafın kısası, ben aldığım emri sana söyledim.</p>

  <p class="calibre7">— Dur biraz düşüneyim, dedi. Hepimiz düşünelim. Elbette bunun bir çaresi vardır. Bu bir yıldırım düşmesi ya da deprem değil ya!.. Evet, insanlar kötü bir şey yapmışlar, ama bu da Allahın inayetiyle değiştiremeyeceğimiz bir şey değil ya!.. </p>

  <p class="calibre7">Ortakçı kapısının önünde oturdu; şoför motorunu gürül gürül çalıştırmaya başladı. Traktörün paletleri düşüyor, eğriliyor, pulluklar yarıyor, tohum dikme makinesinin erkek seks organları toprağın içine giriyor. Traktör kapının önündeki bahçeyi kesti, ayakla basıla basıla katılaşmış olan bahçe, tohum ekilmiş bir tarla oldu, traktör yeniden bahçenin üzerinden geçti. Üç metre genişliğinde kesilmemiş yer kalmıştı. Traktör yeniden geri geldi. Demir tampon evin köşesine vurdu, duvarı dağıttı, küçük evi temelinden yana doğru yatırdı; traktör, evi küçük bir böcek gibi ayağının altında ezdi. Şoförün gözlerinde gözlük vardı, burnunu ve ağzını kauçuk bir maske örtmüştü. Traktör düz bir çizgi çekti, hava ve toprak onun gürültüsüyle titredi. Ortakçı, traktörün arkasından., tüfeği elinde, bakakaldı. Karısı yanında, sessiz sedasız duran çocukları arkasındaydı. Ve hepsi de traktörün arkasından bakakaldılar.</p>

  <p class="calibre7"><br class="calibre6"/></p>
</body>
</html>