<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h1>Birinci Bölüm</h1>

  <h3 id="sigil_toc_id_1">I</h3>

  <p class="p1">İlya İlyiç Oblomov bir sabah, Gorohovaya Sokağı’nda, neredeyse bir taşra kasabasının nüfusu kadar kiracısı olan apartmanlardan birindeki dairesinde, yatağında uzanıyordu.</p>

  <p>Otuz iki, otuz üç yaşlarındaydı Oblomov. Orta boyluydu. Hoş görünüşlüydü. O anda onun hiçbir şeyi umursamadığı, hiçbir şeyin onu tedirgin etmediği; koyu gri gözlerinin belirsiz bir dalgınlıkla, sürekli duvarlarda, tavanda kaygısızca dolaşıp durmakta olmasından belliydi. Yüzündeki umursamaz ifade bedenine, hatta ropdöşambrının kıvrımlarına sinmişti sanki.</p>

  <p>Bakışı arada bir, yorgunluğa veya can sıkıntısına benzer bir ifadeyle bulutlanır gibi oluyordu. Ne var ki, yorgunluk ya da can sıkıntısı, yalnızca yüzünün değil bütün ruhunun da esas yerleşik ifadesi olan yumuşaklığı bir an olsun kovamıyordu yüzünden. Ruhu öylesine açık seçik, aydınlık parlıyordu gözlerinde, gülümseyişinde, başının ve kollarının her hareketinde... Oblomov’a ilgisizce şöyle bir bakan kimse, “İyi niyetli, saf biri olmalı!” diye geçirirdi içinden. Daha derin düşünebilen, içten biri ise onun yüzüne baktıktan sonra hoş bir duyguyla, gülümseyerek ayrılırdı yanından.</p>

  <p>İlya İlyiç’in yüzü pembe de değildi esmer de, bütünüyle beyaz da. Belirgin bir rengi yoktu yüzünün. Oblomov’un yüzü (hareketsiz bir yaşamı olduğundan ya da temiz havaya pek çıkmadığından veya belki de her ikisinden birden), yaşına göre daha gevşekti ve belirgin bir renginin olmaması da belki bundandı. Boynunun aşırı beyazlığından, küçük ellerinin tombulluğundan, omuzlarının yuvarlaklığından anlaşıldığına göre bedeni erkekler için fazla narin olmalıydı.</p>

  <p>Telaşlı olduğu anlarda bile hareketleri gene öyle yumuşaktı, her zamanki zarafeti, yorgunluğu eksik olmazdı üzerinden. Ruhundaki bir endişenin bulutu yüzüne vuracak olursa bakışı gölgelenir, alnında kırışıklar belirir, kuşku, hüzün, korku kıpırdanmaları başlar ama bu endişe hiçbir zaman belirli bir düşünce olarak orada donup kalmaz, daha çok bir niyete dönüşürdü. Bütün endişesi derin bir soluk alınca son bulur, bir gevşekliğin, uyuşukluğun içinde kaybolur giderdi.</p>

  <p>Ev kıyafeti Oblomov’un yüzünün huzur dolu çizgilerine, yumuşak bedenine ne çok yaraşıyordu! İran kumaşından, her bakımdan gerçek Doğu işi, Avrupalılıkla en küçük ilgisi bulunmayan; püskülü de kadifesi de kuşağı da olmayan, son derece geniş (öyle ki, iki Oblomov sığardı içine) bir ropdöşambr vardı üzerinde. Hiçbir zaman değişmeyen, bilinen Asya biçimi kolları bilekten başlayarak omuzlara doğru genişliyordu. Gerçi bu ropdöşambr ilk doğal parlaklığını yitirmiş, yer yer zamanın getirdiği başka cilalı parlaklıklar kazanmıştı ama gene de Doğu renklerinin parlaklığını, kumaşının sağlamlığını yansıtıyordu.</p>

  <p>Oblomov’un gözünde bu ropdöşambrın sayısız, paha biçilmez özelliği vardı: Yumuşaktı, hafifti; üzerinde hiç hissetmiyordu onu. Sadık bir köle gibi, Oblomov’un bedeninin her hareketine boyun eğiyordu.</p>

  <p>Oblomov rahatına, hareket özgürlüğüne düşkün olduğu için evde kravatsız, yeleksiz dolaşırdı. Terlikleri yumuşak, geniş, uzundu. Karyolasından kalkarken bakmadan ayaklarını döşemeye sarkıttığında kesinlikle hemen bulur, ayaklarına geçirirdi onları.</p>

  <p>İlya İlyiç için yatmak, bir hasta veya uykusu gelen bir insan için olduğu gibi bir zorunluluk değildi; yorulan bir insan için olduğu gibi gelip geçici bir gereksinim ya da bir tembel için olduğu gibi bir zevk de değildi... Onun için olağan bir şeydi yatmak... Evde olduğu zamanlar (genellikle hep evde olurdu) sürekli yatardı, hem de her zaman onu bulduğumuz, hem yatak odası hem çalışma odası hem de konuk odası olan odadan pek çıkmazdı. Ayrıca üç odası daha vardı, ama çok seyrek (belki ancak sabahları, o da her sabah değil, uşağı odasında temizlik yaptığı günler) uğrardı koltukların üzerine kılıflar geçirilmiş, pencerelerinde panjurları her zaman kapalı odalara.</p>

  <p>İlya İlyiç’in yattığı oda ilk bakışta çok güzel döşeli görünüyordu. Maun bir yazı masası, ipek örtülü iki divan, üzerine doğada görülmedik hayvanlar, meyveler işlenmiş güzel bir paravan. Pencerelerde perdeler ipekti. Halılar, duvarlarda birkaç tablo, bronz heykelcikler, Çin porselenleri, daha birçok güzel şey...</p>

  <p>Ne var ki, zevk sahibi deneyimli bir insan bütün bunlara kaçamak şöyle bir göz attığında, bunların kaçınılmaz <i>decorum</i><a href="../Text/dipnotlar.xhtml#a1" id="k1"><sup>[1]</sup></a> gereği odaya konulduğunu hemen fark ederdi. Oblomov odasını döşerken yalnızca bunu düşünmüştü kuşkusuz. Bu ağır, kaba, maun sandalyeler, bu iğreti etajerler ince bir zevke göre değildi. Divanlardan birinin arkası çökmüştü, tutkallanmış tahtalar yer yer ayrılmıştı.</p>

  <p>Tablolarda da vazolarda da biblolarda da aynı hava vardı. Öte yandan şunu da söylemek gerekir, odanın sahibi odasındaki her şeye pek kayıtsız, dalgın bakıyordu. Bakarken içinden şöyle soruyordu sanki kendine: “Kim getirdi bunca şeyi buraya? Kim yığdı bütün bunları?” Oblomov’un ve hatta belki ondan daha da fazla hizmetçisi Zahar’ın bu odaya karşı kayıtsızlığı yüzünden oda o kadar dağınık haldeydi ki dikkatli bakınca odada hüküm süren boşalmışlık, özensizlik iyiden iyiye şaşırtırdı insanı.</p>

  <p>Duvarlarda tabloların kenarlarından püskül püskül, toza doymuş örümcek ağları sarkıyordu. Aynalar bir şeyleri yansıtacak yerde, daha çok, üzerlerine, unutmamak için birtakım notlar yazmaya yarayacak kadar tozluydu. Halılar leke içindeydi. Orada unutulup öylece kalmış bir havlu olurdu divanın üzerinde. Sabahları, masanın üzerinde akşam yemeğinden kalma bir tuzluğun, eti sıyrılmış bir kemik parçasının, ekmek kırıntılarının, kirli bir tabağın olmadığı çok seyrek görülürdü.</p>

  <p>Masanın üzerinde o tabak olmasaydı veya karyolanın kenarına konmuş dumanı hâlâ tüten pipo ve de odanın, yatağına uzanmış sahibi olmasaydı, burasının terk edilmiş bir oda olduğu düşünülebilirdi. Her yer, her şey öylesine tozluydu, soluktu ve insan izinden öylesine yoksundu... Gerçi etajerlerin üzerinde açık kitaplar, dağınık bir gazete, yazı masasındaysa bir hokkayla divitler vardı, ama kitapların açık sayfaları tozla kaplıydı ve sararmıştı. Uzun zamandır el sürülmedikleri belliydi. Gazete bir yıl öncesinin gazetesiydi ve hokkanın içine divit sokulacak olsa ürkmüş bir sinek oradan vızıldayarak kaçacak gibiydi.</p>

  <p>İlya İlyiç o sabah her zamankine göre çok erken, saat sekizde uyanmıştı. Çok endişeli görünüyordu. Yüzünde sırayla kâh korku kâh keder kâh can sıkıntısı beliriyordu. İçinde bir kavganın olduğu, ama aklının bu kavgada ona henüz yardımcı olmadığı belliydi.</p>

  <p>Olay şuydu: Dün köyünden, kahyasından içeriği hiç de hoş olmayan bir mektup almıştı. Kahyaların içeriği hoş olmayan mektuplarında nelerden söz ettikleri bilinen bir şeydir: ürün kötüdür, borçlar artmıştır, gelirler azalmıştır vb... Gerçi kahya geçen yıl da, önceki yıllar da gene böyle mektuplar yazmıştır efendisine, ama bu son mektup tatsız her sürpriz gibi çok etkilemişti Oblomov’u.</p>

  <p>Kolay mı? Ciddi birtakım önlemlerin alınmasını gerektiriyordu mektup. Bununla birlikte, haksızlık da etmeyelim İlya İlyiç’e; bundan birkaç yıl önce kahyadan ilk mektup geldiğinde çiftliğinin yönetimiyle ilgili ne gibi değişikliklerin yapılacağına, durumun düzelmesi için hangi önlemlerin alınacağına dair planlarını düşünmeye başlamıştı.</p>

  <p>Yönetimle ilgili ve ekonomik birtakım önlemler almayı tasarlıyordu. Ama tasarısı olgunlaşmaktan henüz çok uzaktı, oysa kahyanın hoş olmayan mektupları her yıl tekrarlanıyordu, onu uyarıyordu, dolayısıyla da huzurunu kaçırıyordu. Oblomov kesin bir şeyler yapmak zorunda olduğunu hissediyordu artık.</p>

  <p>Uyanır uyanmaz hemen yataktan kalkmaya, elini yüzünü yıkamaya, kahvaltısını yaptıktan sonra bir şeyler düşünmeye, notlar almaya, kısacası, bu konuyla gerektiği gibi ilgilenmeye niyetliydi.</p>

  <p>Bu niyetiyle mücadele ederek yarım saat kalkmadı yataktan; ama arkasından, bunu sonra, kahvaltıdan sonra da yapabileceğine, kahvaltısını da her zaman olduğu gibi yatağında yapabileceğine, ayrıca, yatarak da pekala düşünebileceğine karar vermişti.</p>

  <p>Düşündüğü gibi de oldu. Kahvaltısını yaptıktan sonra yattığı yerden doğruldu, az kaldı kalkıyordu bile; terliklerine baktı, tam bir ayağını karyoladan sarkıtıyordu ki, hemen geri çekti.</p>

  <p>O anda saat dokuz buçuğu vurmuştu. Telaşlandı İlya İlyiç. Canı sıkkın, yüksek sesle şöyle dedi:</p>

  <p>“Sahi, bu yaptığım nedir benim? Bu kadar da olmaz yani! İşe başlamalıyım artık! Kendimi salıverirsem, o zaman...” Seslendi:</p>

  <p>“Zahar!”</p>

  <p>İlya İlyiç’in odasından yalnızca dar bir koridorla ayrılan bitişikteki odadan, önce zincire vurulu köpek hırlamasını andıran bir ses geldi; sonra, yüksekten atlayan birinin ayaklarını döşemeye vurmasından çıkan sesi andıran bir gürültü duyuldu. Zahar, genelde oturarak uyukladığı büyük Rus sobasının üzerinden yere atlamıştı.</p>

  <p>Yaşlı biri girdi İlya İlyiç’in odasına. Koltuk altlarındaki yırtıklardan gömleğinin gözüktüğü uzun bir ceket ve bakır düğmeli gri bir yelek vardı üzerinde. Kafası dazlaktı ve her birinden üç sakal çıkacak kadar geniş, hafif kırlaşmış, gür favorileri vardı.</p>

  <p>Zahar yalnızca, Tanrı’nın ona verdiği çehresini değil, köyde giydiği giysisini de değiştirmeyi hiç düşünmemişti. Üzerindekiler, köyden getirdiği giysileri gibi dikilmişti. Uzun, gri ceketiyle yeleğini seviyordu. Çünkü bu yarı uşak üniformasının uzak hatırası önemliydi onun için: Bir zamanlar, şimdi hayatta olmayan efendilerini kiliseye götürürken, konuklarını yolcu ederken hep bu kıyafet olurdu üzerinde. Bu uşak üniforması Zahar’ın hatıralarında Oblomov ailesinin parlak günlerinin tek temsilcisi olarak kalmıştı.</p>

  <p>Yaşlı adama efendilerinin köydeki geçmiş huzur dolu, zengin yaşamını hatırlatan başka bir şey kalmamıştı. Yaşlı efendileri öldüler, portreleri köyde kalmıştı, belki de tavan arasında sürünüyorlardı şimdi. O güzel günlerin, şanlı ailenin efsanesi çoktan unutulmaya yüz tutmuş ya da yalnızca, köyde birkaç ihtiyarın belleğinde kalmıştı. Bu nedenle gri uzun ceketi çok değerliydi Zahar için: Çünkü efendisinin yüzündeki, davranışlarındaki aileden gelme soyluluğun, eski günlerin görkeminin, anne babasını hatırlatan birtakım özelliklerinin, asaletinin ve (Zahar’ın kendi kendine homurdanmasına neden olsa bile) efendilere özgü bir hakkın belirtileri olduğundan, için için saygı da duyduğu birtakım kaprislerinin izlerini taşıyordu bu uşak üniforması. Efendisinin bu çeşit kaprisleri olmasa onun ağırlığını üzerinde nasıl hissederdi sonra? Efendisinin bu kaprisleri olmasaydı gençliğini, uzun zaman önce ayrıldığı köyünü, o soylu evi Zahar’a hatırlatacak hiçbir şey kalmazdı.</p>

  <p>Bir zamanlar çok zengindi Oblomov ailesi, çevrede ünlüydü, ama sonra nedense yoksullaşmış, küçülmüş, yeni zenginler arasında kaybolup gitmişti. Ailenin yalnızca ak saçlı uşakları geçmişin günlerini kutsal hatıralar gibi anıyorlardı, birbirlerine anlatıyorlardı.</p>

  <p>Zahar’ın bu uzun, gri ceketini bu kadar sevmesinin nedeni buydu işte. Favorilerini böylesine önemsemesinin nedeni de belki, çocukluğunda böyle tuhaf, aristokrat havalı favorileri olan birçok ihtiyar uşak görmüş olmasındandı.</p>

  <p>Derin düşüncelere dalmış olduğu için Zahar’ın odaya girdiğinin uzun süre farkına varamadı İlya İlyiç. Zahar sessizce duruyordu karşısında. Neden sonra öksürdü.</p>

  <p>“Ne var?” diye sordu İlya İlyiç.</p>

  <p>“Beni çağırmamış mıydınız?”</p>

  <p>Gerinerek karşılık verdi İlya İlyiç:</p>

  <p>“Çağırdım mı? Neden çağırdım, hatırlamıyorum... Şimdilik odana git, hatırlayınca tekrar çağırırım seni.”</p>

  <p>Zahar çıktı. İlya İlyiç yatmayı, o uğursuz mektubu düşünmeyi sürdürüyordu. Aradan on beş dakika geçti. Mırıldandı kendi kendine:</p>

  <p>“Bu kadar yatmak yeter! Kalkmalıyım artık... Ama önce kahyanın şu mektubunu bir kez daha dikkatlice okuyayım, sonra kalkarım.” Seslendi:</p>

  <p>“Zahar!”</p>

  <p>Gene o atlama sesi, daha yüksek sesli bir homurdanma duyuldu. Odaya Zahar girdi, ama gene derin düşüncelere dalmıştı Oblomov. Zahar karşısında dikilip efendisine iki dakika yan yan, biraz kötü şeyler düşünerek baktıktan sonra kapıya yürüdü.</p>

  <p>Birden sordu Oblomov:</p>

  <p>“Nereye gidiyorsun?”</p>

  <p>Zahar hırıltılı bir sesle (her zaman böyle çıkardı sesi, anlattığına göre, büyük efendisiyle sürek avına gittiği bir gün, kendi deyimiyle, kuvvetli bir rüzgar kaçmıştı boğazına) karşılık verdi:</p>

  <p>“Bir şey söylemiyorsunuz, ne diye boş yere dikileyim karşınızda?”</p>

  <p>Odanın orta yerinde dikilmiş, yarı dönmüş, yandan bakıyordu Oblomov’a.</p>

  <p>“Bacaklarının kanı mı çekildi de ayakta duramıyorsun? Görüyorsun işte meşgulüm, biraz beklesene! Odanda çok işin var galiba?.. Dün kahyadan gelen mektubu getir bana. Nereye koydun onu?”</p>

  <p>Zahar, “Ne mektubu?” dedi. “Mektup falan görmedim ben.”</p>

  <p>“Postacıdan aldın ya mektubu, kirli bir zarftı.”</p>

  <p>Zahar, masanın üzerindeki kağıtları, ufak tefek şeyleri karıştırırken sordu:</p>

  <p>“Nereye koydunuz onu, ben ne bileyim?”</p>

  <p>“Hiçbir zaman bir şeyi bilmezsin sen zaten. Kağıt sepetine bak! Divanın arkasına düşmüş olmasın? Baksana, hâlâ onarılmadı arkalığı. Marangozu çağırmak çok mu zor geliyor sana? Üstelik, sen kırdın onu.”</p>

  <p>“Ben kırmadım,” dedi Zahar. “Kendi kırıldı. Eşya bu, yüz yıl dayanacak değil ya, bir gün gelecek, kırılacaktır...”</p>

  <p>Zahar’ın dediğinin tersini kanıtlamayı gereksiz gördü İlya İlyiç. Yalnızca sordu:</p>

  <p>“Buldun mu mektubu?”</p>

  <p>“İşte, bir sürü mektup var burada.”</p>

  <p>“Hayır, onlar değil.”</p>

  <p>Zahar, “Başka mektup yok,” dedi.</p>

  <p>İlya İlyiç sabırsızca söylendi:</p>

  <p>“Pekala, tamam, sen git hadi! Kalkınca ben kendim bulurum.”</p>

  <p>Zahar odasına gitti, ama tam büyük Rus sobasının üzerindeki oturma yerine çıkmak için elini uzatmıştı ki, aynı sabırsız ses duyuldu:</p>

  <p>“Zahar, Zahar!”</p>

  <p>Tekrar efendisinin odasına giderken yolda söyleniyordu Zahar:</p>

  <p>“Ah Tanrım! Ne işkencedir benim bu çektiğim! Ölsem de kurtulsam!” Eşikte durup kapının kolunu tutarak sordu: “Ne istemiştiniz?”</p>

  <p>Canının sıkkın olduğunu göstermek için öylesine yandan bakıyordu ki Oblomov’a, ancak yarısını görebiliyordu efendisinin, efendisi ise yalnızca, neredeyse içinden iki-üç kuş çıkacak gibi duran kocaman bir favori görüyordu.</p>

  <p>İlya İlyiç sert:</p>

  <p>“Çabuk, mendilimi getir bana!” dedi. “Kendin düşünebilirdin bunu. Görmüyor musun?”</p>

  <p>Zahar efendisinin bu emri, sitemi karşısında özel bir hoşnutsuzluk da, bir şaşkınlık da göstermedi. Besbelli, bu ikisinin de son derece doğal olduğunu düşünmüştü. Odanın içinde sağa sola bakınarak, üzerlerinde bir şey olmadığı görünmesine karşın her sandalyeyi eliyle kontrol ederek homurdanıyordu:</p>

  <p>“Peki ama ne bileyim ben, mendilinizin nerede olduğunu?” Bir de oraya bakmak için konuk salonunun kapısını açarken şöyle ekledi, “Siz de her şeyinizi kaybediyorsunuz!”</p>

  <p>İlya İlyiç, “Nereye gidiyorsun?” diye sordu. “Burada ara onu! Üç gündür salona geçmedim ben. Hadi çabuk ol!”</p>

  <p>Zahar elini kolunu sallayarak odanın her köşesini gözden geçirirken kendi kendine söyleniyordu: “Nerede şu mendil? Yer yarıldı, içine girdi sanki!” Hırıltılı sesiyle bağırdı birden: “İşte orada, altınızda! Ucu görünüyor. Üzerinde yatıyorsunuz, bir de bana soruyorsunuz nerede olduğunu!”</p>

  <p>Zahar, cevap beklemeden, odadan çıkıp gitmek için kapıya yürüdü. Bu yaptığı yanlışlıktan biraz utandı Oblomov. Zahar’ı suçlamak için hemen başka bir bahane buldu.</p>

  <p>“Nedir bu pislik, her yer toz içinde,” dedi. “Aman Tanrım! Bak şuraya, şu köşeye bak, evle hiç ilgilendiğin yok ki!”</p>

  <p>Zahar alınmıştı buna:</p>

  <p>“Eğer evle ilgilenmediğimi söylüyorsanız...” diye başladı. “Elimden geleni yapıyorum, daha ne yapayım? Toz alıyorum, her gün ortalığı süpürüyorum...” Böyle söylerken odanın orta yerini, döşemeyi, Oblomov’un yemek yediği masayı gösteriyordu, “Görüyorsunuz işte, düğün evi gibi her yer tertemiz, derlenmiş toparlanmış... Daha ne olsun?”</p>

  <p>İlya İlyiç duvarları, tavanı göstererek bağırdı:</p>

  <p>“Ya bunlar ne? Bu ne? Bu ne?”</p>

  <p>Dünden beri atıldığı yerde duran havluyu, masanın üzerinde unutulmuş, içinde bir parça ekmek olan tabağı gösteriyordu.</p>

  <p>Zahar uysal bir tavırla tabağı alırken, “Eh, bu kadar da olur,” dedi, “Şimdi toplarım.”</p>

  <p>Oblomov duvarları göstererek sürdürüyordu bağırmayı:</p>

  <p>“Hepsi o kadar mı? Ya duvarlardaki toz, ya şu örümcek ağları?..”</p>

  <p>“Onları kutsal haftada toparlayacağım: Tasvirleri temizleyeceğim, örümcek ağlarını alacağım...”</p>

  <p>“Ya kitaplar, tablolar?..”</p>

  <p>“Kitaplarla tablolar Noel Bayramı’nda... O zaman Anisya ile birlikte bütün dolapları da boşaltıp temizleyeceğiz. Şimdi hepsini nasıl yaparım. Evden çıktığınız yok ki...”</p>

  <p>“Bazen tiyatroya, konukluğa gidiyorum ya. O zaman yap yapacağını...”</p>

  <p>“Gece vakti temizlik olur muymuş!”</p>

  <p>Oblomov sitemli baktı Zahar’ın yüzüne, başını iki yana salladı, derin bir göğüs geçirdi. Bu arada Zahar kayıtsızca pencereden dışarı bakıyordu. O da göğüs geçirdi. İlya İlyiç şöyle geçiriyor gibiydi içinden: “Ah dostum, sen benden de Oblomov’sun.” Zahar ise aşağı yukarı şöyle: “Saçmalıyorsun! Sen ancak acı sözler kullanmakta ustasındır; tozmuş, örümcek ağıymış, ilgilendirmez seni.”</p>

  <p>İlya İlyiç, “Toz yüzünden güve olduğunu biliyor musun sen?” dedi. “Bazen tahtakurusu bile gördüğüm oluyor duvarlarda!”</p>

  <p>Zahar gayet sakin:</p>

  <p>“Benim odada pire de var!” dedi.</p>

  <p>“İyi bir şey mi bu yani? İğrenç, iğrenç!”</p>

  <p>Geniş bir gülümseme yayıldı Zahar’ın yüzüne; kaşlarını ve favorilerini içine aldı bu gülümseme. Öyle ki, kaşlarıyla favorileri bu gülümsemeyle sanki iki yana doğru açılmıştı. Ta alnına kadar kıpkırmızı olmuştu yüzü. Saf bir şaşkınlıkla şöyle dedi:</p>

  <p>“Dünyada pirelerin olmasının suçlusu benmişim gibi konuşuyorsunuz... Ben mi icat ettim yani pire denen şeyi?”</p>

  <p>Yaşlı uşağının sözünü kesti Oblomov:</p>

  <p>“Pislikten bunlar, pislikten! Hâlâ saçmalıyorsun!”</p>

  <p>“Pisliği de ben icat ettim sanki.”</p>

  <p>“Geceleri odanda fareler cirit atıyor... Duyuyorum.”</p>

  <p>“Fareler de benim icadım mı yani?.. Bütün bu iğrenç yaratıklar, yani fareler, kediler, tahtakuruları her yerde sürüyle var.”</p>

  <p>“Peki başkalarının evinde neden güveydi, tahtakurusuydu olmuyor?”</p>

  <p>Zahar’ın yüzünde bir kuşku (daha doğrusu) böyle bir şeyin olamayacağına dair bir güven ifadesi belirdi. Israrlı bir tavırla:</p>

  <p>“Benim odada çok var,” dedi. “Her tahtakurusunun peşinden koşacak, arkasından tahta arasına girecek değilim ya...”</p>

  <p>Böyle derken bir yandan da şöyle düşünüyor gibiydi: “Tahtakurusunun olmadığı yatak olur muymuş?”</p>

  <p>Oblomov, uşağına akıl veriyormuş gibi:</p>

  <p>“Köşe bucağı siler süpürürsen bir şeycik olmaz,” dedi.</p>

  <p>Zahar karşılık verdi:</p>

  <p>“Sil süpür, yarın gene çıkarlar ortaya.”</p>

  <p>Efendisi kesti sözünü:</p>

  <p>“Çıkmazlar, çıkmamaları gerekir.”</p>

  <p>Yaşlı uşak ısrar ediyordu:</p>

  <p>“Çıkarlar, biliyorum, çıkarlar.”</p>

  <p>“Çıkarlarsa gene silip süpürürsün.”</p>

  <p>“Ne yani?” dedi Zahar. “Her gün köşe bucak temizlik mi yapacağım? Olacak şey mi bu? Ölürüm, daha iyi!”</p>

  <p>Oblomov itiraz etti:</p>

  <p>“Peki, bazılarının evi neden tertemiz? Şu karşıki müzik aletleri akortçusunun evini görüyor musun? Baktıkça içi açılıyor insanın. Üstelik, yalnızca bir hizmetçi kız var o evde...”</p>

  <p>Hemen itiraz etti Zahar:</p>

  <p>“Almanların evinde çerçöp ne arasın? Nasıl yaşadıklarına bakın siz önce... Bütün aile hafta boyu kemik kemirerek doyuruyor karnını. Baba oğul aynı redingotu kullanıyor, baba çıkarıyor oğlu giyiyor, oğlu çıkarıyor, baba giyiyor. Karıları, kızları kısacık entariler giyiyorlar, bacaklarını kazlar gibi eteklerinin altına topluyorlar... Çerçöp neden çıkacak ki evlerinde? Bizdeki gibi, dolapları yıllardır birikmiş eski giysilerle, ya da köşe bucakları kış boyunca artık ekmek kabuklarıyla dolu değil ki... Ekmek kabuklarını bile atmazlar onlar, peksimet yapar, bira ile içerler!”</p>

  <p>Zahar, böylesi pinti bir yaşamdan söz ederken dişlerinin arasından tükürmüştü bile.</p>

  <p>İlya İlyiç, “Gevezeliği bırak artık!” dedi. “Temizlik yapsan daha iyi edersin.”</p>

  <p>Zahar, “Bazen temizlik yapmak istiyorum, ama siz izin vermiyorsunuz.”</p>

  <p>“Saçmalıyorsun! Benim yüzümden temizlik yapamıyorsun demek, öyle mi?”</p>

  <p>“Elbette sizin yüzünüzden. Evden çıkmıyorsunuz, siz evdeyken nasıl temizlik yapayım? Bir gün çıkın gidin, bakın, her yeri nasıl temizlerim.”</p>

  <p>“Al sana bir saçmalık daha! Çıkıp gideyim ha!.. Hadi odana git sen.”</p>

  <p>Zahar diretiyordu:</p>

  <p>“Evet, öyle! Sözgelimi, bugün çıkıp bir yerlere gidecek olsanız, Anisya’yla birlikte evin her yerini tertemiz yaparız. Ama ikimiz bile yetmeyiz bunu yapmaya, her şeyin yıkanıp temizlenmesi için bir de gündelikçi kadın tutmamız gerekir.”</p>

  <p>“Ee!..” dedi İlya İlyiç. “Bir de gündelikçi kadın istiyorsun demek! Odana git dedim sana.”</p>

  <p>Oblomov, Zahar’la temizlik konusunu konuştuğuna çoktan pişman olmuştu. Bu nazik konunun başına her zaman iş açtığını hep unutuyordu.</p>

  <p>Evin temiz olmasını Oblomov da istiyordu, ama bunun, herhangi bir yolla, kendisinin fark etmeyeceği bir biçimde yapılmasını isterdi. Oysa, ortalığın temizlenmesinden, tozun alınmasından, yerlerin yıkanmasından ve benzeri şeylerden söz edecek olduğunda Zahar’ın isteklerinin sonu gelmiyordu. O durumda, böyle bir şeyin efendisini dehşete düşüreceğini çok iyi bildiği için hemen evin altını üstüne getirmenin gerektiğinden söz etmeye başlıyordu.</p>

  <p>Zahar odasına gitti, Oblomov da tekrar derin düşüncelere daldı. Birkaç dakika sonra, bir sonraki saatin yarımını vurdu saat.</p>

  <p>İlya İlyiç, neredeyse dehşet içinde, “Ne oluyoruz?” dedi. “Neredeyse saat on bir olacak, ben hâlâ yataktayım, bu saate kadar elimi yüzümü bile yıkamış değilim...” Seslendi:</p>

  <p>“Zahar, Zahar!”</p>

  <p>“Aman Tanrım! Ah, ah!” diye bir ses, arkasından gene o atlama sesi duyuldu.</p>

  <p>Oblomov sordu:</p>

  <p>“Suyum hazır mı?”</p>

  <p>“Çoktan hazır!” diye karşılık verdi Zahar. “Neden kalkmıyorsunuz?”</p>

  <p>“Hazır olduğunu neden haber vermedin? Vermiş olsaydın, çoktan kalkmıştım. Hadi git hazırlığını yap, geliyorum. Küçük bir işim var, oturup bir şey yazacağım.”</p>

  <p>Zahar çıktı, biraz sonra elinde her yanı yazılı, yağlanmış bir defter ve kağıt parçalarıyla döndü.</p>

  <p>“Yazacaksanız, bu arada hesaplara da bir göz atın. Ödemelerimiz var.”</p>

  <p>İlya İlyiç canı sıkkın, sordu:</p>

  <p>“Ne hesapları? Ne ödemeleri?”</p>

  <p>“Kasaba, manava, çamaşırcıya, fırına borcumuz var, hepsi para istiyor.”</p>

  <p>İlya İlyiç söylendi:</p>

  <p>“İşleri güçleri paradır zaten onların! Neden zamanında tek tek bildirmezsin sen bana herkesin hesabını da hepsini birden getirirsin?”</p>

  <p>“Hep başınızdan savıyorsunuz beni; hep yarın, yarın, diyorsunuz...”</p>

  <p>“Peki, bugün de yarın diyemez miyiz?”</p>

  <p>“Olmaz! Diyemeyiz. Çok ısrar ediyorlar çünkü, borç vermiyorlar artık. Bugün ayın biri.”</p>

  <p>Oblomov can sıkıntısıyla:</p>

  <p>“Ah!” dedi. “Al sana bir sıkıntı daha! Ee, ne duruyorsun? Masanın üzerine koy kağıdı. Şimdi kalkacağım, yıkandıktan sonra bakarım. Su hazır mı?”</p>

  <p>“Hazır.”</p>

  <p>“Evet, hadi bakalım...”</p>

  <p>İlya İlyiç, kalkmak için inleyerek doğruldu yatağında.</p>

  <p>Zahar:</p>

  <p>“Size söylemeyi unuttum,” dedi. “Sabahleyin, siz daha uyanmamıştınız, ev sahibinin kahyası kapıcıyı yolladı: Evi kesinlikle boşaltmanız gerekiyormuş... daire kendilerine gerekliymiş.”</p>

  <p>“Ne demek oluyor bu? Kendilerine gerekliyse elbette çıkacağız. Ne diye üçüncü kezdir tekrar edip duruyorsun aynı şeyi?”</p>

  <p>“Beni sıkıştırıyorlar da...”</p>

  <p>“Çıkacağız desene sen de...”</p>

  <p>“Öyle ama, çıkacağınıza bir ay önce söz verdiğinizi ama hâlâ çıkmadığınızı, polise başvuracaklarını söylüyorlar.”</p>

  <p>Oblomov kararlı bir tavırla:</p>

  <p>“Nereye isterlerse başvursunlar,” dedi. “Havalar biraz ısınsın, üç hafta sonra çıkarız.”</p>

  <p>“Ne üç haftası! Kahya iki hafta sonra işçilerin eve gireceğini söylüyor: Duvarı yıkacaklarmış... ‘Söyleyin kendisine, yarın veya ertesi gün boşaltsın evi...’ diyor.”</p>

  <p>“Eee! Amma da aceleleri varmış! Yarın ha! Lafa bak! Bugün çıkmamızı emrederler miydi acaba? Bu ev işinden bir daha söz etmeyeceksin bana! Daha önce de yasaklamıştım sana bunu, hâlâ aynı şeyi geveliyorsun. Kendine gel!”</p>

  <p>“Ama ne yapayım?” dedi Zahar.</p>

  <p>İlya İlyiç sertçe, “Ne yapayımmış?” dedi. “Nasıl konuşuyorsun sen benimle böyle? Sorduğun şeye bak! Benim işim mi bu? Başımı ağrıtma da ne yaparsan yap. Evden çıkmamam için ne gerekiyorsa yap. Efendin için yapman gerekeni yap!”</p>

  <p>Zahar kısık bir sesle, yumuşak:</p>

  <p>“Peki ama İlya İlyiç efendimiz,” dedi, “ben ne yapabilirim? Ev benim değil ki: Çıkmanızı istiyorsa, adamın evinden nasıl çıkmazsınız? Ev benim olsaydı, o zaman seve seve...”</p>

  <p>“Peki, ev sahibini yola getirmenin çaresi yok mu? ‘Kaç yıldır oturuyoruz evinizde, kiranızı zamanında ödüyoruz...’ desek?”</p>

  <p>“Söyledim,” dedi Zahar.</p>

  <p>“Ne dedi?”</p>

  <p>“Ne mi dedi? Hep aynı şeyi söylüyor: ‘Çıkın, eve usta girecek.’ Doktorun oturduğu daireyle bunu birleştirip geniş bir daire yapacaklarmış, ev sahibinin oğlu evlenip...”</p>

  <p>Oblomov can sıkıntısıyla, “Aman Tanrım!” dedi. “Evlenmeyi düşünecek kadar eşekler de var demek dünyada!”</p>

  <p>Sırtüstü uzandı yatağa.</p>

  <p>Zahar, “Ev sahibine bir şey yazsanız efendim,” dedi. “O zaman dokunmaz size belki, önce doktorun evinde gereken değişiklikleri yaptırsın.”</p>

  <p>Böyle söylerken kolunu sağa doğru uzatmıştı.</p>

  <p>“Pekala,” dedi Oblomov, “kalkınca yazarım... Şimdi sen odana git, ben biraz düşüneceğim.” Bir an sustuktan sonra ekledi, “Senin bir şey yapacağın yok, böyle basit şeyler için bile benim uğraşmam gerekiyor.”</p>

  <p>Zahar gitti, Oblomov düşünmeye başladı.</p>

  <p>Ama ne düşüneceğini bilemiyordu: Kahyanın mektubunu mu, yeni bir eve nasıl taşınacağını mı, borçları nasıl ödeyeceğini mi? Sorunlarla ilgili bir sürü şey vardı kafasında, ama yatağında bir o yana bir bu yana dönüp durmayı sürdürüyordu. Yalnızca, arada bir oflayıp pufladığı duyuluyordu:</p>

  <p>“Of Tanrım! Sorunlar bir türlü bırakmıyor yakamı!”</p>

  <p>Böyle kararsızlıklar içinde daha ne kadar yatardı bilinmez, ama bir anda dış kapının çıngırağı çalmıştı.</p>

  <p>Oblomov ropdöşambrına sarınıp:</p>

  <p>“Bir konuk gelmiş olmalı!” dedi. “Ben hâlâ yataktayım... Rezaletten başka bir şey değil bu! Bu saatte kim olabilir?”</p>

  <p>Yattığı yerden doğrulmadan, merakla kapıya bakmaya başladı.</p>

  <h3 id="sigil_toc_id_2">II</h3>

  <p class="p1">Yirmi beş yaşlarında, yüzünden sağlık fışkıran; yanaklarıyla da, dudaklarıyla da, gözleriyle de gülen bir genç girdi odaya. Ona bakan insan imrenirdi bu yüze.</p>

  <p>Saçı başı, kıyafeti kusursuzdu. Yüzünün tazeliğiyle, gömleğinin, eldivenlerinin, frakının yeniliğiyle göz kamaştırıyordu. Yeleğinin cebinden küçük küçük madalyonların takılı olduğu harika bir zincir sarkıyordu. Doğu’dan gelmiş kokular sürdüğü ince, patiska mendilini çıkarıp kokladı, sonra yüzüne, pırıl pırıl şapkasına sürdü, kokunun onlara da geçmesi için mendilini cilalı çizmelerine doğru salladı.</p>

  <p>Oblomov, “O! Selam Volkov!” dedi.</p>

  <p>Işıl ışıl genç, ona yaklaştı.</p>

  <p>“Selam Oblomov!”</p>

  <p>“Yaklaşmayın bana, yaklaşmayın! Soğuktan geliyorsunuz,” dedi Oblomov.</p>

  <p>Volkov, “Amma da korkaksın!” dedi. Şapkasını bırakacağı bir yer arayıp, her yerin toz içinde olduğunu fark edince bırakmaktan vazgeçti, oturmak için frakının eteğini iki yana açtı, ama koltuğa dikkatli bakınca oturmaktan da vazgeçti, ayakta durmayı sürdürdü. “Hala kalkmadınız mı? Hem şu sabahlığınız nedir böyle?” Sitem etti Oblomov’a, “Kimsenin böyle şeyler giydiği yok artık.”</p>

  <p>Oblomov, geniş ropdöşambrına sevgiyle sarınarak karşılık verdi:</p>

  <p>“Sabahlık değil, ropdöşambrdır o.”</p>

  <p>“Sağlığınız nasıl?” diye sordu Volkov.</p>

  <p>Esneyerek karşılık verdi Oblomov:</p>

  <p>“Sağlığımdan söz etme bana! Sağlığım iyi değil! Bu soğuklar berbat ediyor beni. Ya siz nasılsınız?”</p>

  <p>“Ben mi? Fena sayılmam: Sağlığım da, neşem de yerinde.”</p>

  <p>“Bu saatte nereden böyle?” diye sordu Oblomov.</p>

  <p>“Terziden.” Oblomov’un önünde şöyle bir dönerek sordu:</p>

  <p>“Frakım nasıl, güzel mi?”</p>

  <p>“Harika!” dedi İlya İlyiç. “Adam güzel dikmiş. Peki ama arkası neden o kadar geniş?”</p>

  <p>“At gezintilerinde giyilecek bir frak bu.”</p>

  <p>“Ata biniyor musunuz siz?”</p>

  <p>“Binmez olur muyum! Bu frakı da onun için diktirdim. Biliyorsunuz, bugün mayısın biri: Goryunov’la birlikte Yekateringof’a gideceğiz.” Heyecanla ekledi Volkov:</p>

  <p>“Ah! Bilmiyor muydunuz yoksa? Mişa Goryunov subaylığa yükseldi. Bugün kendimizi göstermenin günüdür!”</p>

  <p>“Demek öyle,” dedi Oblomov.</p>

  <p>“Goryunov’un doru bir atı var,” diye sürdürdü konuşmasını Volkov. Onların alayındaki atlar doru, benimki ise yağız. Siz nasıl geleceksiniz? Yayan mı, faytonla mı?</p>

  <p>“Şey... Ben gelmeyeceğim.”</p>

  <p>“1 Mayıs’ta Yekateringof’a gelmeyeceksiniz ha? Neyiniz var sizin İlya İlyiç? Herkes orada olacak!”</p>

  <p>Oblomov tembel tembel, “Herkes ha!” dedi. “Hayır, sanmam!”</p>

  <p>“Ne olur, gelin İlya İlyiç! Sofiya Nikolayevna ile Lidya arabada yalnız olacaklar. Ön koltuk boş, onlarla birlikte gelebilirsiniz.”</p>

  <p>“Olmaz, ön koltukta oturmam ben. Hem ne işim var benim orada canım?”</p>

  <p>“Peki, isterseniz Mişa başka bir at versin size?”</p>

  <p>Oblomov neredeyse kendi kendine mırıldandı:</p>

  <p>“Adam neler düşünüyor!” Sesini yükseltip sordu:</p>

  <p>“Goryunovlarla neden bu kadar yakınsınız?”</p>

  <p>Yüzü kızardı Volkov’un.</p>

  <p>“Ah! Anlatsam mı size?”</p>

  <p>“Anlatın, anlatın.”</p>

  <p>Volkov divana, Oblomov’un yanına oturup, “Kimseye söylemeyeceksiniz, değil mi?” dedi. “Söz veriyor musunuz?”</p>

  <p>“Elbette, söz.”</p>

  <p>Fısıldadı Volkov:</p>

  <p>“Lidya’ya aşığım.”</p>

  <p>“Bravo! Ne zamandan beri? Hoş bir kıza benziyor.”</p>

  <p>Volkov derinden içini çekti.</p>

  <p>“Üç haftadır! Mişa da Daşenka’yı seviyor.”</p>

  <p>“Hangi Daşenka’yı?”</p>

  <p>“Dünyadan haberiniz yok sizin, Oblomov? Daşenka’yı tanımıyor musunuz? Kentte herkes bayılıyor onun dansına! Bu akşam baleye onu izlemeye gideceğiz! Mişa bir demet çiçek atacak sahneye. Cesaret vermeliyim Mişa’ya: Korkuyor çünkü, bu işlerde yenidir henüz... Ah! Gidip çiçekçiden kamelya almalıyım...”</p>

  <p>“Daha nereye gideceksiniz?.. Boş verin, gelin birlikte yemek yiyelim. Konuşuruz. İki sıkıntı var başımda.”</p>

  <p>“Yapamam, Prens Tyumenev’de yiyeceğim yemeğimi. Goryunovlar yemekte orada olacaklar. O da...” Fısıldayarak ekledi, “O... Lidyacığım da... Prense siz neden uğramıyorsunuz artık?.. Orada yemekler çok neşeli oluyor! Hoş saatler geçiriyoruz! Ya yazlık köşkü! Çiçekler içinde! Bir balkon yaptırmışlar, <i>gotik.</i> Dediklerine göre, dans edilecekmiş, sahne gösterileri olacakmış. Geleceksiniz, değil mi?”</p>

  <p>“Hayır, sanmam.”</p>

  <p>“Ama harika bir ev! Bu kış çarşamba günleri en aşağı elli, bazen yüz kişi oluyorduk.”</p>

  <p>“Aman Tanrım! Kim bilir ne sıkıcı oluyordu...”</p>

  <p>“Nasıl öyle söyleyebiliyorsunuz? Sıkıcı ha! Yo, ne kadar kalabalık olursa o kadar eğlenceli oluyordu. Lidya da orada oluyordu, hiç fark etmiyordum onu, ama birden...” Şarkı söylemeye başladı Volkov:</p>

  <p><i>Boşuna unutmaya çalışıyorum onu,</i></p>

  <p><i>Tutkumu mantığımla yatıştırmaya çalışıyorum.</i><a href="../Text/dipnotlar.xhtml#a2" id="k2"><sup>[2]</sup></a></p>

  <p>Sonra boş bulunup bir koltuğa oturdu, ama oturur oturmaz ayağa fırladı, üzerine bulaşan tozu silkelemeye başladı.</p>

  <p>“Ne çok toz var sizin evinizde!” dedi.</p>

  <p>Oblomov yakındı:</p>

  <p>“Hep şu Zahar’ın yüzünden!”</p>

  <p>“Neyse, gitmeliyim artık!” dedi Volkov. “Gidip Mişa için bir buket kamelya alacağım. <i>Au revoir.”</i><a href="../Text/dipnotlar.xhtml#a3" id="k3" style="text-indent: 1em;"><sup>[3]</sup></a></p>

  <p>Oblomov, “Baleden sonra gelin, çay içeriz, orada neler olduğunu anlatırsınız bana,” diyerek davet etti onu.</p>

  <p>“Gelemem, Mussinskilere söz verdim: Bugün kabul günü onların. İsterseniz siz de gelin, ister misiniz? Tanıştırırım sizi.”</p>

  <p>“İstemem, ne işim var benim orada?”</p>

  <p>“Mussinskilerde mi? İnsaf yani, kentin yarısı katılıyor onların kabul günlerine. ‘Ne işim var orada?’ demek olur mu? Her şeyden söz edilen bir yer orası...”</p>

  <p>Oblomov, “Sıkıcı olan da bu zaten, her şeyden söz edilmesi,” dedi.</p>

  <p>Volkov, İlya İlyiç’in sözünü kesti:</p>

  <p>“Öyleyse Mezrovlara gelin, orada yalnızca bir şeyden söz edilir: sanattan. Venedik resim okulundan, Beethoven’dan, Bach’tan, Leonardo da Vinci’den başka bir şey duymazsınız orada.”</p>

  <p>Oblomov esnedi.</p>

  <p>“Hep aynı şey... Ne büyük sıkıntı! Hepsi ukala bilgiçler olsa gerek!”</p>

  <p>“Size de bir şey beğendirmek olanaksız. Gidebileceğiniz ev çok! Şimdilerde herkes kabul günü düzenliyor: Savinkovlarda perşembeleri, Maklaşinskilerde cumaları, Vyaznikovlarda pazarları... Prens Tyumenov’un evinde çarşambaları akşam yemeği var.” Volkov, gözlerinin içi gülerek bitirdi sözünü:</p>

  <p>“Anlayacağınız, bütün günlerim dolu.”</p>

  <p>“Peki, bir konuk gününden ötekine koşmaktan yorulmuyor musunuz?”</p>

  <p>Rahat bir tavırla karşılık verdi Volkov:</p>

  <p>“Amma da yaptınız! Yorulmak olur muymuş? Üstelik çok eğleniyorum! Öğlene kadar okuyorum. Olanı biteni bilmem gerek. Tanrı’ya şükürler olsun, öyle bir görevim var ki, daireye hiç uğramasam da oluyor. Haftada yalnızca iki kez oturup yemek yiyorum generalle, sonra bir zamandır uğramadığım tanıdıkların ziyaretine gidiyorum; oralarda... Rus veya Fransız tiyatrosunda yeni bir aktris oluyor... Sonra opera açılıyor, abone oluyorum operaya. Şimdi de aşığım... Yaz geliyor. Mişa izne çıkacak. Değişiklik olsun diye gidip bir ay kalacağız onun köyünde. Ava çıkacağız. Çok hoş komşuları varmış. <i>Bals champêtres</i><a href="../Text/dipnotlar.xhtml#a4" id="k4"><sup>[4]</sup></a> veriyorlarmış. Lidya ile korulukta gezineceğiz, kayıkla dolaşmaya çıkacağız, çiçek toplayacağız...” Volkov sevincinden şöyle bir döndü olduğu yerde. “Ah!..” Tozlu aynada kendini önden, arkadan görmeye boşuna çalışarak ekledi: “Ama gitmeliyim artık... Hoşça kalın...”</p>

  <p>Durdurdu onu Oblomov:</p>

  <p>“Bir dakika bekleyin, sizinle konuşmalıyım.”</p>

  <p>Volkov acele ediyordu.</p>

  <p>“Pardon. Zamanım yok. Başka zaman! Benimle istiridye yemeye gelin, konuşuruz. Mişa’ya istiridye yemeğe gideriz, ağırlar bizi.”</p>

  <p>“Hayır,” dedi Oblomov. “Yolunuz açık olsun!”</p>

  <p>“Hoşça kalın.”</p>

  <p>Volkov kapıya yürüdü, yarı yolda durup Oblomov’a döndü. Eline tam oturan pürüzsüz eldivenini göstererek sordu:</p>

  <p>“Bunu gördünüz mü?”</p>

  <p>Şaşkınlıkla sordu Oblomov:</p>

  <p>“Nedir o?”</p>

  <p>“Yeni <i>bağcıklar.</i> Eldiveni ne güzel bağlıyorlar, farkında mısınız? Eldiven ne gergin duruyor, düğmeyle iki saat uğraşmak zorunda kalmıyorsun; bağcığını çektin mi tamam. Paris’ten yeni geldi... İsterseniz bir çift getireyim size?”</p>

  <p>“Olur, getirin!”</p>

  <p>Yeleğinin cebinden sarkan zincire takılı küçük madalyonlardan birini göstererek, “Bir de şuna bakın,” dedi. “Çok hoş, değil mi? Kenarları kıvrık küçücük bir kartvizit.”</p>

  <p>“Ne yazdığı buradan okunmuyor.”</p>

  <p>“Pr. Prince M. Michel,” dedi Volkov. “Ama Tyumenev soyadı sığmamış. Paskalyada yumurta yerine bunu hediye etti bana. Neyse, hadi hoşça kalın, <i>au revoir.</i> Uğrayacağım daha on yer var. Tanrım, hayat ne güzel!”</p>

  <p>Volkov çıktı odadan.</p>

  <p>Oblomov şöyle geçirdi içinden: “Zavallı! Bir günde on yere uğrayacak, hayat mı bu!” (Omuzlarını kaldırabildiğince kaldırdı.) “İnsanda hal mi kalır? Kendini bu kadar paralamanın ne gereği var? Elbette arada bir tiyatroya gitmekti, Lidya’ya Aşık olmaktı falan olabilir... Güzel bir kızdır! Köyde onunla çiçek toplamak, atla gezintiye çıkmak hiç de fena olmaz... Ama bir günde on ev dolaşmak... Vah zavallı!” Sonra dönüp sırtüstü yattı. Böyle anlamsız hevesleri, düşünceleri olmadığı, sokaklarda boş boş dolaşmadığı için, saçma şeylerle uğraşacak yerde, odasında böyle sırtüstü yatıp dinlendiği, insan onuruna yaraşır bir şey yaptığı, huzurunu koruduğu için mutluydu.</p>

  <p>Daldığı düşüncelerden yeni bir çıngırak sesi uyandırdı onu. Yeni bir konuk girdi odaya. Gelen, koyu yeşil frakının düğmeleri armalı, sinekkaydı tıraşlı biriydi. Özene bezene kesilmiş simsiyah favorileri çevrelemişti yüzünü. Bakışı yorgun, ama sakindi. Cildi yıpranmış yüzünde dalgın bir gülümseme vardı. Oblomov neşeli karşıladı onu:</p>

  <p>“Merhabalar Sudbinski! Eski görev arkadaşını ziyaret etmeyi sonunda hatırladın demek! Yaklaşma bana, yaklaşma! Dışarının soğuğu var üzerinde.”</p>

  <p>Konuk, “Merhaba İlya İlyiç,” dedi. “Uzun zamandır uğramayı düşünüyordum sana. Ama bizde işler ne sıkıdır, bilirsin! Baksana, evrak dolu şu çanta. Dairede beni soracak olurlarsa, odacıya hemen koşarak buraya gelmesini, bana haber vermesini söyledim.”</p>

  <p>“Bu saate kadar çalışıyor musun sen?” diye sordu Oblomov. “Geç olmadı mı? Sen eskiden saat onda...”</p>

  <p>“Bir zamanlar öyleydi, evet... Ama işler değişti artık. Şimdi saat on ikide çıkıyorum evden <i>arabayla.</i>”</p>

  <p>Son sözcüğü üzerine özellikle basarak söylemişti.</p>

  <p>Oblomov, “Evet, anlıyorum!” dedi. “Bölüm müdürü oldun! Ne zaman?”</p>

  <p>Sudbinski “evet” der gibi anlamlı anlamlı salladı başını.</p>

  <p>“Paskalya’da,” dedi. “Ama o kadar çok iş var ki, felaket! Saat sekizden on ikiye kadar evde, on ikiden beşe kadar da dairede. Anlayacağın, akşama kadar durmadan çalışıyorum. İnsanları bütünüyle unutur oldum!”</p>

  <p>“Ee, bölüm müdürü olmak kolay mı?” dedi Oblomov. “Kutlarım seni. Bir zamanlar birlikte yazıcı memurduk. Umarım, gelecek yıl danışman olursun.”</p>

  <p>“Sen ne diyorsun, danışmanlığa bu yıl yükselmem gerekir! Sanırım bu yıl da <i>üstün hizmet</i> ödülü için aday gösterecekler beni. Onun için yeni bir görev daha aldım üzerime, yoksa arka arkaya iki yıl terfi almak olmuyor.”</p>

  <p>Oblomov, “Akşam yemeğe gel,” dedi. “Yükselmene şampanya içeriz!”</p>

  <p>“Olmaz, bu akşam genel müdür yardımcısına davetliyim. Perşembeye raporumun hazır olması gerekiyor. İşler çok! İllerden gelen bilgilere güvenemiyorum. Belgeleri kendim gözden geçiriyorum. Foma Fomiç çok titiz, her şeyi tek tek kontrol ediyor. Bugün de yemekten sonra birlikte oturup çalışacağız.”</p>

  <p>Oblomov inanmamış gibi, “Yemekten sonra ha?” dedi.</p>

  <p>“Ne sandın ya? Üstelik, oradan biraz erken kurtulabilirsem atla dolaşmak için Yekateringof’a gideceğim... Sana da onun için uğradım, benimle gelmek ister misin? Foma Fomiç’ten çıktıktan sonra uğrarım seni almaya...”</p>

  <p>Oblomov yüzünü buruşturarak, “Biraz keyifsizim bugün, gelemem!” dedi. “Ayrıca, çok da işim var.”</p>

  <p>“Üzüldüm!” dedi Sudbinski. “Hava da ne güzeldi. Yalnızca bugün biraz dinlenebileceğimi umuyorum.”</p>

  <p>“Ee, daha ne var ne yok?” diye sordu Oblomov.</p>

  <p>“Çok değişiklik oldu: Yazışmalarda ‘sadık köleniz’ değil, ‘saygılarımla bilgilerinize sunarım,’ deniyor artık. Sicil dosyalarının da iki nüsha yapılmaması emri geldi. Dairede kadro genişledi, üç masa ve özel işler için iki memur eklendi. Bizim komisyonu kapadılar... Anlayacağın, çok şey değişti!”</p>

  <p>“Peki, arkadaşlar nasıl?”</p>

  <p>“Şimdilik, bildiğin gibi. Svinkin bir dosyayı kaybetti!”</p>

  <p>Eski günleri hatırlayıp birden korkuya kapılmıştı Oblomov, sesi titreyerek:</p>

  <p>“Gerçekten mi?” diye sordu. “Direktör ne yaptı?”</p>

  <p>“Dosya bulunana kadar ikramiyesinin verilmemesini emretti. Önemli bir dosyaydı: ‘Vergi cezaları’ dosyası.” Neredeyse fısıldayarak ekledi Sudbinski, “Direktör onun dosyayı bilerek ortadan kaldırdığını düşünüyor.”</p>

  <p>Oblomov, “Olur mu öyle şey,” dedi.</p>

  <p>Sudbinski arkadaşını korumak istiyor gibi, “Hayır, hayır, elbette olamaz,” dedi. “Aslında Svinkin de dalgacının tekidir ya. Hazırladığı dosyalar bir şeye benzemez. Her şeyi birbirine karıştırır. Çok işler açtı başıma. Ama doğrusu, böyle bir şey beklemem ondan. Hayır, hayır, böyle bir şey yapmış olamaz. Bir yere girmiştir o dosya, günün birinde çıkar ortaya.”</p>

  <p>“Demek çok sıkı çalışıyorsunuz!” dedi Oblomov.</p>

  <p>“Hem de nasıl! Ama bitti artık, Foma Fomiç gibi bir insanla çalışmak bir zevk! Kimseyi ödülsüz bırakmıyor, hiçbir şey yapmayanları bile... Terfi zamanı gelenleri hiç bekletmiyor, terfi sırası gelmeyenlere de takdirname çıkarıyor, bir neden bulup parayla ödüllendiriyor onları.”</p>

  <p>“Senin eline maaş olarak ne kadar geçiyor?”</p>

  <p>“Eh işte, bin iki yüz ruble kadar, ayrıca yemek parası yedi yüz elli, konut kirası altı yüz, aile yardımı beş yüz, yolluk parası beş yüz, yaklaşık bin ruble de ikramiye.”</p>

  <p>Yatağından fırladı Oblomov.</p>

  <p>“Vay canına!” dedi. “Güzel sesin mi var, nedir? Bir İtalyan şarkıcısısın sanki!”</p>

  <p>“Hiç de değil! Bak işte, Peresvetov’un maaşını arttırdılar, oysa hem benden az çalışıyor hem kafasız. Ama benim kadar itibarı yok.” Sudbinski bakışını önüne indirip alçakgönüllü bir tavırla ekledi, “Bana çok değer veriyorlar. Geçenlerde bakan bey ‘bakanlığımızın gözbebeği’ ifadesini kullandı benim için.”</p>

  <p>“Aferin!” dedi Oblomov. “Ama sekizden on ikiye kadar evde, on ikiden beşe kadar dairede, sonra gene evde çalışıyorsun. Hayret doğrusu!”</p>

  <p>Başını iki yana salladı.</p>

  <p>Sudbinski sordu:</p>

  <p>“Çalışmasam ne yapardım?”</p>

  <p>“Yapabileceğin az şey mi var? Okurdun, yazardın...” dedi Oblomov.</p>

  <p>“Şimdi benim yaptığım da bu zaten. Okuyorum, yazıyorum.”</p>

  <p>“Onu demiyorum ben, yazdıklarını bastırırdın, diyorum.”</p>

  <p>“Herkes yazar olamaz ya. Bak işte, senin de bir şey yazdığın yok.”</p>

  <p>Oblomov içini çekti.</p>

  <p>“Ama benim bir çiftliğim var,” dedi. “Yeni bir plan üzerinde çalışıyorum. Çiftliğimde yeni bir uygulamaya geçeceğim. Kafam hep bununla meşgul... Oysa sen kendin için değil, başkaları için çalışıyorsun.”</p>

  <p>“Ne yaparsın! Para alıyorsan, karşılığını vermen, çalışman gerekir... Yazın dinleneceğim. Foma Fomiç söz verdi, özellikle benim için yazın bir görev ayarlamaya çalışacak. Menzillerde beş kez at kiralamak için yolluk, günlük harcırah üç ruble, ayrıca ikramiye alacağım.”</p>

  <p>Oblomov kıskanmış gibi, “Adamlarda para bol tabii,” dedi.</p>

  <p>Sonra göğüs geçirdi, düşünceye daldı.</p>

  <p>Sudbinski, “Paraya ihtiyacım var,” diye ekledi. “Sonbaharda evleniyorum.”</p>

  <p>Oblomov pek ilgilenmiş gibi sordu:</p>

  <p>“Ne diyorsun! Gerçekten mi? Kiminle?”</p>

  <p>“Şaka bir yana, Muraşinlerin kızıyla. Hatırlarsın, hani, yazlıkta komşuyduk... Bir sabah bana kahvaltıya gelmiştin, orada görmüştün onu.”</p>

  <p>“Hayır, hatırlamıyorum! Güzel bir şey mi bari?”</p>

  <p>“Evet, hoş kız. Yemeğe birlikte gidelim istersen.”</p>

  <p>Ne diyeceğini bilemedi Oblomov.</p>

  <p>“Peki... Olur... Ama...”</p>

  <p>“Önümüzdeki hafta,” dedi Sudbinski.</p>

  <p>Buna sevinmişti Oblomov.</p>

  <p>“Tamam, peki, önümüzdeki hafta,” dedi. “Takım elbisem hazır değil çünkü. Ee... Zengin bir ailenin kızı mı bari?”</p>

  <p>“Babası devlet danışmanı. Bize on bin ruble veriyor, ev de devlet malı. Evin on iki odalı kocaman bir bölümünü bize ayırdı; mobilyalar, ısıtma, aydınlatma da devletten. Güzel bir ev...”</p>

  <p>“Evet, güzel! Daha ne olsun!” Oblomov biraz imrenerek ekledi, “Yaşadın desene, Sudbinski!”</p>

  <p>“Nikahta sağdıcım olmanı istiyorum İlya İlyiç, unutma...”</p>

  <p>“Elbette, unutur muyum hiç! Peki, Kuznetsov, Vasilyev, Mahov ne alemdeler?”</p>

  <p>“Kuznetsov evleneli çok oluyor, Mahov benim ayrıldığım göreve geçti, Vasilyev’in ise ataması Polonya’ya çıktı. İvan Petroviç, Vladimir nişanı aldı, Oleşkin’e ise ‘ekselansları’ deniyor artık.”</p>

  <p>“İyidir Oleşkin,” dedi Oblomov.</p>

  <p>“Evet, çok iyidir. Hakkıdır...”</p>

  <p>Oblomov, “Çok iyi yüreklidir,” dedi. “Yumuşak başlı, sakin yaradılışlıdır.”</p>

  <p>“Herkesin yardımına koşar,” diye ekledi Sudbinski. “Biliyor musun, kendini göstermek için öne atılmaz hiçbir zaman, önünü kesmek için kimseye çelme takmaz... Herkes için elinden geleni yapar.”</p>

  <p>“Harika bir insandır! Bazen evrakları karıştırırsın, hata yaparsın, bir belgenin üzerine yanlış tarih veya numara koyarsın, ağzını açıp bir şey söylemez; sadece, raporu alıp yeniden yazması için bir arkadaşa verir, o kadar.” Oblomov şöyle bitirdi sözünü, “Çok iyidir Oleşkin, çok!”</p>

  <p>Sudbinski, “Ama bizim Semyon Semyoniç’e gelince,” dedi, “yola geleceği yoktur onun. İşi gücü göz boyamak. Geçen gün ne yapsa beğenirsin: İlden, devlet malının hırsızlardan korunması amacıyla bizim dairenin lojmanlarının yanına birer köpek kulübesi yapılması için yazı geldi. Bizim mimar aklı başında, işinin ehli, dürüst bir insandır. Çok uygun bir fiyat çıkardı. Birden hesabın şişirilmiş olduğu esmiş aklına, sen tut bir müteahhide köpek kulübeleri için bizim mimarın yaptığı hesapları kontrol ettir... Müteahhit hesapların bir yerinde otuz kapiklik fazla hesaplama bulmuş... oturup bir rapor yazmış...”</p>

  <p>O anda kapının çıngırağı çaldı. Sudbinski:</p>

  <p>“Hoşça kal!” dedi. “Gevezeliğe dalıp saati unuttum. Bakarsın, ararlar beni...”</p>

  <p>Oblomov durdurdu onu.</p>

  <p>“Gitme, dur biraz. Seninle konuşmak istiyorum: Başımda iki sıkıntı var...”</p>

  <p>Sudbinski kapıdan çıkarken, “Hayır, hayır,” dedi. “İyisi mi, birkaç gün sonra uğrarım sana, o zaman konuşuruz.”</p>

  <p>Oblomov arkadaşının arkasından bakarken şöyle geçiriyordu içinden: “Batmışsın sen sevgili dostum, kulaklarına kadar batmışsın: Dünyada kendinden başka her şeye hem kör hem sağır hem de dilsizsin... İnsanların arasında kırk takla atarsın; işinle, rütbenle övünürsün... Bizde buna da meslek diyorlar işte! Bunun için zekâya, irade gücüne, duyguya hiç gerek yok... Neye yarar ki bunlar? Gereksiz lüks şeyler! Yaşadığı kadar yaşayacak, ama içinde çok şey kıpırdamayacak... Ama dairede on ikiden beşe kadar çalışacak, sekizden on ikiye kadar da evde... Vah zavallı!”</p>

  <p>Oblomov Sudbinski’yi düşündükçe kendini mutlu hissediyordu: Saat dokuzdan üçe kadar, sekizden dokuza kadar evinde yatağında uzanıp yatabiliyordu çünkü... Birilerine rapor sunmak, evrak hazırlamak zorunda olmadığı, yani ne isterse yapabileceği için gurur duyuyordu.</p>

  <p>Felsefeye öylesine dalmıştı ki, kocaman favorileriyle, bıyıklarıyla, keçi sakalıyla, son derece zayıf, esmer birinin başucunda dikildiğini bile fark etmemişti. Adamın, kıyafetine özellikle önem vermediği belliydi.</p>

  <p>“Merhabalar İlya İlyiç.”</p>

  <p>Oblomov, “Merhabalar Penkin,” dedi. “Yaklaşmayın, yaklaşmayın, dışarının soğuğu var üzerinizde!”</p>

  <p>“Ah sizi tuhaf adam!” dedi konuk. “Her zamanki iflah olmaz, gamsız tembel...”</p>

  <p>“Evet, gamsız!” diye karşılık verdi Oblomov. “Şimdi göstereceğim size kahyadan gelen mektubu. Durmadan kafa patlatıyorum, düşünüyorum... siz de gelmiş, gamsız olduğumu söylüyorsunuz! Nereden böyle?”</p>

  <p>“Kitapçıdan. Gazeteler çıktı mı diye baktım. Yazımı okudunuz mu?”</p>

  <p>“Hayır.”</p>

  <p>“Gönderirim size de okursunuz.”</p>

  <p>Oblomov geniş geniş esneyerek sordu:</p>

  <p>“Konusu ne?”</p>

  <p>“Ticaret, kadının özgürlüğü, yaşadığımız bu güzel nisan günleri ve orman yangınlarıyla mücadelede yeni bulunan yöntem. Nasıl okumamış olabilirsiniz o yazıyı? Her şey gazetelerde, kitaplarda artık. Ayrıca, edebiyatta realizmi uyguluyorum ben.”</p>

  <p>“Çok mu meşgulsünüz?”</p>

  <p>“Evet, oldukça. Gazeteye her hafta iki yazı hazırlıyorum, sonra kitap eleştirileri, bu arada bir de öykü yazdım...”</p>

  <p>“Ne üzerine?”</p>

  <p>“Bir kasabada, döverek esnafın dişlerini döken polis şefi üzerine.”</p>

  <p>Oblomov, “Edebiyatta gerçek realizm buna derler işte,” dedi.</p>

  <p>Oblomov’un bu dediği, edebiyatçıyı mutlu etmişti.</p>

  <p>“Öyle değil mi ya?” dedi. “Öyküyü özetleyeyim size, göreceksiniz yepyeni, cesur bir düşünce tarzı bu... Kasabadan geçen bir yolcu tanık oluyor dayak olayına, gidip valiyle anlatıyor durumu. Vali, o kasabaya görevli gidecek olan bir memuru yanına çağırıyor, dayak olayını da incelemesini, polis şefinin kişiliğiyle, davranışlarıyla ilgili bilgi toplamasını emrediyor. Memur, sözde işlerin nasıl olduğunun araştırmasını yapıyormuş gibi, esnafı topluyor. Bu arada dayak olayını da kurcalıyor. Toplananlar ne yapsalar beğenirsiniz? Gülmeye başlıyorlar, övgüleriyle göklere çıkarıyorlar polis şefini. Memur sağda solda da sürdürüyor araştırmasını, esnafın korkunç hırsızlar olduğunu söylüyorlar ona. Bozuk mal sattıklarını, tartıda, ölçüde bile hile yaptıklarını söylüyorlar. Yani hepsi ahlâksızmış, dolayısıyla dayağı hak ediyorlarmış...”</p>

  <p>“Demek, polis şefinin dayağı eski trajedilerdeki <i>fatum</i><a href="../Text/dipnotlar.xhtml#a5" id="k5"><sup>[5]</sup></a> gibi bir şey oluyor, öyle mi?”</p>

  <p>Penkin onayladı:</p>

  <p>“Çok doğru. Çok ince bir zekânız var İlya İlyiç. Siz de yazmalısınız! Böylece bir taşla iki kuş vurmuş oldum, hem polis şefinin zorbalığını hem de halkımızın ahlâk bozukluğunu, memur takımının yanlışlıklarını, sert önlemler, ama yasalara uygun önlemler alınmasının gerekliliğini gözler önüne serdim... Bir görüş... hayli yeni bir görüş değil mi bu?”</p>

  <p>Oblomov, “Evet, özellikle de benim için,” dedi. “Çok az okuyorum çünkü...”</p>

  <p>“Sahi,” dedi Penkin, “odanızda hiç kitap göremiyorum! Ama yalvarırım, yakında çıkacak olan, toplumsal olayları irdeleyen çok önemli bir yapıt var, onu okuyun. Adı ‘Bir Rüşvetçinin Düşmüş Bir Kadına Aşkı’. Yazarını söyleyemeyeceğim size, şimdilik gizli çünkü.”</p>

  <p>“Nelerden söz ediyor?”</p>

  <p>“Toplumsal düzenimizi olduğu gibi ortaya döküyor. Hem de şiirsel bir biçimde. Toplumun bütün güçlerine değiniliyor, toplumsal bütün basamakları ele alınıyor. Yazar, bir yargıç gibi yargılıyor herkesi: zayıf ama kusurlu yüksek devlet adamlarını da, onları kuşatmış dalkavuk, rüşvetçi sürüsünü de, toplumumuzdaki Fransız’dı, Alman’dı, Petersburg varoşlarında yaşayan Finli’ydi, bütün kadınlarımızı da... Herkesi, her şeyi inanılmaz, insanı sarsan bir gerçeklikle anlatıyor kitabında... Küçük birkaç bölümünü dinledim, büyük bir yazar! Kâh Dante’yi kâh Shakespeare’i andırıyor...”</p>

  <p>Oblomov şaşkınlıkla doğrularak, “Amma da abarttınız!” dedi.</p>

  <p>Penkin, gerçekten de çok abarttığını fark edip hemen sustu. Bu kez heyecansız, şöyle ekledi:</p>

  <p>“Okuduğunuz zaman kendiniz de göreceksiniz.”</p>

  <p>“Hayır Penkin, ben okumayacağım o kitabı.”</p>

  <p>“Nedenmiş? Ama olay yaratacak o kitap, herkes ondan söz edecek...”</p>

  <p>“Varsın, istedikleri kadar söz etsinler! Bazılarının yalnızca konuşmaktan başka yapacakları bir şeyleri yok çünkü. Konuşmayı görev edinmişler kendilerine.”</p>

  <p>“Hiç değilse merak edip okumalısınız...”</p>

  <p>Oblomov, “Toplumla ilgili görmediğim, bilmediğim bir şey kalmadı!” dedi. “Neden aynı şeyleri yazıp dururlar ki sanki? Kendilerini avutuyorlar işte...”</p>

  <p>“Hiç de öyle değil: Gerçek, büyük bir gerçek! Komedi sanki... Sözü edilen kişiler çok canlı anlatılıyor. Tüccarlar, memurlar, subaylar, mahalle bekçileri çok canlı... Satırların arasında yaşıyorlar sanki...”</p>

  <p>“Bütün yaptıkları da bu zaten: Eğlence olsun diye, birini alıp anlatıyorlar, gerçeğe uygun anlattıklarını sanıp övünüyorlar da. Oysa hiçbirinde hayat yok: Hayatı anlama yok, duygu yok, sizlerin hümanizm dediğiniz şey yok. Yalnızca kendini önemseme var, o kadar. Sokaklarda yakalayıp hapse atıyorlar hırsızları, düşmüş kadınları kitaplarda anlatıyorlar. Yazdıkları öykülerde ‘görülmeyen gözyaşları’<a href="../Text/dipnotlar.xhtml#a6" id="k6"><sup>[6]</sup></a> duyulmuyor, ama yalnızca göze batan kaba bir alay ve öfke görülüyor.”</p>

  <p>“Daha ne istiyorsunuz? Çok doğru bu söylediğiniz: Fokur fokur kaynayan bir öfke, kötülüklerin üzerine amansız bir gidiş, düşmüş insanları aşağılama, alaya alma... Her şey var burada!”</p>

  <p>Birden parladı Oblomov:</p>

  <p>“Hayır, hepsi o kadar değil! Tamam, bir hırsızı, kötü yola düşmüş kadını, aldatılmış bir budalayı anlat, ama insanı unutma. İnsanlık nerede burada? Yalnızca kendi bildiğiniz gibi yazıyorsunuz.” Neredeyse öfkeli konuşmaya başlamıştı Oblomov, “Düşünce için kalbin gerekli olmadığını mı düşünüyorsunuz? Hayır, düşünceyi kalp besler. Düşen bir insanı kaldırmak için elinizi uzatın ona, ya da oturup başucunda acı acı ağlayın, ama alay etmeyin onunla. Sevin onu, onun da sizin gibi bir insan olduğunu unutmayın, kendiniz için ne yaparsanız onun için de aynı şeyi yapın... İşte o zaman okurum sizi, önünüzde saygıyla eğilirim...” Gene divana sakince uzanmıştı Oblomov, konuşmasını sürdürüyordu, “Bir hırsızı, düşmüş bir kadını alıyorlar ele, onları anlatıyorlar, ama insanı unutuyorlar, veya anlatamıyorlar. Sanatı, şiirselliğin renklerini nerede buluyorsunuz burada? Ahlâksızlığı, çamuru gösterin ama, lütfen edebiyat demeyin bu yaptığınıza.”</p>

  <p>“Demek, doğayı anlatmamızı buyuruyorsunuz: Gülleri, bülbülleri veya soğuk kış sabahlarının güzelliğini anlatalım, öyle mi? Hem de çevremizde her şey kaynaşırken, uğulduyorken... Bize toplumun çıplak fizyolojisi gereklidir yalnızca; Şarkıların zamanı değil şimdi...”</p>

  <p>Oblomov, “İnsanı, insanı anlatın siz bana!” dedi. “Sevin insanı...”</p>

  <p>“Tefecileri, riyakarları, hırsız veya kafasız memurları sevelim öyle mi? Bunu mu demek istiyorsunuz? Edebiyattan hiç anlamadığınız belli.” Coşmuştu Penkin, “Hayır, öylelerini cezalandırmak gerek, toplumdan uzaklaştırmak, kovmak gerek...”</p>

  <p>Oblomov heyecanla ayağa kalktı, Penkin’in karşısına dikilip, “Toplumdan kovmak mı?” dedi. “Bu, kötü bireyde yüce bir özelliğin var olduğunu; onun bozulmuş bir insan; ama gene de bir insan, yani sizin gibi bir insan olduğunu unutuyorsunuz... Kovmak, uzaklaştırmak ha! Ama insanların arasından, doğanın koynundan, Tanrı’nın sevgisinden nasıl kovabilirsiniz ki onu?”</p>

  <p>Gözleri çakmak çakmak, neredeyse bağırarak konuşuyordu Oblomov. Penkin şaşırmış gibi, “Amma da abarttınız!” dedi.</p>

  <p>Oblomov da abarttığını fark etti. Birden sustu, bir dakika kadar dikildi Penkin’in karşısında, esnedi, yavaşça uzandı divana.</p>

  <p>Bir süre ikisi de sustu.</p>

  <p>“Peki, siz bu ara ne okuyorsunuz?” diye sordu Penkin.</p>

  <p>“Ben mi?.. Daha çok, seyahat kitapları.”</p>

  <p>Gene bir sessizlik oldu. Sonra sordu Penkin:</p>

  <p>“Dediğim kitap çıkınca okuyacaksınız onu, değil mi?”</p>

  <p>Oblomov, hayır anlamında iki yana salladı başını.</p>

  <p>“O zaman kendi kitabımı göndereyim size, ister misiniz?”</p>

  <p>Oblomov bu kez evet anlamında salladı başını.</p>

  <p>Penkin, “Şimdi basımevine gitmem gerekiyor,” dedi. “Geç kaldım! Neden uğradım buraya, biliyor musunuz? Size Yekateringof’a benimle gelmenizi önerecektim. Arabam var. Yarına, bugünkü şenlikle ilgili bir yazı yazmam gerekiyor. Birlikte izlerdik şenliği, benim gözden kaçırdığım bir şey olursa bana hatırlatırdınız. Çok eğlenirdik. Gelir misiniz?..”</p>

  <p>Oblomov yüzünü buruşturdu, yorganı üzerine çekti.</p>

  <p>“Olmaz, biraz rahatsızım,” dedi. “Rutubet dokunuyor bana, hâlâ kurumadı ortalık. Ama siz yemeğe gelin bana, konuşurduk... İki sıkıntım var da başımda...”</p>

  <p>“Hayır, gelemem, yayınevindeki arkadaşlarla Sen-Georgi’de buluşacağız, yemeğimizi yedikten sonra şenliği izlemeye gideceğiz. Bütün gece de oturup yazımı yazacağım, sabah erken basımevine yetiştirmeliyim onu. Hoşça kalın.”</p>

  <p>“Güle güle Penkin.”</p>

  <p>“Bütün gece yazacakmış,” diye geçirdi içinden Oblomov. “Peki ne zaman uyuyacak? Tut ki beş bin kazanıyor yılda! Hiç de fena para değil! Ama durmadan yazacak, düşünecek, ufak şeylere verecek ruhunu, görüşlerini başkalarına anlatacak, aklını, hayallerini satışa çıkaracak, kişiliğini zorlayacak, heyecanlanacak, coşacak, sabırsızlanacak, durup dinlenmek bilmeyecek, sürekli hareket edecek... Ha bire yazacak, yazacak, bir makinenin çarkı gibi dönecek de dönecek... Yarın yazacak, öbür gün gene yazacak; bayramda yazacak, yazın sıcağında yazacak... Çekilir mi bu? Ne zaman dinlenecek bu adam? Zavallı!”</p>

  <p>Başını çevirip masaya baktı. Orada her şey olmasını istediği gibiydi: Hokkada mürekkep kurumuştu, kalem ortalarda yoktu. Gene, yeni doğan bir çocuk gibi gamsız uzanıp yatabileceğine, bir şeyler yapmak zorunda kalmayacağına, dinlenebileceğine sevindi...</p>

  <p>Birden aklına geldi, düşünmeye başladı: “Ya kahyanın mektubu, ya evden çıkma işi?”</p>

  <p>Tam o anda gene kapının çıngırağının sesi duyuldu.</p>

  <p>“Ne oluyoruz? Kabul günüm sanki bugün.”</p>

  <p>Geleni beklemeye başladı.</p>

  <p>Yüzünden yaşı da, nasıl biri olduğu da zor anlaşılabilecek biri girdi odaya. Yakışıklı da değildi, çirkin de; uzun boylu da, kısa boylu da; sarışın da, esmer de... Doğa iyi veya kötü, belirgin bir özellik vermemişti ona. Kimi İvan İvanoviç derdi ona, kimi İvan Vasilyeviç kimi de İvan Mihayloviç.</p>

  <p>Soyadı konusunda da belli bir anlaşma yoktu: Bazıları İvanov derdi, bazıları Vasilyev veya Andreyev, bazıları da Alekseyev. Onunla ilk kez karşılaşan bir yabancıya adını söylerlerdi. Yabancı hemen unutuverirdi adını, yüzünü de unuturdu. Onun ne söylediğini bile fark etmezdi. Varlığının, içinde bulunduğu topluluğa hiçbir katkısı olmadığı gibi, orada bulunmaması da hiçbir şeyi değiştirmezdi. Bedeninde herhangi bir özelliği olmadığı gibi, ince bir zekâsı da, bir orijinalliği de, herhangi bir özelliği de yoktu.</p>

  <p>Belki, hiç değilse duyduklarını, gördüklerini anlatabilirdi, böylece çevresindeki insanların ona bir ilgi duymasını sağlayabilirdi, ama başka bir yere gittiği de yoktu: Petersburg’da doğmuş, oradan hiç çıkmamıştı. Dolayısıyla, herkesin bildiği şeyleri görmüş, duymuştu.</p>

  <p>Böyle bir insan sempatik olabilir mi? Sevebilir mi, nefret edebilir mi, üzülür mü? Evet, herhalde sevebilir de sevmeyebilir de, üzülebilir de, üzülmeyebilir de. Çünkü hiç kimse bunları yapmadan edemez. Ama nasıl oluyordu da, herkesi seviyordu bu adam? Öyle insanlar vardır ki, istediğiniz kadar eziyet edin onlara, içlerinde bir düşmanlık, öç alma, intikam gibi duygular uyandıramazsınız. Ne tür kötülük yaparsanız yapın, gene gelir sokulurlar size. Bu çeşit insanlar için onların herkesi sevdiklerini, çünkü iyi yürekli olduklarını söyleseler de yanlıştır bu, hiç kimseyi sevmezler onlar, iyi yürekli olmaları da yalnızca kötü niyetli olmadıklarındandır.</p>

  <p>Birileri böyle birinin yanında bir dilenciye sadaka verirse, o da hemen çıkarır, cebindeki yarım kapikliği atar dilencinin önüne; eğer bunun için ona küfrederlerse ya da oradan onu kovalarlarsa, karşılığında o da küfreder bunu yapanlara, onlarla alay eder. Zengin olduğu söylenemez, zengin değildir çünkü, yoksul bile sayılır. Ama tam yoksul olduğunu söyleyemezsiniz, çünkü ondan çok daha yoksul hayli insan vardır.</p>

  <p>Yılda üç yüz bin gibi bir geliri vardır, bunun yanında devlet dairelerinden birinde küçük bir görevi de sürdürür, oradan da küçük bir maaş alır: Anlayacağınız, eksiklik çekmez, kimseden borç para istemek zorunda da kalmaz; uzun zamandır ondan borç para istemek de kimsenin aklından geçmemiştir.</p>

  <p>Dairede sürekli bir işi yoktur, çünkü görev arkadaşları da, amirleri de neyi daha iyi, neyi daha kötü yaptığını, özellikle neye yeteneği olduğunu bir türlü kestirememişlerdir. Kendisine bir iş verildiğinde o işi öyle yapar ki, amiri ne söyleyeceğini bilemez. Uzun uzun bakar elindeki kağıda, okur, sonunda şöyle der: “Bırakın bende kalsın bu, sonra incelerim... İstediğim aşağı yukarı buydu...”</p>

  <p>Onun yüzünde bir tasa, bir düşünce belirtisi göremezsiniz, içinde bir hayat var mı, yok mu anlayamazsınız. Bakışları asla bir şeyin üzerinde dikkatle durmaz. Hiçbir şeyi merak etmez.</p>

  <p>Sokakta karşılaştığı bir tanıdığı nereye gittiğini sorarsa “Daireye, çarşıya veya bir arkadaşını geçirmeye” gittiğini söyler. Tanıdığı “bırak canım” der, kendisiyle “postaneye, terziye veya dolaşmaya” gelmesini önerirse hemen kabul eder, gideceği yere gitmekten vazgeçer, arkadaşıyla birlikte postaneye, terziye veya dolaşmaya gider.</p>

  <p>Dünyaya gelişini annesinin dışında herhalde kimse fark etmemiştir. Yaşamı sırasında da çok az kimse fark etmiştir onun varlığını, ama onun dünyadan göçüp gittiğini de (çok olasıdır), kimse fark etmeyecektir, kimse sormayacaktır onun nerede olduğunu, öldüğü için kimse üzülmeyecektir. Dostu, düşmanı yoktur, öte yandan tanıdığı çoktur. Belki cenaze alayı yoldan geçen birinin ilgisini çeker, adam, hiçbir özelliği olmayan bu yüzü ilk kez derin bir saygıyla selamlar; hatta meraklı bir başkası belki cenaze alayının önüne koşar, ölenin adını öğrenir ve hemen unutur...</p>

  <p>Bu Alekseyev, Vasilyev, Andreyev veya ne derseniz deyin, insanoğlunun yarım bir gölgesi, boğuk bir sesi, dumanlı bir hayaliydi.</p>

  <p>Kapıda arkadaşlarıyla toplandıklarında veya bakkaldaki içten sohbetlerde efendisinin konuklarını inceden inceye anlatmayı pek seven Zahar bile, sıra bu konuğu, (Alekseyev’i diyelim) anlatmaya geldiğinde her zaman çok zorlanırdı... Uzun uzun düşünür, dış görünüşünü anlatmaya başlayabileceği belirgin bir çizgi, davranışlarında, kişiliğinde bir özellik bulmaya çalışır, sonra kolunu “adam sen de” der gibi sallayarak, “Adamın eti kemiği de, suratı da, hiçbir şeyi yok işte!” derdi.</p>

  <p>“Ooo!” diye karşıladı konuğunu Oblomov. “Siz miydiniz, Alekseyev? Merhabalar. Nereden böyle? Yaklaşmayın bana, yaklaşmayın. Elinizi de sıkmayacağım. Soğuktan geliyorsunuz!”</p>

  <p>Alekseyev, “Ne diyorsunuz siz?” dedi. “Hiç soğuk değil dışarısı. Bugün size uğramayı düşünmüyordum. Ovçinin’le karşılaştım, evine götürdü beni. Sizi almaya geldim İlya İlyiç.”</p>

  <p>“Nereye götüreceksiniz beni?”</p>

  <p>“Ovçinin’e gideceğiz. Matvey Andreiç Alyanov da, Kazimir Albertıç Phaylo da, Vasiliy Semyonoviç Kolımyagin de oradalar.”</p>

  <p>“Neden toplanmışlar orada? Hem benden ne istiyorlar?”</p>

  <p>“Ovçinin yemeğe çağırıyor seni.”</p>

  <p>“Hım!” Tekdüze bir sesle tekrarladı Oblomov, “Yemeğe çağırıyor...”</p>

  <p>“Sonra hep birlikte Yekateringof’a gidilecek. Sizin bir araba kiralamanızı söylediler.”</p>

  <p>“Yekateringof’ta ne yapacağız?”</p>

  <p>“Ne demek, Yekateringof’ta ne yapacağız! Şenlik var orada. Bilmiyor musunuz yoksa? Bugün 1 Mayıs.”</p>

  <p>Oblomov, “Hele oturun, düşünürüz...” dedi.</p>

  <p>“Hadi kalkın! Hemen giyinin.”</p>

  <p>“Acele etmeyin canım, erken daha...”</p>

  <p>“Erken olur mu! Saat on ikide orada olmamızı rica ettiler. Erkenden, ikide yemeğimizi yiyip yola çıkacağız. Hadi çabuk olun, gidelim! Giysilerinizi getirmelerini söyleyecek misiniz?</p>

  <p>“Nasıl giyineyim? Daha elimi yüzümü bile yıkamadım...”</p>

  <p>“Hemen gidip yıkayın öyleyse.”</p>

  <p>Alekseyev odanın içinde aşağı yukarı dolaşmaya başladı. Sonra, daha önce binlerce kez gördüğü bir resmin önünde durdu, pencereden dışarı şöyle bir baktı, etajerin üzerinden küçük bir şey aldı, elinde çevirerek her yanına baktıktan sonra yerine koydu; Oblomov’un kalkıp elini yüzünü yıkamasına engel olmamak için, ıslık çalarak tekrar odanın içinde dolaşmaya başladı. Böylece on dakika geçti aradan.</p>

  <p>Birden sordu Alekseyev:</p>

  <p>“Ne yapıyorsunuz siz?”</p>

  <p>“Ne oldu?”</p>

  <p>“Hala yatıyor musunuz?”</p>

  <p>“Kalkmam mı gerekiyordu?”</p>

  <p>“Öyle ya! Bizi bekliyorlar. Geleceğinizi söylediniz.”</p>

  <p>“Nereye geleceğimi? Bir yere geleceğimi söylemedim ben...”</p>

  <p>“Eh, İlya İlyiç, Ovçinin’e yemeğe gideceğimizi konuşmadık mı demin? Sonra da Yekateringof’a gideceğimizi...”</p>

  <p>Oblomov tembel tembel karşılık verdi:</p>

  <p>“Bu rutubette Yekateringof’a gideceğim ha! Hem ne yapacağım orada? Zaten yağmur yağacağa benziyor, hava kapalı.”</p>

  <p>“Gökyüzünde tek bulut yok, yağmurun yağacağını da nereden çıkardınız?.. Hava kapalı gibi geliyor size, çünkü pencerelerinizin camları uzun zamandır yıkanmamış, toz toprak içinde! Tanrı’nın ışığı nasıl girsin içeri? Üstelik, perdenin biri de inik.”</p>

  <p>“Elden ne gelir? Zahar’a söyleyecek olsam, hemen bir temizlikçi kadın tutmamı ister, beni de bütün gün eve sokmamaya kalkar.”</p>

  <p>Oblomov düşüncelere daldı, Alekseyev ise masanın başına oturmuş, parmaklarıyla trampet çalıyor, bakışlarını odanın duvarlarında, tavanında dalgın dalgın dolaştırıyordu. Aradan birkaç dakika geçtikten sonra sordu:</p>

  <p>“Evet, ne yapıyoruz? Kalkıp giyinecek misiniz, yoksa öyle yatacak mısınız?”</p>

  <p>“Nereye gideceğiz?”</p>

  <p>“Dedim ya, Yekateringof’a...”</p>

  <p>Oblomov canı sıkkın, “Taktınız siz de Yekateringof’a!” dedi. “Şurada oturamıyor musunuz? Soğuk mu oda, yoksa kötü mü kokuyor, onun için mi bir an önce dışarı atmaya çalışıyorsunuz kendinizi?”</p>

  <p>“Hayır, gayet iyi, rahatım da,” diye karşılık verdi Alekseyev.</p>

  <p>“Rahatsanız, neden başka bir yere gitmek istiyorsunuz? Öyleyse bütün gün burada, benim yanımda kalın, yemeğimizi birlikte yiyelim. Akşama da nereye isterseniz, gidersiniz!.. Ah, az kalsın unutuyordum: Bir yere gidemem ben! Tarantyev yemeğe gelecek: Bugün günlerden cumartesi.”</p>

  <p>Alekseyev, “O halde...” dedi. “Pekala... Siz gelmeyecekseniz...”</p>

  <p>Sesini yükselterek sordu Oblomov:</p>

  <p>“Başımdaki sıkıntılarımdan söz ettim mi ben size?”</p>

  <p>Alekseyev Oblomov’un yüzüne dikkatle bakarak, “Hangi sıkıntılarınızdan?” dedi. “Bilmiyorum...”</p>

  <p>“Bu saate kadar yatakta olmama neden olan sıkıntılarımdan... Yattığım yerde bu sıkıntılarımdan nasıl kurtulacağımı düşünüyordum.”</p>

  <p>Alekseyev yüzüne endişeli bir ifade takınmaya çalışarak sordu:</p>

  <p>“Sorun nedir?”</p>

  <p>“İki sıkıntı var başımda! Ne yapacağımı bilemiyorum.”</p>

  <p>“Ne oldu?”</p>

  <p>“Ev sahibi evden çıkarıyor beni. Düşünebiliyor musunuz, evi boşaltmam gerekiyor: Duvarları yıkacaklarmış. Gürültü patırtı... Aklıma geldikçe dehşete kapılıyorum! Öyle ya, sekiz yıldır aynı dairede oturuyorum. Oyun oynadı bana ev sahibi. ‘Acele boşaltın dairemi,’ diye tutturdu.”</p>

  <p>Alekseyev karşılık verdi:</p>

  <p>“Hem de ‘acele’ ha! Anlaşılan kendine gerekli. Çok kötü... Taşınmak her zaman zordur. Bir sürü telaş... Kırılan dökülen, kaybolan... Çok kötü, çok can sıkıcı bir durum! Oysa ne güzel bir eviniz var... Kirası ne kadar?”</p>

  <p>Oblomov, “Böyle bir evi bir daha nerede bulursun, hem de acele?” dedi. “Hiç rutubet yok, sıcak da. Güvenli de. Yalnızca bir kez hırsız girdi! Tavan pek sağlam değil gibi, sıvaları neredeyse dökülecek, ama gene de bir şey olduğu yok.”</p>

  <p>Alekseyev başını iki yana sallayarak, “Söyleyin ev sahibine!” dedi.</p>

  <p>Oblomov kendi kendine konuşuyor gibi mırıldandı:</p>

  <p>“Nasıl yapsam da... çıkmasam bu evden?”</p>

  <p>Alekseyev, odayı tavandan döşemeye gözden geçirerek sordu:</p>

  <p>“Sözleşmeniz var mı?”</p>

  <p>“Var, ama süresi bitti. Ne zamandır bilmiyorum, kiramı aydan aya ödüyorum.”</p>

  <p>İkisi de düşünceye daldı. Neden sonra sordu Alekseyev:</p>

  <p>“Peki, ne yapmayı düşünüyorsunuz? Evi boşaltacak mısınız?”</p>

  <p>“Hiç bilmiyorum,” dedi Oblomov. “Bu konuda düşünmek bile istemiyorum. Varsın, Zahar bir şeyler düşünsün.”</p>

  <p>Alekseyev, “Bazıları taşınmayı pek sever,” dedi. “Ev değiştirmek bir zevktir onlar için...”</p>

  <p>“Bırak, taşınsınlar o ‘bazıları’... Ama ben nefret ederim değişikliklerden! Üstelik, yalnızca ev sorunu da değil! Bakın, ne yazıyor bana kahyam. Şimdi göstereceğim size mektubunu... Nereye kayboldu? Zahar, Zahar!”</p>

  <p>Zahar, büyük Rus sobasının üzerinden atlarken kısık sesiyle söylendi:</p>

  <p>“Aman Tanrım! Ölsem de kurtulsam!”</p>

  <p>Oblomov’un odasına girdi, donuk donuk baktı efendisinin yüzüne. Oblomov sordu ona:</p>

  <p>“Ne o, mektubu bulamadın mı?”</p>

  <p>“Nasıl bulayım? Hangi mektubu bulmamı istediğinizi nereden bileyim? Okumam yazmam yok ki benim.”</p>

  <p>“Olsun varsın, gene de ara,” dedi Oblomov.</p>

  <p>Zahar, “Dün akşam bir mektup okuyordunuz, ondan sonra bir daha görmedim onu,” dedi.</p>

  <p>İlya İlyiç canı sıkkın sordu:</p>

  <p>“Nerede o mektup? Yemedim ya onu. Çok iyi hatırlıyorum, elimden aldın onu, şurada bir yere koydun. İşte burada, bak!”</p>

  <p>Yorganı silkeleyince arasından mektup yere düşmüştü.</p>

  <p>Zahar’la Oblomov aynı anda karşılıklı bağırdılar birbirine:</p>

  <p>“Hep suçlu benim!..”</p>

  <p>“Peki, tamam, git hadi, odana git!”</p>

  <p>Zahar çıktı. Oblomov, beyaz mühür mumuyla mühürlenmiş gri bir kağıda sanki kvasla<a href="../Text/dipnotlar.xhtml#a7" id="k7"><sup>[7]</sup></a> yazılmış mektubu okumaya başladı:</p>

  <p>“Muhterem efendimiz, velinimetimiz, yüce gönüllü babamız İlya İlyiç...”</p>

  <p>Oblomov burada birtakım saygı, selam ve sağlık dileklerini atladıktan sonra okumayı sürdürdü:</p>

  <p>“Yüksek, soylu zatına haber vereyim ki, senin çiftliğinde, baba ocağında her şey yolundadır, velinimetimiz bizim. Beş haftadır toprağa bir damla yağmur düşmedi. Tanrı bize öfkelenmiş olsa gerek, o yüzden yağmur yollamıyor. Yaşlılarımız böyle bir kuraklık görmediklerini söylüyorlar. İlkbahar ekini yandı, kavruldu. Kış ekinini de bazı yerlerde kurt yedi, bazı yerlerde de don vurdu. Oraları tekrar kazıp ilkbahar için ektik, ama ne çıkacak, bilmiyoruz. Belki... Yüce Tanrım merhamet eder de beyimizin toprağı iyi ürün verir. Kendimiz için bir şey istediğimiz yok bizim, yalnızca seni düşünüyoruz. Açlıktan ölsek bile önemli değil... Şurada İvan yortusunda üç kişi daha kaçtı: Laptev, Baloçev, hele hele, demircinin oğlu Vaska. Onları bulup getirsinler diye arkalarından karılarını yolladım, karıları da geri gelmedi. Duyduğumuza göre, Çelki’ye yerleşmişler. Verhlyova’dan bir arkadaşım gitmişti Çelki’ye. Çalıştığı çiftliğin kahyası, yabancı ülkelerden gelmiş bir sabanı gidip görmesi için yollamış onu oraya. Arkadaşıma kaçan köylüleri bulup polis şefine haber vermesini söyledim. Polis şefine haber vermiş. Polis şefi, ‘Dilekçe ver, gerekeni yapayım, kaçak köylüleri yerlerine göndereyim,’ demiş, başka bir şey söylememiş. Gidip ayaklarına kapandım, yalvardım yakardım. Ama çok kötü bağırdı bana: ‘Defol! Yıkıl karşımdan! Ne yapılacağını söyledim sana... Dilekçe vereceksin!’ Ama dilekçe vermedim. İşçi bulmak zor buralarda: Herkes Volga boylarına, mavnalarda çalışmaya gitti.</p>

  <p>Evet velinimetimiz İlya İlyiç, burada insanlar bu kadar aptallaştı işte! Bu yıl panayıra keten gönderemeyeceğiz: Kurutma ve temizleme yerini kapayıp kilitledim. Siçug’u da gece gündüz kapısında nöbet tutturuyorum. Uyanık bir köylüdür Siçug, ağzına içki koymaz. Ama gene de, efendimizin bir şeyini götürmesin diye ben de gece gündüz onu kolluyorum. Öteki köylüler durmadan içiyorlar; kazanacakları paranın bir bölümünü sana vermeleri şartıyla, çalışmak için başka yerlere gitmelerine izin vermemi istiyorlar, ama para vermiyorlar. Bu yıl kuraklık bütün ürünü yakmazsa velinimetimiz efendimize geçen yıl gönderdiğimizden belki iki bin daha az gönderebileceğiz. Bunun için bizleri bağışlamanı dileriz.”</p>

  <p>Bundan sonra bağlılık yeminleri ve imza geliyordu: “Kahyan ve sadık kölen Prokofiy Vıtyaguşin bu mektubu kendi eliyle imzalamıştır.” Okuma yazması olmadığı için, imza yerine bir haç çizmişti. “Bu mektup adı geçen kahyanın kayınbiraderi Demka Krivoy tarafından yazılmıştır.”</p>

  <p>Oblomov mektubun sonuna bir göz attı.</p>

  <p>“Tarih yok, ne yıl var ne ay...” dedi. “Kim bilir, belki de geçen yıldan beri kahyanın evinde ortalarda sürünmüştür. İvan yortusundan, sonra da kuraklıktan söz ediyor! Yazdırdığı mektubu unutup gitmiş, sonra hatırlamış olsa gerek...” Bir süre düşündükten sonra sürdürdü konuşmasını, “Hayret! ‘Belki iki bin daha az’ gönderecekmiş, buna ne dersiniz? Geriye ne kalıyor?” Alekseyev’in yüzüne bakarak sordu: “Geçen yıl ne kadar almıştım? O zaman söylememiş miydim size?”</p>

  <p>Alekseyev bakışını tavana kaldırıp, düşündü.</p>

  <p>Oblomov, “Bunu, gelince Ştoltz’a sormalı,” dedi. “Yanılmıyorsam, yedi-sekiz bindi... Keşke bir kenara yazsaydım! Demek şimdi altı bine inecek. İnanın, açlıktan ölürüm! Koca bir yıl neyle geçineceğim?”</p>

  <p>Alekseyev, “Ne diye telaşlanıyorsunuz İlya İlyiç?” dedi. “İnsan hiçbir zaman umutsuzluğa kapılmamalı, kendini bıraktı mı yandığı gündür...”</p>

  <p>“Ama ne yazdığını görmüyor musunuz? Bana para gönderecek, moral verecek yerde, alay eder gibi, yalnızca kötü şeyler yazıyor... Hem de her yıl! Ne yapacağımı şaşırdım! ‘Belki iki bin daha az’mış!”</p>

  <p>“Evet,” dedi Alekseyev, “Eksik yollayacak! İki bin bu, şaka değil! Dediklerine göre, Aleksey Loginıç da bu yıl on yedi bin yerine, ancak on iki bin almış.”</p>

  <p>Oblomov, sözünü kesti Alekseyev’in:</p>

  <p>“Üstelik, benim aldığım on iki değil, altı bin olacak... Bu kahya mahvetti beni! Durum gerçekten iyi değilse, kuraklık varsa, ürün kötüyse bunu önceden bildirip beni üzmenin ne gereği var?”</p>

  <p>“Evet...” diye başladı Alekseyev, “Çok doğru... Bunu yapmamalıydı. Öyle ama, bir köylüden başka ne bekleyebilirsiniz? Kafası çalışmaz bunların.”</p>

  <p>Oblomov, zayıf bir umutla (arkadaşı onu rahatlatacak bir şeyler düşünür umuduyla) Aleksey’in yüzüne sorgulayan bir ifadeyle bakarak:</p>

  <p>“Benim yerimde siz olsanız ne yapardınız?”</p>

  <p>Aleksey, “Düşünmek gerekir İlya İlyiç,” dedi. “Acele karar vermek olmaz.”</p>

  <p>İlya İlyiç dalgın, “Valiye mi yazsam?” dedi.</p>

  <p>“Sizin oranın valisi kim?”</p>

  <p>İlya İlyiç cevap vermedi, düşünmeye başladı. Alekseyev de susuyor, o da bir şeyler düşünüyordu.</p>

  <p>Oblomov mektubu avucunda buruşturdu, başını ellerinin arasına alıp dirseklerini dizlerine dayadı, kafasının içi ona acı veren düşüncelerle karmakarışıktı, öyle bir süre oturdu. Neden sonra:</p>

  <p>“Hiç değilse Ştoltz gelseydi bir an önce! Yakında geleceğini yazdı, ama Tanrı bilir, nerelerde dolaşıyordur!.. O her şeyi hallederdi.”</p>

  <p>Gene kederlendi Oblomov. Uzun süre ikisi de sustu. Sonunda, ilk kendine gelen Oblomov oldu. Yataktan neredeyse ayağa kalkacak gibi doğrulup, kararlı bir tavırla, “Yapmam gereken şu!” dedi. “Hem de hemen, zaman kaybetmeden... Önce...”</p>

  <p>Tam o anda ısrarlı çalmaya başladı kapının çıngırağı; öyle ki, Oblomov da, Alekseyev de ürpermişlerdi. Hemen atladı sobanın üzerindeki yerinden Zahar.</p>

  <h3 id="sigil_toc_id_3">III</h3>

  <p class="p1">Kaba, gür bir ses geldi holden:</p>

  <p>“Evde mi?”</p>

  <p>Zahar daha da kaba bir sesle karşılık verdi:</p>

  <p>“Şu saatte başka nerede olacak?”</p>

  <p>Kırk yaşlarında iriyarı, uzun boylu, alabildiğine geniş omuzlu, geniş göğüslü, koca kafalı, yüz çizgileri keskin, kısa ve kalın enseli, patlak iri gözlü, kalın dudaklı biri girdi odaya. İlk bakışta onun kaba, derbeder biri olduğu düşüncesi gelirdi insanın aklına. Kılığına kıyafetine özen göstermeyen biri olduğu belliydi. Onu temiz, tıraş olmuş görmek her zaman olası değildi. Ama görünüşte, onun bunu umursadığı yoktu. Kıyafetinden utanmak şöyle dursun, bu halinden arsız bir gurur bile duyar gibiydi.</p>

  <p>Oblomov’un çiftlik komşusu Mihey Andreyeviç Tarantyev’di bu.</p>

  <p>Tarantyev her şeye, çevresindeki herkese somurtkan, yarı küçümser, açık bir düşmanlıkla bakardı. Haksızlığa uğramış veya bir yeteneğinin değeri bilinmemiş; nihayet, kaderine küsmüş, ama gene de ona boyun eğmiş güçlü kişilik sahibi biri gibi, her şeyi, herkesi küçümser, aşağılardı.</p>

  <p>Hareketleri cüretli, rahattı. Yüksek sesle, canlı, hemen her zaman öfkeli konuşurdu. Onun konuşmasını biraz uzaktan dinleyen biri, köprünün üzerinden boş iki yük arabası geçiyor sanırdı. Yanında kim olursa olsun, hiç sıkılmaz, sözünü esirgemezdi. Genelde her zaman, (dostları da dahil) herkese karşı, onlarla konuşmakla, onlarla öğlen veya akşam yemeği yemekle büyük onur veriyormuş gibi, kabaydı.</p>

  <p>Zeki, kafası çalışan, kurnaz biriydi Tarantyev. Günlük herhangi bir sorunu veya karmaşık bir dava konusunu kimse onun kadar ustalıkla çözemezdi. Bir olayda hemen bir harekat planı yapar, büyük bir ustalıkla kanıtları ortaya döker, sonunda da, kendisine akıl danışan insana hemen her zaman kabaca şeyler söylerdi.</p>

  <p>Öyle olmasına karşın, bundan yirmi beş yıl önce bir daireye katip olarak girmiş, saçları ağarana dek de aynı görevde kalmıştı. Daha yüksek bir göreve geçmesi ne onun ne de başkalarının aklına gelmişti.</p>

  <p>Aslında, yalnızca konuşmakta ustaydı Tarantyev. Özellikle başkalarının sorunlarını sözcüklerle kolayca hallediverirdi; gelgelelim, sıra parmağını oynatmaya, yerinden kalkmaya gelince, yani sorunun çözülmesi için önerdiği planın uygulanmasına, işe koyulmaya, ustalığını, becerikliliğini, zekâsını göstermeye gelince ansızın bambaşka biri oluverirdi. Enerjisi tükenir, halsiz düşer, hastalanır, rahatsız olur; o sırada başka bir sorun çıkarsa hemen onunla ilgilenmeye başlar, ama onu da sonuçlandıramazdı. Küçük bir çocuk gibiydi: Bir şeyle sonuna kadar ilgilenmez, önemsiz birtakım ayrıntılara dalar, her şeyde geç kalır ve sonunda ilgilendiği konuyu yarı yolda bırakır veya sorunu sonundan ele alır, böylece her şeyi, bir daha düzeltilemeyecek biçimde berbat eder, sonra da sağa sola küfürler yağdırmaya başlardı.</p>

  <p>Eskiden küçük bir taşra kasabasında adliye memuru olan babası, iş takibi ve başkalarının sorunlarını çözmek konusundaki ve adliyede başarıyla sürdürdüğü görevindeki ustalığını, deneyimini oğluna kazandırmaya çalışmış, ama kader oğluna hayatta bambaşka bir yol çizmişti. Zamanında şöyle böyle bir öğrenim görmüş olan babası, oğlunun çağın gerisinde kalmaması için, bu önemli iş takipçiliğinin yanında ona başka şeyler de öğretmek istemiş, Latince öğrenmesi için üç yıl bir rahipten ders aldırmıştı.</p>

  <p>Doğuştan yetenekli çocuk üç yılda Latin gramerini ve sentaksını sökmüş, Comelius Nepos’u bile anlayacak duruma gelmişti. Ama bu kadarının da oğluna yeteceğini, bu Latince bilgisinin çağın insanları üzerinde ona büyük üstünlük kazandıracağını ve nihayet daha fazla bilginin adliyedeki görevinde ona zararlı olacağını düşünmüş, oğlunun Latince derslerine son vermişti.</p>

  <p>Öğrendiği Latincenin ne işe yarayacağını bilemeyen on altı yaşındaki Mihey bu dili baba ocağında unutmaya başlamıştı. Ama öte yandan, il veya bölge adliyesinde alacağı onurlu görevi beklerken babasının içki alemlerini kaçırmıyor ve bu hayat okulunda sürdürülen içten sohbetler arasında delikanlının zekâsı giderek gelişiyor, güçleniyordu.</p>

  <p>Babasının ve arkadaşlarının anlattıkları adli olaylarla ilgili çeşitli öyküleri, mahkemelerin bu eski kurtlarının elinden geçmiş ilginç davaları delikanlı, genç beyninin olanca merakıyla dinliyordu.</p>

  <p>Gelgeldim, bütün bunların hiçbir yararı olmamıştı ona. Babasının bütün çabasına karşın, Mihey bir iş adamı da, usta bir dava vekili de olmadı. Yaşlı babası fikrini değiştirmiş olmasaydı, elbette bu konuda başarılı olacaktı. Evet babasının arkadaşlarıyla sohbetlerinden gerçekten de çok şey kapmıştı Mihey. Bildikleri ikiye katlanmıştı. Şimdi sıra öğrendiklerini uygulamaktaydı. Ne var ki, babası ölünce adliyeye girme olanağı da kalkmıştı ortadan. Bir baba dostu, alıp Petersburg’a götürmüş, bir devlet dairesinde katiplik görevine yerleştirmiş ve orada unutmuştu onu.</p>

  <p>Böylece Tarantyev hayatı boyunca konunun yalnızca bir teorisyeni olarak kalmıştı. Latincesi de, haklı haksız davaları istediği yöne çevirmekteki ustalığı da Petersburg’da bir işine yaramıyordu. Ne var ki, elverişsiz koşullar altında hiçbir zaman dışa çıkamayan, çıkma umudu da olmayan, uykuya dalmış bir gücün, ruhunda var olduğunu hep hissediyordu. Belki de bunun için, ruhunda işe yaramayan bir güç olduğu için Tarantyev kaba, kötü niyetli, her zaman öfkeli ve küfürbazdı.</p>

  <p>Evrakları temize çekmek, dosyalamak gibi görevleri sevmiyor, küçümsüyordu. Yalnızca bir umut gülümsüyordu ona uzakta: kısa zamanda büyük paralar kazanabileceği tekel idaresine geçmek. Babasının onun için düşündüğü, ama ulaşamadığı yüksek dereceye ancak bu yolla yükselebileceğini umuyordu. Babasının ona hazırladığı, tasarladığı bu iş sahası, yaşam biçimi, rüşvet ve kurnazlık olanağı taşrada kalmıştı ve Petersburg’daki bu küçük görevinde şimdi bütün bunları resmi işler yerine dostluk ilişkilerinde kullanıyordu.</p>

  <p>Ruhunda, aklında yalnızca rüşvetçilik vardı; yapacak bir işi de, ondan ricada bulunanlar da olmadığı için, bir yolunu buluyor, görev arkadaşlarını, eşini dostunu, karşısına kim çıkarsa kâh kurnazlıkla kâh yüzsüzlükle kendini ağırlamak zorunda bırakıyor, herkesi ona hak etmediği bir saygı göstermeye zorluyor, insanların üstüne üstüne gidiyordu. Üzerindeki eski giysiyi hiçbir zaman önemsemez, ama bol içkili bir yemeğe davet edilmediği gün olursa bunu yadırgardı.</p>

  <p>Arkadaş çevresinde, herkese havlayan, hiç kimsenin kıpırdamasına izin vermeyen, ama aynı zamanda, nereden veya kimden gelirse gelsin, atılan bir parça eti havada kapan kocaman bir bekçi köpeği rolü oynardı.</p>

  <p>Oblomov’u sık sık ziyarete gelen böyle iki kişi vardı.</p>

  <p>Bu iki Rus proleteri<a href="../Text/dipnotlar.xhtml#a8" id="k8"><sup>[8]</sup></a> neden böyle sık uğrarlardı Oblomov’a? Nedenini çok iyi biliyorlardı: içki içmek, yemek yemek, iyi cins puro tüttürmek için... Burada sıcak, sakin bir sığınak ve her zaman, sevinçli olmasa da, kayıtsız bir karşılama buluyorlardı.</p>

  <p>Peki Oblomov neden izin veriyordu gelmelerine? Bunu kendisi de pek bilmiyordu. Uzak Oblomovka çiftliklerinde yiyecek bir şeyi de, bir mesleği de olmayan, çalışmaya elleri varmayan, yalnızca midelerini doldurmayı bilen, ama her zaman bir rütbesi, unvanı olan çok sayıda kadın ve erkek sığıntı vardı. Anlaşılan, bugün hâlâ böylelerinin olması da bundandır.</p>

  <p>Yaşamlarında bu çeşit takıntılarının bulunması kendileri için zorunlu olan, zevk düşkünü böyle insanlar da vardır: Çevrelerinde gereksiz insanların bulunmasını isterler. İkide bir kaybolan tütün tabakasını kim arayıp bulacak veya yere düşen mendili kim eğilip kaldıracak?.. Kime yakınacak baş ağrısından? Gördüğü kötü bir rüyayı kime anlatacak, yorumlamasını kimden isteyecek? Uykuya dalıncaya kadar kim kitap okuyacak ona, uyumasına yardım edecek? Ayrıca, en yakın kasabaya alışveriş yapması için de gönderilir bu proleterler. Ara sıra çiftlik işleriyle de ilgilenirler. Her işi ev sahibi yapacak değil ya!</p>

  <p>Gürültü patırtı yapardı Tarantyev, Oblomov’un durgunluğunu, can sıkıntısını dağıtırdı. Bağırıp çağırır, tartışma çıkarır, birtakım oyunlar yapar, böylece kendini uyuşukluğa kaptıran Oblomov’u konuşmak, bir şeyler yapmak zorunluluğundan kurtarırdı. Tarantyev uykunun ve tembelliğin sindiği odaya canlılık, kimi zaman da dışarıdan haberler getirirdi. Oblomov, karşısında canlı hareketler yapan, konuşan hayat dolu bir şeyi parmağını kıpırdatmadan dinleyebilir, seyredebilirdi. Ayrıca, Tarantyev’in ona işe yarar birtakım öğütler verebileceğine de inanırdı.</p>

  <p>Oblomov, Alekseyev’in ziyaretine başka, daha önemli bir nedenle de katlanırdı. Canının istediği gibi vakit geçirmek, yani sessiz olmak, uyuklamak veya odanın içinde dolaşmak istediğinde kuşkusuz, varlığını hissettirmezdi ona Alekseyev: O da susar, uyuklar veya eline bir kitap alır, tembel tembel esneyerek resimlerine bakar, bazı yerlerini okurdu. Gerekirse üç gün süreyle yapardı bunu. Oblomov yalnız kalmaktan sıkılırsa, bir şeyler anlatmak, okumak, bir şeyleri tartışmak, heyecanını açığa vurmak isterse, onu dinlemeye hazır, sadık bir dinleyicisi; onun suskunluğunu da, konuşmasını da, heyecanını da paylaşan bir insan bulunurdu yanında.</p>

  <p>Öteki konuklar, pek sık uğramazlardı ona ve ilk üç konuğun yaptığı gibi, uğradıklarında da bir dakika kalır, giderlerdi. Oblomov’un onlarla ilişkisi giderek zayıflamakta, canlılığını yitirmekteydi. Ziyaretleri sırasında ilgisini çeken beş dakikalık bir konuşma sonunda (bu kadarı yeterli gelirdi ona), susardı. Oysa kendisinin de konuklarına karşılık vermesi, onları ilgilendiren konularda onlarla konuşmayı sürdürmesi gerekirdi. Çünkü insanlarla iç içeydiler onlar: Her biri hayatı Oblomov’un anlamak istediği gibi değil, kendince anlardı. Ama gene de gelip gidiyorlardı Oblomov’a: Ama o hoşlanmıyordu bundan, böylesi bir yaşamdan uzak durmaya çalışıyor, ruhuna yakın bulmuyordu.</p>

  <p>Yalnızca bir kişiden hoşlanıyordu, ama o da huzursuz ediyordu onu. O kişi haberleri de, sosyeteyi de, bilimi de, hayatı da seviyordu. Ama sanki biraz daha derinden, sıcak, yürekten seviyordu. Oblomov, herkese karşı yakın olsa da, yalnızca onu yürekten sever, yalnızca ona güvenirdi. Bunun nedeni belki de birlikte büyümeleri, okul arkadaşı olmaları, çoğu zaman bir arada bulunmalarıydı. Andrey İvanoviç Ştoltz’du bu kişi.</p>

  <p>Bir yere gitmişti Ştoltz, ama her an bekliyordu onu Oblomov.</p>

  <h3 id="sigil_toc_id_4">IV<br /></h3>

  <p class="p1">Tarantyev kıllı elini Oblomov’a uzatıp tane tane, “Selam hemşerim,” dedi. “Ne o, bu saate kadar hâlâ kütük gibi yatıyor musun?”</p>

  <p>Oblomov yorganı üzerine çekerek karşılık verdi:</p>

  <p>“Yaklaşma bana, yaklaşma. Soğuktan geliyorsun!”</p>

  <p>“Amma da yaptın ha! Soğuktan geliyormuşum! Neyse, hadi, elimi uzatıyorum sana, sıksana! Saat neredeyse on iki olacak, beyefendi hâlâ yatakta!”</p>

  <p>Oblomov’u tutup yataktan kaldırmak istedi, ama Oblomov daha önce davrandı, çabucak sarkıttı bacaklarını yattığı yerden, hemen iki terliğini de buldu. Esneyerek, “Ben de kalkıyordum zaten,” dedi.</p>

  <p>“Senin nasıl kalktığını bilirim ben. Yemek saatine kadar dönüp durursun yatakta. Hey, Zahar! Nerelerdesin, ihtiyar bunak? Hemen gel buraya, efendini giydir.”</p>

  <p>Zahar odaya girerken Tarantyev’e bakarak söyleniyordu:</p>

  <p>“Önce kendinize bir Zahar bulun da, ondan sonra böyle böğürün! Berbat ettiniz ortalığı, sanki bir satıcı girdi odaya!”</p>

  <p>“Konuşuyor bir de, suratsız herif!” dedi Tarantyev.</p>

  <p>Yanından geçmekte olan Zahar’a arkadan bir tekme atmak için bacağını kaldırmıştı ki, Zahar birden durdu, Tarantyev’e doğru dönüp diklendi.</p>

  <p>“Hele bir dokunun!” dedi. “Ne demek oluyor bu?” Kapıya doğru yürüyerek, “Ben gidiyorum...”</p>

  <p>Oblomov, “Yeter artık Mihey Andreyeviç!” dedi. “Sakin ol biraz! Ne diye rahat bırakmıyorsun adamcağızı? Hadi Zahar, sen de ne getireceksen getir!”</p>

  <p>Zahar odadan çıkıp efendisinin giysileriyle döndü. Önünden geçerken ters ters baktı Tarantyev’in yüzüne.</p>

  <p>Oblomov, Zahar’a dayanarak, çok yorgun, bitkinmiş gibi isteksiz, ayağa kalktı, gene isteksiz, büyük koltuğa yürüdü, çöktü ve oturur oturmaz kıpırdamadan, öylece kaldı. Zahar sehpanın üzerinden pomadı, tarağı, fırçayı aldı, efendisinin başına pomat sürdü, saçlarını iki yana ayırdı, fırçayla düzelttikten sonra sordu:</p>

  <p>“Elinizi yüzünüzü yıkayacak mısınız?”</p>

  <p>“Biraz sonra,” dedi Oblomov. “Sen odana gidebilirsin artık.”</p>

  <p>Zahar Oblomov’un saçlarıyla ilgilenirken Tarantyev birden Alekseyev’e döndü:</p>

  <p>“Vay, siz de burada mıydınız?” dedi. “Görmedim sizi. Neden gelmiştiniz? Sizin şu akrabanız amma da öküzmüş! Kaç zamandır söylemek istiyordum bunu size...”</p>

  <p>Alekseyev ürkek, şaşırmış, Tarantyev’in yüzüne bakarak karşılık verdi:</p>

  <p>“Hangi akrabamdan söz ediyorsunuz? Akrabam falan yoktur benim.”</p>

  <p>“Şey işte canım, memur olan, neydi adı?.. Soyadı Afanasyev olan... Nasıl akrabanız olmazmış? Evet, akrabanızdır.”</p>

  <p>Alekseyev, “Ama benim soyadım Afanasyev değil, Alekseyev; ayrıca, hiç akrabam da yoktur benim.”</p>

  <p>“Nasıl akrabanız değilmiş? Sizin gibi silik herifin teki; adı Vasili, baba adı da Nikolayev, yani sizin gibi Vasili Nikolayev...”</p>

  <p>“Yemin ederim, akrabam falan değildir. Benim adım İvan Alekseyev...</p>

  <p>“Her neyse, fark etmez, size benziyor ya... Ama öküzün tekidir, bir gördüğünüzde söyleyin kendisine bunu.”</p>

  <p>Alekseyev tütün tabakasını açarken, “Tanımıyorum ben onu,” dedi, “kendisiyle hiç de karşılaşmış değilim.”</p>

  <p>“Tütün verin bana!” dedi Tarantyev. “A! Adi tütünmüş sizinki, Fransız tütünü değil, öyle mi?” Tütünü kokladıktan sonra ekledi, “Gerçekten de öyleymiş...” Sonra sert bir tavırla sordu, “Neden Fransız tütünü kullanmıyorsunuz?” Tarantyev daha sonra gene sürdürdü önceki konuşmasını, “İnanın, sizin o akrabanız kadar öküzünü görmedim... Bir ara, bundan iki yıl kadar önce, elli ruble borç almıştım kendisinden. Elli rublenin lafı mı olurmuş? Unutup gider insan, değil mi? Hayır, aradan bir ay geçmişti ki başladı, beni nerede görse ‘Ne oldu bana borcunuz?’ diye sorup duruyor. Bıktırdı artık! Bu yetmiyormuş gibi, dün bizim daireye geldi. Şöyle demesin mi: ‘Sanırım maaşınızı almışsınızdır, şimdi ödeyebilecek misiniz borcunuzu?’ Çıkarıp maaşımı verdim kendisine, ama herkesin içinde öyle bir rezil ettim ki onu, kapıyı zor buldu. ‘Yoksul biriymiş, bu para kendisine gerekliymiş!’ Bana gerekli değil sanki! Ona birden elli ruble verebilecek kadar zengin biri miyim ben? Ver bir puro da içelim hemşerim.”</p>

  <p>Oblomov, etajeri göstererek karşılık verdi:</p>

  <p>“Purolar orada, kutuda.”</p>

  <p>Her zamanki tembel, hoş haliyle, dalgın, çevresinde neler olup bittiğinin farkında olmadan, neler konuşulduğunu dinlemeden oturuyordu koltukta. Küçük, beyaz ellerini haz duyarak seyrediyor, okşuyordu.</p>

  <p>Tarantyev kutudan bir puro aldıktan sonra Oblomov’a bakarak sert bir tavırla sordu:</p>

  <p>“Ee? Eski puroların bunlar senin?”</p>

  <p>Hiç düşünmeden karşılık verdi Oblomov:</p>

  <p>“Evet, eski purolarım.”</p>

  <p>“Ama ben sana yurtdışından gelme başka purolar al dememiş miydim? Söylediklerimi böyle tutuyorsun aklında işte! Bir dahaki cumartesiye geldiğimde kesinlikle dediğim purolar olsun kutunda, yoksa uzun süre uğramam bir daha buraya.” Puroyu yaktıktan, dumanının bir bölümünü dışarı savurup bir bölümünü içine çektikten sonra ekledi, “Aman ne iğrenç şey! İçilmez bu!</p>

  <p>Oblomov esneyerek, “Bugün erken geldin Mihey Andreyeviç,” dedi.</p>

  <p>“Ne o, bıktın mı benden?”</p>

  <p>“Hayır canım, öyle demek istemedim! Öylesine söyledim. Genelde yemek saatine yakın uğrarsın da, oysa saat daha on iki.”</p>

  <p>“Yemekte neler var, öğrenmek için özellikle erken geldim. Hep entipüften şeyler yediriyorsun bana. Bugün ne yemekler hazırlattığını öğreneyim dedim.”</p>

  <p>“Git mutfakta sor,” dedi Oblomov.</p>

  <p>Tarantyev çıktı.</p>

  <p>Biraz sonra dönünce, “İnsaf yani!” dedi. “Sığır etiyle dana eti... Eh be Oblomov kardeş, yaşamasını bilmiyorsun sen! Bir de çiftlik sahibi olacaksın! Bey dediğin böyle mi olur? Bir esnaf gibi yaşıyorsun sen. Eşini dostunu nasıl ağırlaman gerektiğinden haberin yok! Peki Madera şarabı aldırdın mı?”</p>

  <p>Onun ne dediğini neredeyse dinlemeden karşılık verdi Oblomov:</p>

  <p>“Bilmiyorum, Zahar’a sor. Şarap vardır sanırım.”</p>

  <p>“Almanlardan aldığın şu önceki şarap mı? Bırak onu, şarabı İngilizlerin dükkanından alacaksın.”</p>

  <p>“İçeride olan yeter şimdilik,” dedi Oblomov. “Bir de şarap almaya adam yollamaya değmez!”</p>

  <p>“Sen bana ver parayı, ben dönüşte alır gelirim. Bu arada bir yere de uğramam gerekiyor çünkü.”</p>

  <p>Oblomov çekmeceyi karıştırdı, zamanın kırmızı bir on rublelik banknotunu çıkardı.</p>

  <p>“Madera yedi ruble,” dedi. “Burada on ruble var.”</p>

  <p>“Onu ver, üstünü getiririm sana, korkma!”</p>

  <p>Oblomov’un elinden banknotu kaptı Tarantyev, hemen cebine indirdi. Şapkasını giyerken, “Ben gidiyorum,” dedi, “Saat dörtten sonra gelirim. Bir iki yere uğrayacağım. Tekel idaresinde bir iş bulacaklar bana, söz verdiler... Bak ne diyeceğim İlya İlyiç, bugün Yekateringof’a gitmek için bir araba kiralayacak mısın? Beni de götürürdün.”</p>

  <p>Oblomov hayır anlamında başını salladı.</p>

  <p>Tarantyev, “Ne o, tembelliğinden mi, paraya kıyamadığından mı?” dedi. “Ah lapacı seni! Neyse, şimdilik hoşça kal...”</p>

  <p>“Bekle Mihey Andreyeviç,” dedi Oblomov. “Sana bir şey danışmam gerekiyor.”</p>

  <p>“Nedir? Çabuk söyle, zamanım yok.”</p>

  <p>“Bir anda iki felaket birden geldi başıma. Evden çıkarıyorlar beni.”</p>

  <p>“Kiranı ödemiyorsundur, oh olsun sana!” dedi Tarantyev.</p>

  <p>Çıkmak istedi. Oblomov durdurdu onu.</p>

  <p>“Bekle!” dedi. “Her zaman peşin öderim ben kirayı. Hayır, ev sahibi daireyi genişletmek istiyor... Dursana! Acelen ne? Bu durumda ne yapmalıyım, söylesene bana. Bir hafta içinde evi boşaltmam için sıkıştırıyorlar beni...”</p>

  <p>“Danışmanın mıyım ben senin?.. Sanmayasın ki...”</p>

  <p>Oblomov, “Bir şey sandığım yok benim,” dedi. “Gürültü edeceğine, bağırıp çağıracağına, ne yapmam gerekiyor, onu söyle... Bu işleri bilirsin sen...”</p>

  <p>Tarantyev onu dinlemiyordu artık, bir şeyler düşünmeye başlamıştı. Şapkasını çıkarıp oturduktan sonra şöyle dedi:</p>

  <p>“Eh, öyle olsun bakalım. Hadi, dua et bana, yemeğe şampanya aldır: İşin oldu sayılır.”</p>

  <p>“Nasıl?” diye sordu Oblomov.</p>

  <p>“Şampanya aldıracak mısın?”</p>

  <p>“Vereceğin akıl buna değerse, evet...”</p>

  <p>“Yo, akıl vermeye değmeyen sensin... Boşuna ne diye akıl vereyim ki sana?” Alekseyev’i göstererek ekledi, “İnanmıyorsan ona veya onun akrabasına sor.”</p>

  <p>Oblomov rica ediyor gibi, “Eh, yeter artık,” dedi. “Hadi ne söyleyeceksen söyle.”</p>

  <p>“Şöyle yapacaksın: Yarın yeni bir daireye taşınacaksın...”</p>

  <p>“Eh! Bu ne hoş bir akıl böyle! İyi akıl veriyorsun insana doğrusu! Bunu sen söylemeden önce de biliyordum...”</p>

  <p>Sesini yükseltti Tarantyev:</p>

  <p>“Sus hele, sözümü kesme! Vıborg yakasına, bir arkadaşımın yanına taşınıyorsun...”</p>

  <p>“Bu da nereden çıktı? Vıborg yakasına mı? Dediklerine göre, kışın kurtlar iniyormuş oraya.”</p>

  <p>“Olabilir. Adalardan geliyorlar, seni ne ilgilendirir bu?”</p>

  <p>“Can sıkıntısından patlar orada insan, kimsecikler yoktur ortalıkta, sokaklarda in cin top oynar.”</p>

  <p>“Yalan! Bir kadın arkadaşım oturuyor orada: Kocaman bahçeli bir evi var. İyi bir kadındır, duldur, iki çocuğu var. Bekar kardeşi de onun yanında kalıyor. Kardeşi kafası çalışan bir insandır.” Alekseyev’i göstererek sürdürdü konuşmasını, “Şu köşede oturan gibi değildir yani, seninle beni cebinden çıkarır!..”</p>

  <p>Oblomov sabırsızlanmaya başlamıştı.</p>

  <p>“Bütün bunlardan bana ne?” dedi. “Oraya taşınmayacağım.”</p>

  <p>“Taşınıp taşınmayacağını göreceğiz... Hayır, benden sana akıl vermemi istediysen, dediğimi de yapacaksın.”</p>

  <p>Oblomov kararlı, “Taşınmayacağım,” dedi.</p>

  <p>Tarantyev şapkasını başına geçirip, söylenerek kapıya yürüdü:</p>

  <p>“Ne halin varsa gör!”</p>

  <p>“Söylesene, o ıssız yere ne diye taşınayım? Buralarda bir daire bulamaz mıyım yani? Başımda böyle bir bela varken...”</p>

  <p>Tarantyev kapıda durup geri döndü.</p>

  <p>“Ne tuhaf bir insansın sen! Nedir seni buraya bağlayan?”</p>

  <p>“Ne mi? Her yere yakın... dükkanlara, tiyatroya, ayrıca eşime dostuma... Kentin merkezi burası, ayrıca, her şey...”</p>

  <p>Oblomov’un sözünü kesti Tarantyev:</p>

  <p>“Ne dedin? Söylesene, evden ne zaman çıktığın var ki? Ne zamandır tiyatroya gitmiyorsun? Hangi eşine dostuna gidiyormuşsun? İzninle sorabilir miyim, ne işine yarıyor kentin merkezi?”</p>

  <p>“Ne demek, ne işime yarıyor? Çok şey için işime yarıyor!”</p>

  <p>“Gördüğün gibi, kendin de bilmiyorsun! Oysa, düşün ki, temiz yürekli bir kadın olan arkadaşımın yanında huzur içinde yaşayacaksın. Kimse rahatsız etmeyecek seni. Ne bir gürültü ne bir bağrış çağrış. Her yer pırıl pırıl, tertemiz. Baksana, burada handa gibisin, üstelik bir bey, bir çiftlik sahibiyken!.. Oysa orası tertemiz, sessiz sakin. Canın sıkıldığında sohbet edebileceğin biri de var. Benden başka kimse de uğramayacak sana. Çocuklar bile var, istediğin kadar oynarsın onlarla! Daha ne istiyorsun? Üstelik kârın da büyük olacak. Burada ne kadar kira veriyorsun?”</p>

  <p>“Bin beş yüz.”</p>

  <p>“Orada ise, neredeyse bütün ev için bin ödeyeceksin! Ayrıca, odaları çok güzel, aydınlık! Kadıncağız uzun zamandır sessiz, düzenli bir kiracı arıyordu. Seni söyleyeceğim ona...”</p>

  <p>Oblomov hayır anlamında dalgın dalgın, iki yana salladı başını. Tarantyev, “Saçmalıyorsun, oraya taşınacaksın!” dedi. “Düşünsene, masrafların yarıya düşecek: Yalnızca kiran beş yüze iniyor. Yemeklerin bir kat daha güzel ve temiz olacak. Ne aşçı kadın ne Zahar’ın çalıp çırpması...”</p>

  <p>Holden bir homurdanma geldi.</p>

  <p>Tarantyev sürdürdü konuşmasını:</p>

  <p>“Hayatın düzene girecek. Oysa şimdi burada yemek masasına oturmak hiç hoş değil... Biber istersin, yoktur, sirke alınmamıştır, bıçaklar pistir, çamaşırlarının kaybolduğunu kendin söylüyorsun, her yer toz içinde, insan iğreniyor! Oysa orada evi çekip çevirecek olan bir kadın. Sen de, o salak Zahar da bir şeye karışmayacaksınız...”</p>

  <p>Holden gelen biraz önceki homurdanma bu kez daha güçlü duyuldu.</p>

  <p>Tarantyev konuşmasını sürdürdü:</p>

  <p>“Bu yaşlı köpeğin de bir şey düşünmesi gerekmeyecek: Her şeyin hazır olacak. Düşünecek ne var bunda? Taşın, olsun bitsin...”</p>

  <p>“Birden nasıl yapayım bunu?” dedi Oblomov. “Durup dururken neden Vıborg yakasına taşınmak...”</p>

  <p>Tarantyev yüzünden terini silerken, “Şuna bak! Mevsim yaz: Yazlığa gitmiş gibi olacaksın. Bu Gorohovaya Caddesi’nde ne diye çürüyüp gideceksin?.. Bezborodkoların parkı<a href="../Text/dipnotlar.xhtml#a9" id="k9"><sup>[9]</sup></a> orada. Hemen yanında Ohta, iki adım ötede Neva, evinin önünde kendi bahçen! Toz yok, boğucu sıcak yok! Hiç düşünme. Ben yemekten önce gidiveririm oraya. Bir araba kirala... Yarın da taşınırsın...”</p>

  <p>“Ne biçim adamsın!” dedi Oblomov. “Tanrı bilir neden, durup dururken tutturdun Vıborg yakasına taşın diye... Aklın alacağı şey değil bu! Hayır, burada kalabilmem için bir şeyler düşün sen. Sekiz yıldır bu evdeyim, buradan başka bir yere de taşınmak istemiyorum...”</p>

  <p>“Elbette taşınacaksın. Hemen şimdi arkadaşım o bayana gidiyorum. Tekel işini başka bir gün öğrenirim...”</p>

  <p>Kapıdan çıkıyordu ki, Oblomov durdurdu onu.</p>

  <p>“Dur hele, Nereye gidiyorsun? Daha önemli bir sıkıntım daha var. Bak, nasıl bir mektup geldi kahyamdan? Oku da ne yapacağımı söyle bana.”</p>

  <p>“Ne beyinsiz adamsın!” dedi Tarantyev. “Elinden bir şey gelmez! Her şeyi benden beklersin! Adam değil, otsun sen, ot!”</p>

  <p>Oblomov, “Mektup nerede?” dedi. “Zahar, Zahar! Gene bir yerlere sıkıştırdı mektubu!”</p>

  <p>Tarantyev, yerdeki buruşmuş kağıdı göstererek şöyle dedi:</p>

  <p>“İşte orada.”</p>

  <p>“Sahi,” dedi Oblomov. Yerden alıp yüksek sesle okumaya başladı. Okumayı bitirdikten sonra sordu:</p>

  <p>“Ne diyorsun? Ne yapmalıyım? Kuraklık bir yandan, köylülerden toplanamayan toprak kiraları bir yandan...”</p>

  <p>Tarantyev, “Bitmişsin sen!” dedi. “Mahvolmuşsun!”</p>

  <p>“Peki ama neden böyle söylüyorsun? Neden mahvolmuşum?”</p>

  <p>“Nasıl, mahvolmamışsın?”</p>

  <p>“Mahvolmuşsam, o zaman ne yapmam gerektiğini söyle.”</p>

  <p>“Söylersem ne vereceksin?”</p>

  <p>“Tamam, söyledin ya, şampanya içeceksin. Daha ne istiyorsun?</p>

  <p>“Şampanya ev sorununu halletmem içindi. O sorununu hallettim, ama sen kıymetini bilmiyorsun, üstelik tartışıyorsun benimle, çok nankörsün! Git kendin bul ev öyleyse! Hem ne güzel bir evdi sana bulduğum! Öz kız kardeşinin yanındaymış gibi huzur içinde yaşayacaktın. İki çocuk, bekar bir ağabey, ben de her gün uğrayacaktım sana...”</p>

  <p>Oblomov kesti Tarantyev’in sözünü:</p>

  <p>“Pekala, iyi, iyi... Şimdi söyle bana, kahyanın bu mektubuyla ilgili ne yapacağım?”</p>

  <p>“Hayır, yemeğe İngiliz birası ekle, o zaman söylerim.”</p>

  <p>“Şimdi de İngiliz birası istiyor! Gözün doymaz mı senin...”</p>

  <p>Tarantyev şapkasını tekrar başına koyarken, “Neyse, hoşça kal,” dedi.</p>

  <p>“Aman Tanrım! Kahya ‘belki iki bin eksik’ göndereceğini yazıyor, adam hâlâ İngiliz birası istiyor! Hadi, peki, İngiliz birası da al.”</p>

  <p>“Daha para ver öyleyse!”</p>

  <p>“On rublenin üstünü alacaksın ya?”</p>

  <p>“Ya Vıborg yakasına araba parası?”</p>

  <p>Oblomov istemeye istemeye çıkarıp bir ruble daha verdi Tarantyev’e.</p>

  <p>Tarantyev rubleyi cebine indirirken, “Sana şunu söyleyeyim ki, sahtekarın teki senin o kahyan,” diye başladı. “Ağzını açıp, enayi gibi güveniyorsun ona. Sana neler yutturduğunun farkında değilsin! Kuraklıkmış, ürün kötüymüş, köylüler ödeme yapmıyorlarmış, kaçıyorlarmış... Hepsi yalan! Duyduğuma göre, bizim oralarda, Şumilova’da geçen yıl ürün çok iyiymiş, bütün köylüler ödemesi gereken parayı ödemiş, ama nedense, senin yerinde sözüm ona kuraklık olmuş. Oysa senin çiftlikle Şumilova arası ancak elli verstidir. Peki neden orada yanmamış ekin? Bir de köylünün para ödemediğini söylüyor! Bizim oralarda yapacak iş mi yokmuş? Ah sahtekar! Gösteririm ben ona! Kaçan köylülere gelince, sanırım bir şeyler alıp, öyle salmıştır adamları. Durumu polis şefine bildirmeyi düşünmemiştir bile.”</p>

  <p>“Olamaz,” dedi Oblomov. “Polis şefinin verdiği cevabı bile yazmış mektubunda, o kadar doğal ki...”</p>

  <p>“Hadi canım sen de! Bir şeyden anladığın yok senin. Bütün sahtekarlar yazacaklarını doğal yazarlar. İnan bana!” Andreyev’i göstererek sürdürdü konuşmasını:</p>

  <p>“Sözgelimi, bak şu adama, dürüst biri, kuzu kuzu oturuyor oturduğu yerde, ama doğal yazabilir mi? Asla yazamaz. Oysa akrabasının öküz, şeytanın teki olduğunu boşuna söylemiyorum, işte o yazabilir doğal... Ama sen yazamazsın! Demek oluyor ki, senin kahyan şeytandır, onun için de doğal yazabiliyor. Farkında değil misin, ne güzel birbirine bağlamış sözcükleri? Kaçan köylüleri geri getirecekmiş.”</p>

  <p>“Peki ne yapmalıyım bu adamı?” diye sordu Oblomov.</p>

  <p>“Hemen değiştir.”</p>

  <p>“Yerine kimi getireceğim? Köylüleri iyi tanımıyorum ki. Bakarsın, bir başkası daha beter çıkar. On iki yıldır hiç gitmedim ki köye...”</p>

  <p>“Şimdi git. Başka yolu yok bunun. Yazı orada geçir, yaz sonunda da doğrudan yeni dairene gelirsin. Ben hazırlarım orayı sana.”</p>

  <p>Oblomov canı sıkkın, “Yeni daireye taşınmak, köye gitmek, aman aman! Ne zor şeyler öneriyorsun bana! Aşırıya kaçmadan bir orta yol söylesen ya... ”</p>

  <p>“Ah İlya İlyiç dostum, kötü senin sonun... Senin yerinde olsaydım çoktan, çiftliğimi devlete ipotek edip, oradan elime geçen parayla başka bir çiftlik, veya burada iyi yerde kendime bir ev satın alırdım. Burada bir ev senin çiftliğinden değerlidir. Sonra onu da ipotek eder, bir başka ev satın alırdım... Ver bana çiftliğini, gör bak neler yapıyorum! Herkes benden söz eder.”</p>

  <p>Oblomov, “Kendini övmeyi bırak da, bu evi boşaltmamamın, köye gitmememin, bu işleri halletmemin bir yolunu bul bana...”</p>

  <p>“Sen hiç kımıldamayacak mısın yerinden?” diye sordu Tarantyev. “Şu haline bak: Ne işe yararsın sen? Vatana millete ne faydan olabilir? Köye gidemezmiş!”</p>

  <p>“Dur bakalım, köye gitmem için erken daha... Önce, orada yapacağım işlerin planını tamamlamalıyım...” Birden yükseltti sesini Oblomov, “Bak ne diyeceğim Mihey Andreyeviç! Benim yerime sen gitsene oraya. Bu işleri bilirsin, bölgenin de yabancısı değilsin. Masraflarını fazlasıyla karşılarım.”</p>

  <p>Tarantyev mağrur bir tavırla karşılık verdi:</p>

  <p>“Kahyan falan olduğumu mu sanıyorsun sen benim? Hem ayrıca, uzun zamandır köylülerle bir işim olmadı, yabancılaştım onlara...”</p>

  <p>Oblomov bir süre düşündü, sonra, “Ne yapabilirim, inan bilmiyorum,” dedi.</p>

  <p>Tarantyev akıl verdi ona:</p>

  <p>“Polis şefine bir mektup yaz, kahyanın kaçan köylülerden ona söz edip etmediğini sor, köye gitmesini rica et; sonra, polis şefinden, kahyanın neler yaptığıyla ilgili bir rapor istemesi için bir mektup da valiye yaz. ‘Çok saygıdeğer efendimiz, bir evladınız olarak kabul edin beni ve kahyamın ihaneti yüzünden beni bekleyen korkunç bir felaketten kurtulmama yardım ediniz. Karımla, küçük yaşta on iki çocuğumla aç, evsiz barksız sokaklarda kalmamıza engel olunuz...’”</p>

  <p>Güldü Oblomov.</p>

  <p>“Çocuklarımı görmek isterse, o kadar çocuğu nerede bulacağım?” “Saçmalama! Sen öyle, ‘on iki çocuğumla’, diye yaz. İlgilenmeyecektir nasıl olsa, polis şefinden rapor falan da istemeyecektir, ama böylesi daha ‘doğal’ olacaktır... Vali mektubunu sekreterine verecektir. Ama sen bir mektup da ona yazacaksın. Elbette başka şeyler daha ekleyeceksin sekretere yazdığın mektuba. O gerekeni yapacaktır. Bu arada sen komşularından yardım iste. Kimler var orada?”</p>

  <p>“Hemen yakında Dobnnin oturuyor,” dedi Oblomov. “Buradayken sık görüşüyordum kendisiyle, şimdi orada.”</p>

  <p>“Ona da bir mektup yaz, ricada bulun, şöyle de: ‘Böylece büyük bir iyilikte bulunacaksınız bana, bir Hristiyan, bir dost, bir komşu olarak minnettar kalacağım size.’ Ayrıca, zarfa Petersburg’dan bir hediye de koy... Bir kutu puro falan... Bu dediklerimi yap, yoksa bir sonuç alamazsın. Mahvolursun! Benim kahyam böyle şeyler yapmaya kalkışacak olsa icabına bakarım! Posta ne zaman gidiyor oraya?”</p>

  <p>“Yarından sonra.”</p>

  <p>“Hadi otur, hemen yaz.”</p>

  <p>Oblomov, “Posta yarından sonra, dedim ya, acele etmeme ne gerek var?” dedi. “Yarın da yazabilirim. Beni dinle Mihey Andreyeviç,” diye ekledi, “‘Bir iyilik’ yaptın, sonunu da getir bari. Ben de yemeğe balık veya tavuk falan aldırırım senin için.”</p>

  <p>“Daha ne var?”</p>

  <p>“Otur ve yaz şu mektupları. Hemencecik yazıverirsin, senin için üç mektup yazmak ne ki?” Oblomov gülümsemesini gizlemeye çalışarak ekledi: “Sen çok ‘doğal’ anlatırsın her şeyi... İvan Alekseyeviç de temize çeker...”</p>

  <p>Tarantyev, “Eh!” dedi. “Daha neler! Bana mektup yazdırmaya kalkışıyorsun! Üç gündür dairede bile bir şey yazdığım yok. Yazmaya başlar başlamaz sol gözümden yaş boşalıyor, zonkluyor. Sanırım üşüttüm gözümü. Öne eğilince başım da dönüyor... Çok tembelsin, çok! Bu gidişle sonun kötü senin İlya İlyiç. Beş para etmez bir adamsın!”</p>

  <p>Oblomov, “Ah, hiç değilse Andrey bir an önce gelseydi! Her şeyi hallederdi...”</p>

  <p>Tarantyev kesti Oblomov’un sözünü:</p>

  <p>“Tam sana bu iyiliği yapacak adamı buldun işte! Kahrolası Alman, ne hinoğlu hindir!..”</p>

  <p>Tarantyev’in yabancılara karşı içgüdüsel bir nefreti vardı. Onun gözünde bir Fransız, bir Alman, bir İngiliz sahtekardan, dolandırıcıdan, dalavereciden başka bir şey değildi. Uluslar arasında ayrım bile yapmazdı. Onun için her ulusun insanı aynıydı.</p>

  <p>Oblomov sert bir tavırla, “Beni dinle Mihey Andreyeviç,” dedi, “Ağzından çıkanı kulağın duysun diye kaç kez uyardım seni. Özellikle de yakın dostlarımdan söz ederken...”</p>

  <p>Tarantyev öfkeli, “Yakın dostlarından!” dedi. “Ne yani, Andrey akraban falan mı oluyor? Adam düpedüz, bir Alman.”</p>

  <p>“Ama akrabamdan da yakındır bana. Birlikte büyüdük, birlikte okuduk, kimsenin ona dil uzatmasına izin vermem...”</p>

  <p>Tarantyev’in yüzü öfkeden kıpkırmızı olmuştu.</p>

  <p>“Ya! Demek, bir Alman’a değişiyorsun beni! Öyleyse bir daha adımımı atmam buraya.”</p>

  <p>Şapkasını giydi, kapıya yürüdü. Hemen yumuşadı Oblomov.</p>

  <p>“Bir dostum olarak ona saygı duyman, ondan söz ederken daha dikkatli olman gerekirdi,” dedi. “Senden bütün istediğim bu kadardı işte!”</p>

  <p>Tarantyev büyük bir küçümsemeyle karşılık verdi:</p>

  <p>“Bir Almana saygı duymak ha! Nedenmiş?”</p>

  <p>“Söyledim sana: Hiç değilse, onunla birlikte büyüdüğümüz, okuduğumuz için...”</p>

  <p>“Aman ne önemli neden! Onunla birlikte büyüyen, okuyan az mı insan var!”</p>

  <p>Oblomov, “Ama şimdi burada olsaydı,” dedi, “İngiliz birası da, şampanya da istemeden çoktan halletmişti sorunlarımı.”</p>

  <p>“Ya! Demek suçluyorsun beni! Öyleyse senin İngiliz biranın da, şampanyanın da canı cehenneme! Şu paranı da al... Nereye koydum onu? Lanet şeyi nereye koyduğumu bile unuttum!”</p>

  <p>Cebinden yazılı, kirli bir kağıt parçası çıkardı.</p>

  <p>“Hayır, bu değil!.. Nereye koydum şunu?..”</p>

  <p>Telaşla ceplerini karıştırıyordu.</p>

  <p>“Arama, yorma kendini,” dedi Oblomov. “Sende kalsın! Sitem falan ettiğim yok sana, yalnızca rica ettim, bana büyük iyilikleri dokunmuş bir insandan söz ederken biraz daha saygılı olmanı istedim...”</p>

  <p>Öfkeyle itiraz etti Tarantyev:</p>

  <p>“Büyük iyilikler ha! Tamam, dur hele sen, daha ne büyük iyilikler yapacak sana o!.. Her dediğini yap sen onun!”</p>

  <p>“Bununla ne demek istiyorsun?”</p>

  <p>“Şunu demek istiyorum ki, o Alman seni soyup soğana çevirdiğinde anlayacaksın, hemşerin bir Rus’u, serserinin teki bir Alman’a değişmekle yaptığın hatayı...”</p>

  <p>“Beni dinle Mihey Andreyeviç...” dedi Oblomov.</p>

  <p>“Dinleyeceğim bir şey kalmadı artık. Çok dinledim seni, çok derdini çektim! Ne hakaretlere katlandığımı Tanrı biliyor... Eminim, o herifin babası Saksonya’dan kaçtı, buraya geldi, adam oldu...”</p>

  <p>“Ölüleri neden rahatsız ediyorsun? Babasının ne suçu var?”</p>

  <p>Tarantyev yüzünü buruşturdu, kolunu sallayarak, “İkisi de suçlu: baba da, oğlu da. Boşuna değil ‘Bu Almanlardan sakın,’ derdi bana babam. İnsanları çok iyi tanırdı!”</p>

  <p>İlya İlyiç, “Peki, Ştoltz’un babasına neden kızıyorsun?”</p>

  <p>“Şunun için kızıyorum: Bizim oraya geldiğinde üstünde başında bir şey yoktu, eylülün soğuğunda paltosuz dolaşıyordu, ama ölünce büyük bir miras bıraktı oğluna... Bunun anlamı nedir?”</p>

  <p>“Topu topu kırk bin ruble bıraktı... Evlendiğinde karısı drahoma olarak bir şeyler getirmişti, geri kalanını da çocuklara ders vererek, çiftlik yöneterek kazandı: İyi bir maaş almıyordu. Gördüğün gibi, babasının bir kabahati yok. Şimdi oğlu neden suçlu olsun?”</p>

  <p>“İyi çocuk! Babasının kırk binini hemen üç yüz bin yapıverdi, yüksek bir devlet memuru ve bir bilim adamı oluverdi... Şimdi de seyahatlere çıkıyor! Beceremediği bir şey yok! Gerçek, iyi bir Rus becerebilir mi bütün bunları? Rus dediğin hiç acele etmeden, yavaşça, sessizce bir iş bulur kendine, onunla ilgilenmeye başlar! Maaşını alsın yeter ona... Ama bir de seninkine bak! Nasıl zengin olduğu belli; içki işinden olsa anlardım! Pis işler yapıyor! Elimde olsa, mahkemeye verirdim böylelerini.” Tarantyev konuşmasını sürdürdü, “Şimdi de Tanrı bilir, nerelerde dolaşıyordur! Başka ülkelerde ne işi var?”</p>

  <p>“Okumak, oraları görmek, öğrenmek istiyor.”</p>

  <p>“Okumak ha! Az mı okumuş? Ne okuyor oralarda? Yalan söylüyor, inanma: Kahyan gibi o da aldatıyor seni. Neler söylediğinin farkında mısın? Yüksek bir devlet memuru okuyor ha! Sen de okudun okullarda, artık okuyor musun?” Parmağıyla Alekseyev’i gösterdi. “O okuyor mu? Onun akrabası okuyor mu? Doğru dürüst insanlar arasında okuyan var mı? Ne o yani, orada Alman okullarında sırada oturup ders mi dinliyor? Yalan! Duyduğuma göre, bir makineyi görmek, beğenirse ısmarlamak için gitmiş. Besbelli, Rus parası basma makinesidir görmeye gittiği! Bence hapse tıkmalı onu... Birtakım hisse senetleri... Ah şu hisse senetleri... Öyle kızıyorum ki!”</p>

  <p>Oblomov kahkahalarla güldü. Tarantyev, “Neden gülüyorsun?” dedi. “Yalan mı söylüyorum?”</p>

  <p>İlya İlyiç susturdu onu:</p>

  <p>“Pekala, kapatalım bu konuyu artık! Nereye gideceksen git sen, yolun açık olsun. İvan Alekseyeviç’le yazarız biz o mektupları, bu arada çiftlik işleriyle ilgili planımı da bir an önce tamamlamaya, kağıda geçirmeye çalışacağım: İki işi bir arada yapacağım...”</p>

  <p>Tarantyev kapıdan çıkıyordu ki, birden durup geri döndü, hiç de öfkeli olmayan bir sesle, “Az kalsın unutuyordum!” dedi. “Sabah sabah bir iş için gelmiştim sana. Yarın bir düğüne davetliyim. Rokotov evleniyor. Frakını versene bana hemşerim; gördüğün gibi, benimki biraz eskidi de...”</p>

  <p>Tarantyev’in bu yeni isteği karşısında yüzünü buruşturdu Oblomov.</p>

  <p>“Nasıl olur?” dedi. “Benim frakım büyük gelir sana...”</p>

  <p>Tarantyev onun sözünü kesti:</p>

  <p>“Büyük veya küçük! Hatırlarsın, bir ara bana nasıl olacak diye senin ceketini giymiştim, tam bana göreydi! Zahar, Zahar! Çabuk buraya gel, ihtiyar inek!”</p>

  <p>Zahar bir ayı gibi homurdandı odasında, ama gelmedi.</p>

  <p>“Çağırsana şunu İlya İlyiç,” dedi Tarantyev. “Ne kötü alıştırmışsın adamı?”</p>

  <p>Oblomov seslendi:</p>

  <p>“Zahar!”</p>

  <p>Sobanın üzerinden yere atlama sesiyle birlikte Zahar’ın söylendiği duyuldu:</p>

  <p>“Tanrı cezanızı versin!”</p>

  <p>Odaya girince Tarantyev’e döndü.</p>

  <p>“Nedir istediğiniz?”</p>

  <p>İlya İlyiç, “Siyah frakımı getir!” dedi. “Mihey Andreyeviç üzerine olup olmadığına bakacak. Yarın düğüne gidecekmiş de...”</p>

  <p>Zahar kararlı, kesip attı:</p>

  <p>“Frakı vermem.”</p>

  <p>“Efendin emrediyorken nasıl vermezmişsin?” diye bağırdı Tarantyev. “Bu adamı ıslah evine neden göndermezsin sen İlya İlyiç?”</p>

  <p>“Bir bu eksikti, bu yaşta bir ihtiyarı ıslah evine göndermek! Hadi Zahar, getir frakı, inat etme!”</p>

  <p>Zahar soğuk, “Getirmeyeceğim!” diye karşılık verdi. “Önce bizim ceketimizle gömleğimizi getirsinler: Beş aydır kendilerinde konuk duruyorlar. Gene böyle, birinin isim gününde giyeceğim diye almışlardı, o gün bugündür ceketle gömleğin yüzlerini görmedik. Frakı vermem!”</p>

  <p>Tarantyev kapıdan çıkarken, Zahar’a yumruğunu göstererek gözdağı verdi, öfkeli, “Neyse, hoşça kalın!” dedi. “Canınız cehenneme! Bak İlya İlyiç... Bir daire kiralayacağım sana... Duydun mu beni?”</p>

  <p>Oblomov, bir an önce Tarantyev’den kurtulmak için sabırsız, “Peki, peki! ” dedi.</p>

  <p>Tarantyev konuşmayı sürdürüyordu, “Gereken her şeyi yaz mektupta. Bu arada valiye birbirinden küçük on iki çocuğunun olduğunu yazmayı da unutma sakın. Saat beşte çorba masada hazır olsun! Börek neden yaptırmadın?”</p>

  <p>Oblomov cevap vermedi. Uzun süredir dinlediği yoktu artık Tarantyev’i. Gözleri kapalı, bambaşka şeyler düşünüyordu.</p>

  <p>Tarantyev’in gitmesinden sonra odada on dakika süren derin bir sessizlik oldu. Kahyanın mektubu, taşınma kaygısı hayli kaçırmıştı Oblomov’un keyfini; Tarantyev’in gevezeliği de bir bakıma yormuştu onu. Neden sonra göğüs geçirdi. Alekseyev alçak sesle sordu ona:</p>

  <p>“Ne o, yazmayacak mısınız? İsterseniz, bir kalem yontayım size...”</p>

  <p>“Yontun,” dedi Oblomov. “Siz de bir yere gidiverin! Ben kendim yazarım. Yemekten sonra da temize çekersiniz.”</p>

  <p>“Çok iyi olur efendim,” dedi Alekseyev. “Ben buradayken rahat yazamazsınız zaten, engel olmak istemem size... Bu arada ben de gider, Yekateringof’a gitmek için sizi beklememelerini söylerim. Hoşça kalın İlya İlyiç.”</p>

  <p>Ama onu dinlemiyordu İlya İlyiç. Bacaklarını altına almış, koltuğa neredeyse uzanmış, başı ellerinin arasında, uyukluyor mu, düşünüyor mu, belli değildi.</p>

  <h3 id="sigil_toc_id_5">V</h3>

  <p class="p1">Aileden bir soylu olan onuncu derece devlet memuru Oblomov on iki yıldır, başka bir yere gitmeden, Petersburg’da yaşıyordu.</p>

  <p>İlk zamanlar, anne babası hayattayken daha küçük, iki odalı bir evde, köyden yanında getirdiği uşağı Zahar’la yaşıyordu. Anne babasının ölümünden sonra ise kendisine, neredeyse Asya sınırında, uzak bir taşra ilinde miras kalan üç yüz elli köylüsü olan bir mülkün tek sahibi olmuştu.</p>

  <p>Yılda eline geçen para zaman zaman beş binden sekiz on bin rubleye çıkmış; yaşam biçimi de ona göre değişmişti. Daha geniş bir daireye taşınmış, bir aşçı tutmuş, kendine bir çift de at satın almıştı.</p>

  <p>O zamanlar gençti, pek canlı, hareketli olduğu söylenemese de, en azından, şimdikine oranla daha bir hareketliydi. Hayalleri vardı. Gelecekten çok şey bekliyor; şansına da, kendine de güveniyordu. Devlet hizmetinde yüksek bir göreve, önemli hizmetlere hazırlıyordu kendini. Petersburg’a da bu amaçla gelmişti. Ayrıca, toplum içinde kendine önemli bir yer edinmeyi de düşünüyordu. Daha sonra, uzak gelecekte, gençlik çağından orta yaşlılık çağına geçişte de mutlu bir aile hayatının hayalini kuruyordu.</p>

  <p>Ama günler günleri, yıllar yılları izledi, yüzündeki tüyler sert sakala dönüştü, gözlerinin parlaklığı kalmadı, gözleri iki donuk nokta oldu, beli kalınlaştı, saçları acımasızca dökülmeye başladı, otuzlu yaşlar çaldı kapısını. Oysa, düşündüğü hiçbir alanda hâlâ bir adım atmamıştı, on yıl önce olduğu yerde, yaşamın kapısının eşiğinde bekliyordu.</p>

  <p>Ona göre hayat iki bölümdü: Biri çalışmak ile can sıkıntısı (ki onun için ikisinin sözcük anlamı aynıydı); öteki de huzur ile neşe. Bu yüzden, memurluk baştan ters gelmeye başlamıştı ona. Taşranın koynunda, yurdunun içten ve sıcak geleneklerinin, alışkanlıklarının içinde yetiştiği; yirmi yıl akrabalarının, dostlarının, tanıdıklarının arasında aile yaşamına çok alıştığı için, girmeyi düşündüğü devlet hizmetinin de bir çeşit aile hayatı, yani masa başında oturup, (babasının bir zamanlar yaptığı gibi), sakin sakin gelir-gider defterini işlemek gibi bir şey olduğunu sanıyordu.</p>

  <p>Bir dairede memurların birbirine dostça bağlı olduğunu, uyumlu bir aile oluşturduğunu; sürekli olarak karşılıklı birbirinin huzurunu, mutluluğunu düşündüğünü; her gün görevde bulunmanın hiç de gerekli olmadığını, göreve gitmemek için havanın yağmurlu veya sıcak olmasının, düpedüz keyfinin yerinde olmamasının yeterli yasal mazeret kabul edildiğini sanıyordu.</p>

  <p>Ama sağlığı yerinde bir memurun bir deprem olmadıkça göreve gelmemezlik edemeyeceğini, aksi gibi, Petersburg’da hiç deprem de olmadığını; kuşkusuz, selin de bir mazeret sayılabileceğini, gelgelelim, onun da çok seyrek olduğunu anladığında ne kadar üzülmüştü.</p>

  <p>Masasında, üzerlerinde “<i>acele</i>”, “<i>çok acele</i>” yazılı dosyalar birikmeye başladığında, değişik düzeltmeler yapması, notlar alması, dosyaları incelemesi, sanki şaka olsun diye <i>notlar</i> dedikleri iki parmak kalınlığındaki defterleri temize çekmesi gerektiğinde Oblomov daha da çok kara kara düşünmeye başlamıştı. Üstelik, herkes işini acele yapmasını istiyordu ondan, herkesin bir acelesi vardı, kimse dur durak bilmeden çalışıyordu. Elindeki işi bitirir bitirmez, henüz bir şey yapmamış gibi, bir başkasını alıyorlardı ele, onu bitirince onu da unutup, heyecanla üçüncü bir işe saldırıyordu. Hep böyle sürüp gidiyordu!</p>

  <p>İki gece yataktan kaldırmışlardı onu, “notlar”ı temize çekmesini istemişlerdi. Birkaç kez de, birilerinin evinde konukken odacıyı yollayıp hep o “notlar” yüzünden, daireye çağırmışlardı onu. Bütün bunlar korku salmıştı içine, canını çok sıkmaya başlamıştı. “Ne zaman yaşayacağım ben? Ne zaman?” diye soruyordu kendi kendine.</p>

  <p>Baba evindeyken, daire müdürlerinin memurlarına bir baba gibi davrandığını duyardı. Bu yüzden daireyi, babanın güleç yüzlü müdür olduğu hoş bir aile olarak hayal ediyordu. Onun gözünde müdürler, yalnızca memurlarını düşünen, dairede veya dışarıda onların mutluluğunu amaçlayan, astlarını mükafatlandıran, onların yalnızca ihtiyaçlarıyla değil, eğlenceleriyle de yakından ilgilenen ikinci baba sayılırlardı.</p>

  <p>İlya İlyiç müdürlerin, astlarının durumuyla çok yakından ilgilendiğini, öyle ki, onlara gece nasıl uyuduklarını, bakışlarının neden bulanık olduğunu, başlarının ağrıyıp ağrımadığını sorduklarını sanıyordu. Ama göreve başladığının ilk günü büyük bir hayal kırıklığına uğramıştı. Müdür gelince dairede bir koşuşmadır, telaştır başlamıştı. Herkes ne yapacağını şaşırmıştı, masanın altından bacağına vurarak birbirini uyarmışlardı. Bazıları görünüşünün yeterince düzgün olmadığı korkusuyla üstünü başını düzeltmiş, müdüre iyi görünmeye çalışmıştı.</p>

  <p>Oblomov daha sonra fark etti ki, bazı müdürler, koşarak önlerine gelen astlarının yüzündeki şaşkınlığa varan korkuda hem kendilerine saygı hem göreve bağlılık hem de kimi zaman yetenek görmekteydi.</p>

  <p>İyi, sevimli bir insan olan müdüründen İlya İlyiç’in korkmasına hiç gerek yoktu: Adamın kimseye hiçbir zaman bir kötülüğü dokunmamıştı, astları inanılmaz derecede hoşnuttular ondan, daha iyisini düşünemiyorlardı bile. Kimse kötü bir sözcük duymamıştı ondan, kimseye bağırmamış, kimseyi azarlamamıştı. Hiçbir zaman buyurmuyor, ancak rica ediyordu. Bir işin yapılmasını rica eder, evine çağırırken rica eder, rica ederek cezalandırırdı. Memurları dahil, kimseye <i>sen</i> diye hitap etmezdi.</p>

  <p>Gelgeldim astları, onun karşısında yine de cesaretlerini kaybediyorlardı. Sevecen bir tavırla sorduğu bir soruya memurlar korkudan kendinde değillermiş gibi, her zamanki seslerine benzemeyen bambaşka bir sesle cevap veriyorlardı.</p>

  <p>Müdür odaya girdiğinde İlya İlyiç’in üzerine de, nedenini bilmediği bir çekingenlik geliyordu. Müdür onunla konuşmaya başlar başlamaz onun da sesi değişiyor, inceliyor, iğrençleşiyordu.</p>

  <p>Devlet dairesinde çalıştığı sürece, böylesine iyi niyetli bir müdürün yanında bile İlya İlyiç çok korkmuş, çok sıkıntı çekmişti. Sert, kılı kırk yaran bir müdürün emrine düşseydi başına neler gelirdi, bilinmez...</p>

  <p>İki yıl kadar devlet hizmetinde çalıştı Oblomov: Bir üst rütbeye çıkmak için belki bir yıl daha çalışırdı, ama özel bir olay devlet hizmetinden istifa etmek zorunda bıraktı onu.</p>

  <p>Önemli bir yazıyı Astrahan’a gönderecek yerde Arhangelsk’e göndermişti. Durum anlaşıldı, araştırıp olayın sorumlusunu buldular.</p>

  <p>Dairede bütün memurlar merakla, müdürün Oblomov’u odasına çağırmasını, sakin, soğuk bir tavırla ona, yazıyı Arhangelsk’e kendisinin mi gönderdiğini sormasını, İlya İlyiç’in bu soruya vereceği cevabı bekliyordu. Kimileri onun bir cevap vermeyeceğini, çünkü veremeyeceğini söylüyordu.</p>

  <p>İlya İlyiç, herkes gibi, müdürün işi bir uyarıyla geçiştireceğini bilse de, memurlara baktıkça kendisi de korkmaya başlamıştı. Oysa vicdanı herhangi bir cezadan çok daha önemliydi onun için.</p>

  <p>Kendisine hak ettiği cezanın verilmesini beklemeden evine gitti Oblomov, daireye bir doktor raporu gönderdi. Raporda şöyle yazıyordu: “Altında imzam olan bu raporla bildiririm ki, tarafımdan muayene edilen onuncu dereceden devlet memuru İlya Oblomov’da, sol kalp odacığında büyüme tespit edilmiştir (<i>Hypertrophia cordis cum dilatatione ejus ventriculi sinistri</i>), ve hastanın sağlığını önemli ölçüde bozabilecek, hayati tehlike yaratabilecek kronik böbrek bozukluğu (<i>hetitis</i>) ve ayrıca, ağrı tespit edilmiş olup, bu durumun söz konusu kişinin göreve her gün gitmesini engelleyeceği anlaşılmıştır. Bu nedenle, hastalığının tekrarlanmaması, kendisine gelen nöbetlerin güçlenmemesi için hasta Bay Oblomov’un bir süre göreve gitmemesi ve genel olarak her türlü bedensel ve beyinsel çalışmadan uzak durması tarafımdan uygun görülmüştür”.</p>

  <p>Ancak yalnızca bir süre işe yarayabilirdi bu rapor. Bir gün iyileşecek, gene her gün göreve gitmesi gerekecekti. Bu hayata daha fazla dayanamazdı Oblomov, istifasını verdi. Devlet hizmetinde çalışma serüveni böylece sonlanmış, bir daha da tekrarlanmamıştı.</p>

  <p>Dışarıda daha başarılıydı Oblomov. Petersburg’da geçirdiği ilk gençlik yıllarında durgun yüzü daha bir sık canlanıyor, gözleri daha uzun süre hayat ışığıyla parlıyor, bu ışıkta aydınlık, umut, güç oluyordu. Herkes gibi heyecanlanıyor, umutlanıyor, önemsiz şeylere seviniyor ve gene önemsiz şeylerden acı duymuyordu. Ama bütün bunlar geçmişte kalmıştı; insanın her dostunu içten sandığı, her önüne gelen kadına Aşık olduğu, evlenme önerisinde bulunduğu, kalbini sunduğu, bunların bir bölümünü de gerçekleştirdiği (ama sonra hayatı boyunca pişmanlık duyduğu) geçmişte...</p>

  <p>Hayatının bu devresinde İlya İlyiç’in payına da, çok sayıda güzel kadının tatlı, kadife gibi yumuşak, hatta tutkulu bakışı, sayısız çok şey vadeden gülümseme, iki-üç ayrıcalıklı öpücük, daha çok, acı gözyaşları eşliğinde dostça el sıkışlar düşmüştü.</p>

  <p>Ama güzel kadınların tutsağı, kölesi olmamıştı hiçbir zaman, önlerinde yerlere kadar bile eğilmemişti. Çünkü onlara yakın olmanın kendisine fazladan bir telaş, sıkıntı getireceğini biliyordu. Bu nedenle, onları genelde uygun bir biçimde, uzaktan sevmeyi yeğlemişti.</p>

  <p>Kaderi arada bir, sosyetede bazı kadınlarla yakın olmak fırsatını veriyordu ona. Birkaç gün aşk ateşiyle yanıyordu içi. Ama aşk ilişkileri aşk romanına dönüşemiyordu: Daha başlangıçta bitiyordu, bir öğrenci aşkı gibi masum, sade, temiz olarak kalıyordu.</p>

  <p>Özellikle de soluk yüzlerinde, mahzun ve çoğunlukla da siyah olan gözlerinde “acı dolu günlerin, bitmek bilmez gecelerin” hüznü okunan kızlardan uzak duruyordu. İç acılarından, sevinçlerinden kimsenin haberdar olmadığı, gözlerinin altı morarmış kızlardan... Her zaman anlatacak bir şeyleri olan, ama anlatmaya kalkıştığında birden ürperen, gözyaşı dökmeye başlayan, sonra birden karşısındakinin boynuna sarılan, uzun uzun onun gözlerinin içine, sonra gökyüzüne bakan, hayatının mahvolduğunu söyleyen, sonra da bazen düşüp bayılan kızlardan... Korkuyla uzaklaşıyordu onların yanından İlya İlyiç. Çünkü hâlâ tertemiz, saftı ruhu. Kızcağız bir zamanlar hayatının aşkını, coşkulu tutkusunu beklemiş, sonra beklemeyi bırakmış, umutsuzluğa düşmüş olabilirdi.</p>

  <p>İlya İlyiç eşinden dostundan daha da soğuk bir biçimde uzaklaşmıştı. Kahyasının, köylülerin para ödemediklerini, ürünün kötü olduğunu yazdığı ilk mektubundan hemen sonra pek iyi dostu olan aşçısına yol verip yerine aşçı bir kadın tutmuş, sonra atlarını satmış, arkasından gereksiz “dostlarını” kendinden uzaklaştırmıştı.</p>

  <p>Bir yere çıkmak istemiyordu canı. Her gün eve biraz daha fazla kapanıyordu.</p>

  <p>Bir süre sonra sabahtan akşama kadar evde giyinik oturmaktan sıkılmaya başlamış; kravatını çıkarıp, yeleğinin düğmelerini çözüp koltuğa “yayılabileceği”, bir saatçik kestirebileceği çoğunlukla bekar olan yakın ahbapları dışında birilerine yemeğe gitmeye üşenir olmuştu.</p>

  <p>Bir süre sonra akşam toplantılarına gitmekten de hoşlanmamaya başladı: Çünkü bunun için her gün frak giymesi, tıraş olması gerekiyordu.</p>

  <p>Bir yerde saunaya sabahları girmenin yararlı, akşamları girmeninse zararlı olduğunu okumuş, bu nedenle rutubetten korkmaya başlamıştı.</p>

  <p>Bütün bu tuhaflıkları arasında, arkadaşı Ştoltz onu bazen insanların arasına sokmayı başarabiliyordu. Ne var ki, Ştoltz sık sık ayrılıyordu Petersburg’dan; Moskova’ya, Nijni’ye, Kırım’a, kimi zaman da yurtdışına gidiyordu. Ştoltz’un yokluğunda Oblomov tekrar, onu ancak olağandışı bir olayın (ama böyle bir olayın olduğu da, olacağı da yoktu) çekip çıkarabileceği yalnızlığına gömülüyordu.</p>

  <p>Aradan yıllar geçince bütün bunlara çocuksu bir ürkeklik, her şeyden bir tehlike ve kötülük beklentisi eklendi. Oysa onun, dışarıdaki her türlü olaydan uzak günlük yapayalnız yaşantısında bunların hiçbiri yoktu...</p>

  <p>Sözgelimi, yatak odasının üzerinde tavan arasında bir tıkırtı duyduğunda korkmuyordu, alışmıştı buna. Ayrıca, odasının ağır havasının, sürekli evde oturmasının sağlığına gecenin rutubetinden çok daha zararlı olduğu hiç aklına gelmiyordu. Her gün midesini yeniden doldurmasının bir çeşit intihar olduğunu düşünemiyordu. Alışmıştı bütün bunlara, korkmuyordu.</p>

  <p>Hareketli olma, canlılık, insanların arasında olma, koşuşturma gibi alışkanlıklarını yitirmişti. Kalabalık arasında boğulacak gibi oluyordu. Kayığa binse, karşı kıyıya varabileceğine pek umudu olmuyor, arabaya binse, atların gemi azıya alacağından, arabayı devireceklerinden korkuyordu. Sinirsel bir korku değildi onunki. Çevresindeki sessizlikten korkuyor veya bedeninde böcekler dolaşıyor gibi, anlayamadığı bir korkuya kapılıyordu. Kimi zaman odanın karanlık bir köşesine takılıyordu gözü; korkuyor, hayal gücünün ona bir oyun oynayacağını, doğaüstü bir olay göstereceğini sanıyordu.</p>

  <p>Oblomov’un toplum içindeki rolü böyleydi işte. Kapıldığı, onu aldatan (veya onun aldattığı) gençlik hayallerine de, yaşlandıktan sonra bazıları kalbini sızlatan duygulu, hüzünlü, aydınlık gençlik anılarına da “adam sen de” der gibi kolunu sallamaya başlamıştı.</p>

  <h3 id="sigil_toc_id_6">VI</h3>

  <p class="p1">Evde ne mi yapıyordu? Okuyor muydu? Yazıyor muydu? Bir şeyler öğrenmeye mi çalışıyordu?</p>

  <p>Evet; eline bir kitap veya gazete geçerse, okuyordu.</p>

  <p>Yeni çıkmış bir eserden söz edildiğini duyarsa, onu okumak hevesine kapılıyordu. Arıyordu kitabı, birilerinden istiyordu, çabuk getirirlerse okumaya başlıyordu, içeriğini anlıyor gibi oluyordu; kendini zorlayıp biraz daha okuyacak olsa eserin özünü de kavrayacaktır; ama bakıyordunuz, yatağına uzanmış, uyuşuk uyuşuk tavana bakmakta, kitap da yanında yarım okunmuş, anlaşılmamış, durmaktadır.</p>

  <p>Hevesi çabuk geçerdi. Bir kenara attığı kitabı bir daha eline almazdı. Oysa okulda herkesin çocuğu gibi okumuştu, yani herkesin çocuğu gibi, on beş yaşına kadar yatılı okulda okumuştu; arkasından, yaşlı Oblomovlar uzun tartışmalardan sonra İlyacığı Moskova’ya yollamaya karar vermişlerdi. Orada, istese de istemese de derslere sonuna kadar devam etmişti.</p>

  <p>Şımarık yetişmiş çocuklara ayrıcalık tanınmayan okulda İlya İlyiç’in her şeye kayıtsız kişiliği tembelliğinin de, çekingenliğinin de bütünüyle ortaya çıkmasını önlemişti. Zorunlu olarak sınıfta uslu oturuyor, öğretmenlerin anlattıklarını dinliyor, verilen ödevleri de oflaya puflaya, güçlükle hazırlıyordu. Yapabileceği başka bir şey yoktu çünkü.</p>

  <p>Öğretmenin altını çizerek işaretlediği yere kadar verdiği derse çalışır, oradan sonrasına bakmaz, derste hiçbir şey sormaz, anlayamadığı bir şeyin açıklanmasını istemezdi. Defterine aldığı notlarla yetinir, anlayamadığı yerleri merak etmez, derste tam anlayamadığı, dinlemediği şeyleri bile sormazdı. İstatistik, tarih, ekonomi politik ders kitaplarından bir yerleri anladığında kendinden pek hoşnut olurdu. Ştoltz ona ders kitaplarının dışında okuması gereken kitaplar getirdiğinde Oblomov bir şey söylemeden uzun uzun bakardı yüzüne. Kitapları alırken derin bir göğüs geçirerek, “Sen de mi Brutus!” derdi.</p>

  <p>Gereğinden fazla şey okumak olağandışı ve ağır geliyordu ona. Böylesine çok kağıdın, zamanın, mürekkebin harcandığı bunca kitaba ne gerek vardı? Ders kitapları ne işe yarardı? Doyasıya yaramazlık yapmamışken, eğlenmemişken altı yedi yıl okullara kapanmaya, onca sıkı disipline, çalışmaya, ödevler üzerine ter dökmeye ne gerek vardı?</p>

  <p>Sık sık soruyordu kendine: “Ne zaman yaşayacağım ben? Hem, öğrendiğim, çoğu yaşamda bir işime yaramayacak bunca bilgiyi ne zaman, nerede kullanacağım? Sözgelimi, ekonomi politik, cebir, geometri... Oblomovka’da ne işime yarayacak bunlar?”</p>

  <p>Ayrıca, tarih dersi de onun canını sıkmaktan başka bir şeye yaramıyordu. “Okuyorsun, öğreniyorsun, falanca yılların felaket yılları olduğundan, insanlığın büyük felaketler yaşadığından, sonra gücünü topladığından, çalışmaya başladığından, çok sıkıntılar çektiğinden, uğraştığından, sonunda güzel günlere kavuştuğundan başka bir şey yok... İşte geldi o güzel günler, tarih dinlenecek artık diyorsun... Hayır, tekrar bulutlar çıkıyor ortaya, bina gene çöküyor, tekrar çalışmaya, sıkıntılar çekmeye geliyor sıra... Aydınlık günler bir türlü sürekli olmuyor, bu arada hayat devam ediyor, kırıla döküle tekrarlanıyor...”</p>

  <p>Ciddi öğrenim Oblomov’u yormuştu, bitkin düşürmüştü onu. Düşün adamları soyut gerçeklere karşı bir merak uyandıramamıştı onda.</p>

  <p>Oysa, ozanlar bütün gençler gibi onu da etkilemişti. Hiç kimseyi kötü etkilemeyen, herkese gülümseyen, gücün ve varolma umudunun, mutlu olmak, yiğit olmak, çalışmak isteğinin yeşerdiği hayatın o dönemi onun için de gelip çatmıştı. Yüreği coşmuştu, nabzı hızlı atıyordu, coşkulu şeyler söylüyor, tatlı gözyaşları döküyordu. Aklı da, yüreği de ışıl ışıldı. Uyuşukluğunu atmıştı üzerinden, ruhu bir şeyler yapmak tutkusuyla tutuşuyordu.</p>

  <p>Ştoltz, bu durumun arkadaşının doğasında mümkün olduğu kadar sürmesine yardımcı oluyordu. Onun şiire olan düşkünlüğünü kullanarak bir buçuk yıl kadar onu düşünce ve bilim dünyasında tutabilmişti.</p>

  <p>Genç hayalperestin coşkusundan yararlanarak, şiirlerin arasına eğlencelerden başka şeyler sıkıştırıyor, ona geleceğinin sert koşullarından söz ediyor, onu gelecek üzerine düşünmeye zorluyordu. İkisi birlikte heyecanlanıyor, ağlıyor, gelecekte daha akıllı olacakları, aydınlık yaşam yolları üzerine birbirlerine heyecanlı sözler veriyorlardı. Ştoltz’un gençlik heyecanı Oblomov’a da geçmişti. Uzak ama büyüleyici bir ülkü için çalışmak ateşi içini de sarmıştı.</p>

  <p>Ne var ki, Oblomov’un içinde bu yaşam çiçeği açtı, ama meyve vermedi. Uyandı bu rüyadan... Ancak arada bir, Ştoltz’un uyarısıyla eline bir kitap alıp okumaya başlasa da satırlara isteksiz, ilgisiz, tembel tembel şöyle bir göz gezdirmekle yetiniyordu. Kaldığı yer ne kadar ilgi çekici olursa olsun, yemek veya uyku saati geldiyse, o anda kitabı bırakıyordu elinden, yemeğe gidiyor veya mumu söndürüp yatıyordu. Okuması için ona kitabın birinci cildini vermişlerse, ikinci cildini istemiyordu, o istemeden getirdilerse de yavaş okuyordu.</p>

  <p>Bir zaman sonra birinci cildi de isteksiz, yavaş okumaya başlamıştı. Çoğunlukla boş zamanını kolunu masaya, başını da kolunun üzerine koyup geçiriyordu. Kimi zaman ise kolunun yerine, Ştoltz’un ısrarla okumasını söyleyerek ona getirdiği bir kitabı kullanıyordu. Oblomov’un öğrenim hayatı sona ermişti. Son kez ders dinlediği gün, çok zor öğretim hayatının da son günü olmuştu. Daha önce öğretmeninin, altını çizdiği yere kadar verdiği derse çalıştığı, ondan sonrasına bakmadığı gibi, şimdi de diplomasının altındaki müdür imzası kahramanımız için öğrenmenin sınırı olmuştu.</p>

  <p>Kafasının içi ekonomi politikle, matematiksel veya başka gerçeklerle, sorunlarla, durumlarla vb. uzaktan yakından ilgisi olmayan birtakım ölmüş dosyaların, insanların, çağların, rakamların, dinlerin arşiviyle dolmuştu.</p>

  <p>Çeşitli bilimlerin değişik ciltlerinin oluşturduğu bir kitaplık vardı kafasının içinde.</p>

  <p>Öğrenimin çok tuhaf bir etkisi olmuştu İlya İlyiç’in üzerinde. Bilimle hayat arasında, onun aşmaya hiçbir zaman yeltenmediği dipsiz bir uçurum vardı. Hayat başkaydı onun için, bilim başka.</p>

  <p>Varolan ve çok eskilerde varolmuş yasaları öğrenmiş, pratik hukukçuluk kursunu bitirmişti ama; gene de, evde bir hırsızlık olayı olduğunda polise bir dilekçe yazmak için eline kağıt kalemi almış, düşünmüş, düşünmüş, sonunda dilekçe yazan bir yazıcı çağırıp ona yazdırmıştı.</p>

  <p>Köyde hesapları kahya tutuyordu. Şaşkınlık içinde soruyordu kendine Oblomov: “Bu işte bilimin ne yararı olabilir?”</p>

  <p>Kafasının içinde dolaşıp duran (veya uzun zamandır uyuklayan) düşüncelerine bir yön verebilecek olan bilgilerin yükünü üzerinden atıp, eski yalnızlığına dönüyordu.</p>

  <p>Ne mi yapıyordu? Evet, kişisel yaşamına bir yön vermeye çalışıyordu. Ortada herhangi bir neden yokken, bu yönde kitaplar ve bilgi olmadan hiçbir zaman elde edilemeyecek bir bilgelik ve şiirsellik olduğunu düşünüyordu.</p>

  <p>Devlet görevinden ayrıldıktan, toplumdan uzaklaştıktan sonra yaşam amacının ne olduğu üzerine düşünmeye başlamış ve sonunda, yaşam amacının, varolma ufkunun kendi içinde olduğunu fark etmişti.</p>

  <p>Görevinin mutlu bir aile kurmak ve çiftliği için çalışmak olduğunu anlamıştı. O zamana kadar ne yapması gerektiğini tam olarak bilemiyordu bile. Kimi zaman Ştoltz ilgileniyordu onun işleriyle. Gelirinin, giderinin ne kadar olduğundan doğru dürüst haberi bile yoktu, asla bir bütçe yapmıyordu kendine.</p>

  <p>İlya İlyiç’in babası yaşlı Oblomov çiftliği kendi babasından nasıl aldıysa öyle bırakmıştı oğluna. Yaşadığı sürece köyünden hiç çıkmamış olsa da, günümüzde her toprak sahibinin yaptığı gibi, bir şeyler yapmak, toprağının verimini arttırmak, yeni gelir kaynakları yaratmak, eski alışkanlıkları değiştirmek için kafasını hiç yormamıştı. Tarlalar dedesinin zamanında nasıl ekilip biçiliyorsa, ürün nasıl pazarlanıyorsa, onun zamanında da öyle sürüp gitmişti.</p>

  <p>Öte yandan, ürün iyiyse veya yüksek fiyatlar nedeniyle gelir bir önceki yılın gelirinden büyükse yaşlı adam seviniyordu, bunun içi Tanrı’ya şükrediyordu. Ama daha çok para kazanmak için kendini zorlamaya hiç yanaşmıyordu.</p>

  <p>Zararlı olduğunu düşündüğü birtakım düşünce ve önerilere şöyle karşılık veriyordu: “Babalarımız, dedelerimiz bizlerden daha aptal değillerdi ya, mutlu yaşadılar, bizler de yaşayacağız, Tanrı’nın yardımıyla aç kalmayacağız.”</p>

  <p>Kendini hiç zorlamadan, çeşitli yollar denemeden, ona gerekli olan gelir eline geçtiği için, ailesinin de, konuklarının da karnını her gün doyurabildiği için Tanrı’ya şükreder, daha fazlasını kazanmak için çalışmanın günah olduğunu düşünürdü.</p>

  <p>Kahya gözyaşları dökerek doludan, kuraklıktan, ürünün zayıf olduğundan yakınarak getirip ona iki bin verirse (oysa üçüncüyü cebe indirmiştir), yaşlı Oblomov haç çıkarır, o da gözyaşları dökerek şöyle derdi:</p>

  <p>“Tanrı’nın bileceği şey bu! Tanrı’ya karşı gelmek olmaz! Ne verdiyse, onun için şükretmek gerekir.”</p>

  <p>Anne baba Oblomovların ölümünden sonra köyde işler düzelmek şöyle dursun, kahyanın yazdığına göre, daha da kötü olmuştu. İlya İlyiç’in kalkıp köye gitmesinin, gelirlerin her yıl giderek düşmesinin nedenini yerinde incelemesinin gerekliliği açıktı.</p>

  <p>İlya İlyiç bunu yapmaya da hazırlanıyordu, ama yolculuğa çıkmak onun gözünde yepyeni, bilinmedik, büyük bir olay olduğu için sürekli erteliyordu köye gitmeyi.</p>

  <p>Hayatında bir kez yolculuğa çıkmıştı. O da, kuştüyü yastıkların, kıymetli eşyalarının bulunduğu kutuların, çantaların, jambonların, beyaz ekmeklerin, her çeşidinden kızarmış, haşlanmış sığır etinin, tavuk etinin arasında, birkaç hizmetçiyle birlikte çıktığı, menzillerde at değiştirmeye gerek olmayan, yola çıkılan atlarla gidilip dönülebilen, ancak menzillerde dinlenilebilen, “kısa” dedikleri yolculuklardan biriydi. Köyünden Moskova’ya olan, hayatının tek yolculuğu buydu işte ve yolculuk deyince her yolculuğun böyle olduğunu düşünüyordu. Oysa şimdi yolculukların öyle olmadığını söylüyorlardı. Atları dörtnala sürüyorlarmış artık!</p>

  <p>İlya İlyiç’in yolculuğunu ertelemesinin bir nedeni de, işlerini gerektiği gibi yoluna koyamamış olmasıydı.</p>

  <p>Babası gibi de, dedesi gibi de değildi İlya İlyiç. Okumuştu, toplum içinde yaşamıştı. Bütün bunlar babasıyla dedesinin yabancı oldukları birçok bilgi kazandırmıştı ona... Zenginliğin günah olmadığını bildiği gibi, her insanın, çalışarak toplumun mutluluğuna katkıda bulunmasının da bir görev olduğunu biliyordu.</p>

  <p>Kapandığı kendi dünyasında çizdiği gelecekle ilgili planda büyük yeri, çiftliğinin yeniden düzenlenmesine, köylülerin yönetimine ilişkin bölüm tutuyordu.</p>

  <p>Planın özü, biçimi, ana çizgileri, her şey hazırdı kafasında. Yalnızca ayrıntılar, masraflar, rakamlar kalmıştı.</p>

  <p>Son birkaç yıldır yürürken de, yatarken de, evde de, kalabalık arasında da durmadan dinlenmeden plan üzerinde çalışıyordu. Kâh bazı yerlerine eklemeler yapıyor, kâh bazı yerlerini değiştiriyor, kâh dün düşündüğü, gece unutuverdiği şeyleri yeniden hatırlıyordu. Kimi zaman da birden şimşek gibi yepyeni, hiç beklenmedik bir düşünce çakıyordu kafasının içinde. Beyni harıl harıl çalışmaya başlıyordu. Başkalarının hazır düşüncelerinin değil; kendi düşüncelerinin yaratıcısı ve uygulayıcısıydı.</p>

  <p>Sabahleyin yataktan kalkıp kahvaltısını yaptıktan sonra hemen divana uzanıyor, başını ellerinin arasına alıyor, gücünü esirgemeden düşünmeye başlıyordu. Ancak kafası bu zor, sıkı çalışmadan iyice yorulunca, vicdanı ona “İnsanlık için yeterince çalıştın bugün!” deyince düşünmeyi kesiyordu.</p>

  <p>Günlük işini bitirince içine kapanmayı, kendine yarattığı o dünyada olmayı seviyordu.</p>

  <p>Büyük düşüncelerin adamı olmaktan haz duyuyordu, insanoğlunun dertlerine yabancı değildi. Bazen, insanların çektiklerini düşünerek ruhunun derinliklerinde için için ağlıyor, acı çekiyor; bazen de içine garip, nedensiz bir hüzün çöküyor, uzaklarda bir dünyanın, belki de Ştoltz’un onu bir zamanlar yönlendirdiği dünyanın özlemini çekiyordu...</p>

  <p>Tatlı gözyaşları süzülüyordu yanaklarından aşağı. Kimi zaman da insanların ahlâksızlığına, sahtekarlığına, yalancılığına, dedikoduculuğuna, dünyayı saran kötülüğe içerliyor; üzüntüsünü, acısını insanlara göstermek isteğiyle içi yanıyor; denizde dalgaların birbirini kovaladığı gibi, kafasında düşünceler birbirini kovalamaya başlıyor; arkasından bu düşünceler niyetlere dönüşüyor, damarlarındaki kanı ateş gibi ısıtıyor, niyetleri sonra isteklere, arzulara dönüşüyordu. Yattığı yerde sağa sola dönüyor, gözlerinin içi parlayarak doğrulup yatağının içinde oturuyor, kollarını öne uzatıp coşkuyla çevresine bakınıyordu... İsteklerinin gerçekleşmesine, bir zafere dönüşmesine çok az kalmıştır... İşte o zaman, aman Tanrım! Böylesine yüce bir güçten ne mucizeler, ne büyük olaylar beklenirdi!</p>

  <p>Gelgeldim, bakıyorsunuz, sabah gelip geçmiştir, gün akşama dönmüştür, ama bu arada gün bitmek üzereyken yorgun düşmüş, Oblomov da huzur ister olmuştur: Ruhundaki fırtınalar, heyecanlar dinmeye başlamış, kafasının içindeki düşünceler dağılmış, damarlarında kan daha bir sakin dolaşmaya başlamıştır. Oblomov sessizce, dalgın sırtüstü uzanır yatağına, hüzünlü bakışını pencereye doğrultur, dört katlı bir evin arkasına görkemli bir biçimde inmekte olan güneşi kederli bakışlarla yolcu eder.</p>

  <p>Kaç kez böyle yolcu etmiştir güneşi! Sabahleyin gene başlayacaktır hayat, gene heyecanlar, hayaller dolduracaktır içini! Oblomov kendini kimi zaman, karşısında yalnızca Napolyon’un değil, Yeruslan Lazareviç’in<a href="../Text/dipnotlar.xhtml#a10" id="k10"><sup>[10]</sup></a> bile bir hiç olacağı yenilmez bir komutan olarak hayal ediyordu. Bir savaş düşünüyordu, savaşın bir de nedeni oluyordu: Sözde Afrikalılar, Avrupalılara saldırıyordu, ya da yeni bir Haçlı seferi düzenliyordu, savaşıyordu İlya İlyiç, halkların kaderini değiştiriyordu, kentleri yakıp yıkıyor, insanları bağışlıyor veya öldürüyor, iyilik ve yüce gönüllülük, kahramanlıklar gösteriyordu.</p>

  <p>Ya da büyük bir düşünce adamı veya sanatçı oluyordu. Herkes saygıyla eğiliyordu önünde. Büyüklüğünün karşılığını görüyordu: İnsanlar arkasından koşuyordu, çığlıklar atıyorlardı: “Bakın, bakın, Oblomov geçiyor, bizim ünlü İlya İlyiç’imiz!”</p>

  <p>Endişeli olduğu, içine kasvet çöktüğü zamanlar da oluyordu. Yatağında bir sağa bir sola, sonra yüzükoyun dönüp duruyordu. Kimi zaman tutamıyordu kendini; o zaman kalkıp yatağında diz çöküyor, heyecanla, tutkuyla dua etmeye başlıyor, onu tehdit eden bir fırtınayı dindirmesi için Tanrı’ya yakarıyordu.</p>

  <p>Kaderini Tanrı’ya emanet ettikten sonra sakinleşiyor, dünyadaki her şeye kayıtsız oluyor, artık fırtınayı bile umursamıyordu.</p>

  <p>İlya İlyiç işte böyle harcıyordu gücünü. Sık sık bütün gününü heyecan içinde geçiriyordu ve ancak gün akşama döndüğünde, güneş kocaman bir tepsi gibi, dört katlı evin arkasına olanca görkemiyle inmeye başladığında uyanıyordu tatlı hayallerinden, acı dolu endişelerinden.</p>

  <p>O zaman gene dalgın bakışıyla, hüzünlü bir gülümsemeyle yolcu ediyordu güneşi, içindeki fırtına yavaş yavaş diniyordu.</p>

  <p>İlya İlyiç’in bu iç dünyasından kimsenin haberi yoktu. Herkes Oblomov’un işte öyle biri olduğunu, yiyip içip yatmaktan başka bir şey bilmediğini, ondan başka bir şeyin beklenemeyeceğini, kafasında birtakım düşüncelerinin pek olmayacağını düşünüyordu. Eşi dostu onun için her yerde aynı şeyi konuşuyordu.</p>

  <p>Onun yeteneklerinden, heyecan dolu kafasının içindeki büyük düşüncelerden, duygulu yüreğinden yalnızca Ştoltz haberdardı ve buna yalnızca o tanıklık edebilirdi, ama gelin görün ki, Ştoltz da hemen hiç kalmıyordu Petersburg’da.</p>

  <p>Ömrünü efendisinin yanında geçiren Zahar bilebilirdi yalnızca onun ruhunun derinliklerinde nelerin olup bittiğini; ama o da efendisiyle kendisinin olağan bir yaşamı olduğuna, başka türlü yaşayamayacaklarına inanıyordu.</p>

  <h3 id="sigil_toc_id_7">VII</h3>

  <p class="p1">Ellisini geçkindi Zahar. Efendilerine sonuna kadar sadık, yüksek erdemleriyle tanınan, kusursuz, güvenilir, korkusuz, özverili, şövalye ruhlu Rus Kalebovlarınn<a href="../Text/dipnotlar.xhtml#a11" id="k11"><sup>[11]</sup></a> soyundan değildi.</p>

  <p>Bu şövalye hem korkaktı hem kusurlu. İki devrin insanıydı ve ikisi de derin izler bırakmıştı onda. Bu devirlerin ilki onda Oblomov ailesine sınırsız bir sadakat miras bırakmıştı; daha sonraki ise bir çeşit kurnazlık ve ahlâk düşüklüğü...</p>

  <p>Efendisine son derece bağlıydı ama, ona yalan söylemediği gün seyrekti. Eskinin uşakları efendilerini gereksiz harcamalardan, taşkınlıklardan korurlardı, oysa Zahar arkadaşlarıyla oturup efendisinin kesesinden içmeyi seviyordu.</p>

  <p>Eskinin uşakları bir haremağası gibi namusluydular, oysa bizimki adı kötüye çıkmış bir kadını sık sık ziyaret ediyordu. Eskinin uşağı efendisinin parasını herhangi bir sandıktan daha iyi korur, Zahar ise her fırsattan yararlanıp efendisinin beş on kapiğini çırpar, masada unutulmuş ufaklıkları kesinlikle cebe indirirdi. İlya İlyiç paranın üstünü istemeyi unutursa para Zahar’da kalır, bir daha kesinlikle geri gelmezdi.</p>

  <p>Belki ufak paralar işini gördüğü, belki de hırsızlığının anlaşılmasından korktuğu için, büyük para çalmazdı, ama her iki durumda da dürüstlüğünden değildi bu.</p>

  <p>İyi eğitimli bir av köpeğinin kendisine emanet edilmiş yemeğe, açlıktan ölse bile dokunmayacağı gibi, eskinin uşağı da bir lokma almazdı efendisinin yemeğinden, oysa Zahar kendisine emanet edilen yemek veya içkiden aşırmak için fırsat kollardı. Eskinin uşağı efendisinin olabildiğince çok yemesi için çalışırken, yemezse üzülürken, bizimki efendisi tabağındakinin hepsini yiyince üzülürdü.</p>

  <p>Üstelik dedikoducuydu da Zahar. Mutfakta, bakkalda; uşakların, kapıcıların, arabacıların kapı önü toplantılarında her gün hayatından yakınır efendisi kadar kötü bir insan olamayacağından söz ederdi: “Hem kaprisleri çekilmezdir hem cimridir hem huysuz... Ne yaparsan yap, ne dersen de yaranamazsın ona, böyle bir adamın uşağı olmaktansa öl, daha iyi!”</p>

  <p>Zahar bunu kötülüğünden ya da efendisine zarar vermek istediği için değil, öylesine, dedesinden, babasından ona miras kalan her fırsatta efendisini kötülemek alışkanlığından yapıyordu.</p>

  <p>Kimi zaman can sıkıntısından, konuşacak konu eksikliğinden veya dinleyicilerinin ilgisini daha çok çekmek için, durup dururken efendisiyle ilgili olmayacak, son derece tuhaf şeyler atardı ortaya. Hırıltılı sesini alçaltarak şöyle derdi: “Bizimki hep şu dul kadına gidiyor... Daha dün bir mektup yazdı ona.” Ya da efendisinin dünyada görülmemiş bir kumarbaz, ayyaş olduğunu, sabahlara kadar kumar oynadığını, içtiğini açıklardı. Oysa hepsi yalandı bu dediklerinin. İlya İlyiç’in dul bir kadına gittiği de yoktu, kumar oynadığı da, içki içtiği de. Geceleri yatağında mışıl mışıl uyurdu.</p>

  <p>Pisti Zahar. Çok seyrek tıraş olurdu. Elini yüzünü yıkıyor olsa da, sanki bunu yıkıyor görünmüş olmak için yapardı. Pisliğini hangi sabunla temizlemek olasıydı ki zaten? Banyo yaptığında, simsiyah elleri ancak iki saat için kızarır, sonra gene simsiyah olurlardı.</p>

  <p>Çok beceriksizdi. Odanın veya evin kapısının bir kanadını açarken öteki kapanır, kapananı açmak için uzandığında bu kez öteki kapanırdı. Yere düşmüş bir mendili veya herhangi bir eşyayı asla birden kaldıramaz, düşen şeyi avlamaya çalışıyor gibi her zaman üç kez eğilip doğrulur, dördüncüde kaldırır, kimi zaman tekrar düşürürdü. Odadan tabak çanak veya başka bir şeyler götürürken daha ilk adımda en üsttekiler düşecek gibi titreşmeye başlardı. Önce biri düşerdi. Zahar, onun düşmesine engel olayım derken bir hareket yapar, bir ikincisini daha düşürürdü. Tepside kalanlara bakacak yerde, şaşkın şaşkın ağzını açıp düşenlere bakar, bu yüzden tepsiyi yana yatırır, bu kez ötekiler düşmeyi sürdürürlerdi. Öyle ki, kapıya vardığında tepside bazen bir kadeh veya tabak kalır, bu kez onu da küfrederek, söylenerek bazen kendi yere çalardı. Odanın içinde dolaşırken bacağıyla veya bir yeriyle masaya, bir sandalyeye çarpar; kapının açık kanadını her zaman tam denk getiremez, omzuyla kapalı kanadına çarpar, bunun üzerine kapının iki kanadına veya ev sahibine, o da olmazsa, kapıyı yapan marangoza küfürler savururdu.</p>

  <p>Oblomov’un odasında, dikkat edilmesi gereken ufak tefek şeylerin hemen hepsi kırık döküktü... Hepsi de Zahar’ın sakarlığı yüzünden... Herhangi bir eşyayı, onu nasıl tutması gerektiğini düşünmeden, aralarında bir ayrım gözetmeden hep aynı gücü kullanarak eline alırdı. Sözgelimi, ona şamdanı kaldırmasını veya bir bardağa su koymasını söyledilerse, bunları yaparken, bir kapıyı açmak için kullandığı gücü kullanırdı. Tanrı korusun, hele aşka gelip efendisinin hoşuna gidecek bir şey yapmaya, ortalığı çabucak toplamaya, temizlemeye, düzeltmeye kalkışmaya görsün kırılmadık, dökülmedik bir şey kalmazdı odada! Bir düşman askeri dalmış olsaydı eve, onun kadar zarar vermezdi. Her şey kırılıp dökülmeye, tabak çanak yerlere saçılmaya, sandalyeler devrilmeye başlardı. Sonunda kovmak gerekirdi Zahar’ı odadan, ya da söylenerek, lanetler okuyarak kendi çıkar giderdi. Neyse ki, Zahar’ın böyle işgüzarlığı çok seyrek tutardı.</p>

  <p>Kuşkusuz, bütün bunların nedeni, onun başka bir ortamda yetişmiş olması, böyle güzel döşeli, ufak tefek şeylerle dolu dar bir daireye alışık olmamasıydı. Kırlarda, açık havada büyümüştü o... Ağır, kocaman aletler, kazmalar, kürekler, demirler, yerinden kımıldamayan ağır koltuklar arasında nereye çarparım diye korkmadan iş yapmaya alışıktı...</p>

  <p>Oysa şimdi, üç dört yıldır başına kötü bir şey gelmemiş bir şamdan, lamba, biblo, Zahar’ın eline almasıyla birlikte kırılıveriyordu. Sonra o şaşkınlık içinde Oblomov’a dönüp şöyle diyordu:</p>

  <p>“Baksana bey, ne tuhaf şey, elime almamla kırılması bir oldu.”</p>

  <p>Kırılan eşyayı bazen olduğu gibi yerine koyar, sonra efendisine, onu kendisinin kırmadığına yeminler ederdi. Kimi zaman da, öykümüzün başında gördüğümüz gibi, “Eşya bu, yüz yıl dayanacak değil ya, demirden bile olsa, elbette günün birinde kırılacak,” diyerek kendini temize çıkarmaya çalışırdı.</p>

  <p>Bu son kanıtı kullandığında tartışma biterdi artık, konu ister istemez kapanırdı.</p>

  <p>Zahar çalışma alanının sınırlarını bir zamanlar, bir daha değiştirmemek üzere çizmişti ve kendi isteğiyle hiçbir zaman bu sınırların ötesine geçmezdi.</p>

  <p>Sabahleyin semaveri koyar, efendisinin o gün giyeceğini söylediği çizmelerini, giysisini temizler, ama giymeyeceği giysisine on yıl yerinde asılı dursa bile dokunmazdı.</p>

  <p>Sonra odanın orta yerini, köşe bucağa girmeden süpürür (ama her gün değil), üzeri boş olan masa varsa (bir şeyleri kaldırıp tekrar yerine koymak zahmetine katlanmamak için) üzerindeki tozu alırdı.</p>

  <p>Sonra, kendine başka bir şeyi dert etmeden, büyük Rus sobasının üzerine çıkıp uyuklamayı veya mutfakta Anisya’yla ve dış kapının önünde toplanmış kapıcılarla çene çalmayı artık hak ettiğini düşünürdü. Bunların dışında bir şey yapması emredilirse, emredilen şeyin gereksiz olduğunu veya yerine getirilmesinin olanaksız olduğunu uzun uzadıya anlatmaya, kanıtlamaya çalıştıktan sonra yapardı.</p>

  <p>Kendisi için belirlediği görevler dışında günlük başka bir görevi ona kabul ettirmek olanaksızdı. Getirip götürülecek, yıkanacak, temizlenecek bir şey olduğunda bir kez olmak koşuluyla, o da homurdanarak yapar, bunları her gün yapması gerekirse, dünyada kabul etmezdi. Aynı şeyleri yapmasını her gün tekrar istemek, onunla tartışmayı gerektirirdi.</p>

  <p>Bütün bunların yanında, yani çok içmesine, dedikodu yapmasına, Oblomov’un beşlik, onluk ufak paralarını aşırmasına, bazı şeyleri kırıp dökmesine, tembellik etmesine karşın, efendisine gene de çok bağlıydı.</p>

  <p>Efendisi için gözünü kırpmadan ateşe, suya atardı kendini. Hem de bir kahramanlık veya inanılmaz bir şey yaptığını düşünmeden, bir ödül beklemeden yapardı bunu. Bunun son derece olağan olduğuna, başka türlü olamayacağına inanır, ya da daha doğrusu, bunu bir şey düşünmeden yapardı. Başka bir türlü davranış algısı yoktu onda.</p>

  <p>İlya İlyiç’e karşı duygularını çözümlemek aklına bile gelmezdi. Bu duygular annesinden, babasından, kardeşlerinden, yaşadığı, büyüdüğü çevreden ona geçmiş, ruhuna, kanına işlemişti.</p>

  <p>Bir köpeğin, ormanda karşılarına çıkan bir ayının üzerine, sahibinin değil de neden kendisinin atılması gerektiğini bir an düşünmeden, hayvanın üzerine atılması gibi, efendisi için Zahar da hiç düşünmeden ölüme atardı kendini.</p>

  <p>Bununla birlikte, sözgelimi, bütün bir gece efendisinin sağlığı için gözlerini kırpmadan başucunda oturması gerekse, efendisinin hayatı buna bağlı olsa bile, otururken kesinlikle uyurdu.</p>

  <p>Görünüşte, efendisine karşı yalnızca saygı duymamakla kalmıyor, hatta ona kaba, küstahça davranıyordu. En küçük bir şeyden bayağı kızıyordu ona, daha önce de söylediğimiz gibi, kapının önünde arkadaşlarıyla konuşurken onu kötülüyordu bile. Ama bütün bunlar gelip geçiciydi. İlya İlyiç’e, özellikle de sevdiği, saydığı, büyük değer verdiği Oblomov ailesinin tümüne Zahar’ın yürekten bağlılığı hiçbir zaman eksilmemişti.</p>

  <p>Bu duygu belki Zahar’ın Oblomov’un kişiliğiyle ilgili düşüncelerine tersti, belki efendisini yakından tanıması onda bu çeşit düşünceleri uyandırmıştı. Efendisine ne derece bağlı olduğu kendisine anlatılacak olsaydı buna itiraz da edebilirdi.</p>

  <p>Zahar, bir kedinin tavan arasını, bir atın ahırını, bir köpeğin doğup büyüdüğü yuvasını sevdiği gibi seviyordu Oblomov’u. Efendisine olan bu bağlılığında kendine özgü bir düşünme biçimi oluşmuştu. Sözgelimi, Oblomovka’daki seyisi aşçıdan çok, hayvanlara bakan Varvara’yı ikisinden de çok, İlya İlyiç’i ise hepsinden az severdi. Oysa Oblomovka’nın aşçısı onun gözünde dünyanın en iyi aşçısıydı, İlya İlyiç de efendilerin en iyisi. Büfeci Tarask’tan nefret ederdi; ama gene de, Oblomovka’da olduğu için kimselere değişmezdi onu.</p>

  <p>Zahar, Oblomov’a karşı, bir Şaman’ın putuna davrandığı gibi rahat ve kaba davranırdı. Şaman tozunu almaz putunun, elinden yere bile düşürdüğü, canı sıkkın olduğunda bazen ona vurduğu bile olur, ama gene de putuna karşı büyük bir saygısı, sevgisi vardır, putu kutsaldır onun için.</p>

  <p>Zahar’ın ruhunun derinliklerinden bu duygusunun fışkırması, efendisinin gözlerinin içine büyük bir saygı ve sevgiyle bakması, hatta kimi zaman duygulu gözyaşları dökmesi için küçücük bir neden yeterliydi.</p>

  <p>Oblomov’a gelen konuklara Zahar biraz yukarıdan bakar ve onlara hizmet ederken, çay verirken, kendilerine lütfediyormuş gibi bir tavır takınırdı. Onlara, efendisinin evinde konuk olmanın kendileri için bir onur olduğunu hissettirmek isterdi. Geleni, kapıda yukarıdan aşağı mağrur bir tavırla şöyle bir süzdükten sonra kabaca geri çevirirdi: “Efendim uyuyorlar!”</p>

  <p>Kimi zaman bakkalda, kapı önü toplantılarında, kötülerken birden göklere çıkarmaya başlardı efendisini. Öyle zamanlar heyecanının sınırı olmazdı. Efendisinin erdemlerini, zekâsını, sevecenliğini, bonkörlüğünü, temiz yürekliliğini sayıp dökmeye başlar; hızını alamazsa, başkalarında gördüğü şöhret, zenginlik veya olağanüstü büyüklük gibi birtakım özellikler daha eklerdi.</p>

  <p>Kapıcıya, apartman yöneticisine, hatta ev sahibine gözdağı vermesi gerektiğinde her zaman efendisini kullanırdı: “Efendime söyleyeyim de, görürsün sen!”</p>

  <p>Ama görünüşte Oblomov’la Zahar’ın arası hep açıktı. Bir arada yaşarlarken birbirinden nefret ediyorlardı. İki insanın sürekli bir arada olması kolay şey değildir. Birbirlerinin yalnızca iyi yanlarından zevk almaları, eksikleri yüzünden de birbirlerini yere çalmamaları için her iki tarafın da büyük yaşam deneyiminin, sıcak yüreğinin, olgun birer mantığının olması gerekir.</p>

  <p>İlya İlyiç, Zahar’ın çok önemli bir erdeminin olduğunu da biliyordu. Ona bağlılığıydı Zahar’ın bu erdemi ve buna alışmıştı. Aynı zamanda bunun başka türlü olamayacağından, öyle olmak zorunda olması gerektiğinden de emindi. Zahar’ın bu erdemine bir kez alıştıktan sonra, Oblomov artık haz duymuyordu bundan. Bunun yanında, her şeye kayıtsız olmasına karşın, Zahar’ın hepsi küçük sayısız eksikliklerine de katlanamıyordu.</p>

  <p>Zahar, ruhunun derinlerinde efendisine karşı eski uşaklarınkine benzer bir bağlılık duyuyor olsa da, onlara oranla birtakım eksiklikleri de yok değildi. İlya İlyiç de kendi açısından, içinden Zahar’ın bağlılığının değerini bilse de, eski efendilerin uşaklarına besledikleri neredeyse akrabaca dostluğu ona karşı duymuyordu. Bazen kötü azarlıyordu onu.</p>

  <p>Zahar da bıkmış, usanmıştı efendisinden. Gençliğinde bey evinde uşaklık ederken küçük İlya İlyiç’in lalalığına yükseltilmişti. O günden sonra kendini bu eski ailenin gerekli bir parçası değil, yalnızca bütünlüğünü sağlamak için bir lüksü, aristokrat bir gereksinimi olarak görmeye başlamıştı. Sabahleyin küçük efendiyi giydirmek, akşam da soymaktan başka yaptığı bir şey yoktu. Geri kalan zamanında boş oturuyordu.</p>

  <p>Doğuştan tembeldi. Ayrıca, bir uşak olduğu için daha da tembeldi. Avluda hizmetçiler arasında pek kurularak dolaşıyor, hiçbir iş yapmıyor, semaveri koymuyor, ortalığı bile süpürmüyordu. Ya holde uyukluyor, ya gevezelik etmek için hizmetçilerin odasına veya mutfağa gidiyordu. Ya da kollarını göğsünün üzerinde kavuşturup dış kapının önünde birkaç saat dikiliyor, uykulu gözlerle çevresine bakınıyordu.</p>

  <p>Arkasından, büyük bir sorumluluk yüklediler omuzlarına. Bir evi çekip çevirme işini verdiler ona! Hem küçük efendinin hizmetini yapacaktı hem ortalığı silip süpürecekti hem evin dışarı işlerine koşturacaktı! Onu canından bezdirmişti bunca iş. Bu arada huyu da değişmiş, somurtkan, kaba bir uşak olup çıkmıştı. Efendisinin, sobanın üzerinden aşağı atlamasını gerektiren sesini her duyduğunda söylenmesinin, homurdanmasının nedeni de buydu.</p>

  <p>Ne var ki, görünen bu terslikleri yanında oldukça yumuşak, iyi bir kalbi vardı. Çocuklarla zaman geçirmeyi bile severdi. Avluda, kapının önünde çocukların arasında çok görürlerdi onu. Kavga ederlerse barıştırırdı onları, takılırdı onlara, oyunlar öğretirdi ya da iki çocuğun birini bir dizine, ötekini bir dizine alıp öyle otururdu onlarla; bu arada başka bir yaramaz da arkadan boynuna asılır, favorileriyle oynardı.</p>

  <p>Oblomov hiç rahat bırakmıyordu Zahar’ı, sık sık bir iş veriyordu ona ya da yanında durmasını istiyordu. Öyle ki, canı gevezelik etmek, boş oturmak isteyen Zahar’ı çok zorluyordu bu. Canı sürekli bir şeyler atıştırmak istediği için de Zahar efendisinden kurtulmak için soluğu kâh bir arkadaşının yanında kâh mutfakta kâh bakkalda kâh kapının önünde alıyordu.</p>

  <p>Zahar’la Oblomov uzun süredir tanıyorlardı birbirlerini ve gene uzun süredir bir arada yaşıyorlardı. Küçük Oblomov’u bir zamanlar kucağında taşımıştı Zahar. Oblomov da onun gençliğini, çevik, doymak bilmez, kurnaz delikanlılık günlerini biliyordu.</p>

  <p>Aralarındaki eski günlerin bağı çözülecek gibi değildi. Zahar’ın yardımı olmadan İlya İlyiç’in kalkamaması, yatamaması, uyuyamaması, saçını başını tarayamaması, ayakkabılarını giyememesi, yemeğini yiyememesi gibi; Zahar da kendine İlya İlyiç’ten başka bir efendi düşünemez; giydireceği, yedirip içireceği, tersleyeceği, aldatacağı, yalan söyleyeceği, bir yandan da için için büyük saygı, sevgi besleyeceği başka birini aklının ucundan geçiremezdi.</p>

  <h3 id="sigil_toc_id_8">VIII</h3>

  <p class="p1">Zahar, Tarantyev’le Alekseyev’in arkasından kapıyı kapadıktan sonra, efendisinin hemen kendisini çağıracağını bildiği için tekrar sobanın üzerine çıkmadı. Onun yazmaya hazırlandığını duymuştu çünkü. Ama Oblomov’un odasında bir mezar sessizliği vardı.</p>

  <p>Kapının aralığından içeri baktı Zahar... O neydi öyle? İlya İlyiç başını koluna dayamış, divanda yatıyordu. Önünde bir kitap vardı. Zahar kapıyı açtı.</p>

  <p>“Ne o, gene yattınız mı?” diye sordu.</p>

  <p>Oblomov sert bir sesle, “Rahat bırak beni,” dedi. “Görüyorsun ki, okuyorum.”</p>

  <p>Zahar’ın pes edeceği yoktu.</p>

  <p>“Elinizi yüzünüzü yıkayıp, mektup yazmalısınız,” dedi.</p>

  <p>Birden kendine geldi Oblomov.</p>

  <p>“Sahi, geç kaldım... Şimdi sen git. Ben biraz düşüneceğim.”</p>

  <p>Sobanın üzerine çıkarken kendi kendine homurdanıyordu Zahar:</p>

  <p>“Ne zaman tekrar yattı! Bu ne acele!”</p>

  <p>Oblomov bu arada, bir ay önce okurken yarım bıraktığı, açık durduğu için zamanla sararmış sayfayı okuyup bitirmişti. Kitabı yerine koydu, esnedi, sonra aklından çıkmayan “iki sıkıntısını” düşünmeye başladı. Bacaklarını kâh uzatarak kâh toplayarak mırıldanıyordu kendi kendine:</p>

  <p>“Aman ne büyük sıkıntı!”</p>

  <p>Rehavet çökmüştü üzerine, canı hayallere dalmak istiyordu. Bakışını pencereden dışarı, gökyüzüne çeviriyor, sevgili güneşini arıyordu. Ama tam tepedeydi güneş; Oblomov akşamları onun batışını izlerken arkasına indiği evin beyaz duvarını ışığa boğmuştu. Büyük bir kararlılıkla “Hayır, önce iş,” diye geçirdi içinden. “Sonra da...”</p>

  <p>Köylerde sabah çoktan bitmişti, Petersburg sabahı da bitmek üzereydi. Avludan, insan sesiyle karışık birtakım gürültüler geldi İlya İlyiç’in kulağına: Köpekler havlıyor, panayır oyuncuları şarkı söyleyerek, halkı bir deniz canavarının gösterisine çağırıyor, işportacılar değişik sesler çıkararak çeşitli şeyler satmaya çalışıyorlardı. İlya İlyiç sırtüstü uzanıp ellerini başının altına koydu. Çiftliğiyle ilgili tasarladığı plan üzerinde düşünüyordu.</p>

  <p>Ödemeler, tarlaların sürülmesi gibi ciddi birkaç konuyu hemen geçiverdi; köylülerin tembelliğine, serseriliğine karşı daha sert önlemler alınmasına karar verdi; köyde nasıl yaşayacağı, ne yapacağı konusuna geçti. Köyde yaptıracağı ev çok takılıyordu kafasına. Haz duyarak, birkaç dakika, odaların nasıl düzenleneceğini, yemek salonuyla bilardo odasının uzunluğunun, genişliğinin ne olacağını kararlaştırmaya çalıştı; kendi odasının pencerelerinin ne yana bakacağı üzerinde bile durdu; hatta mobilyaları, halıları düşündü.</p>

  <p>Daha sonra, kabul edeceğini düşündüğü konukların sayısını kafasında canlandırıp konuk odalarını planladı; ahırların, ambarların, uşak kulübelerinin, çeşitli iş yerlerinin nerelerde olacağını belirledi.</p>

  <p>Nihayet bahçeye geldi sıra: Yaşlı meşe, ıhlamur ağaçlarına dokunmamaya, onları oldukları gibi bırakmaya, ama elma ve armut ağaçlarını kesmeye, onların yerine akasyalar dikmeye karar verdi. Parkla ilgili bir karar verecek oldu, ama kafasında şöyle ortalama bir hesap yapınca pahalıya patlayacağını düşünüp, bunu sonraya bıraktı ve çiçekliklerle limonluklar konusuna geçti.</p>

  <p>Tam burada, yetiştireceği meyveler konusu onu öylesine heyecanlandırdı ki, hemen birkaç yıl sonrasına, çiftliğinin planına göre düzenlenmiş, oraya, bir daha çıkmamak üzere yerleşmiş olacağı günlere atladı.</p>

  <p>Bir yaz akşamı taraçada, önünde çay masası, başının üstünde güneş ışığını geçirmeyen ağaçların örtüsü, ağzında dumanını içine çekerek tüttürdüğü uzun piposu, ağaçların altından açılan görünümün, serinliğin, sessizliğin hazzını tadarak otururken hayal ediyordu kendini. Uzaklarda sapsarı uzanıyordu tarlalar; güneş, tanıdık kayın koruluğunun arkasına yavaşça inerken gölün durgun suyunu ayna gibi parlatıyordu. Çayırlardan hafif bir sis yükseliyordu, hava serinlemeye başlıyordu, ortalık kararıyordu, köylüler topluca evlerine dönüyorlardı.</p>

  <p>İşi olmayan hizmetçiler kapının önünde oturuyorlardı. Neşeli sesleri, kahkahaları duyuluyordu. Balalayka çalıyorlardı, kızlar saklambaç oynuyorlardı. İlya İlyiç’in küçücük yavruları oynuyorlardı çevresinde, dizlerine çıkmaya çalışıyor, boynuna asılıyorlardı. Semaverin başında da... çiftliğinin kraliçesi, onun tanrıçası... bir kadın! Karısı! Bu arada, sade bir zevkle döşenmiş yemek salonunda ışıklar yanmış, büyük, yuvarlak masa hazırlanmakta oluyordu. Baş uşaklığa yükselmiş Zahar, bütünüyle ağarmış favorileriyle, masanın örtüsünü seriyor, hoş sesler çıkaran kristal takımları yerleştiriyor, gümüş kaşık çatalı yerli yerine koyuyor, bu arada sık sık da ya bir bardağı, ya bir çatalı yere düşürüyordu. Zengin bir akşam yemeğine oturuyorlardı. İlya İlyiç’in çocukluk arkadaşı, değişmez dostu Ştoltz da başka dostları da masadaydı. Sonra uyumak için herkes kendi odasına çekiliyordu...</p>

  <p>Mutluluktan ışıl ışıldı Oblomov’un yüzü. Kendini kaptırdığı hayal öylesine aydınlık, öylesine canlı, şiirseldi... Ansızın bir aşkın, sakin bir mutluluğun, köyünün tarlalarının, tepelerinin, evinin, karısının, çocuklarının bulanık özlemini hissetti içinde...</p>

  <p>Yüzükoyun beş dakika yattıktan sonra yavaşça gene sırtüstü döndü. Yüzünde duygulu bir ifade vardı, mutluydu.</p>

  <p>Haz duyarak yavaşça uzattı bacaklarını. Bu yüzden pantolonunun paçaları biraz yukarı çekildi; bu küçük tersliği fark etmedi bile. Hayalleri onu alıp uzak bir geleceğe götürmüştü.</p>

  <p>Şimdi çok hoşlandığı bir düşünce vardı kafasında. Köyünün on beş, yirmi versti çevresinde küçük köylerde, çiftliklerde yaşayan, sırayla her gün birinin evinde toplanıp birlikte öğlen yemekleri, akşam yemekleri yiyen, dans eden küçük bir dost grubunun hayaline bırakmıştı kendini. Hep ışıl ışıl günler; endişesiz, tasasız, kırışıksız, gülen, hoş, pırıl pırıl, kat kat gerdanlı, iştahlı yüzler hayal ediyordu. Hiç bitmeyecek bir yaz, hiç bitmeyecek bir neşe, lezzetli yemekler ve de tembellik...</p>

  <p>Mutluluktan coşup “Aman Tanrım! Tanrım!” diye mırıldanarak toparladı kendini.</p>

  <p>Dışarıdan beş ayrı satıcının birden sesi geliyordu:</p>

  <p>“Patates var! Kum, kum isteyen var mı? Kömürcü! Kömürcü!.. Yüce gönüllü baylar bayanlar, kilisemizin inşaatı için bağışlarınızı topluyoruz!”</p>

  <p>Hemen yanda yapılmakta olan evden ise balta sesleri, işçilerin bağrışları, sokaktan da arabaların tekerlek sesleri geliyordu. Her yerde gürültü, bağrış çağrış!.. Acı acı çekti içini İlya İlyiç:</p>

  <p>“Ah! Hayat mı bu! Başkentin şu gürültüsü dayanılacak gibi değil! Özlediğim o mutlu, cennet yaşama ne zaman kavuşacağım? Doğduğum tarlalara, koruluklara ne zaman gideceğim?” Düşünüyordu: “Şu anda ağaçların altında çimenlerin üzerinde uzanmış olsaydım, dalların arasından güneşe baksaydım... dallarda kaç kuşun olduğunu saysaydım... Güneşten boynu yanmış, yuvarlak dirsekleri çıplak, yumuşacık güzel bir hizmetçi kız öğlen yemeğimi getirip çimenlerin üzerine koysaydı; çapkın çapkın önüne indirseydi bakışını ve gülümseseydi... Ne zaman olacak bütün bunlar?..”</p>

  <p>Birden içinde bir ses yükseldi:</p>

  <p>“Ya plan! Kahyanın yazdığı mektup? Ya daireyi boşaltma işi?”</p>

  <p>Hemen karşılık verdi İlya İlyiç:</p>

  <p>“Evet, evet! Hemen, şimdi!”</p>

  <p>Yattığı yerden aceleyle doğruldu, divanda oturdu, sonra bacaklarını aşağı sarkıttı, çabucak buldu terliklerini, öyle oturmayı sürdürdü. Sonra ayağa kalktı. Düşüncelere dalmıştı, iki dakika öyle ayakta durdu.</p>

  <p>Masaya ve mürekkep hokkasına bakarak yüksek sesle bağırdı:</p>

  <p>“Zahar, Zahar!”</p>

  <p>Atlama sesiyle birlikte duyuldu Zahar’ın cevabı:</p>

  <p>“Gene ne var? Yorgunluktan zor yürüyorum artık!”</p>

  <p>İlya İlyiç bakışını masadan ayırmadan, “Zahar!” diye tekrar etti. Zahar gelince, mürekkep hokkasını göstererek ekledi, “Şuna bak...”</p>

  <p>Ama cümlesini bitirmeden gene düşüncelere daldı. Kollarını havaya kaldırdı, dizleri büküldü, gerinerek esnedi... Hâlâ gerinerek, “Sanırım, peynirimiz kalmıştı...” dedi. “Biraz da Madera şarabı getir. Yemek saatine daha çok var, hafif bir kahvaltı yapacağım.” Zahar, “Kim demiş peynirimiz kaldı diye?” dedi. “Hiçbir şey kalmadı.”</p>

  <p>Zahar’ın sözünü kesti İlya İlyiç:</p>

  <p>“Nasıl kalmamış? Çok iyi hatırlıyorum, kocaman bir kalıp kalmıştı.”</p>

  <p>Zahar ısrar etti:</p>

  <p>“Hayır, hayır! Kalıp falan kalmamıştı!”</p>

  <p>“Kalmıştı!” dedi İlya İlyiç.</p>

  <p>“Kalmamıştı!” diye karşılık verdi Zahar.</p>

  <p>“Öyleyse git al.”</p>

  <p>“Para verir misiniz?”</p>

  <p>“Şurada para var, oradan al.”</p>

  <p>“Burada bir ruble kırk kapik var, oysa peynir için bir ruble altmış gerek.”</p>

  <p>“Ufaklık da olacak.”</p>

  <p>Zahar, bedeninin ağırlığını bir bacağından ötekine geçirerek, “Yok!” dedi. “Gümüşler vardı, onlar da işte burada.”</p>

  <p>“Vardır: Dün işportacı vermişti bana.”</p>

  <p>Zahar, “Ben de oradaydım, gümüş para verdi size, ufaklık verdiğini görmedim.”</p>

  <p>İlya İlyiç kararsız, “Tarantyev almış olmasın?” diye geçirdi içinden. “Hayır canım, almış olsaydı gümüş parayı da alırdı.”</p>

  <p>“Başka ne var içerde?” diye sordu İlya İlyiç.</p>

  <p>“Hiçbir şey yok. Belki dünden kalma bir parça jambon vardır. Anisya’ya sormak gerekir. Varsa getireyim mi?”</p>

  <p>“Ne varsa getir. Nasıl oluyor da hiç peynir kalmamış oluyor, anlayamadım.”</p>

  <p>“Kalmamış işte,” dedi Zahar.</p>

  <p>Ve çıktı. İlya İlyiç ağır adımlarla, düşünceli, odanın içinde dolaşmaya başladı. Kendi kendine mırıldanıyordu:</p>

  <p>“Evet, iş çok! En azından, şu plan sorunu... Daha bir sürü iş var!..” Dalgın, ekledi, “Ama biliyorum, peynir kalmıştı... Zahar yemiştir onu, şimdi de kalmamıştı, diyor!” Eliyle masanın üzerini karıştırarak ekledi, “Şu ufaklıklar da nereye gitti?”</p>

  <p>On beş dakika sonra Zahar kapıyı açtı, iki eliyle sıkı sıkı tuttuğu tepsiyle girdi, ayağını uzatıp kapıyı iterek kapamak istedi, ama o anda sendeledi, ayağı boşa gitti, kadeh devrilip yere düştü, arkasından sürahinin tıpası ve ekmek...</p>

  <p>“Bir işi doğru dürüst yapamazsın!” diye söylendi İlya İlyiç. “Hiç değilse yere saçtıklarını toplasana. Durmuş, aptal aptal, yaptığına bakıyorsun!”</p>

  <p>Zahar, elinde tepsiyle eğilip yerden ekmeği alacak oldu, ama eğilirken birden, iki elinin de dolu olduğunu, ekmeği alamayacağını fark etti.</p>

  <p>İlya İlyiç alaylı alaylı, “Hadi al bakalım!” dedi. “Ne duruyorsun? Ne oldu?”</p>

  <p>Zahar, yere düşenlere öfkeyle bakarak söylendi:</p>

  <p>“Kahrolası şeyler! Yemek saati kahvaltı yapmak da nerede görülmüş ki?”</p>

  <p>Tepsiyi masaya bıraktı, düşürdüklerini yerden topladı. Ekmeğin tozunu üfleyip masanın üzerine koydu.</p>

  <p>İlya İlyiç oturup kahvaltısını yapmaya başladı. Zahar biraz ötede ayakta duruyor, yandan yandan efendisine bakıyordu. Bir şey söylemek niyetinde olduğu belliydi. Ama İlya İlyiç, onunla hiç ilgilenmeden kahvaltısını sürdürüyordu. Birkaç kez öksürdü Zahar. Oblomov’un oralı olduğu yoktu. Sonunda çekinerek şöyle dedi Zahar:</p>

  <p>“Ev sahibinin adamı bugün tekrar geldi. Usta da yanındaydı. ‘Daireyi görebilir miyim?’ diye sordu. Yapılacak değişiklik için...”</p>

  <p>İlya İlyiç, Zahar’ın dediğine tek sözcükle olsun cevap vermeden yemeyi sürdürüyordu. Zahar bir an sustuktan sonra daha da alçak sesle, “İlya İlyiç,” dedi.</p>

  <p>İlya İlyiç onu duymuyormuş gibi yapıyordu. Zahar kısık bir sesle, “Haftaya daireyi boşaltmamızı istiyorlar,” dedi.</p>

  <p>Oblomov bir kadeh şarap içti. Hâlâ susuyordu.</p>

  <p>Zahar neredeyse fısıldayarak, “Ne yapacağız, İlya İlyiç?” diye sordu.</p>

  <p>İlya İlyiç çok sert, “Sana, bana bundan söz etmeyeceksin dememiş miydim?” dedi.</p>

  <p>Ayağa kalkıp Zahar’ın üzerine yürüdü.</p>

  <p>Zahar geri geri çekildi.</p>

  <p>Öfkeyle sürdürdü konuşmasını İlya İlyiç:</p>

  <p>“Ne zehirli bir adamsın sen Zahar!”</p>

  <p>Buna gücendi Zahar.</p>

  <p>“Zehirliyim ha! Neden zehirli oluyormuşum? Kimseyi öldürmedim bugüne kadar.”</p>

  <p>“Zehirli değilsin de nesin?” dedi İlya İlyiç. “Benim hayatımı zehir ettin, daha ne olsun?”</p>

  <p>Israr etti Zahar, “Zehirli falan değilim ben!”</p>

  <p>“Daire için ne diye üstüme üstüme geliyorsun öyleyse?”</p>

  <p>“Başka ne yapabilirim?”</p>

  <p>“Peki ben ne yapabilirim?”</p>

  <p>“Ev sahibine bir mektup yazacağınızı söylüyordunuz, ne oldu?”</p>

  <p>“Yazacağım, acelen ne? Bekle biraz. Her şeyi birden yapamam ya!”</p>

  <p>“Şimdi yazın öyleyse.”</p>

  <p>“Şimdi, hep şimdi! Daha önemli işlerim var benim şimdi. Odun kesmek gibi kolay mı sanıyorsun sen bu işleri? Kaldır, indir baltayı, iş tamam, öyle mi?” Oblomov, kurumuş mürekkep kalemini hokkanın içinde dolaştırarak ekledi, “Görüyorsun işte, mürekkep bile yok! Nasıl yazayım?”</p>

  <p>“Şimdi içine biraz <i>kvas</i> katarım, açılır,” dedi Zahar.</p>

  <p>Mürekkep hokkasını alıp aceleyle çıktı odadan. Bu arada Oblomov da kağıt aramaya başlamıştı. Masanın gözlerinde ve üzerinde de kağıt ararken kendi kendine konuşuyordu:</p>

  <p>“Kağıt da yok! Evet, yok!.. Ah Zahar ah! Nedir senden çektiğim!” O anda odaya giren Zahar’a döndü, “Bir de zehirli biri değilim diyorsun! Hiçbir şeyle ilgilendiğin yok! Bir evde kağıt olmaz olur mu?”</p>

  <p>“Biraz insaflı olun İlya İlyiç! Dini bütün bir Hristiyanım ben, ne diye zehirli biri olmakla suçluyorsunuz beni? Takmışsınız kafanıza; zehirli de zehirli! Babanız efendimizin yanında doğup büyüdük biz, o ‘enik’ derdi bana, kulağıma asılırdı, ama böyle bir söz duymadım onun ağzından! Günah denen bir şey var! İşte, kağıt burada.”</p>

  <p>Zahar raftan yarım sayfalık gri bir kağıt alıp İlya İlyiç’e verdi. Oblomov kağıdı alıp yere fırlattı.</p>

  <p>“Bu kağıda yazı yazılır mı?” diye bağırdı. “İçine bir şey... zehirli bir şey düşmesin diye dün gece bardağın ağzını örtmüştüm onunla...”</p>

  <p>Zahar başını öte yana çevirmiş, duvara bakıyordu.</p>

  <p>“Hadi neyse, ver onu bana, ona yazarım, akşama Alekseyev temize çeker.”</p>

  <p>İlya İlyiç masaya oturdu, hemen yazmaya başladı: “Muhterem beyefendi!..” Ama birden durdu.</p>

  <p>“Ne iğrenç bir mürekkep bu! Bir daha dikkat et Zahar, görevini gerektiği gibi yap!”</p>

  <p>Bir an düşündükten sonra sürdürdü yazmayı:</p>

  <p>“Evinizin ikinci katında oturmakta olduğum, bir kısım değişiklikler yapmayı düşündüğünüz daireniz, uzun yıllardır orada oturmakta olduğum için, edindiğim alışkanlıklara çok uygun olduğu için... Uşağım Zahar Trofimoviç’ten öğrendim ki, kendisine demişsiniz ki oturmakta olduğum daireniz...”</p>

  <p>Oblomov durup, yazdığını okudu. Kendi kendine, “Olmadı,” dedi... “İki kez <i>oturmakta olduğum</i>, iki kez de <i>ki</i> demişim...” Mırıldanarak o sözcükleri şöyle değiştirdi: “<i>Oturmakta bulunduğum ve öğrendiğime göre, dediğinize göre...</i>” Gene beğenmedi yazdığını. Tekrar değiştirdi... İki <i>ki</i> kullanmamanın bir yolunu nasıl bulacağını düşünmeye başladı.</p>

  <p>Bir şey yazıyor, yazdığını tekrar değiştiriyordu. Üç kez değiştirmişti yazdığı <i>ki</i>’leri. Her değiştirdiğinde başka bir anlam veriyorlardı cümleye.</p>

  <p>Sabırsızca şöyle mırıldandı:</p>

  <p>“Kurtuluş yok bu <i>ki</i>’den!.. Eh! Onun da, mektubun da canı cehenneme! Böyle saçmalıklarla kafamı şişirmeme gerek yok! İş mektubu yazmayı unutmuşum! Oh, saat de üçe gelmiş.”</p>

  <p>Mektubu yırtıp dört parça ettikten sonra yere attı.</p>

  <p>“Gördün mü Zahar?” dedi.</p>

  <p>Kağıt parçalarını yerden toplarken karşılık verdi Zahar:</p>

  <p>“Gördüm.”</p>

  <p>“Öyleyse bir daha evden söz etme bana. O elindeki nedir?”</p>

  <p>“Hesaplar falan...”</p>

  <p>“Ah Tanrım! Öldüreceksin sen beni! Ne kadar var orada, çabuk söyle!”</p>

  <p>“Kasabın hesabı, seksen altı ruble elli dört kapik.”</p>

  <p>İlya İlyiç ellerini çırptı.</p>

  <p>“Aklını mı yitirdin sen? Yalnız kasaba bu kadar borç olur mu hiç?”</p>

  <p>“Üç ay ödemezsen, olur... Hepsi tek tek yazılı burada. Adamın yalanı yok!”</p>

  <p>“Bir de zehirli olmadığını söylüyorsun, öyle mi?” dedi Oblomov. “Nereye gitmiş onca et? Oysa pek o kadar kilo da almamışsın.”</p>

  <p>Suratını astı Zahar:</p>

  <p>“Eti ben yemedim!”</p>

  <p>“Elbette sen yemedin! Sen yer misin hiç!”</p>

  <p>“Ne o, yediğim ekmeği de başıma mı kakıyorsunuz? Alın kendiniz bakın!”</p>

  <p>Elindeki kağıtları Oblomov’a uzattı.</p>

  <p>İlya İlyiç yağlı kağıtları eliyle itip, “Başka kimlere borç var?” diye sordu.</p>

  <p>“Ayrıca, fırınla manava yüz yirmi bir ruble on sekiz kapik...”</p>

  <p>Oblomov öfkeyle, “Felaket bu!" diye bağırdı. “Olacak şey değil! Ne o, inek falan mısın sen, bu kadar yeşilliği nasıl yedin?..”</p>

  <p>Zahar iyice öte yana dönüp, canı sıkkın, “Hayır, ben sığır değil, zehirli biriyim!” dedi. Sonra ekledi, “Mihey Andreyeviç’i her gün yemeğe almasaydınız, bu kadar olmazdı!”</p>

  <p>İlya İlyiç kendi de hesaplamaya çalışarak sordu:</p>

  <p>“Peki toplam ne ediyor?”</p>

  <p>Bu arada Zahar da parmaklarıyla hesaplıyordu.</p>

  <p>Oblomov, “Kahretsin,” dedi. “Ne saçma bir hesap bu, her seferinde başka çıkıyor. Sende ne kadar çıktı? İki yüz, değil mi?”</p>

  <p>“Bir dakika, sıkıştırmayın beni,” dedi Zahar. Gözleri kapalı, mırıldanıyordu: “Eder seksen, bir yüz... on sekiz, yirmi daha...”</p>

  <p>İlya İlyiç, “Kes artık, bu gidişle bitiremeyeceksin sen bu hesabı!” dedi. “Şimdi odana git ve hesabı yarın getir bana. Kağıtla mürekkep konusunu da halletmeyi unutma... Bu ne büyük para! Kaç kez söyledim sana, hesapları fazla uzatmadan ödeyelim diye... Ama bildiğini okursun sen... Sonunda da böyle oluyor işte!”</p>

  <p>Hesabı tamamlayıp şöyle dedi Zahar:</p>

  <p>“İki yüz beş ruble yetmiş iki kapik. Parayı verin lütfen.”</p>

  <p>“Hemen mi? Biraz bekle hele, yarın veririm...”</p>

  <p>“Ama parayı hemen istiyorlar, İlya İlyiç...”</p>

  <p>“Bırak şimdi! Yarın dediysem, yarın... Hadi odana git sen şimdi. Ben biraz çalışacağım. Daha önemli işlerim var.”</p>

  <p>Bir sandalyeye oturdu İlya İlyiç, ayaklarını altına topladı, tam düşünmeye başlayacaktı ki, kapının çıngırağı çaldı.</p>

  <p>Hafif göbekli, beyaz yüzlü, yanakları al al, dazlak kafalı (ama siyah, gür saçları ensesinden başlayarak saçak gibi çevrelemişti başını) kısa boylu biri girdi odaya. Başının saçsız tepesi yuvarlak, pürüzsüzdü, fildişinden oyulmuş gibi parlıyordu. Konuğun yüzünde alçakgönüllü bir ifade; bakışında ölçülü bir sakinlik, gülüşünde ılımlı bir resmiyet, kibarlık vardı. Üzerinde son derece bol, rahat, neredeyse bir dokunuşta kapı gibi iki yana açılacakmış gibi duran bir frak vardı. Gömleği de, başının tepesi gibi pırıl pırıldı. Sağ elinin işaret parmağında siyah taşlı kocaman bir yüzük vardı.</p>

  <p>Oblomov, bir elini konuğa uzatırken, ötekiyle bir sandalye çekerek, “Buyursunlar doktor!” dedi. “Hangi rüzgar attı sizi buraya böyle?”</p>

  <p>Doktor şakacı bir tavırla, “Baktım, hep sağlığınız yerinde, hiç çağırmıyorsunuz beni, canım sıkıldı, kendim geleyim dedim...” Sonra ciddi, sürdürdü konuşmasını, “Hayır, hayır, üst katta komşunuzdaydım, bu arada size de bir uğrayayım dedim.”</p>

  <p>“Çok teşekkür ederim. Komşum nasıl?”</p>

  <p>“Eh işte, üç dört hafta, bilemediniz son bahara kadar yaşar, sonrası... Ciğerleri bitmiş, sonu belli. Ee, sizden ne haber?”</p>

  <p>Oblomov kederli, iki yana salladı başını. Durumu çok kötüymüş gibi, “Kötü! Doktor, çok kötü!” dedi. “Ben de sizinle bir görüşeyim diyordum. Ne yapacağımı bilemiyorum. Midem taş gibi, yanıyor, göğsümde bir ağırlık var, soluk almakta zorlanıyorum...”</p>

  <p>Doktor:</p>

  <p>“Elinizi verin bana,” dedi. İlya İlyiç’in bileğini tuttu, gözlerini kapayıp bir dakika saydıktan sonra sordu:</p>

  <p>“Öksürüğünüz var mı?”</p>

  <p>“Geceleri, özellikle yemekten sonra öksürüyorum.”</p>

  <p>“Hım! Çarpıntı, baş ağrısı?”</p>

  <p>Böyle birkaç soru daha sordu doktor, sonra başını önüne eğip düşünmeye başladı. İki dakika sonra birden kaldırdı başını, kararlı bir sesle şöyle dedi:</p>

  <p>“Bu iklimde yaşamayı, hep yatmayı, yağlı ağır şeyler yemeyi iki üç ay daha sürdürecek olursanız, kalpten ölürsünüz...”</p>

  <p>Ürperdi Oblomov.</p>

  <p>“Öyleyse ne yapmalıyım doktor? Tanrı aşkına söyleyin, ne yapmalıyım?”</p>

  <p>“Herkes ne yapıyorsa, siz de onu yapın... yurtdışına gidin.” Şaşkınlık içinde şöyle dedi Oblomov:</p>

  <p>“Yurtdışına ha!”</p>

  <p>“Evet, yurtdışına. Ne oldu?”</p>

  <p>“İnsaf yani doktor! yurtdışına gidin, diyorsunuz! Olacak şey mi bu?”</p>

  <p>“Neden olamazmış?”</p>

  <p>Oblomov yukardan aşağı şöyle bir baktı kendine, sonra odasını gözden geçirdi, bir şey düşünmeden tekrarladı:</p>

  <p>“Yurtdışına ha!”</p>

  <p>“Bunun için size engel olan nedir?”</p>

  <p>“Nasıl, nedir? Çok şey...”</p>

  <p>“Çok şey dediğiniz nedir? Yeterince paranız falan mı yok?”</p>

  <p>Oblomov, doktorun ortaya attığı bu son derece doğal bahaneye dört elle sarıldı. Heyecanla, “Evet, evet, gerçekten param yok,” dedi. “Bakın kahyam ne yazıyor... Nerede şu mektup, nereye koymuştum onu? Zahar!”</p>

  <p>“Pekala,” dedi doktor, “Tamam, bu beni ilgilendirmez. Benim görevim, size bu yaşam biçiminizi değiştirmeniz gerektiğini söylemektir. Bu ortamı da, havayı da, çalışma koşullarınızı da, her şeyinizi değiştirmelisiniz, her şeyinizi...”</p>

  <p>“Güzel,” dedi Oblomov. “Düşüneceğim bunu...” Sordu, “Nereye gitmemi, ne yapmamı öneriyorsunuz?”</p>

  <p>“Kissingen’e ya da Ems içmelerine gidin,” dedi doktor. “Haziranı temmuzu orada geçirin. Sonra İsviçre’ye veya Tyrol’e geçin üzüm kürü yapın, eylül ve ekimde orada kalın...”</p>

  <p>İlya İlyiç zor işitilir bir sesle, “Tyrol’e ha!” diye mırıldandı.</p>

  <p>“Arkasından kurak bir yere gidersiniz, sözgelimi Mısır’a falan...”</p>

  <p>“Daha neler!” diye geçirdi içinden Oblomov.</p>

  <p>“Kafanızın içini boşaltın, sıkıntılarınızı atın üzerinizden...”</p>

  <p>“Sizin için söylemesi kolay,” dedi Oblomov. Siz böyle mektuplar almıyorsunuz kahyanızdan...”</p>

  <p>“Fazla düşünmeyeceksiniz,” diye sürdürdü konuşmasını doktor.</p>

  <p>“Düşünmeyecek miyim?”</p>

  <p>“Evet.”</p>

  <p>“Peki, çiftliğin düzenlenmesi işi ne olacak? Ne diyorsunuz siz, odun muyum ben?”</p>

  <p>“Orasına karışmam. Benim görevim sizi uyarmaktır, o kadar... Stresten uzak duracaksınız, iyileşmenizi zorlaştırır bu... Kalbinizin yumuşaması, yalnızca hoş duygularla çarpması için at gezintisi, dans gibi, açık havada dolaşmak gibi sizi rahatlatacak şeylerle, hoş sohbetlerle, özellikle de bayanlarla zaman geçirmelisiniz.”</p>

  <p>Oblomov, başı önünde dinliyordu doktoru.</p>

  <p>“Daha?” diye sordu.</p>

  <p>“Kesinlikle okumayacak, yazmayacaksınız. Güneye bakan, çevresinde bol çiçeğin, müziğin, kadının olacağı, bir villa kiralayın kendinize.”</p>

  <p>“Ya beslenmem?”</p>

  <p>“Etten, özellikle sakatattan, hamur işinden uzak durun. Dondurulmuş yiyeceklerden de. Hafif çorbalar, yeşillik yiyebilirsiniz. Yalnız şuna dikkat etmelisiniz: Günümüzde kolera her yerde kol geziyor, dikkatli olun... Günde sekiz saat yürüyebilirsiniz. Bir tüfek alın...”</p>

  <p>Oblomov, “Tanrım!..” diye göğüs geçirdi.</p>

  <p>Doktor şöyle bağladı sözünü:</p>

  <p>“Nihayet, kışın Paris’e gidin, orada çılgın hayata dalıp eğlenin, hiçbir şeyi takmayın kafanıza: Tiyatrodan çıkın, dansa gidin, oradan maskeli baloya, kent dışına ziyaretlere... Çevrenizde hep dostlarınız, gürültü, kahkaha olsun...”</p>

  <p>Oblomov, pek gizleyemediği bir can sıkıntısıyla, “Başka bir şey?” diye sordu.</p>

  <p>Doktor bir an düşündü.</p>

  <p>“Deniz havası da alsanız fena olmaz: İngiltere’den vapura binip Amerika’ya gidin.”</p>

  <p>Böyle dedikten sonra ayağa kalktı doktor, gitmeye hazırlandı.</p>

  <p>“Bütün bu dediklerimi harfi harfine yaparsanız...” dedi.</p>

  <p>Oblomov, onu yolcu ederken iğneli bir tavırla, “Tamam, tamam,” dedi, “kesinlikle yapacağım dediklerinizi.”</p>

  <p>Doktor, Oblomov’u son derece acınacak bir durumda bırakıp gitti. Gözlerini kapadı Oblomov, ellerini başının üzerinde kavuşturdu, sandalyesinde dertop olup oturdu. Hiçbir yere bakmadan, hiçbir şey hissetmeden öyle oturuyordu.</p>

  <p>Arkasında ürkek bir ses duyuldu.</p>

  <p>“İlya İlyiç!”</p>

  <p>“Ne var?” dedi İlya İlyiç.</p>

  <p>“Ev sahibinin adamına ne diyeyim?”</p>

  <p>“Neyle ilgili?”</p>

  <p>“Evi boşaltmayla.”</p>

  <p>Oblomov şaşırmış gibi, “Hala aynı şey mi?” dedi.</p>

  <p>“Ben ne yapabilirim anam babam İlya İlyiç? Siz söyleyin, zaten hayatım hayat değil, ölsem de kurtulsam...”</p>

  <p>“Hayır,” dedi Oblomov, “bu taşınma işiyle asıl sen beni öldürmek istiyorsun. Doktorun dediklerini duydun, değil mi?”</p>

  <p>Zahar söyleyecek bir şey bulamadı. Yalnızca, öyle bir göğüs geçirdi ki, boyun atkısının uçları göğsünün üzerinde kalkıp indi. Tekrar sordu Oblomov:</p>

  <p>“Beni öldürmeyi mi koydun sen kafana? Bıktın benden artık, değil mi? Hadi söyle, bıktın mı?”</p>

  <p>Konunun böyle acılı bir yön alması üzerine ne diyeceğini bilemedi Zahar. Mırıldanarak karşılık verdi:</p>

  <p>“Tanrım korusun sizi! İnşallah uzun yıllar daha yaşarsınız! Hiç ister miyim sizin ölmenizi?..”</p>

  <p>“İstersin!” dedi İlya İlyiç. “Taşınmaktan bana bir daha söz etme, dedim, durup durup, günde beş kez aynı şeyi hatırlatıyorsun bana. Anla artık, sinirlerimi bozuyor bu... Hasta ediyor beni.”</p>

  <p>Zahar, üzüntüsünden sesi titreyerek, “Hayır efendim...” dedi, “neden taşınmayalım diye düşünüyordum da...”</p>

  <p>Oblomov, sandalyeyle birlikte Zahar’a dönüp, “Neden mi taşınmayalım?” diye sordu. “Sence kolay mı bu? Söylesene, taşınmanın ne demek olduğundan haberin var mı senin? Yok, değil mi?”</p>

  <p>Zahar yumuşak bir sesle (efendisinin her söylediğini kabul edecek durumdaydı; yeter ki, bu konuşma dayanamayacağı acıklı bir sahneyle sonuçlanmasındı) karşılık verdi:</p>

  <p>“Evet, yok!” dedi.</p>

  <p>“Olmadığına göre, söyle öyleyse, taşınabilir miyiz, taşınamaz mıyız? Ne demektir taşınmak? Şu demektir: ‘Efendimiz, sen giyinip çık evden, bütün gün aynı giysi sırtında dolaş sokaklarda...’”</p>

  <p>“Peki evden çıkarsanız ne olur?” diye sordu Zahar. “Bütün gün dışarıda olmanın ne kötü yanı var? İyi ya, evde kapalı kalmazsınız. Evden çıkmamakla hiç iyi etmiyorsunuz zaten! Eskiden dalından yeni kopartılmış bir salatalık gibi taptazeydiniz; bakın, evde otura otura neye döndünüz... Sokaklarda biraz dolaşsanız, insan görseniz veya başka şeyler...”</p>

  <p>Oblomov, “Saçmalamayı bırak da ben ne diyorsam onu yap!” dedi. “Sokaklarda dolaşacakmışım!..”</p>

  <p>Zahar heyecanla sürdürdü konuşmasını:</p>

  <p>“Sahi, kente korkunç bir canavar getirmişler, gidip onu görseniz... Tiyatroya veya maskeli baloya gitseniz, siz yokken biz de taşınma işini halletsek...”</p>

  <p>“Boş boş konuşma! Sen efendinin rahatını böyle düşünüyorsun demek! Sence, bütün gün sokakları arşınlamalıyım... Öğlen yemeğimi nerede yiyeceğim, yemekten sonra nerede yatıp dinleneceğim umurunda değil, öyle mi?.. Ben yokken taşınma işini halledeceklermiş! Ben size göz kulak olmasam her şeyin altını üstüne getirirsiniz...” Giderek kendinden daha emin konuşuyordu Oblomov, “Taşınmanın ne demek olduğunu bilirim ben! Her şey kırılır dökülür, bir gürültü patırtıdır sürer; her şey yerlere yığılır; o zamana kadar hiç ortada olmayan, nereden çıktıkları belli olmayan bir sürü şey; valizler, divan arkalıkları, tablolar, pipolar, kitaplar, bardaklar ortaya çıkar!.. İşin yoksa, kırılmamaları, tekrar kaybolmamaları için dikkat et... Yarısı ortadadır bunların, ötekiler arabaya konmuştur veya yeni evdedir. Canın pipo içmek istese, pipoyu bulursun, tütünü bulamazsın, tütün gitmiştir... Oturmak istersin, oturacak bir yer bulamazsın; her şey toz içindedir; neye dokunsan, elin toz olur; elini yıkayacak bir şey bulamazsın; hadi o ellerle dolaş bakalım...”</p>

  <p>Zahar, köseleden farksız ellerini göstererek, “Benim ellerim temiz,” dedi.</p>

  <p>İlya İlyiç başın öte yana çevirerek, “Dur, gösterme şunları bari!” dedi. “Sonra, su içmek isteyeceksin, sürahi ortadadır, ama bardak yoktur...”</p>

  <p>Zahar saf saf, “Siz de sürahiden içersiniz,” dedi.</p>

  <p>“Her şeyin böyle işte senin: Ortalığı süpürmesen de olur, tozu almasan da, halıları silkelemesen de...” Taşınma olayını artık iyice gözünün önüne getiren İlya İlyiç heyecanlandıkça heyecanlanmış, devam ediyordu, “Yeni evde de üç gün yerleşemezsin, hiçbir şey yerinde değildir: Tablolar duvar diplerinde yerlerde, terlikler yatağın üstünde, ayakkabılar çay takımlarının, kremlerin arasında. Bakarsın, bir koltuğun ayağı kırılmıştır, bir tablonun camı parça parçadır veya divan leke içindedir. Aradığın bir şeyi bulamazsın; sorarsın, nerede olduğunu bilen yoktur ya da kaybolmuştur veya eski evde unutulmuştur. Hadi oraya koş...”</p>

  <p>Zahar kesti efendisinin sözünü:</p>

  <p>“Haklısınız, bazen öyle olur ki, eski eve on kez gidip gelirsin.”</p>

  <p>Oblomov sürdürüyordu konuşmasını:</p>

  <p>“Gördün mü ya! Yeni evinde sabahleyin yataktan kalkmak da bir felakettir! Su yoktur, kömür yoktur. Kış günü donarsın soğuktan. Odalar buz gibidir, odun bile yoktur. Hadi koş git, komşulardan odun iste.”</p>

  <p>Zahar tekrar araya girdi:</p>

  <p>“O da komşusuna bağlı... Bazısı değil bir kucak odun, bir tas su bile vermez insana.”</p>

  <p>“Gördün mü!..” dedi İlya İlyiç. “Diyelim taşındın, akşama kadar kargaşa biter, yerleşirsin sanırsın. Hayır, iki hafta sürer sıkıntı. Her şey yerli yerinde diye düşünürsün... Bir de bakarsın, gene bir şey eksik: Daha perdeler takılmamıştır, tablolar duvara asılmamıştır. İçin sıkılır, ölmek istersin... Sonra, masraflar, masraflar...”</p>

  <p>Zahar onayladı efendisini:</p>

  <p>“Geçen seferki taşınmamızda, bundan sekiz yıl önceydi, çok iyi hatırlıyorum, tam iki yüz ruble gitmişti.”</p>

  <p>İlya İlyiç, “Şaka değil!” dedi. “Ayrıca, yeni taşındığı evi çok yadırgar insan. Kolay kolay alışamaz! Başka bir yerde tam beş gece uyuyamam ben. Sabah kalktığımda pencereden, karşıdaki marangozun tabelasını değil de başka bir şey görürsem, veya saçlarını kestirmiş şu yaşlı kadının yemekten sonra pencereden sarkmış, dışarıya baktığını göremezsem içime bir hüzün çöker, fena olurum...” Sitemli sordu İlya İlyiç, “Efendini ne hallere düşürmek istediğini anladın mı şimdi?”</p>

  <p>Uysalca mırıldanarak karşılık verdi Zahar:</p>

  <p>“Anladım.”</p>

  <p>“Neden, taşınalım diye tutturuyorsun öyleyse? Bütün bunlara dayanacak güç olur mu bir insanda?”</p>

  <p>Zahar, “Başkalarının durumunun bizimkinden farklı olmadığını düşünüyordum,” dedi. “Onlar taşınabildiklerine göre biz de taşınabiliriz.”</p>

  <p>İlya İlyiç birden ayağa kalkıp şaşkınlık içinde sordu:</p>

  <p>“Ne dedin? Ne dedin sen?”</p>

  <p>Zahar, efendisinin böyle ateşlenmesini gerektirecek ne söylediğini bilemedi, ne diyeceğini şaşırdı. Sustu, bir şey söylemedi.</p>

  <p>İlya İlyiç dehşet içinde tekrarladı:</p>

  <p>“Biz de taşınabilirmişiz!.. Bunu da söyleyecektin demek! Şimdi anlıyorum ki, ben senin için ‘herhangi biriyim’!”</p>

  <p>Oblomov alaylı bir tavırla eğildi Zahar’ın önünde. Yüzünde son derece aşağılayıcı bir ifade vardı.</p>

  <p>“İnsaf edin İlya İlyiç, sizi başkalarıyla bir tutar mıyım hiç?”</p>

  <p>Oblomov kapıyı göstererek emreder bir tavırla, “Yıkıl karşımdan,” dedi. “Görmek istemiyorum seni. Demek öyle ‘Başkaları’ ha!.. Çok güzel!”</p>

  <p>Zahar derin bir göğüs geçirip odasına gitti. Sobanın üzerindeki yerine çıkarken homurdanıyordu:</p>

  <p>“Hayat mı bu benimki?”</p>

  <p>Oblomov da kendi kendine söyleniyordu:</p>

  <p>“Tanrım! Sabah sabah doğru dürüst bir şeyler yapayım diyordum, bütün günümü zehir etti! Hem de kim? Uşağım, bana sadık, emektar uşağım! Hem de ne dedi! Nasıl söyleyebildi bunu?”</p>

  <p>Uzun süre sakinleşemedi Oblomov. Yatıyor, kalkıyor, odanın içinde aşağı yukarı dolaşıyor, tekrar yatıyordu. Zahar’ın onu <i>başkalarıyla</i> bir tutmasını hazmedemiyor; bunu, Zahar’ın onu efendisi olarak görmediğine, onu küçümsediğine yoruyordu.</p>

  <p>Bu <i>başkalarının</i> kim, kendisinin kim olduğunu düşünüyor, böyle bir karşılaştırmanın ne derece haklı olduğunu ölçüp biçiyor, Zahar’ın yaptığının ona bir hakaret olduğu sonucuna varıyordu. Peki ama, Zahar bilerek mi yapmıştı ona bu hakareti? Yani “başkaları” neyse İlya İlyiç’in de o olduğuna inanıyor muydu? Yoksa öylesine, farkında olmadan mı söylemişti bunu? Bütün bunlar gururunu incitiyordu Oblomov’un. Kararını verdi, Zahar’a öyle olmadığını, <i>başkaları</i> dediği insanlardan farklı olduğunu gösterecek, bu yaptığının ne kadar iğrenç bir şey olduğunu hissetmesini sağlayacaktı.</p>

  <p>Mağrur bir sesle, uzatarak seslendi:</p>

  <p>“Zahar!”</p>

  <p>Bu sesi duyunca her zaman yaptığı gibi, yerinden aşağı atlamadı Zahar, homurdanmadı da. Sağa sola çarparak yavaşça indi sobanın üzerinden; yaptığı yaramazlığın öğrenildiğini, kendisini cezalandırmak için çağırdıklarını hisseden bir köpeğin yürüdüğü gibi, ağır ağır yürüdü. Kapıyı araladı, ama içeri girmeye cesaret edemedi.</p>

  <p>“İçeri gir,” dedi İlya İlyiç.</p>

  <p>Aslında kapı kolay açılırdı, ama Zahar daha fazla açılmıyormuş, içeri giremiyormuş gibi yapıyor, kapının aralığında bekliyor, odaya girmiyordu.</p>

  <p>Oblomov yatağın kenarında oturuyordu. Israrlı, “Buraya gel!” dedi.</p>

  <p>Zahar güçlükle sıyrıldı kapının aralığından ve arkasından kapıyı hemen kapadı, sırtını kapıya sıkıca dayadı...</p>

  <p>İlya İlyiç parmağıyla hemen yanını göstererek, “Buraya!” dedi.</p>

  <p>Zahar yarım adım atıp, kendisine gösterilen yerin dört beş metre uzağında durdu.</p>

  <p>“Daha yaklaş!” dedi Oblomov.</p>

  <p>Zahar yalnızca şöyle bir sallanıp, ayağını oynatarak bir adım atmış gibi yaptı, ama olduğu yerde kaldı.</p>

  <p>İlya İlyiç, ne yaparsa yapsın, Zahar’ı bu kez daha yakına getiremeyeceğini anlayınca, durduğu yerde kalmasına izin verdi, sesini çıkarmadan, bir süre sitemli sitemli baktı yüzüne.</p>

  <p>Efendisinin ona öyle, bir şey söylemeden bakışı karşısında kendini rahatsız hissetti Zahar, karşısında efendisi yokmuş gibi yapmaya başladı, hatta zaman zaman yaptığı gibi, İlya İlyiç’e yandan, göz ucuyla bile bakmıyordu.</p>

  <p>Israrla sol yana bakıyordu. Uzun zamandır haberinin olduğu bir şey vardı orada, iki tablonun arasındaki örümcek ağının içinden örümcek canlı bir sitem gibi bakıyordu ona.</p>

  <p>İlya İlyiç sakin, ciddi bir tavırla, “Zahar!” dedi.</p>

  <p>Cevap vermedi Zahar. Şöyle geçiriyor olmalıydı içinden: “Hadi bakalım, şimdi ne yapacaksın? Başka bir Zahar daha mı var burada? Öyle ya, yalnız ben varım,” ve bakışını efendisine bakmadan soldan sağa çevirdi. Sağda bu kez üzerinde tül varmış gibi kalın bir toz tabakası kaplı ayna hatırlattı ona sitemini: Aynanın içinden, sanki sisler arasından kendisinin somurtkan, çirkin yüzü bakıyordu ona.</p>

  <p>Can sıkıntısıyla kaçırdı bakışını bu çok iyi bildiği kasvetli aynadan ve kaçırdığı bakışını bir an İlya İlyiç’in üzerinde tutmaya karar verdi. Bakışları karşılaştı.</p>

  <p>Zahar, efendisinin bakışındaki siteme dayanamadı, başını önüne indirip ayaklarına baktı. Bu kez de toz kaplı halıda, efendisine hizmette eksik çabasının başka bir işaretini gördü.</p>

  <p>İlya İlyiç yumuşak, “Zahar!” dedi.</p>

  <p>Zahar duyulur duyulmaz bir sesle, “Ne buyurmuştunuz efendim?” dedi.</p>

  <p>Dokunaklı bir söylevin başlamak üzere olduğunu hissederek ürpermişti.</p>

  <p>İlya İlyiç, “Biraz <i>kvas</i> koy bana!” dedi.</p>

  <p>Derin bir soluk aldı Zahar, rahatladı. Çocuk gibi sevinerek büfeye koştu, <i>kvas</i> getirdi efendisine.</p>

  <p>İlya İlyiç <i>kvas</i>ı yudumladıktan sonra, bardağı elinden bırakmadan, yumuşak bir sesle, “Nasılsın bakalım?” dedi. “Yaptığını beğenmedin, değil mi?”</p>

  <p>Zahar’ın yüzündeki somurtkanlık bir anda yerini aydınlık bir pişmanlığa bıraktı. Göğsünde efendisine karşı derin bir saygı ve sevgi uyandığını, bunun yüreğine dolduğunu hissetti. Başını kaldırıp doğrudan gözlerinin içine baktı. İlya İlyiç, “Yaptığın hatanın farkında mısın?” diye sordu.</p>

  <p>Yüreği sızlayarak şöyle geçirdi içinden Zahar: “Ne ‘hatam’ olmuş ki? Onu üzdüm galiba. Beni böyle haşlamaya başladığında ağlamak geliyor içimden.” Sonra en alçak sesiyle:</p>

  <p>“Ne yaptım ki ben, İlya İlyiç,” diye başladı. “Yalnızca, şunu dedim...”</p>

  <p>Oblomov hemen kesti sözünü:</p>

  <p>“Hayır, sus, bir şey söyleme! Ne yaptığını bilmiyor musun? Şu bardağı masaya koy ve cevap ver bana!”</p>

  <p>Zahar cevap vermedi. Ne yaptığını kesinlikle bilmiyordu. Ama efendisinin yüzüne derin bir sevgi ve saygıyla bakmasına engel değildi bu. Biraz suçlu olduğunu anlıyormuş gibi başını hafifçe önüne bile eğmişti.</p>

  <p>Oblomov, “Bu durumda nasıl zehirli biri değilim diyebilirsin?” dedi.</p>

  <p>Zahar hâlâ susuyordu; yalnızca üç kez sıkıca kırpmıştı gözlerini.</p>

  <p>İlya İlyiç kısa süren bir sessizlikten sonra, “Efendini çok üzdün!” dedi.</p>

  <p>Zahar’ın şaşkın durumunu görmekten haz duyuyordu. Dik dik bakmaya başladı uşağının yüzüne.</p>

  <p>Zahar, üzüntüsünden ne yapacağını bilemiyordu.</p>

  <p>İlya İlyiç sordu ona:</p>

  <p>“Üzdün efendini, değil mi?”</p>

  <p>Bu yeni <i>üzdün</i> sözcüğü iyice perişan etmişti Zahar’ı.</p>

  <p>“Üzdüm!” diye mırıldandı.</p>

  <p>Bakışını sağa sola, önüne kaçırıyor, onu bu durumdan kurtaracak bir şey arıyordu. Ama gene o örümceği, tozlu aynada gene kendi yansımasını, gene efendisinin yüzünü görüyordu.</p>

  <p>Ne yaparsa yapsın, beklediği o acıklı sahneden kurtuluş olmadığını düşünerek, şöyle geçirdi içinden: “Yer yarılsa da içine girseydim! Ölüp de kurtulamadım gitti!..”</p>

  <p>Gözlerini giderek daha sık kırpıştırdığını hissetti. Gözyaşları ha boşaldı, ha boşalacaktı. Nihayet, ünlü şarkının sözleriyle karşılık verdi efendisine, neredeyse ağlayarak şöyle dedi:</p>

  <p>“Ne yaptım da üzdüm sizi, İlya İlyiç?</p>

  <p>Oblomov, “Ne mi yaptın?” diye tekrarladı. “<i>Başkaları</i> ne demektir, biliyor musun?” Susup Zahar’ın yüzüne bir süre baktıktan sonra ekledi, “Bunun ne demek olduğunu anlatayım mı sana, ister misin?”</p>

  <p>Zahar, ininde dolaşan bir ayı gibi şöyle bir döndü, derin bir göğüs geçirdi.</p>

  <p>“<i>Başkaları</i> dediğin kimlerdir biliyor musun? Tavan aralarında pislik içinde, aç yaşayan, üstünde başında olmayan, kara cahil, görgüsüz insanlar için ‘<i>başkaları</i>’ derler. Öyleleri avlularda bir keçenin üzerine kıvrılıp uyur. Dünya umurlarında değildir. Tuzlu balıkla, patatesle doyururlar karınlarını. Yoksulluk içinde gece gündüz kıvranır dururlar. Belki yeni bir daireye taşındıkları bile olur. Sözgelimi, Lyagev... Cetvelini koltuğunun altına aldı mı, iki gömleğini de bir mendile sarar, olur biter, taşınıverir... ‘Hayrola, nereye?’ diye sorarsın; ‘Taşınıyorum’, der. ‘<i>Başkaları</i>’ dediğin böyle insanlardır işte. Peki ben öyle miyim?”</p>

  <p>Efendisinin yüzüne baktı Zahar, bedeninin ağırlığını bir bacağından ötekine verdi. Susuyordu.</p>

  <p>Oblomov devam etti:</p>

  <p>“<i>Başkaları</i> dediğin kimlerdir, anladın mı şimdi? Bazen efendiye benzeseler de, çizmelerini kendileri temizleyen, kendileri giyinen, yalan söyleyen, hiçbir zaman uşağı olmamış, bir yere gönderecek kimsesi bulunmayan, bir işini yapmak için kendileri koşup giden, sobaya odunu kendileri atan, kimi zaman toz bile alan insanlara ‘<i>başkaları</i>’ denir...”</p>

  <p>Zahar, yüzü asık, “Almanların çoğu öyledir,” dedi.</p>

  <p>“İyi bildin! Ya ben öyle miyim? Şimdi söyle bakalım, bir ‘<i>başkası</i>’ mıyım ben?”</p>

  <p>Zahar kederli, “Hayır, siz öyle değilsiniz,” dedi. Efendisinin sözü nereye getireceğini bir türlü anlayamıyordu. “Tanrım, sözümü neden öyle anladınız, bilemiyorum.”</p>

  <p>Oblomov konuşmasını sürdürüyordu:</p>

  <p>“Ben hiç de öyle değilim, söyle? Şimdi dur da, ağzından çıkanın ne anlama geldiğini düşün bakalım! ‘<i>Başkaları</i>’ dediğin insanların hayatını düşün! ‘<i>Başkaları</i>’ durmadan çalışırlar, sağa sola koştururlar, günleri telaş içinde geçer. Çalışmazlarsa, açtırlar. Herkesin önünde eğilirler ‘<i>başkaları</i>’, rica ederler, ezilip büzülürler... Ya ben? Hadi söyle bakalım şimdi: Bir ‘<i>başkası</i>’ mıyım ben?”</p>

  <p>Yalvarır bir sesle, “Ah efendiciğim,” dedi. “Böyle acı sözler söyleyerek yüreğimi parçalamayın lütfen, ne olur! Bir efendisiniz siz!”</p>

  <p>“‘<i>Başkaları</i>’ değilim ben! Benim sağa sola koşuşturduğumu, çalıştığımı gördün mü? Yemeğimden kıstığım var mı? Sıska mıyım, acınacak bir durumda mıyım? Bir şeyin eksikliğini çekiyor muyum? Sanırım, hizmetimi gören, işlerimi yapan birileri var... Tanrı’ya şükürler olsun, doğduğum günden beri bir kez olsun, kendim giymedim ayağıma çorabımı. Neden sıkıntıya sokacakmışım kendimi? Ne için? Kime söylüyorum ben bütün bunları? Çocukluğumdan beri benimle ilgilenen sen değil misin? Her şeyi biliyorsun; beni nasıl büyüttüklerini, soğuktan sıcaktan nasıl koruduklarını, karnımın her zaman tok olduğunu, benden hiçbir şeyi esirgemediklerini, ekmek parası için hiç çalışmadığımı, kaba bir işe girmediğimi gördün, biliyorsun. Öyleyse nasıl oldu da, beni başkalarıyla bir tutabildin? O ‘<i>başkaları</i>’ dediğin insanlarınki gibi mi benim sağlığım? Onların katlandıkları sıkıntılara katlanabilecek biri miyim ben?”</p>

  <p>Zahar ipin ucunu iyice kaçırmıştı, Oblomov’un dediklerinden hiçbir şey anlamıyordu. Ama heyecandan dudakları şişmişti. Acı sözler başının üzerinde kara bir bulut gibi dolaşmaktaydı. Susuyordu.</p>

  <p>İlya İlyiç, “Zahar!” diye tekrarladı.</p>

  <p>Zahar, güç işitilir bir sesle, “Buyurun efendim,” dedi.</p>

  <p>“Kvas ver bana.”</p>

  <p>Zahar <i>kvas</i> getirdi. İlya İlyiç <i>kvas</i>ı içip bardağı ona verdikten sonra Zahar odasına kaçmak için hemen kapıya yürüdü. Oblomov durdurdu onu.</p>

  <p>“Hayır, hayır, dur, gitme! Bir soru sordum sana. Çocukken kucağında taşıdığın, bir ömür hizmet ettiğin, üstelik ekmeğini yediğin efendini nasıl öylesine küçültebildin?”</p>

  <p>Zahar dayanamadı artık: <i>Ekmeğini yediğin</i> sözü bitirmişti onu! Şimdi daha da sık kırpıştırıyordu gözlerini. İlya İlyiç’in bu acı söylevinde neler söylediğini anlayamadığı ölçüde üzüntüsü de artıyordu. Son derece pişman, “Suçluyum İlya İlyiç,” dedi. “Aptallığımdan yaptım bunu efendim, inanın, aptallığımdan...”</p>

  <p>Zahar, ne yaptığını bilmediği için, cümlesinin sonunda hangi fiili kullanacağına karar verememişti.</p>

  <p>Oblomov, değeri bilinmediği için gururu kırılmış gibi sürdürdü konuşmasını:</p>

  <p>“Oysa ben gece gündüz çalışıyorum, düşünüyorum, bazen başım çatlayacak, kalbim duracak sanıyorum, gözüme uyku girmiyor, yatağın içinde bir o yana dönüyorum, bir bu yana; hep düşünüyorum, daha iyi bir şeyler yapabilmek için kafa patlatıyorum... Peki ama kimin için? Kimin için? Hep sizler, köylüler için. Yani bir bakıma da senin için. Bazen, yorganımı başıma çekip altında kıpırdamadan öyle durduğumu görünce belki de uyuduğumu düşünüyorsundur. Hayır, uyumuyorum, köylülerimin bir eksiği olmaması, başka köylüleri kıskanmamaları, mahşer gününde Tanrı’nın huzurunda benden şikayetçi olmamaları, bana dua etmeleri, beni iyi anmaları için neler yapmam gerektiğini düşünüyorum.” Acı bir sitemle bitirdi sözünü İlya İlyiç, “Nankörler!”</p>

  <p>Efendisinin bu son “acı sözleri” iyice duygulandırdı Zahar’ı. Elinde olmadan hıçkırarak, “Efendimiz İlya İlyiç!” diye yalvarmaya başladı. “Yapmayın artık! Neler söylüyorsunuz öyle, Tanrı aşkına, yapmayın! Ah Kutsal anamız! Bu ne büyük bir acıdır böyle!..”</p>

  <p>Oblomov, onu dinlemeden sürdürüyordu konuşmasını:</p>

  <p>“Hele sen, hele sen nasıl dilin vardı da söyledin böyle bir şeyi? Meğer nasıl bir yılan beslemişim koynumda da haberim yokmuş!”</p>

  <p>Zahar ellerini çırparak, “Yılan ha!” diye bağırdı. Odanın içine onlarca mayısböceği girip vızıldamaya başlamış gibi ağlamaya başlamıştı. Hıçkırıklar arasından dert yanmayı sürdürüyordu:</p>

  <p>“Ne zaman yılanlık ettim ben? O iğrenç yaratığı rüyamda bile görmemişimdir! ”</p>

  <p>İkisi de birbirinin ne dediğini anlayamıyordu artık. Sonunda yalnızca kendi söylediklerini anlar olmuşlardı.</p>

  <p>İlya İlyiç devam ediyordu:</p>

  <p>“Nasıl söyleyebildin böyle bir şeyi? Oysa planımda sana özel bir ev yaptırmak bile vardı. Bir sebze bahçen olacaktı, aylık erzak alacaktın, maaş bağlanacaktı sana... Kahyam, baş uşağım, işlerimin takipçisi olacaktın! Köylüler senin önünde eğileceklerdi: ‘Zahar Trofimoviç efendimiz!’ diyeceklerdi. Oysa hâlâ hoşnut değilsin, sevmiyorsun beni, ‘<i>Başkaları</i>’na benzetiyorsun! Ödülüm bu işte benim! Efendini pek yüceltiyorsun doğrusu!..”</p>

  <p>Zahar hıçkırmayı sürdürüyordu. İlya İlyiç de duygulanmıştı artık. Zahar’ı azarlarken, köylüler için yapmayı düşündüğü iyiliklere kendi de inanmış, duygulanmış, son sitemlerini sesi titreyerek, gözlerinde yaşlarla söylemişti.</p>

  <p>Gönül alıcı bir tavırla, “Hadi şimdi git, yolun açık olsun!” dedi. “Sahi, dur, bir bardak <i>kvas</i> daha ver bana. Boğazım kurudu! Kendin düşünmezsin bunu... Görüyorsun ki, kısıldı efendinin sesi. Gör ne hallere soktun beni!” (Zahar bir bardak <i>kvas</i> getirip verdi ona.) “Umarım, hatanı anladın, bir daha başkalarıyla bir tutmayacaksın efendini, değil mi. Suçunu bağışlatmak için de bir şeyler yap, ev sahibiyle anlaş, taşınmamamı sağla. Efendini ancak böyle yatıştırabilirsin. Çok bozdun sinirlerimi; yeni, yararlı bir şeyler düşünmeme de engel oldun. Bu kimin zararına oldu? Senin, kuşkusuz. Sizler için feda ettim kendimi, sizin için ayrıldım devlet hizmetinden, eve kapandım... Her neyse, Tanrı yardımcın olsun senin! Baksana, saat de üç oldu. Yemeğe iki saat kaldı. İki saatte bir şeyler yapabilir miyim? Yapamam. Bir sürü iş var. Mektubu bir dahaki postayla yollarım, plan üzerinde de yarın çalışırım. Şimdi biraz uzanacağım. Çok yoruldum. Perdeleri indir, kapıyı da sıkıca kapa, kimse rahatsız etmesin beni. Bir saat kadar kestiririm belki. Dört buçukta uyandır beni.”</p>

  <p>Zahar önce güzelce örttü efendisinin üstünü, yorganı yanlardan güzelce bastırdı, sonra perdeleri indirdi, kapıyı sıkı sıkı kapadı, odasına gitti.</p>

  <p>Gözyaşlarını kurulayarak sobanın üstündeki yerine çıkarken kendi kendine söyleniyordu: “Geberirsin inşallah şeytan herif! Gerçekten, şeytan bu adam! Özel bir evmiş, sebze bahçesiymiş, maaşmış!” (Zahar efendisinin yalnızca son söylediklerini hatırlıyordu.) “Konuşmakta üzerine yoktur! İnsanın yüreğine işler sözleri...” Kendi kendine söylenmeyi yattığı yeri öfkeyle tekmeleyerek sürdürdü: “Benim evim de, bahçem de burası işte, burada uzatacağım ben bacakları... Maaşmış! Zamanında kapik kapik bir şeyler biriktirmemiş olsaydım sigara alacak, arkadaşlara bir şeyler ısmarlayacak param olmazdı... Ölsem de kurtulsam! Öleyim, diyorsun, ölemiyorsun!”</p>

  <p>İlya İlyiç sırtüsü uzanmıştı, ama uyuyamıyordu. Düşündükçe, düşünüyordu; üzüldükçe daha çok üzülüyordu...</p>

  <p>Yorganı başına çekti. Şöyle geçiriyordu içinden: “İki sıkıntı birden! Nasıl kalkacağım bunların altından?”</p>

  <p>Aslında bu iki <i>sıkıntı</i>, yani kahyanın uğursuz mektubu ile yeni bir daireye taşınma işi artık o kadar huzursuz etmiyorlardı onu. Bir çeşit can sıkıcı hatıra olmuşlardı onun için.</p>

  <p>“Kahyanın mektubunda sözünü ettiği sıkıntıya daha zaman var,” diye düşünüyordu. “O zamana kadar birçok şey değişebilir: Yağmurlar kurtarabilir ekini, kahya alacakları toplayabilir, kaçan köylüler, kahyanın yazdığı gibi, ‘evlerine’ dönebilirler.”</p>

  <p>Oblomov bu olayı daha çok sanatsal bir yönden öyküleştirerek, derin düşüncelere dalmıştı: “Peki nereye gittiler bu köylüler? Gece vakti yağmurda çamurda, aç susuz koyulmuşlardır yola. Şimdi kim bilir nasıl yerlerde uyuyorlardır? Belki de ormanda? Evlerinden kaçıp ormanda yatıyorlar! Gerçi evleri iğrenç kokuyordur, ama hiç değilse sıcak...”</p>

  <p>“Ben de ne diye üzülüyorum ki? Bir süre sonra planım hazır olacak. Şimdilik telaşa ne gerek var? Eh, benimki de...”</p>

  <p>Taşınma işi biraz daha fazla huzursuz ediyordu onu. Bu taşınma işi ortaya yeni çıkmış bir <i>sıkıntısıydı</i>. Ne var ki, Oblomov’un yatışmaya yatkın ruhunda, bu olay için de bir öykü oluşmuştu. Her ne kadar, eninde sonunda taşınmak zorunda kalacağını, bunun kaçınılmaz olduğunu bulanık olarak hissediyor olsa da; hele Tarantyev işe el attıktan sonra, kendisini huzursuz eden bu düşünceyi kafasında en azından bir hafta öteye atıp ertelemiş, işte böylece huzur içinde koca bir hafta kazanmıştı!</p>

  <p>“Ayrıca, <i>belki</i> Zahar bir yolunu bulur, işi halleder, taşınmaya hiç gerek kalmaz. <i>Olur ki</i>, taşınma işini gelecek yaza bırakırlar ya da büsbütün vazgeçerler. Anlayacağın, <i>nasılsa</i> halledilir... Öyle ya, kolay şey mi... taşınmak?..”</p>

  <p>Oblomov böylece, kâh heyecanlanarak kâh sakinleşerek sonunda, atalarımızın yaptığı gibi, bu <i>belki, olur ki, nasılsa gibi</i>, onu yatıştıran sözcükler arasında, her zaman olduğu gibi umutlarına, tesellilerine bir sığınak bulmuş, bu iki sıkıntıyı şimdilik kafasından silmişti.</p>

  <p>Bu arada tatlı bir ağırlık çöktü üzerine (sonbaharın ürkek ilk soğuklarının, suların yüzeyini bulutlandırması gibi), uyku bir bulut gibi örttü duygularını. Bir dakika sonra, Tanrı bilir, hangi düşler ülkesine gidecekti, ama birden açtı gözlerini.</p>

  <p>“Ama daha elimi yüzümü yıkamadım ben! Olacak şey mi bu? Ayrıca, bugün hiçbir şey de yapmadım. Planımı kağıda geçmekti niyetim, bunu yapmadım. Polis şefine, valiye de mektup yazacaktım, yazmadım. Ev sahibine yazmaya başladım, bitirmedim, hesaplara bakmadım, borçları ödemedim... Bütün sabahı boş geçirdim!”</p>

  <p>Düşünmeye başladı.</p>

  <p>“Nedir bu böyle? Ama ‘<i>başkası</i>’ olsa yapardı bütün bunları! Başkası, başkası... Kimdir bu başkası?”</p>

  <p>Kendini “<i>başkası</i>”yla karşılaştırmasına gülümsedi. Düşündü, düşündü... Şimdi, <i>başkaları</i> üzerine Zahar’a söylediklerinin tam tersi şeyler düşünüyordu.</p>

  <p>İster istemez itiraf ediyordu kendi kendine: Bir başkası olsaydı, “<i>hangi</i>”leri, “<i>ki</i>”leri birbirine bir kez bile karıştırmadan bütün mektupları yazmış, bu arada yeni bir daireye taşınmış, planını bitirmiş, köye bile gitmiş olabilirdi.</p>

  <p>“Aslında ben de yapabilirdim bütün bunları...” diye geçirdi içinden. “Öyle ya, sanırım mektup da yazabilirim; mektuptan çok daha ağır şeyler yazdım çünkü! Ne oldu bana böyle? Taşınmak da neymiş? Yeter ki istesin insan!” Başkasını düşünmeyi sürdürdü: “‘<i>Başkası</i>’ dedikleri ropdöşambrını bile geçirmez sırtına...” Bu arada esnedi Oblomov. “Neredeyse yatıp uyumaz bile... Hayatını yaşar, eğlenir, her yere gider, her şeyi görür, bütün yaptığı budur... Ya ben öyle miyim?.. Ben... ‘<i>başkayım</i>!’”</p>

  <p>Hüzünlenmişti, derin düşüncelere daldı. Yorganı başından çekmişti bile. O an Oblomov’un hayatının en aydınlık, en bilinçli anlarından biriydi. Ansızın, insanoğlunun kaderiyle, göreviyle ilgili belirgin, apaçık bir düşünce çıkmıştı karşısına, dehşete kapılmıştı. Aynı anda kendi hayatını düşününce, karanlık bir harabede uyuyan kuşların güneşin birden vurmasıyla karmakarışık, peş peşe havalanmaları gibi, çok önemli, değişik sorular üşüşmüştü kafasına.</p>

  <p>Kişiliğinin gelişmemişliğine, ruhsal güçlerinin güdük kalışına, her şeye engel olan hantallığına üzülüyordu. Varoluşunun patikasının, yerden kaldırılamayacak kadar ağır bir kaya parçasıyla kapalı olduğunu düşündüğü için, başkalarının öylesine dolu dolu, hareketli yaşamalarını kıskanıyordu.</p>

  <p>Ruhsal yeteneklerinin çoğunun hiç mi hiç uyanmadığını, bazılarının ise yalnızca şöyle bir kıpırdadığını, tam gelişemediğini içi sızlayarak hissediyordu.</p>

  <p>Öte yandan, belki şimdi ölmüş olan veya paraya dönüşmesinin zamanı çoktan gelmiş altınlar gibi bir dağın derinliklerinde gömülü olan birtakım iyi, aydınlık yeteneğini düşündükçe çok üzülüyordu. Ama çok derinlerdeydi bu hazine, üzerine de pislikler, çöpler yığılmıştı. Doğanın ona verdiklerini sanki biri çalmış, gene onun ruhunun derinliklerine saklamıştı. Yaşam alanına dalmaktan, aklıyla, iradesiyle pupa yelken uçmaktan korkuyordu. Sanki daha yolun başında gizli bir düşman, güçlü eliyle yakalamıştı onu, insanlığın doğru yolundan uzaklara fırlatmıştı.</p>

  <p>İnsanların olmadığı o vahşi yerden kurtulup doğru yola çıkamıyordu. Her yanı ormandı, ruhu giderek daha çok sıkışıyor, ortalık kararıyordu. Patikalar bitkilerle kapandıkça kapanıyordu. Bilinci giderek daha seyrek uyanıyor, uyuyan güçleri yalnızca bir an uyanıp tekrar uykuya dalıyordu. Zekâsı ve iradesi çoktan, bir daha düzelemeyecek gibi, felç olmuştu.</p>

  <p>Yaşamının olayları mikroskobik ölçülere kadar küçülmüştü. Ama onları bile halledemiyordu İlya İlyiç, birini bırakıp ötekine geçemiyordu. Dalgalar gibi bir ona, bir buna atılıp duruyordu. Birinin karşısında duracak irade gücü de yoktu, bir sonrakiyle ne yapacağına karar verecek akıl gücü de.</p>

  <p>Kendi kendine yaptığı bu gizli itiraf içini acıtmaya başlamıştı. Geçmişte kalmış boş pişmanlıklar, acı vicdan sızıları iğneler gibi batıyordu ruhuna; bu sitemlerin ağırlığını üzerinden atmaya, kendisinden başka bir suçlu bulmaya, bu acıları ona tattırmaya çalışıyordu. Ama kimi bulacaktı?</p>

  <p>“Hep Zahar’ın yüzünden.. Ah Zahar, ah!” diye mırıldandı.</p>

  <p>Zahar’la konuşmasını ayrıntılarıyla hatırladı ve utancından yüzü kıpkırmızı oldu.</p>

  <p>“Ya biri dinlediyse beni?..” diye geçirdi içinden. Bunun düşüncesi bile korkudan donup kalmasına yetmişti. “Şükürler olsun ki, Zahar hatırlayıp da kimseye anlatamaz o söylediklerimi. Anlatsa bile kimse inanmaz ona!”</p>

  <p>Derinden bir iç çekti, kendine lanet okudu, öte yana döndü. Bir suçlu arıyor, ama bulamıyordu. Ahlayıp oflaması sonunda Zahar’ın kulağına kadar ulaştı.</p>

  <p>“O kadar <i>kvas</i> fena yapmıştır onu elbette!” diye homurdandı.</p>

  <p>Oblomov neredeyse ağlayacaktı. Sordu kendi kendine: “Sahi! Neden böyleyim ben?” Tekrar başına çekti yorganı.</p>

  <p>“Başkaları” gibi yaşayamamasının sorumlusunu boşuna aradıktan sonra içini çekti, gözlerini kapadı, birkaç dakika sonra uyku yavaş yavaş tekrar çökmeye başladı üzerine.</p>

  <p>Ağırlaşan gözlerini güçlükle açmaya çalışarak kendi kendine mırıldanıyordu: “Ben de olsam... isterdim... böyle bir şeyi... Yoksa böylesine mi aşağıladı beni doğa... Ama hayır, Tanrı’ya şükürler olsun... Yakınmaya hakkım yok...”</p>

  <p>Sonra sakin bir soluk aldığı duyuldu. Bunca heyecandan sonra olağan durumu, sakinliği, uyuşukluğu geri geldi.</p>

  <p>Uykusunu bastırmaya çalışıyordu. “Besbelli, kaderim bu benim...” diye mırıldandı. “Elimden bir şey gelmez?..”</p>

  <p>Uyku arasında yüksek sesle sayıkladı birden: “Belki iki bin daha az geçecek elime... Şimdi, şimdi, bir dakika!” Uyandı.</p>

  <p>Tekrar mırıldandı: “Ne var ki... Doğrusu merak ediyorum... neden ben... böyleyim?” (Gözlerini açamıyordu artık.) “Neden?.. Belki de... Bunun nedeni...” Sözünün sonunu getiremedi, uykuya daldı.</p>

  <p>Böylece, nedeni bulamamış oldu. Dili ve dudakları son sözcükte birden durmuş, öylece açık kalmıştı. Son sözcük yerine tekrar derin bir soluk daha duyuldu, onu uyuyan bir insanın düzenli, sakin horlaması izledi.</p>

  <p>Uyku Oblomov’un düşüncelerinin ağır, tembel akışını durdurdu; onu birden bambaşka bir zamana, başka insanların arasına, önümüzdeki bölümde İlya İlyiç’in arkasından gideceğimiz bambaşka bir diyara götürdü.</p>

  <h3 id="sigil_toc_id_9">IX<br />
  Oblomov'un Rüyası</h3>

  <p class="p1">Neredeyiz? Oblomov’un rüyası, dünyanın hangi mutlu köşesine götürdü bizi? Ne harika bir yer burası!</p>

  <p>Hayır, gerçekten, ne deniz var burada ne yüksek dağlar, kayalar ve uçurumlar ne de sık ormanlar. Burada devasa, vahşi, kasvetli hiçbir şey yok.</p>

  <p>Hem şu vahşi, devasa şeyler neye yarar ki? Sözgelimi, deniz. Neye yarar deniz? İnsana hüzün verir yalnızca! Ona bakarken ağlamak gelir içinizden. Enginlerine bakarken yüreğinize bir ürkeklik çöker; bu tekdüze, uçsuz bucaksız tablo karşısında bakışlarınız durup dinlenecek bir şey bulamaz.</p>

  <p>Kayalara çılgınca çarpan dalgaların uğultusu, hassas kulaklarınızı rahatsız eder. Dalgalar, dünyanın kurulduğu ilk günden bu yana, anlamını kimsenin çözemediği hüzünlü şarkılarını sürdürmektedirler aralıksız... Sanki, acı çekmeye mahkûm bir ejderin hep aynı inlemesi, hep aynı yakınması duyulur bu uğultuda. Kuşların cıvıltısı yoktur çevrede; yalnızca sessiz martılar, mahkûmlar gibi kıyıda dolaşırlar, dalgaların üzerinde hüzünlü, uçuşurlar.</p>

  <p>Vahşi bir hayvanın kükremesi doğanın bu çığlıkları yanında hiç kalır. İnsan sesi de öyle... Ayrıca, insan öylesine küçük, öylesine güçsüzdür ki, bu büyük tablonun küçük ayrıntıları arasında fark edilmeden kaybolur gider!</p>

  <p>Belki de bunun için, denize bakarken bir hüzün çöker insanın içine.</p>

  <p>Evet, istemem denizi, eksik olsun! Onun durgunluğu, sakinliği insanın ruhunda hoş duygular uyandırmaz: İnsan sularının belli belirsiz kıpırdanışında gene aynı, uyuklasa da sınırsız olan gücü hisseder. Bu güç insanın mağrur iradesiyle bazen çok kötü alay eder; onun cesur, yürekli düşüncelerini, tüm çabalarını, eserlerini dipsiz derinliklerine gömer!</p>

  <p>Dağlar, uçurumlar insanoğlunun gönlü hoş olsun diye yaratılmamıştır. Korkunçtur onlar, ürkütücüdür. Üzerimize yürüyen vahşi bir hayvanın dişleri, tırnakları gibi korkunç, ürkütücüdür. Zavallılığımızı öylesine acı bir biçimde yüzümüze vururlar ki, hep ölüm korkusuyla, tasasıyla yaşarız. Kayaların, uçurumların üzerinde gökyüzü de, insanlardan uzaklaşmış, ulaşılmaz olmuş gibidir. Oysa kahramanımızın ansızın kendini bulduğu huzur dolu yer öyle değildir. Tersine, gökyüzü toprağın üzerine abanmış gibidir orada. Ama seçilmiş bu ülkenin üzerini, güçlü oklarını fırlatmak için değil, onu daha bir sıkı, daha bir sevgiyle kucaklamak için... Onu her türlü fırtınadan korumak için, sıcak bir baba ocağının çatısı gibi örtmüştür üzerini.</p>

  <p>Güneş gökyüzünde yaklaşık altı ay pırıl pırıldır; sonra sanki hiç istemiyormuş gibi yavaş yavaş ufka doğru inmeye başlar ve sevdiği ülkeye tekrar bakmak, sonbaharın yağmurlu havalarında ona aydınlık, sıcak bir gün armağan etmek için bir veya iki kez daha geri döner.</p>

  <p>Oradaki dağlar, başka yerlerin insanı ürküten dağlarının birer minyatür örneği gibidir. İnsanın aşağı doğru neşe içinde kayabileceği, sırtüstü uzanıp veya oturup tatlı hayaller kurarak güneşin batışını izleyebileceği hafif meyilli tepeciklerdir...</p>

  <p>Bir ırmak neşe içinde hoplaya zıplaya akar orada, kâh durulup genişçe bir gölcük oluşturur kâh hızlanıp ip gibi akar, sonra düşüncelere dalmış gibi yavaşlar, taşların üzerinden atlayarak, şırıltısını dinlerken uyumanın pek hoş olduğu küçük, oynak kollar salar çevresine.</p>

  <p>On beş, yirmi versti ötelere kadar çevre neşe dolu, gülümseyen bir tablo gibidir. Aydınlık ırmağın kumsalı, hafif meyilli kıyılan, tepeden suya kadar bodur bir fundalık, içinde ırmağın aktığı kıvrılarak uzayıp giden vadi, kayın koruluğu... Usta bir ressam sanki hepsini özellikle bir araya getirmiş, öyle tuvaline geçirmiştir. Çeşitli sıkıntılar çekmiş ya da sıkıntı nedir bilmeyen bir yürek kimsenin haberdar olmadığı bu cennet köşeye gelmek; burada, kimsenin tatmadığı bir mutluluğu tatmak ister. Her şey, saçları ağarana kadar, uykuya benzer sakin bir ölüm kapısını çalana kadar huzur içinde mutlu bir ömür müjdeler ona. Mevsimler sakin sakin, düzenli, birbirini izler. Takvime göre ilkbahar martta başlar orada. Tepelerden çamurlu sular akmaya başlar, toprağın buzu çözülür, yerden ılık bir buğu yükselir. Köylü yarım kürkünü çıkarıp atar sırtından, bir gömlekle dışarı çıkar ve elini siper edip, omuzlarını kaldırarak, büyük bir hazla uzun uzun bakar güneşe. Sonra, güç işlere kendini hazırlayarak, kış boyu ters yatırılmış arabasını kâh bir ucundan kâh öteki ucundan tutarak düzeltir; sundurmanın altında bakar, orada boş boş yatmakta olan karasabanına bir tekme atar.</p>

  <p>Kışın ansızın bastıran kar fırtınaları ilkbaharda yoktur artık, kar tarlaları kaplamaz, dalları kırmaz.</p>

  <p>Kış, ulaşılmaz, soğuk, güzeller güzeli bir kadın gibi, havaların ılınacağı günlere kadar huyunu hiç değiştirmeden sürdürür görevini. Beklenmedik sıcak günlerle şaşırtmaz insanları, duyulmamış soğuklarla bellerini de bükmez. Burada her şey olağan, doğanın belirlediği genel düzeniyle sürüp gider.</p>

  <p>Kasımda kar ve don başlar. Altı ocak yortusuna doğru havalar öylesine soğur ki, kulübesinden bir dakikalığına dışarı çıkan bir köylü sakalları kesinlikle buz tutmuş döner kulübesine. Şubatta ise, hassas bir burun, havada yaklaşmakta olan ilkbaharın yumuşak esintisini hisseder.</p>

  <p>Ama yaz! İnsanı kesinkes mest eden bir mevsimdir burada yaz. Limon ve defne kokusuyla değil, düpedüz pelin, çam ve kuşkirazı kokularıyla yüklü serin, kuru bir hava vardır. Işıl ışıl, ılık günlerde güneş ışınları yakıcı değildir ve üç ay süresince tek bulut görünmez gökyüzünde.</p>

  <p>Güzel günler başlayınca üç dört hafta sürer; akşamlar ılık, geceler çok sıcaktır. Yıldızlar dostça, sevgiyle göz kırparlar gökyüzünde.</p>

  <p>Bereketli yaz yağmurları yağar! Bu yağmurlar, ansızın büyük sevinç duyan bir insanın gözyaşları gibi iri taneli, bol, neşelidir. Yağmurun dinmesiyle birlikte güneş aydınlık yüzüyle gülümser gene gökyüzünde; tarlaları, tepecikleri sarıp sarmalar, kurutur. Bunun üzerine bütün ülke tekrar mutluluk içinde gülümser güneşe.</p>

  <p>Köylü sevinçle karşılar yağmuru. Ilık yağmura yüzünü, omuzlarını, sırtını verip şöyle der: “Yağmurcuk ıslatır, güneşçik kurutur!”</p>

  <p>Orada fırtınalar korkunç değildir, yararlıdır: Her zaman yılın belli günlerinde yağar yağmur; bu arada İlyas gününü<a href="../Text/dipnotlar.xhtml#a12" id="k12"><sup>[12]</sup></a> de, köylülerin bu güne olan inancını güçlendirmek içinmiş gibi, asla boş geçmez. Gök gürültülerinin sayısı da, gücü de bölgeye belirli bir elektrik veriliyormuş gibi her zaman aynıdır.</p>

  <p>Korkunç, yıkıcı kasırgaların olduğu görülmemiştir bu ülkede. Tanrı’nın kutsadığı bu ülkede buna benzer bir şeyin olduğunu gazetelerde okuyan olmamıştır. Böyle bir haber hiçbir zaman gazetelerde yer de almamıştır. Marina Kulkova adında yirmi sekiz yaşında dul bir köylü kadın dördüz doğurduğunda gazeteler bu olayı yazmamış olsaydı, bu yerin adını duyan bile olmayacaktı.</p>

  <p>Tanrı bu ülkeye Mısır’a yolladığı belalardan, sıradan dertlerden hiçbirini de göndermemişti. Oranın insanlarından hiç kimse korkunç gökyüzü olaylarına da, yukarıdan ateş toplarının yağdığına da, ortalığın bir anda kararmasına da tanık olmamıştı. Zehirli yılanlar yoktur orada. Çekirge falan da bulunmaz. Orman olmadığı için kükreyen aslanlar da, böğüren kaplanlar da, hatta ayılar, kurtlar bile yoktur... Tarlalarda, köy sokaklarında yalnızca geviş getiren inekler, meleyen koyunlar bir de gıdaklayan tavuklar dolaşır.</p>

  <p>Bu sakin ülkenin doğasından bir şair veya hayalperest haz duyar mıydı, orasını Tanrı bilir. Herkesin bildiği gibi, bu baylar mehtabı seyretmekten, bülbül sesi dinlemekten hoşlanırlar. Saman sarısı bulutlara bürünüp ağaç dallarının arasından gizemli bir biçimde süzülen veya gümüş ışınlarını hayranlarının gözlerine demet demet sunan cilveli mehtabı severler.</p>

  <p>Bu ülkede kimse mehtap nedir bilmez, herkes “ay” der. Ay ise olanca iyi yürekliliğiyle, içtenliğiyle köylere, tarlalara bakar ve daha çok, kalaylı bakır bir tepsiye benzer. Bir şair boşuna hayran hayran bakardı ona. Ay da, kentli çapkının tutkulu, çok şey anlatan bakışına, yuvarlak yüzlü bir köylü dilberin bakışıyla karşılık verirdi.</p>

  <p>Bu ülkede bülbül sesi bile duyulmaz. Bu belki de, sığınabilecekleri gölge yerlerde, güllerin olmamasındandır. Ama öylesine çok bıldırcın vardır ki! Yazın, hasat zamanı çocuklar elleriyle yakalarlar onları. Ne var ki, bıldırcını sofralarında bir lüks olarak düşünmezler burada. Hayır, bu ülkenin insanları akıllarının ucundan geçirmezler böyle bir şeyi. Bıldırcın bir kuştur, yemek için değildir. Onun görevi, şarkılarıyla insanların kulağını okşamaktır. İşte bunun içindir ki, hemen her evin çatı arasında kendirden kafeslerde bıldırcınlar vardır.</p>

  <p>Bir şair veya hayalperest bu alçakgönüllü, iddiasız ülkeden hoşlanmayabilir. Tüm doğanın, ormanların, suyun, kulübe duvarlarının ve kumlu tepelerin gurubun kızıllığında ateş gibi yandığı bu kızıl fonda; kumlu dolambaçlı bir yolda hüzünlü harabelere doğru yola çıkmış bir hanımefendiye eşlik eden, atalarından Güller Savaşı hakkında hikaye dinleyecekleri ve yabani keçi eti yedikleri akşam yemeğinin ardından genç bir kızın kopuz eşliğinde bir balat söyleyeceği güçlü bir kaleye doğru dört nala yol alan atlıların olduğu, Walter Scott’un kalemiyle hayal dünyamıza işlenmiş zengin manzaralarla dolu İsviçre ya da İskoç tarzı akşamları göremezler. Hayır, bunların hiçbiri yoktu bizim burada.</p>

  <p>Bu ülke sakin, uykulu üç dört köyden oluşmaktadır! Birbirine uzak değildir köyler. Sanki dev bir el serpiştirmiştir onları oraya ve o günden bu yana da oldukları yerde öylece kalmışlardır.</p>

  <p>Evlerden biri uçurumun kenarına düşmüşse, yarısı boşlukta, üç direğe dayalı olarak o günden bu yana öyle kalmıştır. İnsanlar üç dört kuşaktır mutlu yaşıyorlardır bu evin içinde. Görünüşte, bir tavuk bile içine girmeye korkar. Oysa odasına sığmayacak kadar iri yarı, uzun boylu biri olan Osinim Suslov karısıyla pek mutludur orada.</p>

  <p>Herkes de bilemez Osinim’in evine nasıl girileceğini. Gelen ziyaretçinin <i>önce sırtını ormana</i>, <i>yüzünü eve dönmesi</i> gerekir. Giriş kapısı uçuruma baktığı için ziyaretçi bir eliyle otlara, öteki eliyle evin çatısına tutunmak, sonra ayağını doğrudan kapının önündeki merdivene atmak, oradan kapıya ulaşmak zorundadır.</p>

  <p>Başka bir ev yamaca kırlangıç yuvası gibi yapışmıştır. Rastlantı sonucu, yan yana böyle üç ev daha vardır. İki ev de vadinin ta dibindedir.</p>

  <p>Köyde her şey derin bir uykuya dalmış gibidir. Çıt çıkmayan evlerin kapıları ardına kadar açıktır. Ortalıkta kimsecikler yoktur. Yalnızca sinek bulutları sıcakta vızıldayıp dururlar.</p>

  <p>Bir eve girdiğinde boşuna seslenir insan. Bir ölüm sessizliğidir alacağı cevap. Çok az evde aldığı cevap, ömrünün son günlerini büyük Rus sobasının üzerindeki yatağında geçirmekte olan yaşlı bir kadının hastalıklı iniltisi veya öksürüğü olur, ya da bölmenin arkasından üzerinde yalnızca bir gömlekle, uzun saçlı, çıplak ayaklı üç yaşlarında bir kız çocuğu çıkar, bir şey söylemeden uzun uzun bakar içeri girene ve utanıp tekrar bölmenin öte yanına geçer.</p>

  <p>Tarlalarda da aynı derin sessizlik, durgunluk vardır. Yalnızca sağda solda, sıcaktan kan ter içinde bir köylü kara toprağı karıncalar gibi sürmeye çalışmaktadır. Ülkenin insanlarının kişiliklerinde de aynı sakinlik, değişmez durgunluk vardır. Hırsızlık gibi, cinayet gibi korkunç olaylar olmaz burada. İnsanları güçlü tutkular, korkusuz girişimler heyecanlandırmaz. Nasıl bir tutku veya olay heyecanlandırabilirdi onları? Orada herkes kendini bilirdi. Bu ülkenin insanları öteki insanlara uzak yaşarlardı. En yakın köy veya kasaba otuz versti ötedeydi. Köylüler belirli zamanlarda, Volga boyunda, kendileri için Kaf dağı, Herakles sütunları gibi anlamı olan iskelelere buğdaylarını götürür, bazıları da yılda bir kez panayıra gider. Dış dünyayla başka bir ilişkileri olmazdı. Yalnızca kendileriyle ilgilidirler; çıkarları başkalarının çıkarlarıyla çakışmaz, kimseyle bir bağlantıları olmaz.</p>

  <p>Seksen versti ötede bir “ilin”, yani il merkezi bir kentin olduğunu bilirler, ama pek azı oraya gitmiştir. Daha ötede Saratov veya Nijni kentlerinin olduğundan da haberdardılar. Moskova, Piter (Petersburg), Piter’den ötede de Fransız veya Alman denen insanların yaşadıklarını duymuşlardır. Daha ötelerde ise, çok eskilerde insanların düşündükleri gibi, canavarların, iki başlı insanların, devlerin yaşadığı karanlık, bilinmeyen bir ülkenin olduğunu, en sonra da dünyayı sırtında taşıyan balığın geldiğini düşünürlerdi.</p>

  <p>Ülkelerine neredeyse kimse uğramadığı için de, dünyada nelerin olup bittiğinden haberleri yoktur. Arabalarıyla tahta kap kacak satanlar da yirmi versti ötede yaşadıkları için, onlardan fazlasını bilmezlerdi. Hem sonra, kendi yaşamlarını başkalarınınkiyle karşılaştırmaya ne gerek vardı? İyi mi, kötü mü yaşıyorlardı; zengin miydiler, yoksul mu; başkalarında olan şeylere ihtiyaçları var mıydı, hiç düşünmezlerdi bunları.</p>

  <p>Bu mutlu insanlar, başka türlü olmaması gerektiğini, olamayacağını da düşünerek, bütün insanların da tıpkı onlar gibi yaşadığına, başka türlü yaşamanın günah olduğuna inanarak yaşarlardı. Onlara, başkalarının onlar gibi çift sürmediğini, tohum ekmediğini, hasat yapmadığını, ürününü satmadığını söyleselerdi inanmazlardı. Ne diye tutkular, heyecanlar olsundu böyle insanlarda?</p>

  <p>Her insanın olduğu gibi, onların da endişeleri, zayıf yanları, alacakları verecekleri veya ödemeleri, tembellikleri, uykuları vardı. Ama bunların hepsini kolayca, sıkıntı çekmeden, heyecana kapılmadan hallederlerdi. Sayıları birkaç yüzü bulan köylülerden hiç kimse son beş yıl içinde ağır çalışma koşulları yüzünden ya da eceliyle ölmemiştir.</p>

  <p>Biri yaşlılıktan veya yıllar süren bir hastalıktan öte dünyaya göçecek olursa, bu olağanüstü olaya uzun süre şaşardı herkes. Bununla birlikte, demirci Taras’ın bir gün hamamda üzerine kaynar su döküp kendini ölecek duruma gelene kadar haşlamasına, sonra soğuk su dökerek onu kendine getirmeleri gerektiğine de kimse şaşırmamıştı.</p>

  <p>En sık görülen, özellikle bir suç vardı: Bahçelerden çok bezelye, havuç, turp çalınıyordu ve bir gün de ansızın iki domuz yavrusu ile bir tavuk kayıplara karışmıştı. Bu olay çevre halkını çok kızdırmıştı. Herkes bunu yapanın, panayıra tahta kap kacak satmaya giderken bir gün önce oradan geçen satıcı olduğunu söylüyordu. Ama genelde bu tür olaylar çok seyrek oluyordu.</p>

  <p>Bir gün de köyün dışındaki köprünün başında hendekte yatan birini bulmuşlardı. Kasabaya giden işçi kafilesinden biri olsa gerekti. Önce çocuklar görmüşlerdi onu, korku içinde koşarak köye gelmişlerdi, hendekte yatan korkunç bir yılan veya bir canavar gördüklerini, canavarın arkalarından koştuğunu, az kaldı Kuzka’yı yiyeceğini anlatmışlardı.</p>

  <p>Köyün yürekli, gözü pek gençleri, ellerine yaba, balta, ne geçtiyse alıp hep birlikte hendeğe koşacak olmuşlar, yaşlılar durdurmaya çalışmış onları:</p>

  <p>“Nereye gidiyorsunuz? Aklınız başınızda mı sizin? Ne işiniz var orada? Bırakın, dokunmayın hayvana, bir zararı yok size.”</p>

  <p>Ama gençler yaşlıların dediklerine kulak asmamışlar, yürümüşler. Canavarın yattığı yere yüz metre kala değişik sesler çıkararak bağırmaya başlamışlar. Cevap veren olmamış. Bir an durmuşlar gençler, sonra gene yürümüşler.</p>

  <p>Hendekte, başını hendeğin kenarına dayayıp uzanmış bir adam görmüşler. Heybesiyle, tepesine çarıklarını bağladığı sopası hemen yanı başındaymış.</p>

  <p>Köylüler daha yaklaşmaya, adama dokunmaya çekinmişler.</p>

  <p>Kimi ensesini, kimi sırtını kaşıyarak sesleniyormuş:</p>

  <p>“Hey! Baksana, kardeş? Ne yapıyorsun sen orada? Kimsin? Hey, sana diyoruz! Ne yapıyorsun orada?”</p>

  <p>Hendekte yatan adam başını kaldırmak istemiş, ama kaldıramamış. Besbelli, hasta ya da çok yorgunmuş.</p>

  <p>Köylülerden biri yabasıyla dürtmek istemiş onu. Arkadaşları bağırmaya başlamışlar:</p>

  <p>“Dokunma ona! Dokunma! Kimin nesi olduğundan bize ne. Kimseye bir zararı yok ya... belki de zavallının biridir... İlişmeyin adamcağıza arkadaşlar!”</p>

  <p>Bazıları da şöyle diyormuş:</p>

  <p>“Hadi gidelim buradan... Elin adamından bize ne... Dayımız, amcamız falan değil ya... Ne hali varsa görsün!”</p>

  <p>Ve hep birlikte köye dönmüşler. Yaşlılara, orada hendeğin içinde bir yabancının yattığını, ağzını açıp bir şey söylemediğini, onu orada öyle bırakıp köye döndüklerini söylemişler.</p>

  <p>Bir evin önünde elleri dizlerinde oturan yaşlılar cevap vermişler:</p>

  <p>“Yabancıysa iyi etmişsiniz! Bırakın, ne yaparsa yapsın! Aslında gitmeniz bile gerekmezdi oraya!”</p>

  <p>Oblomov’un birden kendini bulduğu yer böyle bir yerdi işte.</p>

  <p>Oradaki üç dört köyden birinin adı Sosnovka, ötekinin adı Vavilovka idi. Bu iki köyün arası bir versti kadardı.</p>

  <p>Sosnovka ile Vavilovka, Oblomov ailesinin atadan kalma köyleriydi, bu yüzden ikisine birlikte Oblomovka denirdi.</p>

  <p>Bey evi ve çiftliği Sosnovka’daydı. Sosnovka’dan beş versti ötede, bir zamanlar gene Oblomovların olan, ama uzun süre önce çevresindeki birkaç evle birlikte başkalarının eline geçen küçük Verhlyova köyü vardı.</p>

  <p>Bu küçük köy, oraya hiç uğramayan varlıklı bir toprak sahibinindi. Köyü bir Alman kahya yönetiyordu.</p>

  <p>Bu bölgeyle ilgili söylenebilecek her şey bu kadardı işte.</p>

  <p>İlya İlyiç sabahleyin küçük yatağında uyanmıştı. Yalnızca yedi yaşındaydı. Kuş gibi hafif hissediyordu kendini, neşeliydi.</p>

  <p>Çok sevimli, güzel, tombul bir çocuktu! Yanakları, yaramaz bir çocuk özellikle şişirdiğinde bile olamayacak kadar tombuldu!</p>

  <p>Dadısı başucunda uyanmasını beklemişti. Küçücük çoraplarını giydirmeye çalışıyordu dadısı, ama o rahat durmuyor, yaramazlık ediyor, bacaklarını sallıyordu. Dadısı yakalıyordu bacağını, ikisi kahkahalarla gülüyorlardı.</p>

  <p>Sonunda ayağa kaldırdı onu dadısı, elini yüzünü yıkadı, saçlarını taradı, annesinin yanına götürdü. Uzun zaman önce ölmüş olan annesini görünce, ona olan sevgisinden uykusunda sevinçle ürperdi Oblomov. Uyuyor olmasına karşın, kirpiklerinin arasında usulca iki damla ılık gözyaşı belirmiş, orada öyle kalmışlardı.</p>

  <p>Annesi, sıcak öpücüklerle çok çok öptü onu; sonra gözlerinde bir durgunluk var mı diye sevgi dolu, endişeli gözlerle baktı yüzüne; bir yerinin ağrıyıp ağrımadığını sordu; dadıya da çocuğunun rahat uyuyup uyumadığını, gece hiç uyanıp uyanmadığını, uykuda irkilip irkilmediğini, ateşinin yükselip yükselmediğini sordu. Daha sonra elinden tutup tasvirin önüne götürdü Oblomov’u.</p>

  <p>Tasvirin önünde diz çöküp bir kolunu oğlunun boynuna dolayıp duanın sözlerini fısıldayarak tekrarlattı ona.</p>

  <p>Çocuk, odaya serin havayla birlikte leylak kokusunun dolduğu pencereye bakarak, dalgın dalgın tekrarlıyordu annesinin söylediklerini.</p>

  <p>Duanın tam orta yerinde birden sordu annesine:</p>

  <p>“Bugün dolaşmaya çıkacak mıyız anneciğim?”</p>

  <p>Annesi gözlerini tasvirden ayırmadan çabucak cevap verdi, bu arada duanın kutsal sözcüklerini sürdürmek için de acele ediyordu:</p>

  <p>“Gideceğiz yavrucuğum...”</p>

  <p>Çocuk, annesinin büyük bir duygusallıkla söylediklerini pek isteksiz tekrarlıyordu.</p>

  <p>Sonra babasının yanına gittiler, arkasından kahvaltıya.</p>

  <p>Kahvaltı masasının yanında, çok yaşlı, seksenlik teyzesini gördü. Onların evinde yaşıyordu teyzesi. Sandalyesinin hemen arkasında ayakta duran özel hizmetçisine durmadan söyleniyordu teyzesi. Hizmetçisi de kendisi gibi çok yaşlıydı, yaşlılıktan başı sallanıyordu. Başkaları da vardı masada: babasının uzak akrabası orta yaşlı üç kız kurusu, babasının biraz bunamış erkek kardeşi, yedi kölesi olan çiftlik sahibi Çekmenev ve ayrıca yaşlı birkaç erkek ve kadın...</p>

  <p>Herkes İlya İlyiç’i yakalayıp seviyor, okşuyor, övüyordu. Çocuk, hiç hoşlanmadığı bu öpücüklerin izlerini yüzünden silmeye yetiştiremiyordu...</p>

  <p>Bunun arkasından onu francalalarla, bisküvilerle, kaymaklarla doyurmaya geldi sıra. Daha sonra annesi tekrar sevip okşadı onu; dadısına, çocuğun yanından ayrılmamasını; onu atların, köpeklerin, keçinin yanına sokmamasını; evden uzaklaşmamalarını; özellikle, çevrede en tehlikeli yer olduğu bilinen, kötü bir üne sahip hendeğe inmesine engel olmasını sıkı sıkı tembihleyip bahçede, avluda, çayırda dolaşmasına izin verdi.</p>

  <p>Annesinin inmesini istemediği hendekte bir zamanlar, herkes yabalarla, baltalarla üzerine yürüdüğünde tepelerin ötesine bir yerlere kaçtığı, ortadan kaybolduğu için kuduz olduğu söylenen bir köpek vardı. Köylüler hayvan leşlerini oraya atarlardı. Köyde, haydutların, kurtların, dünyanın hiçbir yerinde olmayan birtakım varlıkların orada yuvalandıktan anlatılırdı.</p>

  <p>Bu arada çocuk, annesinin uyarılarını dinlememiş, soluğu avluda almıştı bile.</p>

  <p>Ömründe ilk kez görüyormuş gibi, sevinç içinde bakıyordu eski baba evine, çevresinde koşturup duruyordu. Evin giriş kapısı yana kaykılmış, üzeri yosun bağlamış ahşap çatısı orta yerinden çökmüştü. Sundurması sallanıyordu. Bahçe bakımsızdı.</p>

  <p>İlya İlyiç, evi çepeçevre dolanan asma balkona çıkmayı, oradan ırmağa bakmayı çok istiyor, ama balkon o kadar köhnedir, yıkılmak üzeredir ki, yalnızca “hizmetçilerin” oraya çıkmasına izin verilmektedir.</p>

  <p>Annesinin söylediklerini kulak arkası edip, balkona çıkan büyülü merdivenin basamaklarına tam adımını attığı anda dadısı orada belirmiş, onu yakalamıştı.</p>

  <p>Çocuk kendini kurtardı dadısının elinden, samanlığın dik merdivenine tırmanmak istedi. Oraya da yetişti dadı; sonra güvercinliğe çıkmasına da, ahıra girmesine de ve hele, Tanrı korusun, hendeğe gitmesine de engel oldu.</p>

  <p>Yakınıyordu dadı:</p>

  <p>“Aman Tanrım, ne yaramaz çocuk bu, ele avuca sığmıyor! Bir saniye uslu durur musun, küçük bey? Çok ayıp!”</p>

  <p>Dadının günleri, geceleri hep böyle, bir koşturmaca içinde geçiyordu. Çocuk için kâh sıkıntılar çekiyor kâh seviniyor kâh düşüp bir yerini kırmasından korkuyor kâh onun candan sarılışıyla içi açılıyor veya onun geleceğini düşünerek karalar bağlıyordu. Yalnızca bunlarla çarpıyordu yaşlı kadıncağızın yüreği. Bu heyecanlar kanının damarlarında daha hızlı akmasını, uyuşukluğunu üzerinden atmasını sağlıyor; böylece de çoktan ölmüş olması gerekirken, yaşamayı sürdürüyordu.</p>

  <p>Aslında, her zaman böyle yaramaz değildi çocuk. Bazen, dadısının dizinin dibinde otururken birden duruluyor, çevrede her şeye dikkatli dikkatli bakmaya başlıyor, çocuk aklıyla, çevresinde olup biten her şeyi anlamaya çalışıyordu. Gördükleri ruhunun derinliklerine iniyor, orada onunla birlikte büyüyor, gelişiyordu.</p>

  <p>Güzel bir sabah, hava serin, güneş henüz yükselmemiş. Evin, ağaçların, güvercinliğin, balkonun gölgeleri henüz pek uzun. Bahçede, avluda insanı düşüncelere dalmaya, uykuya çağıran gölge yerler var. Yalnızca, uzakta çavdar tarlaları kavruluyor, güneşin altında derecik öylesine parlıyor ki, bakınca gözleri kamaşıyor insanın.</p>

  <p>Çocuk sordu dadısına:</p>

  <p>“Dadıcığım, neden burası gölge de orası aydınlık? Sonra burası da neden aydınlık oluyor?”</p>

  <p>“Çünkü, yavrucuğum, güneş ayı arıyor, onu göremeyince somurtuyor, sonra uzakta görünce de seviniyor, yüzü gülüyor.”</p>

  <p>Çocuk düşünüyor, durmadan çevresine bakınıyor. Antip’i su almaya giderken görüyor. Birden, yerde arkası sıra yürüyen, gerçek olanından on kez büyük bir Antip daha beliriyor. Su fıçısının gölgesi ev kadar oluyor; atın gölgesi ise bütün çayırı kaplıyor. Gölgesi yalnızca iki adım atıyor tarlada, sonra tepeye uzanıyor. Bu arada Antip avludan henüz çıkmamış.</p>

  <p>Çocuk da iki adım attı, bir adım daha atsa... onun gölgesi de tepenin arkasında kaybolacak.</p>

  <p>Tepeye çıkmak, atın nereye kaybolduğuna bakmak istedi. Avlu kapısına vardığı anda pencereden annesi seslendi:</p>

  <p>“Dadı! Çocuğun güneşe çıktığını görmüyor musun? Gölge yere götür onu. Başına güneş geçecek. Biliyorsun, sonra hasta oluyor, midesi bulanıyor, yemek yemiyor. Onunla böyle ilgilenirsen kaçar, hendeğe de gider!”</p>

  <p>Dadı, çocuğu elinden tutup sundurmanın altına götürürken alçak sesle mırıldanıyordu:</p>

  <p>“Ah, yaramaz çocuk!”</p>

  <p>Bu arada çocuk keskin, zeki bakışlarla, büyüklerin sabahları neler yaptığını izliyordu. Onun dikkatinden en küçük bir şey bile kaçmıyordu, ev yaşamıyla ilgili her şey belleğine bir daha silinmemek üzere kazınıyordu. Cevval zekâsı yaşam örnekleriyle doluyordu, kendiliğinden onun hayatının, çevresindekilerin hayatının programını çiziyordu.</p>

  <p>Oblomovların evinde sabahların boş geçtiği söylenemezdi. Mutfakta et ve sebze doğrayan satırların sesi köye kadar giderdi. Hizmetçilerin odasından, dönen çıkrığın sesine karışan ince, sakin bir kadın sesi gelirdi. Kadın ağlıyor mu, kendi kendine yanık bir türkü mü mırıldanıyor, anlaşılmazdı.</p>

  <p>Antip su dolu fıçıyla avluya döndüğünde her köşeden kadınlar, arabacılar ellerinde kovalarla, leğenlerle, testilerle çıkar, başına toplanırlardı.</p>

  <p>Öte yanda, yaşlı bir kadın, elinde bir kase un, birkaç yumurtayla kilerden mutfağa geçerdi. Aşçı, sabahtan beri kuyruğunu sallayarak mutfağın penceresinden içeri bakarak bekleyen Karabaş’ın üzerine bir kova su boca ederdi.</p>

  <p>Baba Oblomov bile boş durmazdı. Bütün sabah pencerenin önünde oturur, avluda olan biteni inceden inceye izlerdi. Avludan geçen bir uşağa seslenirdi:</p>

  <p>“Hey! İgnaşka! Nedir o götürdüğün, sersem?”</p>

  <p>İgnaşka, efendisine bakmadan cevap verirdi:</p>

  <p>“Bıçakları bilemeye götürüyorum.”</p>

  <p>“Pekala, götür bakalım. Ama dikkat et, iyi bilensinler!”</p>

  <p>Sonra bir kadını durdururdu:</p>

  <p>“Hey, kadın! Kadın dedim! Nereden geliyorsun?”</p>

  <p>Kadın durur, eliyle gözüne siper yapıp pencereye bakardı.</p>

  <p>“Mahzendeydim efendim, öğlen yemeği için süt aldım.”</p>

  <p>Efendi cevap verirdi:</p>

  <p>“Tamam, tamam, hadi yürü! Dikkat et de dökme sütü!” Sonra bağırırdı: “Sen, küçük Zahar, haylaz yumurcak, gene nereye koşuyorsun öyle? Bacaklarını kırarım ben senin! Üçtür görüyorum koştuğunu. Çabuk içeri gir!”</p>

  <p>Küçük Zahar tekrar içeri girer, yatıp uyurdu.</p>

  <p>İnekler otlaktan döndüğünde, sularının verilmesiyle önce baba Oblomov ilgilenirdi. Pencereden avlunun köpeklerinden birinin tavukları kovaladığını görürse, bu düzensizlik için hemen sert önlemler alırdı.</p>

  <p>Karısı da çok meşguldür. Kocasının eski gömleğinden İlyacığa bir ceket nasıl çıkaracağını Terzi Averka ile iki saat konuşur. Tebeşirle ceketin nasıl olacağını <i>çizer</i>, Averka’nın kumaştan çalmaması için dikkatli olur. Sonra hizmetçi kızların odasına gider, her kıza o gün ne kadar dantel örmesi gerektiğini söyler. Sonra, birlikte bahçeye çıkmak (elma ağaçlarını nasıl suladıklarına, bir gün önce olgunlaşan elmanın yere düşüp düşmediğine, budanacak veya aşılanacak fidan olup olmadığına bakmak, vb.) için Nastasya İvanovna’yı ya da Stepanida Agapovna’yı veya özel hizmetçilerinden birini çağırır.</p>

  <p>Aslında onu en çok meşgul eden mutfak ve yemek işleridir. Yemek konusunu evde herkese danışır, çok yaşlı teyzenin bile fikrini sorar. Herkes kendi sevdiği yemeği önerir: Kimi tavuk çorbası, kimi erişte veya işkembe çorbası, kimi üzerine salçayı kırmızı, kimi beyaz isterdi.</p>

  <p>Her istek dikkate alınır, etraflıca incelenir, tartışılır, sonra evin hanımı son sözü söyler, karar verilirdi.</p>

  <p>Sık sık kâh Nastasya Petrovna kâh Stepanida İvanovna mutfağa gönderilir, aşçı bir şeylerin eklenmesi veya değiştirilmesi için uyarılır; yemekler için şeker, bal, şarap gönderilir, aşçının her şeyi yerli yerinde kullanıp kullanmadığı denetlenirdi.</p>

  <p>Oblomovka’da yemek işine her şeyden çok önem verilirdi. Yortular için danalar, kümes hayvanları beslenirdi! Her birinin daha iyi beslenmesi için hesaplar yapılır, önlemler alınırdı! İsim günleri ve çeşitli kutlamalar için beslenen hindilere, piliçlere fındık verilirdi; kazlar ise, hareket etmesinler, iyice yağlansınlar diye, kesilmelerine birkaç gün kala torbalara konurlardı. Baldı, reçeldi, turşuydu, hamur işiydi çok boldu evde! Ne çok <i>kvas</i> kaynatılır, börek pişirilirdi Oblomovka’da!</p>

  <p>Gün ortasına kadar evde herkes arı gibi çalışırdı. Bu çalışkan arılar pazarları, bayram günleri de durmazlardı. O günler mutfaktan bıçak takırtıları daha sık, daha güçlü gelirdi. Kadın, kilere birkaç kez gider; her seferinde mutfağa, eli kolu bir o kadar daha unla, yumurtayla dolu dönerdi. Kümeste her zamankinden daha çok çığlıklar duyulur, kan akar, ailenin iki günde bitiremeyeceği, üçüncü gün de artanı hizmetçi kızlara gönderilecek kocaman bir börek pişerdi mutfakta. Cuma gününe kadar bitmeyecektir bu börek; kalan bayatlamış, içi boşaltılmış son parçası da bir lütuf olarak Antip’e verilecek; o da haç çıkarıp, bu kaskatı, garip şeyi, onun efendilerinin yediği börek olduğunu düşünerek, bir arkeologun, şarap dolu bir testi bulduğunda, bu bin yıllık şarabı pis kokusuna bakmadan içerken duyacağı hazza benzer bir hazla katır kutur yiyecektir.</p>

  <p>İlya bütün bunları izler, hiçbir şeyi kaçırmayan çocuk zekâsıyla gözlemler. Yararlı bir telaş içinde geçen sabah saatlerinden sonra öğlen saatlerinin geldiğini görür.</p>

  <p>Çok sıcak öğlen saatleri. Gökyüzünde tek bir bulut yok. Güneş tam tepede kıpırdamadan duruyor, otları yakıyor. Sabah esintisi kesildi, havada en küçük bir hareket yok. Ağaçlar da, sular da kıpırdamıyor. Ağaçların tepelerine, tarlaların üzerine derin bir sessizlik çökmüş, her şey ölmüş sanki. İnsanın sesi bu boşlukta ta uzaklara gidiyor. Elli metre öteden geçen bir böceğin vızıltısı duyuluyor. Oradan doğru sanki, sık otların arasına uzanmış, tatlı bir uykuya dalmış birinin horlaması gibi bir ses geliyor.</p>

  <p>Evin içinde bir ölüm sessizliği var. Herkesin öğlen yemeği sonrası uyku saati.</p>

  <p>Çocuk annesinin, babasının, yaşlı teyzenin, evde herkesin odalarına çekilip yattığını görüyor. Odası olmayanların kimi samanlığa, kimi bahçeye dağılmış, kimi sofada kendine serin bir yer bulup oraya kıvrılmış, bir yer bulamayanlar da sıcağın ve tıka basa yediği yemeğin onu devirdiği yerde, sineklerden korunmak için yüzünü mendiliyle örtüp güneşin altına uzanmış yatıyor. Bahçıvan bahçede çalılığın dibinde, arabacı ahırda uyuyor.</p>

  <p>İlya İlyiç gidip hizmetçilerin bölümüne bakıyor. Orada da herkes çocuğunu kendi haline bırakıp, bulduğu yere, sıraların üzerine, döşemeye serilmiş, uyuyor. Başıboş kalmış çocuklar avluda yerlerde sürünüyor, kumda eşeleniyor. Köpekler çoktan yuvalarına çekilmişler. Nasıl olsa, havlayacak kimse yok ortalıkta.</p>

  <p>Evi bir baştan bir başa kimseyle karşılaşmadan dolaşabilirdi insan. Bir hırsız ortada ne bulduysa hepsini toplayabilir, bir arabaya yükleyip götürebilirdi. Oblomovka’da hırsız olsaydı, kimse engel olamazdı buna. Ama Oblomovka’da hırsız yoktu.</p>

  <p>Her şeyi içine alan, hiçbir şeyin yenemediği ölüme benzer bir uykuydu bu. Her şey ölü gibiydi; yalnız, her köşeden çeşitli tonlarda, horultular yükseliyordu.</p>

  <p>Kimi uyku arasında birden başını kaldırıyor, anlamsız, şaşkın şaşkın sağına soluna bakınıyor, ya öte yana dönüyor ya da gözlerini açmadan uyku arasında ağzını şapırdatarak tükürüyor veya burnundan kendi kendine bir şeyler mırıldanarak tekrar uykuya dalıyordu.</p>

  <p>Bir başkası, değerli dakikalarını kaybetmek istemiyormuş gibi, birden fırlıyordu yattığı yerden, başucundaki <i>kvas</i> maşrapasını alıyor, içinde yüzen sinekleri öteye gitmeleri için üflüyor (bunun üzerine, o ana kadar hareketsiz duran sinekler, kendilerini kurtarmak için hareketleniyorlar) bir yudum alıp gırtlağını ıslatıyor, sonra tekrar, mermi yemiş gibi, yerine uzanıyordu.</p>

  <p>Her şeyi izliyordu çocuk, hiçbir şeyi gözden kaçırmıyordu.</p>

  <p>Yemekten sonra dadısıyla tekrar temiz havada dolaşmaya çıkıyordu. Ne var ki, hanımefendinin sıkı uyarılarına, kendisinin de hiç istememesine karşın, dadı uykunun çekiciliğine dayanamıyordu. Oblomovka’daki bu salgın uyku hastalığı ona da bulaşıyordu.</p>

  <p>Başlangıçta dikkatle izliyordu çocuğu, yanından uzaklaşmasına izin vermiyordu, yaramazlık yaptığında kızıp söyleniyordu; ama ne zaman ki uyku salgınının belirtileri yavaş yavaş kendini gösteriyordu, çocuğa avlu kapısından dışarı çıkmaması, keçinin yanına gitmemesi, güvercinliğin veya balkonun merdivenlerine tırmanmaması için yalvarmaya başlıyordu.</p>

  <p>Çorap örmek, bir yandan da çocuğu gözetlemek amacıyla sahanlıkta, mahzenin eşiğinde ya da doğrudan çimenlerin üzerinde kendine serince bir yer bulup oturuyordu. Ancak, çok geçmeden başını sallayarak hafiften uyarıyordu çocuğu.</p>

  <p>Neredeyse uyku arasında, şöyle geçiriyordu içinden:</p>

  <p>“Ah, şimdi merdivene çıkacak, şimdi balkona çıkacak yaramaz, ya da bir başka şey yapacaktır... hendeğe falan gidecektir...”</p>

  <p>O sırada yaşlı kadının başı önüne sarkmış çorap elinden düşmüştür. Çocuğu gözden kaybetmiştir. Ağzını aralayıp hafiften horlar. Çocuk da sabırsızlıkla bunu bekliyordur. O anda başlar özgür yaşamı. Dünyada tek başına hissetmektedir kendini. Parmaklarının ucuna basarak uzaklaşır dadısının yanından. Sağda solda uyuyanlara bakar. Karşılarında durup kimin uyku arasında uyanıp tekrar uykuya daldığını, kimin tükürdüğünü, kimin sayıkladığını izler, sonra heyecandan kalbi duracak gibi çarparak balkona çıkar, gıcırdayan tahtalar üzerinde çepeçevre dolanır evi, güvercinliğe tırmanır, bahçenin kuytu köşelerinde dolaşır, bir böceğin vızıltısını dinler, onun uçuşunu uzun uzun izler. Otların arasında cızırdayıp duran bir başka böceğin sesine kulak kabartır, gidip yakalar sessizliği bozan o suçluyu. Bir kızböceğidir bu. Kanatlarını koparıp, nasıl olduğuna bakar, ya da küçük bir saman çöpüne geçirir onu, o durumda nasıl uçacağını görmek ister. Korka korka da olsa, sinek yakalamış bir örümceğin, ağına düşmüş sineğin kanını nasıl emdiğini, örümceğin pençesinde zavallı sineğin canını kurtarmak için nasıl çırpındığını, vızıldadığını izler. Sonunda çocuk, sineği de örümceği de öldürür.</p>

  <p>Sonra bir çukura girer, orada eşelenir, birtakım kökler bulup çıkarır, kabuklarını soyup, annesinin ona verdiği elmalardan, reçellerden daha iştahla doyasıya yer.</p>

  <p>Avludan dışarı çıkar. Kayın koruluğuna gitmeyi istemektedir. Oranın çok yakın olduğunu, yoldan dolanarak değil de kestirmeden, hendekten, çitten, çukurlardan geçecek olursa beş adımda oraya varacağını düşünür. Ama korkar. Söylediklerine göre, kötü ruhlar, haydutlar, korkunç vahşi hayvanlar vardır hendekte.</p>

  <p>Ama hendeği görmeyi de çok istemektedir. Bahçeden topu topu yüz metre ötededir hendek. Çocuk koşarak gitmiştir bile oraya. Kenarında durup, başını bir volkan kraterine bakıyor gibi uzatarak aşağı bakar... Ama o anda, bu hendekle ilgili anlatılan korkunç şeyler gelir aklına. Korkuya kapılır, titreyerek eve doğru tabana kuvvet koşmaya başlar, dadısının boynuna sarılıp uykusundan uyandırır yaşlı kadını.</p>

  <p>Dadı kendine gelir, başındaki atkıyı düzeltir, ak saçlarından bir demeti atkının altına sokar ve hiç uyumamış gibi yaparak kuşkulu kuşkulu önce İlyacığın yüzüne, sonra bey evinin pencerelerine bakar; titreyen elleriyle şişleri birbiri arkasına dizlerinin üzerindeki çoraba sokmaya başlar.</p>

  <p>Bu arada sıcak yavaş yavaş geçmektedir. Doğa daha bir canlıdır şimdi. Güneş koruluğa doğra alçalmıştır.</p>

  <p>Evde yavaş yavaş sesler duyulmaya başlamıştır: Bir yerde bir kapı gıcırdar; avluda birinin ayak sesi duyulur; samanlıkta biri hapşırır.</p>

  <p>Çok geçmeden mutfaktan bir hizmetçi çıkar, büyük semaverin ağırlığından iki büklümdür. Ev halkı yavaş yavaş çaya toplanır. Kiminin yüzü şişmiş, gözleri yaşarmıştır; kiminin bir yanağıyla şakağı, üzerine yattığı için kırmızıdır; bir başkasının sesi değişmiştir. Herkes güçlükle kendine gelmeye çalışarak oflar, puflar, esner, başını kaşır, gerinir...</p>

  <p>Sıcak ve uyku herkesi çok susatmıştır; boğazlar kurumuştur. Düzinelerle bardak çay içilir, ama faydası olmaz. Oflamalar, puflamalar, sıcaktan yakınmalar devam eder; susuzluğunu gidermek için kırmızı yaban mersini şurubuna, elma suyuna, kvasa, (ilaca bile) başvuranlar olur.</p>

  <p>Herkes, Tanrı’nın bir cezasına benzeyen susuzluğuna bir çare arar; Arap çöllerinde yolunu kaybetmiş bir kervanın susuzluktan kıvranan, öteye beriye koşturarak bir su kaynağı arayan yolcuları gibi, herkes bir yana koşturur.</p>

  <p>O sırada çocuk annesinin kucağındadır. Çevresindeki insanlara bakmakta, onların uykulu, uyuşuk konuşmalarını dinlemektedir. Onlara bakmaktan, saçma konuşmalarını dinlemekten hoşlandığı bellidir.</p>

  <p>Çaydan sonra herkes bir şeyle meşgul olmaya başlar: Kimi dereye gider, ayağıyla küçük taşları suya iterek sakin sakin dolaşır kıyıda; kimi pencerenin önünde oturup dışarıda olan biteni gözden kaçırmamaya çalışır; avludan bir kedinin geçişini, bir karganın uçuşunu izler; bu iki olayı da, tıpkı köpeklerin bazen bütün gün, pencereden kafalarını güneşe uzatıp dikkatle gelen geçeni izlemeleri gibi, başını sağa sola döndürerek bakışıyla, burnunun ucuyla izler.</p>

  <p>Annesi küçük İlya’nın başını tutup dizine koyar, yumuşak saçlarını büyük haz duyarak yavaşça taramaya başlar. Nastasya İvanovna’nın da, Stepanida Tihonovna’nın da aynı hazzı duymalarını ister. Oğlunun geleceği üzerine konuşur onlarla. Onu kendi uydurduğu parlak bir destanın kahramanı yapar. Kadınlar onun çok büyük bir adam olacağını söylerler.</p>

  <p>İşte hava kararmaya başlamıştır artık. Mutfakta gene ateş çatırdamaya başlar, tekrar bıçak sesleri duyulur; akşam yemeği hazırlanmaktadır.</p>

  <p>Hizmetçiler kapının önünde toplanırlar. Oradan balalayka sesi, kahkahalar yükselir. Köşe kapmaca oynanır.</p>

  <p>Güneş koruluğun arkasına inmiştir. Ilık son birkaç ışını ağaçların arasından ateşten şeritler gibi süzülmüş, çamların tepelerini yaldızlamıştır. Sonra tek tek sönmüştür bu ışınlar, son ışın uzun süre sönmez, ince bir iğne gibi dalların arasından geçer; ama sonunda o da söner.</p>

  <p>Kararmakta olan havada her şey biçimini yavaşça kaybetmeye başlar. Önce gri, sonra siyah bir lekeye dönüşür. Kuşların cıvıltısı yavaş yavaş azalır; biraz sonra bütünüyle susar. Yalnızca biri inat eder, çevreye çöken sessizliğin içinde, aralıklı olarak tekdüze bir sesle ötmeyi sürdürür. Ama giderek sesi daha seyrek duyulur, sonunda zor duyulan bir sesle son bir kez daha öter, o da susar, çevresindeki yaprakları hışırdatarak silkinir... ve o da uyur.</p>

  <p>Her şey susmuştur artık. Yalnızca cırcır böcekleri her zamankinden daha yüksek sesle, birbirleriyle yarışırcasına cır cır ötmektedir. Topraktan beyaz bir sis yükselmektedir. Sis, çayırların ve derenin üstünü örter. Bu arada derenin sesi de yumuşamıştır. Biraz sonra o da son bir kez çalkalanıp durulur, bir daha kımıldamaz.</p>

  <p>Bir rutubet kokusu yayılır havaya. Ortalık giderek daha çok kararır. Ağaçlar küme küme olup birtakım devlere dönüşürler. Koruluk korkunçtur: Ansızın bir gıcırtı olur orada, sanki bir dev yer değiştirmiş, ayaklarının altında kuru dallar çatırdamıştır.</p>

  <p>Canlı bir göz gibi, parlak bir yıldız belirir gökyüzünde, evin pencerelerinde ışıklar vardır artık.</p>

  <p>Şimdi, doğanın görkemli sessiz dakikaları başlamıştır. Yaratıcı aklın daha güçlü çalıştığı, şiirsel düşüncelerin daha yakıcı olduğu dakikalardır bunlar. Yüreklerde tutkuların daha ateşli olduğu veya hüznün daha acıyla sızladığı; sert ruhlarda suç düşüncesi tohumunun daha sakin, daha güçlü olgunlaştığı dakikalar; ve o dakikalarda... Oblomovka’da herkes derin, sakin bir uykuya dalmıştır.</p>

  <p>Küçük İlya, “Dolaşmaya çıkalım anneciğim,” der.</p>

  <p>Annesi karşılık verir:</p>

  <p>“Ne diyorsun sen yavrum? Çıldırdın mı? Bu saatte dolaşmaya çıkılır mıymış? Rutubet var dışarıda, ayakların üşür. Hem korkarız: Korulukta kötü ruh dolaşıyor şimdi, küçük çocukları kaçırır.”</p>

  <p>“Nereye götürüyor onları?” diye sorar çocuk. “Hem nasıl bir şeydir kötü ruh? Nerede yaşar?”</p>

  <p>O zaman anne sınırsız hayal gücünü çalıştırır.</p>

  <p>Çocuk gözlerini bir açıp bir kapayarak dinler annesinin anlattıklarını, sonunda bir daha açamaz, uykuya dalar... Dadı gelir, onu annesinin kucağından alır; çocuğu, uykulu başı omzuna sarkık, yatağına götürür.</p>

  <p>Oblomovka sakinleri sızlanarak, haç çıkararak yataklarına girerlerken, “Tanrı’ya şükürler, bugün de geçti!” derler. “Güzel bir gündü: İnşallah yarınki günümüz de böyle olur! Sana çok şükürler olsun Tanrım! Çok şükürler olsun sana Tanrım!”</p>

  <p>Rüyası, Oblomov’u başka bir zamana götürdü. Uzun bir kış gecesi ürkek ürkek dadısına sokuluyor. Dadısı fısıldayarak bilinmeyen bir ülkeyi anlatıyor ona. O ülke gecelerin, soğukların olmadığı, mucizelerin gerçekleştiği nehirlerden bal ve sütün aktığı, yıl boyu hiç kimsenin çalışmadığı, İlya İlyiç gibi genç beyzadelerin her gün güzel kızlarla dolaşmaya çıktığı, sözle anlatılamayacak, kalemle yazılamayacak kadar güzel bir ülkeymiş.</p>

  <p>Orada, kimi zaman insanlara turna balığı olarak görünen iyi yürekli bir büyücü varmış. Bu büyücü sakin, kimseye bir zararı olmayan, masum, başka bir deyimle, tembel, herkesin küçümsediği, alaya aldığı bir genci kanatları altına almış. Durup dururken olmadık iyilikler yapıyormuş ona. Ama genç durmadan yiyip içiyor, hazır giysileri alıp sırtına geçiriyormuş. Sonra Militrisa Kirbityevna adında güzeller güzeli bir kızla evlenmiş.</p>

  <p>Çocuk gözlerini de, kulaklarını da dört açmış, masalı büyük bir dikkatle dinliyordu.</p>

  <p>Dadının anlatışı veya masal gerçeklerden öylesine uzaktı, çocuğun beynini ve hayal gücünü öylesine etkilemişti ki, Oblomov yaşlılık yıllarına kadar bu masalın etkisinden kurtaramamıştı kendini. Dadı, dedelerimizi, belki günümüzde bizleri de öylesine kötü etkilemiş olan “Sersem Yemel” masalını anlatıyordu ona.</p>

  <p>Gerçi büyüyünce bal ve süt akan nehirlerin de, iyi yürekli büyücülerin de olmadığını öğrenecektir İlya İlyiç, ama dadısının masallarını hatırladığında gene de gülümseyecektir, ama içten bir gülümseme olmayacaktır bu; gülümsemesine derinden bir iç çekiş eşlik edecektir. Hayat masalla birbirine karışmıştı onun kafasında ve arada bir, farkına varmadan, neden masalın hayat, hayatın da masal olmadığına üzülür.</p>

  <p>Elinde olmadan Militrisa Kirbityevna’yı hayal eder. Hep, insanların dolaşmaktan başka bir şey yapmadıkları, gamın tasanın, kederin olmadığı o ülkeye gitmeyi özlerdi. Hep, büyük Rus sobasının üzerinde kıvrılıp yatmak, parasını kendi vermediği hazır giysiler giymek, iyi yürekli büyücünün vereceği yemekleri yemek isterdi.</p>

  <p>Babası da, dedesi de çocukluklarında dadılarından yüzyıllardır hep bu eskinin klişeleşmiş masallarını dinlemişlerdi. Bu arada dadı çocuğun hayal dünyasına başka bir resim yerleştirmektedir.</p>

  <p>Bizim Akhilleus’larımızın, Odysseus’larımızın kahramanlıklarını, İlya Muromets’in, Dobrini Nikitiç’in, Alyoşa Popoviç’in, bahadır Polkan’ın, gezgin Koleçiş’in serüvenlerini, onların Rus elini bir baştan bir başa nasıl dolaştıklarını, kafirlerle nasıl savaştıklarını, gık demeden bir testi şarabı bir dikişte nasıl içtiklerini anlatıyordu çocuğa. Sonra acımasız haydutları, uyuyan prensleri, taş kesilmiş kentleri, insanları anlatıyordu; sonunda bizim cinlere, perilere, şeytanlara, hortlaklara, devlere, ejderlere geliyordu sıra.</p>

  <p>Yaşlı kadın Homeros’un sadeliği, içtenliğiyle, tablonun ayrıntılarına, çizgilerine güçlü bir canlılık vererek, çocuğun hayal dünyasını Rus yaşamının İlyada’sıyla doldurarak anlatıyordu. Bizim Rus Homeros’larımız o İlyada’yı, çok eskilerde, insanoğlunun doğanın ve yaşamın tehlikelerini, gizlerini henüz bilmediği, gulyabanilerden, şeytanlardan korktuğu ve çevresindeki belalardan kendisini koruması için Alyoşa Popoviçlere başvurduğu; havada da, suda da, tarlalarda da mucizelerin gerçekleştiği o eski karanlık çağlarda yazmışlardı.</p>

  <p>O zamanın insanı için hayat korkunçtu, güvenilir değildi. Evinin kapısından çıkmak bile tehlikeliydi: Vahşi bir hayvan saldırabilirdi üzerine, bir haydut gırtlağını kesebilir, bir Tatar üzerinde ne var ne yok hepsini alabilirdi veya kapıdan çıkan kaybolur, izi bir daha bulunamazdı.</p>

  <p>Ya da gökyüzünde ansızın bir şeyler olur, ateşten sütunlar, küreler belirir; yeni toprağa verilmiş birinin mezarının üzerinde bir ateş parlar veya ormanda biri elinde fenerle, korkunç kahkahalar atarak dolaşmaya başlar, karanlıkta gözleri alev saçardı.</p>

  <p>İnsanların başına akıl almaz şeyler gelirdi. Kendi halinde yaşayıp giden biri durup dururken tuhaf şeyler söyler, kendi sesine hiç benzemeyen sesler çıkarır, geceleri ortalarda dolaşırdı. Bir başkası ortada hiçbir neden yokken kıvranmaya, toprağı yumruklamaya başlardı. Bunlar olmadan bir süre önce bir tavuk horoz gibi öter, çatıda karga gaklardı.</p>

  <p>Zavallı insan dehşet içinde hayatı anlamaya çalışırken çevresinde, kendi yaşamında olup biten gizemli şeylerin anahtarını hayal dünyasında arardı.</p>

  <p>Belki de uyku, uyuşuk bir yaşamın sonu gelmez sessizliği, hareketsizlik ve her türlü gerçek korku, serüven, tehlike insanı gerçek dünyanın yanında başka bir hayal dünyası yaratmak ve yarattığı bu yeni dünyada özgür yaşamayı, eğlenmeyi hayal etmek; olağan olayların birbiriyle bağlantısını, aralarındaki bağlantıların nedenlerini anlamaya çalışmak zorunda bırakmıştır.</p>

  <p>Zavallı atalarımız el yordamıyla yaşıyorlardı. İradelerini kanatlandırmıyorlardı da, sınırlandırmıyorlardı da. Hayatın zorlukları, tehlikeleri karşısında safça hayretlere kapılıyor, bunların cevabını doğanın dilsiz, belirsiz hiyerogliflerinde arıyorlardı.</p>

  <p>Ölümün nedeni onlar için, bir önceki ölünün evin kapısından ayaklarının değil de başının önde çıkarılmış olmasıydı. Yangının nedeni ise, köpeğin pencerenin önünde üç gece ulumasıydı. Bunun için ölüyü evin kapısından ayakları önde çıkarmaya dikkat ederler, ama gene her zaman olduğu gibi çok yerler, gene çimenlerin üzerinde uyurlar; pencerenin önünde uluyan köpeği döverler veya kovalarlar, ama sönmemiş çıra parçalarını çürümüş döşemenin arasına kaçırırlardı.</p>

  <p>Rus insanı çevresindeki katı ve açık gerçeklere karşın, hâlâ geçmişin sihirli masallarına inanmayı sürdürmekte ve anlaşıldığına göre, daha uzun süre de sürdürecektir.</p>

  <p>Dadısının anlattığı bizim “<i>Altın Balık Sürüsü</i>”, “<i>Ateş Kuşu</i>” masallarını, esrarlı şatonun dehlizleriyle, gizli odalarıyla ilgili anlattıklarını dinlerken kâh kendini masalın kahramanı gibi hisseder kâh korkudan sırtında böcekler dolaşıyor gibi olur kâh masalın kahramanının düştüğü kötü durum için üzülürdü.</p>

  <p>Masallar birbirini izliyordu. Dadı, anlattıklarının yarısına kendisi de inandığı için heyecanla, bazı yerlerde duygulanarak anlatıyordu. Gözleri çakmak çakmak oluyor, heyecandan başını sallıyor, sesini hiç olmadığı kadar yükseltiyordu.</p>

  <p>Bilinmedik bir korkuya kapılan çocuk, gözlerinde yaşlar, dadısına sokulurdu.</p>

  <p>Konu mezarlarından gece yarısı çıkan ölülerden mi, devlerin zindanlarında acı çeken insanlardan mı, tek bacağı tahtadan bir ayının köy köy dolaşarak, kesilen gerçek bacağını aramasından açıldı mı korkudan çocuğun tüyleri diken diken oluyordu. Çocuk hayal gücü kâh donup kalıyor kâh büyük bir hızla çalışmaya başlıyordu. İçi hem acı hem tatlı duygularla doluyor, sinirleri keman teli gibi geriliyordu.</p>

  <p>Dadı acıklı bir sesle tekrarlıyordu ayının sözlerini: “Gıcırda, gıcırda benim odun ayağım, büyük, küçük köylerden geçtim, bütün kadınlar uyuyordu; yalnızca bir kadın uyumuyor, postumun üzerinde oturmuş, etimi pişiriyor, yünümü eğiriyor.” Ayı sonra köy evine girip, ayağını çalanı yakalamaya hazırlandığı anda çocuk dayanamıyordu artık: Titreyerek, çığlık atarak dadısının kollarına atılıyor. Korkudan ağlamaya başlıyor, bir yandan, ayının pençelerinde değil de, yatağında, dadısının yanında olduğu için sevinç kahkahaları da atıyordu.</p>

  <p>Çocuğun hayal dünyası tuhaf şeylerle doluydu. Korku ve hüzün bir daha çıkmamak üzere yer etmişti ruhunda. Çevresine elemli bakıyor, her yerde kötülük, felaket görüyor; hep o büyülü ülkeyi, kötülüğün, telaşın olmadığı, Militrisa Kirbityevna’nın yaşadığı, insanların karşılıksız beslendikleri, giydirildikleri ülkeyi hayal ediyordu...</p>

  <p>Oblomovka’da masallar yalnızca çocukları değil, büyükleri de etkiliyordu. Evde ve köyde, efendiyle karısından, güçlü kuvvetli demirci Taras’a kadar herkes karanlık gecelerde bir şeylerden korkardı. Öyle gecelerde her ağaç bir deve, her çalılık bir haydut yatağına dönüşürdü.</p>

  <p>Bir panjurun çarpması, rüzgarın bacada uğuldaması erkekleri de kadınları da çocukları da ürkütürdü. Yüzleri bembeyaz olurdu. Vaftiz yortusunda gece saat ondan sonra hiç kimse evden yalnız çıkmazdı. Paskalya gecesi, orada cinlerle karşılaşmaktan korktuğu için hiç kimse ahıra giremezdi.</p>

  <p>Her şeye inanırlardı Oblomovka’da: gulyabanilere de hortlaklara da. Bir saman yığının tarlada dolaştığını söyleseler, hiç düşünmeden buna inanırlardı. Biri çıkıp koçlardan birinin aslında koç değil başka bir şey olduğu, ya da köyden Marfa’nın veya Stepanida’nın cadı olduğu söylentisini yayarsa, o koçtan da, Marfa’dan da korkmaya başlarlardı. Koçun durup dururken neden başka bir şey olduğunu, Marfa’nın neden cadı olduğunu sormak kimsenin aklına gelmezdi. Üstelik, buna inanmayana kızarlardı... Mucizelere inanç öylesine güçlüydü Oblomovka’da.</p>

  <p>İlya İlyiç daha sonra gördü ki, dünyadaki her şey son derece basittir, ölüler mezarlarından kalkmazlar, dev cüsseli insanlar, ortaya çıkar çıkmaz zincire vurulup panayırlarda halka gösterilirler, haydutlar ise cezaevlerine atılırlar. Ne var ki, bu çeşit şeylere olan inancını yitirdikten sonra da içinde bir korkunun, bir hüznün izi kalmıştı.</p>

  <p>İlya İlyiç’e canavarlardan herhangi bir kötülük gelmemişti. Ufak tefek sıkıntıları olmuştu, o kadar. Ama gene de başına her an bir felaket gelecek korkusu olmuştu içinde. Şimdi bile, karanlık bir odada yalnız kalınca veya bir ölü görünce kötü kötü şeyler gelir aklına; çocukluğunda ruhuna sinmiş bir hüzne kapılır; ama sabahleyin uyanınca bu korkularına güler; ne var ki, hava kararınca tekrar aynı şeyleri hisseder.</p>

  <p>İlya İlyiç daha sonra rüyasında kendini on üç veya on dört yaşında gördü.</p>

  <p>Oblomovka’ya beş versti uzakta Verhlyova köyünde, bölgenin soylu çocukları için özel bir yatılı okul açmış olan köyün kahyası Alman Ştoltz’un okulunda okuyordu. Ştoltz’un, İlya İlyiç’le hemen hemen aynı yaşta Andrey adında bir oğlu vardı. Okulda bir de, neredeyse hiç öğrenim görmemiş, üstelik hastalıklı, çocukluğu gözleri kör, kulakları sağır insanlar arasında geçmiş bir çocuk vardı. Büyükannesinin yanında değil de, yabancı, acımasız insanların evinde büyüdüğü, kimse onu okşayıp sevmediği, ona sevdiği börekten pişirmediği için bir kenara çekilir, gizli gizli ağlardı.</p>

  <p>Henüz başka çocuk yoktu okulda. İlya İlyiç’in anne babası, yapabilecekleri başka bir şey olmadığı için, okutmaya karar vermişlerdi onu. Gözyaşlarına, ağlayıp sızlamalara, kaprislere neden olmuştu bu. Sonunda okula götürüp bıraktılar onu.</p>

  <p>Ştoltz, her Alman gibi yaptığı işi seven ciddi biriydi. Verhlyova Oblomovka’ya beş değil de elli versti uzakta olsaydı İlya İlyiç belki işe yarar birçok şey öğrenebilirdi orada. Neler öğrenecekti orada çocuk? Bir zamanlar Oblomovka’ya bağlı olduğu için, Oblomovka’nın havası, yaşam biçimi ve alışkanlıkları Verhlyova’yı etkilemişti. Burada Ştoltz’un evi dışında her yerde Oblomovka’nın o sürekli tembelliği, saflığı, sessizliği ve hareketsizliği vardı.</p>

  <p>Çocuğun yüreği de aklı da daha ilk kitabı görmeden, bu yaşam biçiminin her ayrıntısıyla tanışmıştı. Çocuk beyninde akıl tohumunun ne zaman yeşermeye başladığını kim bilebilir? Yeni doğan bir bebeğin ruhunda ilk kavramların, izlenimlerin gelişimini nasıl izleyebilirsiniz?</p>

  <p>Sözcükleri henüz güçlükle söyleyebiliyorken (belki de hiç söyleyemiyorken), hatta yürüyemiyorken, ama çevresindeki her şeye, (büyüklerin “boş” dediği) o anlamsız, sabit çocuk bakışlarıyla bakarken birbirleri arasındaki ilişkiyi görüyordur belki, anlıyordur, ama bunu kendine de başkalarına da itiraf etmiyordur...</p>

  <p>Çevresinde yapılanları, konuşulanları İlyacık belki çoktan beri fark etmeye, anlamaya başlamıştı. Babasının, kadife pantolonunu, pamuklu kumaştan kahverengi ceketini giyip, bütün gün, elleri arkasında odanın içinde bir aşağı bir yukarı dolaşmaktan, enfiye çekmekten, sümkürmekten başka bir şey yapmadığını da; annesinin kahveden çaya, çaydan kahveye koşturup durduğunu da; çayırda ne kadar ot biçildiğiyle kimsenin ilgilenmediğini de, çalışmayan işçileri cezalandırmayı düşünmediklerini de... öte yandan babasının, mendilini hemen bulup getiremeyen hizmetçiye işini gerektiği gibi yapamıyor diye bağırıp çağırdığını, evin altını üstüne getirdiğini de...</p>

  <p>Onun çocuk aklı belki de çok önceden, bütün bunların olağan olduğuna, böyle yaşamanın gerektiğine, çevresindeki bütün büyüklerin de böyle yaşadıklarına karar vermişti. Evet, başka türlü nasıl olurdu?</p>

  <p>Peki, Oblomovka’da nasıl yaşıyorlardı büyükler? “Bu hayat neden verildi bize?” diye soruyorlar mıydı acaba kendilerine? Nasıl cevap veriyorlardı bu soruya? Belki de verecek bir cevap bulamıyorlardı, çok basit geliyordu onlara bu soru. Zira her şey öylesine basit, öylesine açıktı!</p>

  <p>Emek isteyen yaşam kavramıyla ilgili bir bildikleri yoktu; büyük endişeleri, tasaları, ağır işleri olan, bazı nedenlerle dünyanın bir köşesinden ötekine savrulup duran veya ömür boyu durmadan dinlenmeden çalışan insanlarla ilgili hiçbir şey duymamışlardı.</p>

  <p>Oblomovkalılar ruhsal endişelere pek inanmazlardı; sürekli olarak bir yere, bir şeye yönelmeyi yaşam saymazlardı. Taşkın tutkulardan ateşten korkar gibi korkarlardı. Başka yerlerde insanların bedenleri ruhsal ateşin tutuşmasıyla yanıyorken, Oblomovka’dakilerin yumuşak bedenlerinde ruhları sakin, durgundu.</p>

  <p>Hayat, başkalarını olduğu gibi, onları zamansız kırışıklıklarla da, ruhsal sarsıntılarla da, hastalıklarla da damgalamıyordu.</p>

  <p>Bu temiz yürekli insanlar hayatı, zaman zaman hastalıklar, parasal sıkıntılar, tartışmalar, kimi zaman da çalışma gibi üzücü rastlantılarla kesintiye uğrayan huzurlu ve hareketsiz bir ülkü olarak görüyorlardı.</p>

  <p>Çalışmaya, eskilerde atalarına verilmiş bir ceza olarak katlanıyorlar, ama bunu sevemiyorlardı ve fırsat buldukça, bunun gerekli olduğunu düşünerek ellerinden geldiğince kaçınıyorlardı çalışmaktan.</p>

  <p>Açık seçik olmayan belirsiz birtakım akıl veya ahlâk sorunlarını kendilerine dert edinmiyorlardı, bu yüzden de her zaman sağlıklı, neşeliydiler ve uzun yaşıyorlardı. Erkekler kırk yaşında hâlâ birer delikanlıydı; yaşlılar zorlu, acılı bir ölümle pençeleşmiyorlar, çok ileri yaşlara kadar yaşayıp yavaş yavaş, usulca, farkına varmadan son soluklarını veriyorlardı. Eskiden insanların daha sağlam olduğunu bunun için söylerler.</p>

  <p>Evet, gerçekten de öyleydi. Çünkü eskiden çocuğa daha bebekliğinde hayatın ne olduğunu anlatmak için acele etmezler, onları çetin, çok ciddi bir hayata hazırlamaya çalışmazlardı; kafalarında karanlık birçok soru doğmasına neden olan kitaplarla günlerini zehir etmezlerdi. Çünkü sorular aklı, kalbi kemirir, hayatı kısaltır.</p>

  <p>Bu yaşam biçimini anne babalarından hazır almışlardı. Anne babaları da gene öyle, hazır, dedelerinden, dedeleri de kendi dedelerinden (aile ocağının koruyucusu Tanrıça Vesta’nın ateşi gibi), onun bütünlüğünü korumak, onu hiç değiştirmemek vasiyetiyle teslim almışlardı. İlya İlyiç’in babasının zamanında da öyle yaşanıyordu Oblomovka’da, onun babasının, dedesinin zamanında da... Şimdi de öyle yaşıyor olmalılar. Neyi düşüneceklerdi, ne için heyecanlanacak, endişeleneceklerdi, neyi öğrenmeye çalışacaklardı, hangi amaçlara ulaşmak için didineceklerdi?</p>

  <p>Bir şeye ihtiyaçları yoktu. Yaşam hemen yanı başlarında durgun bir ırmak gibi akıyordu, yapmaları gereken, bu ırmağın kıyısında oturup, çağırmadan, kendiliklerinden sırayla gelip önlerinden geçen kaçınılmaz olayları izlemekti.</p>

  <p>İşte, uyumakta olan İlya İlyiç’in hayalinde gene öyle, arka arkaya canlı tablolar canlanıyor. Önce, onun ailesinde de, akrabalarının ailelerinde de, tanıdıklarının ailelerinde de gerçekleşen yaşamın üç önemli olayı canlanıyordu: doğumlar, düğünler ve ölümler.</p>

  <p>Sonra, yaşamın ayrılmaz parçaları olan neşeli, hüzünlü olayların dizisi: vaftiz törenleri, isim günleri, aile toplantıları, yortularda oruca başlama veya oruç bozma günleri, neşeli akşam toplantıları, akraba ziyaretleri, dökülen gözyaşları, gülümsemeler...</p>

  <p>Bütün bunlar son derece dikkatle, ciddiyetle, mağrur yerine getiriliyordu.</p>

  <p>Tanıdıkların yüzleri, çeşitli durumlardaki ifadeleri, telaşları bile canlanıyordu İlya İlyiç’in hayalinde. Hassas bir dünürlük görevi verin onlara, görkemli bir evlilik veya isim günü sağlayın... Hepsini gerektiği gibi, en küçük bir hata yapmadan yerine getireceklerdir. Oblomovka’da kim nereye oturacaktı, yemekte ne, nasıl verilecekti, törenlerde kim ne yapacaktı, bu konularda hiç kimsenin en küçük bir yanlışlığı olmazdı.</p>

  <p>Nasıl mı çocuk yetiştirirlerdi? Orada annelerin al yanaklı, gürbüz, neşeli çocuklarını ellerinden tutup gezdirmelerini, kucakta dolaştırmalarını görmek yeterliydi bunu anlamak için. Oblomovka’da annelerin tek istediği, çocuklarının gürbüz, beyaz yüzlü, al yanaklı olmalarıydı.</p>

  <p>Anneler “çayır kuşu”<a href="../Text/dipnotlar.xhtml#a13" id="k13"><sup>[13]</sup></a> pişirmeden ilkbaharı gelmiş saymazlardı. Bu önemli günde böylesi bir görevi yerine getirmemek olur muydu hiç?</p>

  <p>Bütün yaşamları, düşünceleri, kederleri, sevinçleri böyle şeylere bağlıydı. Bunun için her türlü endişeyi, tasayı atarlardı kafalarından, başka sevinç tanımazlardı; hayatları, onların aklına ve yüreğine sonsuz bir besin veren bu çeşit kaçınılmaz olaylarla doluydu.</p>

  <p>Heyecandan yürekleri çarparak bir tören, şölen olmasını beklerler, sonra da vaftiz ettikleri, evlendirdikleri veya toprağa verdikleri insanları, onların sonunun ne olacağını bir daha kendilerine dert etmeden, her zamanki uyuşuk yaşamlarına döner, her şeyi unutur giderlerdi. Bir sonraki isim gününe, düğüne, törene vb. kadar öyle yaşamayı sürdürürlerdi.</p>

  <p>Bir çocukları doğunca anne babanın ilk işi geleneğin gerektirdiği her şeyi eksiksiz yerine getirmek, yani vaftiz töreninden sonra bir ziyafet vermekti; arkasından, bebeğe özenle bakmaya başlarlardı.</p>

  <p>Anne kendini de, dadıyı da görevlendirirdi. Amaçları sağlıklı bir çocuk yetiştirmek, onu soğuktan da, nazardan da, daha başka kötülüklerden de korumaktı. Çocuğun her zaman neşeli olması, bol bol yemesi için ellerinden geleni yaparlardı.</p>

  <p>Çocuk büyüyüp de artık dadıya ihtiyacı kalmadığında, annesinin yüreğinde gizli bir istek yer ederdi: Oğluna gene sağlıklı, al yanaklı bir eş bulmak...</p>

  <p>Gene törenler, börekler, nihayet düğünler dönemi başlardı. Oblomovka’da hayatın bütün heyecanı buydu işte.</p>

  <p>Sonra aynı şeyler tekrarlanırdı: çocukların doğması, törenler, şölenler... Ölümler dekoru değiştirene kadar (ki çok uzun sürmezdi bu değişiklik) her şey olağan düzeniyle sürüp giderdi. Kimileri yerini başkalarına bırakır, çocuklar büyür, nişanlanır, evlenirler, kendilerine benzeyen çocukları olur, ve hayat böylece tekdüze bir biçimde, ölüm hiç fark edilmeden gelip kapıyı çalana kadar devam ederdi.</p>

  <p>Gerçi zaman zaman başka kaygıları da olurdu, ama Oblomovka halkı bunları çoğunlukla kahramanca bir uyuşuklukla, durgunlukla karşılardı ve başlarının üzerinde dönüp duran endişeler sonunda, (önüne dümdüz bir duvar çıktığında kuşların tutunacak bir yer bulamayıp kanatlarını boşuna çırptıktan sonra dönüp başka yere uçmaları gibi) uçup giderlerdi. Tıpkı, evin bir yanındaki balkonun günün birinde ansızın çökmesi, civcivleriyle birlikte anaç tavuğun da yıkıntısının altında kalıp ölmesi gibi... Neyse ki, balkonun altında çıkrık çevirmekte olan Antip’in karısı Aksinya o anda kendir almaya gitmişti de, ölümden kurtulmuştu.</p>

  <p>Ev ayağa kalkmıştı. En büyüğünden en küçüğüne kadar evde herkes dehşet içinde oraya koşmuştu. Anaç tavukla civcivlerinin yerine balkonun altında annesiyle İlya İlyiç dolaşıyor olabilirlerdi...</p>

  <p>Herkes, böyle bir şeyin olabileceğini daha önce düşünemedikleri için birbirini suçluyordu: Biri bunu görmeli, birilerine hatırlatmalı, biri bir başkasına emir vermeli, bir başkası da balkonu onarmalıydı... Herkes balkonun nasıl çöktüğüne şaşıyordu, oysa bir gün önce onun nasıl olup da hâlâ çökmediğine şaşmaktaydılar!</p>

  <p>Neler yapılabileceği konusunda uzun uzun konuştular, anaç tavukla civcivleri için üzüldüler, İlya İlyiç’i balkonun altına kesinlikle girmemesi için sıkı sıkı uyarıp herkes yavaş yavaş geldiği yere dağıldı.</p>

  <p>Bir hafta sonra da Andryuşka’ya, Petruşka’ya, Vaska’ya yolu kapamamaları için çöken balkonun tahtalarını, parmaklıklarını ambara taşımaları emredildi. İlkbahara kadar da orada süründüler o tahtalarla parmaklıklar...</p>

  <p>Yaşlı Oblomov pencereden onları orada her gördüğünde balkonun onarılması işini düşünmeye başlıyordu. Marangozu çağırıyordu, onunla eski balkonu onarmanın mı, yerine yeni bir balkonun yapılmasının mı, yoksa geri kalanının da kırılıp atılmasının mı daha iyi olacağını uzun uzun konuşuyor, sonra adamcağızı şöyle diyerek evine gönderiyordu:</p>

  <p>“Hadi git şimdi sen, ben bu konuyu biraz daha düşüneceğim.”</p>

  <p>Bu uzun süre böyle sürüp gitti, ta ki bir gün Vaska veya Motka gelip beyefendiye, o sabah balkonun sağlam bölümüne çıktığında balkonun evin duvarından iyice ayrıldığını, neredeyse çökmek üzere olduğunu söyleyene kadar.</p>

  <p>O zaman son görüşme yapılmak üzere marangoz çağrıldı, balkonun sağlam kalan bölümünün eldeki eski tahtalarla onarılmasına karar verildi, bu iş de ancak bir ayda bitirildi.</p>

  <p>Yaşlı Oblomov şöyle diyordu karısına:</p>

  <p>“Eh, yepyeni oldu balkon! Gördün mü, kalasları ne güzel yerleştirdi Fedot, sanki bölge soylular başkanının evinin sütunları... Böyle çok iyi oldu, daha uzun süre dayanır!”</p>

  <p>Bu arada biri yaşlı Oblomov’a, hazır marangozun eli değmişken dış kapıyla önündeki merdiveni de onarmasını, çünkü basamakları arasından yalnızca kedilerin değil, domuzların bile mahzene inebileceklerini hatırlattı.</p>

  <p>İlya İvanoviç hemen çıkıp dış kapıyla önündeki merdivene baktı, ilgili bir tavırla, “Evet, evet, gerekir,” dedi. Basamakları ayağıyla beşik gibi sallayarak ekledi: “Çok doğru, baksana nasıl sallanıyorlar.”</p>

  <p>Oradakilerden biri, “Merdiven yapıldığından beri öyle sallanır bu basamaklar,” dedi.</p>

  <p>“Haklısın, sallanırsa ne olacak ki?” diye karşılık verdi baba Oblomov. “Öyle ya, on altı yıldır onarılmadı ama hâlâ yıkıldığı yok. Zamanında Luka çok sağlam yapmıştı onu!.. Marangoz dediğin öyle olur... Öldü zavallı, toprağı bol olsun! Şimdiki marangozlarda iş yok, nerde eski marangozlar!..”</p>

  <p>Yaşlı Oblomov dönüp uzaklaştı oradan. Dediklerine göre, o merdiven hâlâ öyle sallanıyormuş, ama çökmemiş. Besbelli, Luka denen o marangoz gerçekten iyi bir marangozmuş.</p>

  <p>Bununla birlikte, ev sahiplerinin hakkını da teslim etmek gerekir. Bir sıkıntı veya uygunsuzluk olduğunda çok huysuzlanıyor, hatta öfkeleniyorlardı.</p>

  <p>Sözgelimi, şu veya bu iş nasıl bu kadar ihmal edilmişti? Hemen gerekli önlemler alınmalıydı. Sonra, sebze bahçesindeki küçük köprünün onarılmasından veya hayvanların ağaçlara zarar vermemesi için, bir bölümü yerlerde sürünen çitin tamamlanmasından uzun uzun söz ederlerdi.</p>

  <p>İlya İvanoviç bir gün o kadar ileri gitmişti ki, bahçede dolaşırken çiti kendi tutup, ahlaya oflaya yerden kaldırmış, bahçıvana çiti iki yanından desteklemesini emretmişti. Oblomov’un bu yaptığı sonucunda çit yaz sonuna kadar dik durmuş, ancak kışın, karın ağırlığından tekrar devrilmişti.</p>

  <p>Nihayet öyle oldu ki, Antip atı ve su fıçısıyla aşağı düştükten sonra küçük köprünün üzerine de üç yeni tahta çaktırmışlardı. Daha Antip’in yaraları iyileşmeden, küçük köprü yepyeni olmuştu.</p>

  <p>İneklerle keçiler bahçe çitinin devrilmesinden pek fazla yararlanamamışlardı. Yalnızca frenküzümlerini budamaya, on kadar ıhlamur ağacının kabuklarını soymaya vakit bulmuşlar, tam sıra elma ağacına gelmişti ki, çitin onarılması, hatta önüne bir hendek kazılması emri verilmişti. Suçüstü yakalanan iki inekle bir keçiye de sıkı bir sopa çekilmişti!</p>

  <p>İlya İlyiç rüyasında baba evinin, dişbudak ağacından, üzerleri her zaman örtülü leke içindeki eski koltukların, rengi atmış mavi kumaş kaplı sert, biçimsiz bir divanın ve kocaman bir deri koltuğun olduğu konuk salonunu görüyor.</p>

  <p>Uzun bir kış gecesi başlamakta. Annesi divana bağdaş kurup oturmuş, arada esneyerek, şişle sırtını kaşıyarak tembel tembel bir çocuk çorabı örüyor. Onun hemen yanında Nastasya İvanovna ile Pelageya İgnatyevna başları önlerinde oturuyor, İlyacık veya onun babası için, (belki de kendileri için) özenle bayram giysileri dikiyorlardı.</p>

  <p>Babası, elleri arkasında odanın içinde, kendinden pek hoşnut, aşağı yukarı dolaşıyor, zaman zaman bir koltuğa ilişiyor, birkaç dakika oturup tekrar kalkıyor, kendi ayak sesine dikkatle kulak kabartarak dolaşmaya başlıyordu. Sonra biraz enfiye çekiyor, burnunu temizliyor, tekrar çekiyordu.</p>

  <p>Odayı tek bir yağ kandilinin sönük ışığı aydınlatıyordu. Buna da yalnızca sonbahar ve kış akşamları izin veriliyordu. Yazları herkes erken yatıyor, sabahları da ışık yakmaya gerek kalmasın diye, geç kalkıyordu. Bunun nedeni bir bakıma alışkanlık, bir bakıma da ekonomiydi.</p>

  <p>Evde üretilmeyen, dışarıdan parayla alınan her şey konusunda Oblomovlar aşırı derecede tutumluydu.</p>

  <p>Bir konuk geldiğinde kocaman bir hindiyi veya bir düzine pilici seve seve keserler, ama çöreğe fazladan birkaç üzüm tanesi daha koymaya kıyamazlar, aynı konuk kendine bir kadeh daha şarap koymaya kalkıştığında içleri giderdi, yüzleri sapsarı kesilirdi.</p>

  <p>Ne var ki, böylesine bir düzensizlik hemen hiç görülmezdi orada. Böylesine bir kendini bilmezliği ancak basit, ne yaptığını bilmez biri yapardı; böyle birini de onlar evlerine sokmazlardı.</p>

  <p>Hayır, böyle alışkanlıklar yoktu Oblomovların evinde: Bir konuk üç kez ısrar edilmeden elini bir şeye sürmezdi. Kendisine bir yiyeceğin ya da şarabın birkaç kez ısrarla ikram edilmesinin aslında, bu ikramı birkaç kez geri çevirdikten sonra kabul etmesi istendiği için olduğunu çok iyi bilirdi.</p>

  <p>Her konuk için iki mum yakılmazdı: Mumları kasabadan para karşılığında alıyorlardı ve dışarıdan parayla alınan her şey gibi, mumlar da hanımefendinin odasında kilit altındaydı. Dibine kadar yanmış mumlar dikkatle sayılır, saklanırdı.</p>

  <p>Genelde para harcamayı sevmezlerdi Oblomovka’da, alınacak bir şey ne denli gerekli olursa olsun, para gene de her zaman istemeye istemeye (ve de ödenecek para ancak küçükse), verilirdi. Büyük paralar ise inlemeler, ahlayıp oflamalar, hatta küfürler eşliğinde...</p>

  <p>Oblomovlar para harcamaktansa, her türlü eksikliğe katlanmaya, hatta bu eksiklikleri hoş görmeye artık iyice alışmışlardı. İşte bunun içindir ki, salondaki divan yıllardır leke içindeydi; gene aynı nedenle, İlya İvanoviç’in deri koltuğunun yalnızca adı deriydi; aslında iplikleri, örgüleri dışarı fırlamış; deri yalnızca arkalığında (o da küçük bir yerde) kalmış, öteki yerleri aşınıp, parçalanıp beş yıl önce düşmüştü. Belki gene aynı nedenle evin dış kapısı yan yatmıştı, merdiven sallanıyordu. Çünkü, durup dururken bir şey için çıkarıp iki yüz, üç yüz, beş yüz ruble vermek onlara göre intihar gibi bir şeydi.</p>

  <p>Çevre köylerden bir gencin Moskova’ya gidip kendine damatlık giysiler aldığını; bir düzine gömleğe üç yüz ruble, bir çift çizmeye yirmi beş ruble, bir cekete kırk ruble verdiğini duyunca yaşlı Oblomov haç çıkarmış, çabuk çabuk konuşarak dehşet içinde şöyle söylenmişti: “Aslında böyle gençleri hapse tıkacaksın!”</p>

  <p>Ekonomi politik sorunlara da, sermayenin hızlı ve karlı döndürülmesi gerektiğine de, üretimin güçlendirilmesine de, ürünlerin takasına da Oblomovların kulakları tıkalıydı. Bu temiz yürekli insanlar sermayenin kullanılması konusunda bir tek yol biliyorlardı: onu sandıklarda saklamak...</p>

  <p>Konuk salonunda ev halkı ile her zamanki konuklar koltuklarda değişik biçimlerde oturmakta, uyuklamaktadır.</p>

  <p>Sohbet edenler arasında çoğunlukla derin bir sessizlik vardır. Her gün görüştükleri için birbirlerine söyleyeceklerini çoktan söylemiş bitirmişlerdir, dışarıdan ise haber çok az gelmektedir.</p>

  <p>Sessizlik vardır konuk salonunda. Sessizliği yalnızca, İlya lvanoviç’in evde yapılmış ağır çizmelerinin sesi; ayrıca duvar saatinin sarkacının boğuk tik takları, bir de, Pelageya İgnatyevna veya Nastasya İvanovna’nın zaman zaman eliyle veya dişiyle ipliği koparmasından çıkan sesler bozmaktadır.</p>

  <p>Biri sesli sesli esneyene ya da haç çıkararak “Tanrım, sana çok şükürler olsun!” diyene kadar aradan yarım saat geçer.</p>

  <p>Onun arkasından başka bir konuk esner, sonra bir başkası (emir almış gibi), yavaş yavaş açar ağzını... Herkese bulaşır esneme, kimileri gözlerinden yaş gelinceye kadar esner.</p>

  <p>Ya da İlya İvanoviç pencerenin önüne gidip dışarı bakar, biraz şaşırmış gibi şöyle der:</p>

  <p>“Saat daha beş, ama ortalık kararmış!”</p>

  <p>Biri cevap verir ona:</p>

  <p>“Evet, bu saatlerde hava kararıyor, geceler uzamaya başladı da ondan.”</p>

  <p>Herkes, ilkbaharda günlerin uzadığına şaşar, sevinir. Ama uzun günlerin ne işlerine yaradığını sorsanız, bir cevap veremezler. Tekrar sessizlik çöker konuk salonuna. Biri kalkıp mumu temizlemek ister, birden söner mum, herkes şöyle bir ürperir. Biri şöyle der:</p>

  <p>“Vakitsiz bir konuk gelecek!</p>

  <p>Kimi zaman bir konuşma konusu olur bu. Evin hanımı, “Bu saatte kim gelebilir?” diye sorar. “Nastasya, ya da Fadeyevna olmasın? Ah, evet, keşke! Ama hayır, bayramdan önce gelmezler onlar. Gelselerdi ne iyi olurdu! Kucaklaşırdık, sevincimizden birlikte ağlardık! Sabah duasına da, öğlen duasına da birlikte giderdik... Ama Nastasya’ya nasıl ayak uydururum ben! Ondan gencim, ama onun kadar ayakta duramıyorum!”</p>

  <p>İlya lvanoviç sorar:</p>

  <p>“Sahi, ne zaman gitmişti o buradan? Yanılmıyorsam İlyas gününden hemen sonra, değil mi?..”</p>

  <p>“Amma da yaptın İlya lvanoviç!” der karısı. “Her şeyi karıştırıyorsun! Yortunun yedisinde gitmişti.”</p>

  <p>İlya İlyiç itiraz eder:</p>

  <p>“Petrov gününde buradaymış gibi geliyor bana.”</p>

  <p>Karısı sitem eder kocasına:</p>

  <p>“Hep böylesin sen zaten! Tartışmaya girersin, rezil edersin kendini.”</p>

  <p>“Ne yani, Petrov gününde burada değil miydi? Seviyor diye mantarlı börek bile yapılmıştı o gün...”</p>

  <p>“O Marya Onisimovna içindi: Mantarlı böreği Marya Onisimovna sever... nasıl unutmuş olabilirsin! Hem sonra, Marya Onisimovna İlyas gününe kadar değil, Prohor-Nikodor gününe kadar bizde konuktu.”</p>

  <p>Oblomovlar zamanı, ayları, günleri hesap yapmadan, bayramlara, mevsimlere, aile içi olaylara göre belirlerlerdi. Bunun nedeni bir bakıma, belki de Oblomov dışında herkesin ayları, günleri karıştırmasındandı.</p>

  <p>Tartışmayı kaybeden İlya İlyiç sesini keser, herkes tekrar uyuklamaya başlar. Annesinin arkasına yaslanmış küçük İlya da uyuklamakta, hatta arada bir iyice dalmaktadır.</p>

  <p>Neden sonra, konuklardan biri göğüs geçirip, “Evet,” der. “Marya Onisimovna’nın toprağı bol olsun kocası Vasiliy Fomiç ne yaman adamdı! Sapasağlamdı, ama öldü! Altmış yaşındaydı, öyle bir adamın yüz yaşına kadar yaşaması gerekirdi.”</p>

  <p>Pelageya İgnatyevna içini çekerek, “İnsanın ne zaman öleceğini Tanrı bilir!” der. “Öte yandan, Hlopovlar da çocuklarını vaftiz ettirmeye yetiştiremiyorlar. Dediklerine göre, Anna Andreyevna gene doğurmuş, altıncı oluyor bu.”</p>

  <p>Evin hanımı, “Yalnızca Anna Andreyevna mı?” der. “Şimdi kardeşini evlendirecekler, çocukları o zaman gör sen, bak kaç tane daha olacak... Bir yandan küçükler büyüyor, kızlar koca bekliyor, evlenecek genç nerede? Artık herkes drahoma istiyor, hem de nakit.”</p>

  <p>İlya İvanoviç sohbet edenlerin yanına gidip sorar:</p>

  <p>“Neler söylüyorsunuz öyle?”</p>

  <p>“Diyorduk ki...”</p>

  <p>Aynı şeyleri ona da anlatırlar.</p>

  <p>İlya İvanoviç ciddi bir tavırla şöyle der:</p>

  <p>“İnsan hayatı bu işte! Biri ölür, biri doğar, üçüncü evlenir, bu arada bizler de yaşlanırız. Değil yıllar, günler bile birbirinden farklı! Nedendir bu? Bugün dün gibi, dün de yarın gibi olsa ne iyi olurdu!.. Düşündükçe fena oluyor insanın içi...”</p>

  <p>Odanın köşesinden uykulu bir ses duyulur:</p>

  <p>“Günden güne ihtiyarlar yaşlanıyor, gençler büyüyorlar!”</p>

  <p>Evin hanımı sert bir tavırla, “Tanrı’ya daha çok dua etmeli insan, başka hiçbir şey düşünmemeli!” der.</p>

  <p>İlya İvanoviç biraz felsefe yapmak hevesine kapılıp ürkek, çabuk çabuk konuşarak söze karışır:</p>

  <p>“Çok doğru.”</p>

  <p>Sonra gene uzun süren bir sessizlik olur. Yalnızca, kumaşa girip çıkan iğnenin çektiği ipliğin sesi duyulur. Arada bir evin hanımı bozar sessizliği:</p>

  <p>“Evet, dışarıda hava karardı. İnşallah yılbaşına kadar bizimkiler gelirler de evin içi şenlenir, akşamların nasıl geçtiğini anlamayız. Hele Malanya Petrovna gelirse, neşemize diyecek olmaz! Bilmediği şey yoktur onun! Kurşun döker, balmumu eritir, avlu kapısına koşar<a href="../Text/dipnotlar.xhtml#a14" id="k14"><sup>[14]</sup></a> Bizim kızların aklını başından alır. Çeşitli oyunlar oynatır... Eşi yoktur Malanya Petrovna’nın!”</p>

  <p>Odadakilerden biri, “Üstelik tam bir salon kadınıdır da!” der. “Önceki yıl tepeden aşağı kaymaya kalkışmıştı da, Luka Saviç’in kaşını yarmıştı...”</p>

  <p>Birden silkinip canlanır herkes, dönüp Luka Saviç’e bakar. Kahkahalar yükselir.</p>

  <p>İlya İvanoviç gülmekten katılarak, “Nasıl oldu bu iş Luka Saviç?” diye sorar. “Hadi, anlatsana!”</p>

  <p>Herkes kahkahalarla gülmeyi sürdürür. Kahkahalara küçük İlya uyanır, o da kahkahayı basar.</p>

  <p>Luka Saviç mahcup olur, “Anlatacak ne var ki!” der. “Hep Aleksey Naumıç’ın uydurması! Aslında bir şeyin olduğu yoktu.”</p>

  <p>Herkes bir ağızdan bağırır:</p>

  <p>“Ya! Nasıl bir şeyin olduğu yoktu? Görmedik mi sanki? Biz de oradaydık... Alnına ne oldu, ha?.. İzi hâlâ belli.”</p>

  <p>Tekrar kahkahalar yükselir. Luka Saviç kahkahaların arasında bir şeyler söylemeye çalışır:</p>

  <p>“Ne diye gülüyorsunuz? Aslında düşmezdim... Vaska haydudunda kabahat... Eski püskü bir kızak vermiş altıma... Kayarken parçalandı... Ben de...”</p>

  <p>Kahkahalardan ne dediği duyulmaz. Düşmesinin öyküsünü anlatmaya boşuna uğraşır: Odada herkes kahkahalarla güler. Kahkahalar hole, hizmetçi kızların odasına kadar yayılmış, bütün evi kaplamıştır. Bu komik olayı hatırlarlar, Olimpos tanrıları gibi, hep birlikte, uzun uzun gülerler. Kahkahalar tam dinmek üzereyken biri tekrar başlar kahkahayla gülmeye, kahkahaların devamı gelir...</p>

  <p>Neden sonra güçlükle herkes susar. İlya İvanoviç bir anlık sessizlikten sonra sorar:</p>

  <p>“Peki bu yılbaşı da kayacak mısın Luka Saviç?”</p>

  <p>Tekrar, on dakika süren bir kahkaha fırtınası. İlya İvanoviç sürdürür konuşmasını:</p>

  <p>“Antipka’ya söylesek de tepede kaymak için bir yer hazırlasa, ne dersiniz? Luka Saviç kaymaya çok meraklı, kaymadan edemez...”</p>

  <p>Kahkahalar onun sözünün sonunu getirmesine izin vermez. Gülmekten konuşmakta zorluk çeken bir konuk, “Peki ama kızağın... binilecek yeri kaldı mı?” diye sorar.</p>

  <p>Tekrar kahkahalar başlar.</p>

  <p>Herkes doyasıya gülmüştür, sonunda kahkahalar yavaş yavaş durulur. Bazıları gözyaşlarını siler, bazıları burnunu temizler, bazıları da peş peşe öksürerek tükürür, güçlükle şöyle der:</p>

  <p>“Aman Tanrım! Rutubet çok kötü, soluk alamıyorum... Amma da güldürdün bizi! O ne düşmeydi öyle... bacaklar havada, kaftanın bir eteği bir yanda, öteki bir yanda...”</p>

  <p>O anda son bir kahkaha fırtınası kopar. En güçlü olan bu kahkaha fırtınası bir süre devam eder, sonra her şey susar. Biri derin bir göğüs geçirir, bir başkası bir şeyler söyleyerek sesli sesli esner, sonunda derin bir sessizlik çöker salona.</p>

  <p>Şimdi gene duvar saatinin sarkacının tik takından, Oblomov’un çizmelerinin sesinden ve dişle koparılan hafif iplik sesinden başka bir şey duyulmaz.</p>

  <p>İlya İvanoviç ansızın durup odanın orta yerinde, burnunun ucunu tutarak, endişeli, “Felaket!” der. “Baksana, burnumun ucu kaşınıyor, kesin, biri ölecek...”</p>

  <p>Karısı ellerini çırparak, “Aman!” diye karşılık verir. “Neler saçmalıyorsun öyle? İnsanın burnunun ucunun kaşınmasıyla birinin ölmesi arasında nasıl bir ilgi olabilir? Burnunun kemeri kaşınıyorsa biri ölür. Aman İlya İvanoviç, sen de her şeyi yanlış hatırlıyorsun! Bir gün başkalarının, konukların yanında böyle konuşursan ayıp olacak.” İlya İvanoviç mahcup olmuştu.</p>

  <p>“Peki burnun ucunun kaşınması neye işarettir?”</p>

  <p>“Kadehin dibini göreceksin demektir. Ölümle ilgisi yok!”</p>

  <p>“Ben de her şeyi birbirine karıştırıyorum!” der İlya İvanoviç. “Nereden hatırlayacağım onca şeyi: Burnunun yanı kaşınırsa başka şey, ucu kaşınırsa başka şey, kaşın kaşınırsa...”</p>

  <p>Pelageya İvanovna söze karıştı:</p>

  <p>“Yanı kaşınırsa... haber alacaksın; kaşın kaşınırsa, ağlayacaksın; alnın kaşınırsa, biri seni anıyor; kaşınan sağ yanıysa, anan erkektir, sol yanıysa kadın... Kulakların kaşınıyorsa yağmur yağacak, dudakların kaşınıyorsa öpüşeceksin, bıyıkların kaşınıyorsa tatlı yiyeceksin, dirseğin kaşınıyorsa yatacağın yeri değiştireceksin, topuğun kaşınıyorsa yolculuğa çıkacaksın...”</p>

  <p>“Aferin sana Pelageya İvanovna!” der İlya İvanoviç. “Peki yağ ucuzlayacağı zaman da ensesi falan mı kaşınırmış insanın?”</p>

  <p>Kadınlar aralarında gülüşmeye, fısıldaşmaya başlamışlardır. Erkeklerden gülümseyenler olur. Gene bir kahkaha tufanı kopacağa benziyordur ki o anda salonda, köpekle kedi karşı karşıya geldiklerinde köpeğin hırlamasıyla kedinin tıslamasının oluşturduğu sese benzer bir ses duyulur. Duvar saati dokuzu vurmaya başlamıştır.</p>

  <p>İlya İvanoviç neşeli bir hayret içinde, “Eh!” der. “Saat dokuz olmuş! Zamanın nasıl geçtiğini anlayamıyor insan! Hey, Vaska! Vanka, Motka!”</p>

  <p>Uykulu üç yüz girer odaya. Oblomov şaşırmış, canı sıkkın, sorar:</p>

  <p>“Masayı neden hazırlamadınız? Efendilerinizi düşündüğünüz yok mu sizin hiç? Hâlâ ne duruyorsunuz? Hadi çabuk votkamı getirin!”</p>

  <p>Pelageya İvanovna söze karışır:</p>

  <p>“Burnunuzun ucu bunun için kaşınıyordu işte! Votka içecektiniz, kadehin dibini görecektiniz.”</p>

  <p>Yemekten kalkılır, öpüşmelerden, haç çıkarmalardan sonra herkes odasına çekilir. Uyku huzurlu başların üzerine hemen çöküvermiştir. İlya İlyiç rüyasında böyle bir iki akşam görmemiştir. Haftalarca, aylarca ve yıllarca böyle geçirilmiş günler, akşamlar vardır rüyasında.</p>

  <p>Oblomovka’da yaşamın tekdüzeliğini bozan hiçbir şey yoktu. Oblomovkalılar rahatsız da değillerdi bundan, çünkü kendileri için başka bir yaşam biçimi düşünemiyorlardı; düşünecek olsalar bile, dehşetle kovarlardı kafalarından bu düşünceyi. Başka bir hayat istemiyorlardı. Sevemezlerdi de başka türlü bir yaşamı. Olaylar hayatlarına, ne çeşit olursa olsun, birtakım değişiklikler getirecek olsaydı, üzülürlerdi. Yarın bugüne, bir sonraki gün de yarına benzemeyecek kuşkusu içlerini kemirirdi.</p>

  <p>Başkalarının pek sevdiği çeşitliliği, değişikliği, rastlantıları ne yapacaklardı? Varsın başkaları tatsındı o hazları; onların, Oblomovların işi yoktu böyle şeylerle. Varsın, başkaları nasıl istiyorlarsa öyle yaşasındı.</p>

  <p>Değişikliklerin bir yararı olabilirdi belki, ama insanı huzursuz da ederlerdi, rahatını kaçırırlardı. Uğraş, çalış, öteye beriye koştur dur, arabaya binip bir yerlere git, bir yerde durma, alışveriş yap ya da bir şeyler yaz... Anlayacağın, bir telaş, bir koşturmaca, şaka değil!.. Oysa Oblomovlar onlarca yıldır yan gelip yatmış, uyuklamış, esneyip durmuş veya köy fıkralarına içten kahkahalarla gülmüş ya da toplanıp birbirlerine gece kimin ne rüya gördüğünü anlatmışlardı. Rüya korkunçsa hep birlikte düşüncelere dalmış, (şaka değil) bayağı korkmuşlardı; rüyada gelecekle ilgili birtakım işaretler bulabilirlerse, bu bulduklarının üzücü veya huzur verici olduğuna bağlı olarak ya pek sevinmiş ya da üzülmüşlerdi. Rüyada herhangi bir şeyin işareti varsa gereken hemen yapılır, gereken önlemler alınırdı.</p>

  <p>Ayrıca basit kağıt oyunları da oynuyorlardı. Ama bayramlarda konuklarla boston oynuyorlar, gran-pasyans açıyor, kupa papazı, sinek kızı maryaj<a href="../Text/dipnotlar.xhtml#a15" id="k15"><sup>[15]</sup></a> falı bakıyorlardı.</p>

  <p>Kimi zaman Natalya Faddeyevna bir iki haftalığına konuk gelirdi Oblomovka’ya. O zaman yaşlı kadınlar oturup komşuları çekiştirmeye başlarlardı: Kim nasıl yaşıyor, neler yapıyordu? Yalnızca aile içi ve aile dışı yaşamlarını değil, ailede herkesin (özellikle kocaların) gizli düşüncelerini, niyetlerini ortaya dökerler, onların iç dünyalarına girer, bu konuda olmadık şeyler söylerler, eksik yanlarını açıklar, arkasından bir sürü şeyden bahsederlerdi: isim günlerinden, vaftiz törenlerinden, doğumlardan, kimin konuklarını yemekte daha iyi ağırladığından, kimin kimi yemeğe davet ettiğinden, kimin daveti kabul etmediğinden...</p>

  <p>Dedikodudan yorulduktan sonra sıra birbirlerine yeni aldıkları giysilerini, mantolarını, gömleklerini, hatta eteklerini, çoraplarını göstermeye gelirdi. Evin hanımefendisi Oblomovka’da dokunmuş keten bezlerini, iplikleri, dantelleri göstererek övünürdü.</p>

  <p>Ama bu konu da biterdi. O zaman çay, kahve, reçel faslı başlardı. Sonunda susarlardı.</p>

  <p>Birbirinin yüzüne bakarak, kimi zaman bir şey için derinden iç çekerek uzun süre öyle otururlardı. Arada ağlayanlar da olurdu. Bir başkası sorardı ağlayan konuğa:</p>

  <p>“Ne oldu anacığım?”</p>

  <p>Konuk derinden bir kez daha içini çekerek karşılık verirdi:</p>

  <p>“Ah, çok üzgünüm kardeş! Günahkar kullarız, günahkar, Tanrı’yı kızdırdık, sonumuz çok kötü...”</p>

  <p>Evin hanımı konuğun sözünü keserdi:</p>

  <p>“Ah canım, korkma, bir şey olmaz, korkma!”</p>

  <p>Konuk sürdürürdü konuşmasını:</p>

  <p>“Evet, evet... Son günlerimiz de tükeniyor: Uluslar uluslara, krallıklar krallıklara saldıracak... Kıyamet yakın!”</p>

  <p>Sonunda böyle derdi Natalya Faddeyevna, ikisi birlikte acı acı ağlamaya başlarlardı. Aslında Natalya Faddeyevna bir bilgiye dayanarak böyle söylemezdi: Hiç kimsenin kimseye saldırdığı da, saldıracağı da yoktur; o yıl bir kuyruklu yıldız bile görünmemiştir. Ama yaşlı kadınların kendilerini kimi zaman böyle karanlık vesveselere kaptırdığı olur.</p>

  <p>Oblomovka’da bu huzurlu yaşam kimi zaman beklenmedik bir olayla bozulurdu: Sobalar tüttüğünde evde büyükten küçüğe herkesin başı ağrırdı.</p>

  <p>Evde de, köyde de başka hastalık hemen hiç görülmezdi. Belki biri karanlıkta bir direğe toslar, saman yığınının üzerinden yuvarlanır veya çatıdan bir tahta kopar, birinin başına düşerdi.</p>

  <p>Ama bütün bunlar çok seyrek olan şeylerdi. Böyle durumlarda ev yapımı, denenmiş ilaçlar kullanılırdı: Şişen veya moraran yeri dere yosunuyla, çeşitli otlarla ovarlar, yaralanan kişiye okunmuş su içirirler, onu okuyup üflerlerdi... bir şeyciği kalmazdı.</p>

  <p>Ama soba dumanından baş ağrısı olayları biraz daha sık görülürdü. Herkes yataklara düşerdi. Ahlamalar, inlemeler duyulurdu. Kimi alnına salatalık koyup başını havluyla sarardı; kimi kulaklarına frenküzümü koyar, acırga koklar; bir başkası, üzerinde bir gömlekle soğuk havaya çıkar; başka biri de düpedüz baygın, yerlerde yatardı.</p>

  <p>Sıcağı bacadan dışarı vermek istemedikleri, sobanın içinde henüz “Roberte-Diavole” ateşleri<a href="../Text/dipnotlar.xhtml#a16" id="k16"><sup>[16]</sup></a> dolaşmaktayken sobanın her yanını kapadıkları için bu tür olaylar ayda bir iki kez düzenli olarak yinelenirdi. Sobalara el değdirmeye gelmezdi, değdirenin eli o anda kabarırdı.</p>

  <p>Yalnızca bir gün, gerçekten beklenmedik bir olay Oblomovka’da sakin hayatı alt üst etmişti.</p>

  <p>Sıkı bir yemeğin üzerine dinlendikten sonra herkes oturmuş çay içiyordu ki, kasabadan dönen Oblomovkalı bir köylü ansızın odaya girmiş, uzun süre uğraştıktan sonra koynundan, üzerinde “İlya İvanoviç Oblomov” diye yazan buruşuk bir zarf çıkarmıştı.</p>

  <p>Herkes donup kalmıştı: Evin hanımının yüzü bile değişmişti. Herkesin gözü zarftaydı.</p>

  <p>Evin hanımı nihayet kendini toparladıktan sonra:</p>

  <p>“Çok tuhaf!” dedi. “Kimden olabilir?”</p>

  <p>Oblomov mektubu almış, onu ne yapacağını bilemiyormuş gibi elinde evirip çeviriyordu. Köylüye sordu:</p>

  <p>“Nereden aldın bunu? Kim verdi sana bunu?”</p>

  <p>“Bakın, anlatayım nasıl olduğunu, diye karşılık verdi köylü, kasabada kaldığım hana postacı iki kez gelip, ‘Oblomovka köylüsü var mı?’ diye sordu. ‘Efendilerine mektup var’, dedi.”</p>

  <p>“Ee?”</p>

  <p>“Eesi, önce sesimi çıkarmadım, adam da mektubu geri götürdü. O sırada Verhlyovski papazı gördü beni, gidip postacıya haber verdi. Adam bu sefer bir askerle geldi. Küfür ettiler bana ve mektubu elime tutuşturdular. Üstelik bir beşlik de aldılar benden. Mektubu ne yapacağımı, onu nereye götüreceğimi sordum. Siz efendimize vermemi söylediler.”</p>

  <p>Hanımefendi öfkeli, “Almasaydın,” dedi.</p>

  <p>“Almak istemedim ki. Mektup falan istemiyoruz biz, dedim. Efendim mektup almamı söylemedi bana, korkarım ben. Alın götürün mektubunuzu buradan!’ dedim. Ama asker ağzını fena bozdu, durumu komutanına bildireceğini söyledi. O zaman ister istemez aldım.”</p>

  <p>“Aptal!” diye bağırdı hanımefendi.</p>

  <p>Oblomov zarfın üzerindeki adrese bakarak düşünceli, “Kimden olabilir?” dedi. Yazı sanki yabancı değil gibi.</p>

  <p>Elden ele dolaşmaya başladı mektup. Herkes bir fikir yürütüyordu: Kimden olabilirdi bu mektup, içinde ne yazıyordu? Sonunda kimse çıkamadı işin içinden.</p>

  <p>İlya İvanoviç, gözlüğünü istedi. Bir buçuk saat arayıp buldular gözlüğünü. Gözlüğünü taktı İlya İvanoviç, tam mektubu açmayı düşünüyordu ki, karısı telaşla durdurdu onu.</p>

  <p>“Sakın açma İlya İvanoviç! Nasıl bir mektup olduğunu nereden biliyorsun? Belki korkunç bir felaket vardır içinde. İnsanlar çok değişti, biliyorsun! Yarın ya da ertesi gün açarsın, kaçmıyor ya...”</p>

  <p>Mektupla İlya İvanoviç’in gözlüğü dolaba kilitlendi. Sonra çaya oturdular. Hiç beklenmedik bir olaydı bu, Oblomovkalıları öylesine heyecanlandırmasaydı, mektup belki yıllarca kalabilirdi dolapta. Çayda ve ertesi gün herkesin dilinde yalnızca o mektup vardı.</p>

  <p>Sonunda dayanamadılar artık, dördüncü gün toplandılar, merak içinde açtılar mektubu. Oblomov imzaya bakıp okudu:</p>

  <p>“Radişçev... Eh! Filip Matveyeviç’tenmiş.”</p>

  <p>Her yandan sesler yükseldi:</p>

  <p>“Ya! Hayret! Hâlâ hayatta mı Filip Matveyeviç? Demek ölmemiş! Maşallah! Ne yazıyor?”</p>

  <p>Oblomov mektubu yüksek sesle okumaya başladı. Filip Matveyeviç’in, Oblomovka’da pek güzel yapılan bir çeşit biranın reçetesini istediği anlaşıldı. Herkes bir ağızdan,</p>

  <p>“Gönderelim, gönderelim!” dedi. “Hemen bir mektup yazalım ona.”</p>

  <p>Aradan iki hafta geçti. İlya İvanoviç sıkıştırıp duruyordu karısını:</p>

  <p>“Şu mektubu yazmalıyım! Tarif nerede?”</p>

  <p>Karısı cevap veriyordu:</p>

  <p>“Sahi, nerede? Arayıp bulmalıyım onu. Neyse canım, bekle biraz, acelen ne? Hele şu yortu geçsin, orucumuzu bozalım, bayramdan sonra yazarsın, günler bitmiyor ya...”</p>

  <p>İlya İvanoviç, “Gerçekten de, bayramdan sonra yazarsam daha iyi olacak,” diyordu.</p>

  <p>Bayramda tekrar mektubun sözü açıldı. İlya İvanoviç mektubu yazmaya kendini iyice hazırlanmıştı. Çalışma odasına çekildi, gözlüğünü takıp masaya oturdu. Evin içinde derin bir sessizlik vardı. Hizmetçilere ortalarda dolaşmamaları, ses çıkarmamaları söylenmişti. Evde cenaze varmış gibi, herkes son derece ürkek, alçak sesle konuşuyordu: “Beyefendi yazıyor!”</p>

  <p>İlya İvanoviç, çok tehlikeli bir iş yapıyormuş gibi, eli titreyerek, ağır ağır, son derece dikkatli, eğri büğrü “Aziz dostum,” diye yazmıştı ki, karısı girdi yanına.</p>

  <p>“Tarifi çok aradım, bulamadım," dedi. “Bir de yatak odasındaki dolaba bakmalıyım. Peki, mektubu nasıl göndereceksin?”</p>

  <p>“Postayla,” diye karşılık verdi İlya İvanoviç.</p>

  <p>“Posta masrafı ne kadar tutar?”</p>

  <p>Eski bir takvimi<a href="../Text/dipnotlar.xhtml#a17" id="k17"><sup>[17]</sup></a> alıp baktı İlya İvanoviç.</p>

  <p>“Kırk kapik,” dedi.</p>

  <p>“Boş yere kırk kapik!” dedi karısı. “Bekleyelim, kasabadan o tarafa giden biri olursa, onunla elden göndeririz. Köylülere söyle, bize haber versinler.”</p>

  <p>İlya İvanoviç, “Öyle çok daha iyi olur,” dedi, “elden göndeririz...” (Kalemi masaya hafifçe vurarak temizledikten sonra mürekkep hokkasına koydu, gözlüğünü çıkardı.) “Acelesi yok, sonra yazarım.”</p>

  <p>Bira tarifini Filip Matveyeviç’in ölmeden önce alıp almadığı bilinmiyor.</p>

  <p>İlya İvanoviç bazen rastgele bir kitap alırdı eline. Kitap okumanın bir gereksinim olduğunu hiçbir zaman düşünmemişti. Kitap okumak onun gözünde bir lükstü. Kitap okumanın duvarda bir tablo sahibi olmak veya olmamak gibi, dolaşmaya çıkmak veya çıkmamak gibi kolaylıkla kulak arkası edilebilecek bir şey olduğunu düşünürdü. Bu yüzden, eline aldığı kitabın nasıl bir kitap olduğu hiç ilgilendirmezdi onu. Can sıkıntısından kurtulmak, eğlenmek için eline aldığı herhangi bir eşya gibi bakardı ona.</p>

  <p>“Uzun zamandır bir şey okumadım,” derdi. Ya da değiştirirdi cümlesini. Kardeşinden ona kalmış küçük birkaç kitabın arasından seçmeden, rastgele birini alırken eklerdi: “Şunlardan birini okuyayım.”</p>

  <p>O anda Golikov<a href="../Text/dipnotlar.xhtml#a18" id="k18"><sup>[18]</sup></a> mu gelirdi eline, <i>En Yeni Rüya Tabirleri</i> mi, Heraskov’un <i>Rossiyada</i>’sı<a href="../Text/dipnotlar.xhtml#a19" id="k19"><sup>[19]</sup></a> mı Sumarokov’un bir traj edişi mi, ya da iki yıllık bir gazete mi... hepsini aynı ilgiyle okur, arada da zaman zaman şöyle mırıldanırdı:</p>

  <p>“Bak hele neler gelmiş adamın aklına! Vay hinoğlu hin! Ne anasının gözüymüş!”</p>

  <p>Yazarlar için söylerdi bunları. Onun gözünde onlar önemsiz, saygıyı hak etmeyen insanlardı. Eskinin insanlarının yazarlara beslediği küçümsemeyi bir ölçüde o da beslerdi. O günlerde birçok insan gibi o da yazarların havai, boş gezenin boş kalfası, sarhoş, eğlence düşkünü, bir çeşit soytarı olduklarını düşünürdü.</p>

  <p>Bazen iki yıl öncesinin gazetelerinde bir şey bulur, yeni bir habermiş gibi yüksek sesle okurdu:</p>

  <p>“Bakın Lahey’den ne yazıyorlar: Kral hazretleri kısa süren bir seyahatten sonra sağ salim saraya dönmüş...”</p>

  <p>Böyle okuduktan sonra gözlüklerinin üzerinden dinleyicilerine şöyle bir bakardı. Ya da şöyle okurdu: “Falanca ülkenin elçisi Viyana’ya güven mektubunu sundu.” Okumayı sürdürürdü: “Bayan Genlis’in<a href="../Text/dipnotlar.xhtml#a20" id="k20"><sup>[20]</sup></a> eserleri Rusçaya çevrilmiş”.</p>

  <p>Konuklardan küçük toprak sahibi biri söze karışırdı:</p>

  <p>“Bence bütün o kitapları bizim soylu Ruslardan para çekmek için çeviriyorlar.”</p>

  <p>Bu arada zavallı küçük İlya durmadan gidip geliyordu Ştoltz’un okuluna.</p>

  <p>Pazartesi sabahı uyanır uyanmaz bir hüzün çöküyordu üzerine. Kapının önünde onu bekleyen arabacının keskin sesini duyardı:</p>

  <p>“Antipka, kır atı arabaya koş: Küçük beyi Alman’a götüreceğiz.”</p>

  <p>O anda yüreği burkulurdu İlya’cığın. Üzgün üzgün annesinin yanına giderdi. Oğlunun onun yanına neden geldiğini bilirdi annesi, oğlundan bir hafta ayrı kalacağı için kendi de üzgün olurdu, ama belli etmeden içini çekerek durumu idare etmeye çalışırdı. O sabah ona neler yedireceklerini bilemezlerdi. Kurabiyeler, çörekler pişirirlerdi onun için, yanına tuzlamalar, bisküviler, reçeller, pestiller, yaş-kuru pastalar, hatta başka yiyecekler verirlerdi. Bütün bunları, Alman’ın okulunda onu iyi beslemediklerini düşündükleri için yaparlardı.</p>

  <p>Oblomovka’dakiler şöyle diyorlardı:</p>

  <p>“Orada karnı doymaz insanın. Öğle yemeğinde çorbayla kızarmış et, patates veriyorlar çocuğa, çayda ekmekle tereyağı, akşam yemeğinde de <i>morgen fr</i><a href="../Text/dipnotlar.xhtml#a21" id="k21"><sup>[21]</sup></a>hepsi o kadar...”</p>

  <p>Ne var ki, İlya İlyiç daha çok, arabacının “Kır atı arabaya koş!” diye bağırmadığı, kahvaltıda annesinin onu gülümseyerek, hoş bir haberle karşıladığı sabahları görüyordu rüyasında.</p>

  <p>“Bugün okula gitmiyorsun. Perşembe günü bayram. Üç gün için gidip gelmeye değmez.”</p>

  <p>Annesi kimi zaman da, Aile Büyükleri Haftası olduğu için, okula gitmeyeceğini, börek pişireceklerini söylerdi. Ya da bir pazartesi sabahı uzun uzun bakardı yüzüne, başını sallayarak şöyle derdi:</p>

  <p>“Bu sabah bakışların pek durgun senin. Hasta falan mısın?”</p>

  <p>Kurnaz çocuğun bir şeyi yoktur, ama sesini çıkarmaz, susardı.</p>

  <p>“Bu hafta okula gitme, evde kal,” derdi annesi.</p>

  <p>Evde herkes Aile Büyükleri Cumartesisi<a href="../Text/dipnotlar.xhtml#a22" id="k22"><sup>[22]</sup></a> günü okula gidilmeyeceği, o hafta perşembe günü kutlanan bayramın da okula bir hafta gitmemeyi gerektiren son derece önemli bir engel olduğu kanısındaydı.</p>

  <p>Ancak, küçük bey yüzünden azarlanan erkek veya kız bir hizmetçinin homurdandığı olurdu:</p>

  <p>“Şımarık şey! Bir an önce Alman’ının yanına gitse de kurtulsak!”</p>

  <p>Kimi zaman da Antipka, malum kır atın koşulu olduğu arabayla hafta ortası veya hafta başı, İlya İlyiç’i almak için Alman’a gelirdi.</p>

  <p>“Marya Savişna (ya da Natalya Faddeyevna veya Kuzovkovlar çocuklarıyla birlikte) geldiler, sizi eve götüreceğim.”</p>

  <p>Ve üç hafta evde kalırdı İlya İlyiç. Bakarsınız, perhiz haftasına az vardır, peşinden bayram gelir, bu arada evde birileri Fomina haftasında okulların kapalı olduğunu söyler; yaz tatiline de zaten iki hafta vardır... Alman’a gitmeye değmez, yazın da Alman dinlenir, böylece okul işi sonbahara kadar ertelenmiş olurdu...</p>

  <p>Bakarsın, altı ay gezer tozardı İlya İlyiç, bu arada boyu uzardı! Şişmanlardı! Bol bol uyurdu! Çocuğun, cumartesileri Alman’dan döndüğündeki sararmış, süzülmüş yüzünü hatırlayan ev halkı şimdiki halini gördükçe çok mutlu olurdu.</p>

  <p>Annesiyle babası aralarında konuşurlarken annesi şöyle derdi:</p>

  <p>“Ne sıkıntımız var? Okul kaçmıyor ya, önce sağlığını kazanır çocuk. Sağlığı parayla satın alamazsın. Hayatta en değerli şey sağlıktır. Hatırlarsın, okuldan döndüğünde hastaneden çıkmış gibi geliyordu eve. Yüzünde renk olmuyordu, süzülüyordu çocuk... Yaramazlaşıyordu da: Sağa sola koşturup duruyordu!”</p>

  <p>Babası karşılık verirdi:</p>

  <p>“Haklısın, okul o kadar önemli değil, bir şeyler öğrendi ya, yeter ona!”</p>

  <p>Çocukları konusunda hassas anne baba, İlya İlyiç’i evde tutmak için çeşitli bahaneler buluyorlardı. Bayramlar dışında daha pek çok bahane vardı: Kışın soğuk oluyordu, yazın sıcağında da gitmesi gerekmiyordu okula; kimi zaman yağmur yağıyordu, sonbaharda rutubet vardı... Kimi zaman Antipka sarhoş mu, ayık mı diye kuşkuya düştükleri de oluyordu. Böylesine tuhaf bir durum vardı ortada. Bir yerlerde çamura batıp veya devrilip kalabilirdi araba...</p>

  <p>Oblomovlar bir yandan da, özellikle bağışlanamaz olan bu laubalilik için anne babanın yüzüne karşı ya da arkalarından <i>Donnerwetters</i><a href="../Text/dipnotlar.xhtml#a23" id="k23"><sup>[23]</sup></a> savuran Ştoltz’un gözünde ve kendi gözlerinde bu bahanelere yasal bir kılıf uydurmaya çalışıyorlardı.</p>

  <p>Prostakov’ların, Skotinin’leri<a href="../Text/dipnotlar.xhtml#a24" id="k24"><sup>[24]</sup></a> zamanı çoktan geçmişti. <i>Öğrenim aydınlık</i>, <i>cahillik ise karanlıktır</i> atasözü köylerde kasabalarda kitapçıların dağıttıkları kitaplarla birlikte dolaşıyorlardı.</p>

  <p>İlya İlyiç’in anne babası öğrenimin yararını anlıyorlardı, ama yalnızca görünen yararını. Toplumda herkesin ilerlediğini, yani rütbeler, nişanlar aldığını, büyük paralar kazandığını görüyorlardı. Bunların hepsinin de yalnızca öğrenim yoluyla elde edildiğinin; eski düzenin artık bittiğinin farkındaydılar.</p>

  <p>Artık yalnızca öğrenimin yetmediği, daha önce duyulmamış birtakım bilimlerin daha gerekli olduğuyla ilgili kötü kötü söylentiler dolaşıyordu ortalarda. Dokuzuncu derece memurla sekizincinin arası çok açılmıştı, arasına bir çeşit diploma köprüsü konmuştu.<a href="../Text/dipnotlar.xhtml#a25" id="k25"><sup>[25]</sup></a></p>

  <p>Eski rüşvetçiler, kafası dumanlılar, işe yaramayanlar bir bir ortadan kaybolmaya başlamıştı. Bu arada ölmeyenleri de görevden atıyorlar veya mahkemeye veriyorlardı. En şanslı olanlar ise, yeni düzene daha önce adam sen de diyerek kolunu sallayıp huzurlu köşelerine çekilenlerdi.</p>

  <p>Oblomovlar öğrenimin yararını hissetmişlerdi, ama yalnızca görünen yararını. Öğrenimin gerçek yararı konusundaysa belirgin olmayan birtakım düşünceleri vardı; bu nedenle, henüz fırsat varken İlyacıkları için bir şeyler yapmak istiyorlardı.</p>

  <p>Onun için üniformanın zırhını hayal ediyorlardı. Sarayda bir görevli olmasını istiyorlardı. Annesi ise bir vali olarak bile canlandırıyordu onu hayalinde. Ama bu hayallerine ucuz yoldan, birtakım kurnazlıklarla kavuşmak istemekteydiler. Aydınlanmanın yoluna serpilmiş soyluluk taşlarını ve engellerini, onların üzerinden atlamak zahmetine katlanmadan, yani, sözgelimi, ruha ve bedene eziyet etmeden, yalnızca düzenin gerektirdiğini yapmak; İlya İlyiç’in, <i>gerekli öğrenimi gördüğünü</i> bildiren o diplomayı çocukluğundaki tombulluğunu kaybetmeden az biraz okuyarak, herhangi bir yolla ele geçirmesini sağlamaktı amaçları.</p>

  <p>Oblomovların bu öğretim sistemine Ştoltz çok sert karşı çıkıyordu. İki taraf arasında çetin bir savaş başlamıştı. Ştoltz doğrudan, ısrarla saldırıyordu düşmanlarına, Oblomovlar ise yukarıda anlatılan bahanelerle ve başka birtakım kurnazlıklarla kendilerini savunmaya çalışıyorlardı.</p>

  <p>İki taraf da bir türlü zafere ulaşamıyordu. Alman direnci, Oblomovların inadını da, geri kafalılığını da yenebilirdi belki, ama kendi cephesinde bir zorlukla karşılaştı; dolayısıyla, iki taraf da kazanamadı zaferi. Olay şuydu: Ştoltz’un oğlunun İlya İlyiç’le arası çok iyiydi, kâh derslerde kopya veriyordu ona kâh çevirilerini yapıyordu.</p>

  <p>Rüyasında İlya İlyiç kendi evindeki ortamı da, Ştoltz’un evindeki düzeni de görüyordu.</p>

  <p>Kendi evinde uyandığı anda başucunda, daha sonra ünlü Zahar Trofimoviç olacak olan genç Zahar’ı görüyordu.</p>

  <p>Bir zamanlar dadısının yaptığı gibi, çoraplarını, ayakkabılarını giydiriyordu ona Zahar; henüz on dört yaşında bir çocuk olan İlya yattığı yerden yalnızca önce bir ayağını, sonra ötekini uzatmaktan başka bir şey yapmıyordu. Canı bir şeye sıkılıyorsa da ayağıyla Zahar’ın burnuna vuruyordu. Zahar kızıp şikayet edecek olursa, bu kez büyüklerden dayak yerdi.</p>

  <p>Sonra saçlarını tarıyordu Zahar, küçük beyi incitmeden; ceketini, kolunu dikkatlice sokarak giydiriyor ve sonra neler yapması gerektiğini ona hatırlatıyordu: elini yüzünü yıkamak gibi şeyleri.</p>

  <p>Canı bir şey istediğinde gözünü kırpması yetiyordu İlya İlyiç için, üç dört hizmetçi kız onun isteğini yerine getirmek için koşuyorlardı. Bir şey düşürdüğü, düşürdüğünü almak istediği, bir şeyi almak için uzandığı, ama ona ulaşamadığı, ya da bir yere gidip bir şeyi getirmesi gerektiği zamanlar her gürbüz çocuk gibi, bunu kendi yapmak istiyordu, ama o anda annesi de, babası da, üç halası da birden haykırıyordu:</p>

  <p>“Nedenmiş? Nereye gidiyorsun? Vaska, Vanka, Zahar ne diye varlar? Hey! Vaska! Vanka! Zahar! Ağzınız açık ne duruyorsunuz öyle? Dayak istiyorsunuz anlaşılan!”</p>

  <p>Ve kendi bir şey yapamıyordu İlya İlyiç.</p>

  <p>Zamanla, bunun kendisi için rahatlık olduğunu anladı, o da büyükler gibi haykırmaya başladı:</p>

  <p>“Hey! Vaska! Vanka! Şunu ver bana! Onu değil, ötekini! Onu istemiyorum, şunu ver! Koş getir bana...”</p>

  <p>Anne babasının aşırı ilgisi kimi zaman sıkıyordu da onu.</p>

  <p>Merdivenden koşarak mı iniyordu, avluda koşmaya mı başlıyordu, birden onlarca kişi haykırıyordu arkasından:</p>

  <p>“Ah, ah! Tutun, durdurun onu! Düşecek, bir yerini incitecek!.. Dur, dur!”</p>

  <p>Kışın sahanlığa mı çıkmak, pencereyi mi açmak istedi, gene aynı haykırışlar duyuluyordu:</p>

  <p>“Ay, nereye gidiyorsun? Olur mu öyle şey? Koşma, yavaş ol, açma pencereyi. Düşeceksin, üşüyeceksin...”</p>

  <p>Ve hiç istemese de sürekli evde kalıyordu İlya; limonlukta yetiştirilen bir sıcak ülke bitkisi gibi yetişiyordu orada, camekan altında büyüyen bir bitki gibi ağır ağır, cansız gelişiyordu. Dışa vurulmak, harcanmak istenen güçleri içe dönüyor, orada soluyor, köreliyordu.</p>

  <p>Bazı sabahlar pek canlı, neşeli, taptaze uyanıyordu. Ruhuna bir şeytan girmiş gibi fıkır fıkır kaynıyordu içi. Şeytan çatıya çıkması, kır ata atlayıp, otu biçilmekte olan çayıra doğru dörtnala sürmesi için kışkırtıyordu onu; ya da avlu çitinin üzerine çıkıp ata biner gibi oturması, o da olmazsa köyün köpeklerini kızıştırması için... Ya da ansızın köye doğru, sonra tarlalara, kayın koruluğuna doğru koşmak, üç atlayışta hendeğin dibine inmek veya çocuklarla kartopu oynamak, onlarla boy ölçüşmek geliyordu içinden.</p>

  <p>Böyle dürtüp duruyordu onu şeytan. Tutuyordu kendini İlya İlyiç, tutuyordu, sonunda dayanamıyordu ve birden, kışın soğuğunda şapkasını bile başına almadan avluya fırlıyordu, koşarak avlu kapısından dışarı atıyordu kendini, iki eline birer kartopu alıp yıldırım gibi çocukların yanına koşuyordu.</p>

  <p>Soğuk rüzgar yüzünü kamçılıyordu, dondurucu soğuk kulaklarını sızlatıyordu, soğuk hava ağzına, boğazına doluyordu, ama sevinç kaplıyordu göğsünü. Deliler gibi koşuyordu, bağırıyordu, kahkahalar atıyordu.</p>

  <p>Çocukların yanına varıyordu, bir kartopu atıyordu, ama tutturamıyordu: Alışık değildi kartopu oynamaya... Bir kartopu daha yapmaya çalışırken kocaman bir kartopu yapışıyordu yüzüne. Düşüyordu. Hiç böyle bir acı duymamıştır. Ama neşesi yerindedir, kahkahalarla gülüyor, gözlerinden yaşlar akıyordur...</p>

  <p>O sırada evde kıyamet kopmaktadır: İlya hiçbir yerde yoktur! Bağrış, çağrış, gürültü... Zahar avluya fırlıyor, arkasından Vaska, onun arkasından Mitka, sonra Vanka... Hepsi de avluda bir o yana, bir bu yana koşturup duruyorlar.</p>

  <p>Onların arkasına iki köpek takılıyor (bilindiği gibi, koşan birini görünce arkalarından koşmadan edemezler köpekler), uşakların paçalarına yapışıyordu. Uşaklar bağıra çağıra, arkalarında, durmadan havlayan köpekler, köye kadar koşuyorlardı. Sonunda çocukların yanına varıyorlar, hemen kiminin saçına, kiminin kulağına, kiminin ensesine yapışarak cezalandırıyorlardı onları; yaptıklarını babalarına anlatacaklarını söyleyerek gözdağı veriyorlardı onlara.</p>

  <p>Nihayet yakalanıyordu küçük bey. Önce evden çıkarken yanlarına aldıkları gocuğa, sonra babasının kürküne, daha sonra iki battaniyeye sarıp sarmalıyorlardı onu, zafer kazanmış gibi, kucakta eve getiriyorlardı.</p>

  <p>Evdekiler umutsuzluk içinde onları bekliyorlardı. Herkes onu bir daha görmekten umudu kesmiş oluyordu. Başına bir şeyin geldiğini, öldüğünü düşünüyorlardı. Ama onu karşılarında sapasağlam gördüklerinde annesiyle babasının sevinci sınırsız oluyordu. Tanrı’ya şükürler ediyorlardı, sonra nane, mürver kaynatıp içiriyorlardı ona, akşama doğru tekrar ahududu kaynatıyorlar ve üç gün yataktan kalkmasına izin vermiyorlardı. Oysa bir şey iyi gelebilirdi ona: tekrar kartopu oynamak...</p>

  <h3 id="sigil_toc_id_10">X</h3>

  <p class="p1">Zahar, İlya İlyiç’in horlaması ona ulaşır ulaşmaz sobanın üzerindeki yerinden hiç gürültü etmeden atladı, parmaklarının ucuna basarak hole çıktı, efendisini eve kilitleyip apartman kapısına indi.</p>

  <p>Evin kapısında toplanmış arabacılar, uşaklar, kadınlar, çocuklar onu görünce hep bir ağızdan haykırdı:</p>

  <p>“Vay, Zahar Trofimoviç, hoş geldiniz! Uzun zamandır görünmüyordunuz!”</p>

  <p>Kapıcı sordu:</p>

  <p>“Ne o? Efendiniz dışarı falan mı çıktı?”</p>

  <p>Zahar canı sıkkın, “Uyuyor,” dedi.</p>

  <p>Arabacı, “Nasıl olur?” diye sordu. “Bu saatte ha, çok erken değil mi?.. Hasta falan olmasın?”</p>

  <p>Zahar kendinden emin bir tavırla, “Ne hastası!” dedi. “Sızdı! İnanmazsınız, tek başına bir buçuk şişe Madera şarabıyla iki maşrapa <i>kvas</i> içti! Şimdi de sızdı, uyuyor...”</p>

  <p>Arabacı imrenerek, “Vay canına!” dedi.</p>

  <p>Kadınlardan biri sordu:</p>

  <p>“Nereden böyle bu hovardalık?”</p>

  <p>Zahar kadına şöyle bir bakarak, “Yo, Tatyana İvanovna,” dedi, “yalnız bugün için değil ki... Artık iyice bıraktı kendini. Sözünü bile etmek istemiyorum!”</p>

  <p>İçini çekerek karşılık verdi kadın:</p>

  <p>“Benim hanımım da öyle!”</p>

  <p>Arabacı sordu kadına:</p>

  <p>“Tatyana İvanovna, bizim hanım bugün dışarı çıkacak mı? Bir yere kadar gidecektim de.”</p>

  <p>“Bir cehenneme gideceği yok!” dedi Tatyana. Sevgilisiyle diz dize oturmuşlar, gözlerini birbirinden ayırmıyorlar.”</p>

  <p>Kapıcı, “Adam amma da sık geliyor,” dedi. “Geceleri can sıkıyor pis herif. Konuklar dağılıyor, evine dönecek olanlar evlerine gidiyorlar, her zaman en sona o kalıyor... Dış kapı kapalı diye bir de küfrediyor ki... Onun yüzünden geç saatlere kadar kapıda nöbet tutuyorum!”</p>

  <p>Tatyana, “Adam çok salak, kardeşlerim,” dedi. “Öylesini görmedim! Hanımıma ne hediyeler getiriyor, ne hediyeler! Beriki de dişi tavus kuşu gibi süslenip püsleniyor, pek çalımlı yürüyor. Nasıl eteklikler, nasıl çoraplar giydiğini görseniz şaşarsınız. Bir rezalet! Boynunu iki haftada bir kez yıkamaz, ama yüzüne kremleri sürer sürüştürür... Bazen günaha girdiğim, şöyle düşündüğüm oluyor: “Ah salak kadın! Bir gün de başına bir şal alıp, manastıra ayine gitsen ya!..”</p>

  <p>Zahar dışında herkes güldü.</p>

  <p>Tatyana İvanovna’yı onaylayanlar oldu:</p>

  <p>“Ah şu Tatyana İvanovna, her zaman doğruyu söyler!”</p>

  <p>Tatyana İvanovna devam etti:</p>

  <p>“Evet, öyle... Beyefendiler bu kadınla nasıl konuşuyorlar, anlamıyorum.”</p>

  <p>Biri sordu ona:</p>

  <p>“Nereye gidiyordunuz, Tatyana İvanovna? O bohçanızdaki nedir?”</p>

  <p>“Terziye bir giysi götürüyorum. Benim rüküş, götür dedi. Sözde üzerine çok bolmuş! Oysa Dunyaşa ile ben onu üzerine geçirinceye kadar canımız çıkıyor, üç gün elimiz kolumuz tutmuyor! Neyse, gitmeliyim artık. Şimdilik hoşça kalın.”</p>

  <p>Birkaç kişi, “Güle güle, güle güle,” dedi.</p>

  <p>Arabacı, “Güle güle Tatyana İvanovna,” dedi. “Akşam uğrayın.”</p>

  <p>“Gelebilir miyim, bilmiyorum; belki bir ara uğrarım, biraz zor ama... Neyse, hoşça kalın!”</p>

  <p>Herkes seslendi arkasından:</p>

  <p>“Güle güle! Yolun açık olsun Tatyana İvanovna.”</p>

  <p>Uzaklaşırken karşılık verdi Tatyana İvanovna:</p>

  <p>“Hoşça kalın!”</p>

  <p>Arabacı seslendi arkasından:</p>

  <p>“Güle güle Tatyana İvanovna!”</p>

  <p>Uzaktan karşılık verdi Tatyana İvanovna:</p>

  <p>“Hoşça kalın!”</p>

  <p>Zahar, konuşma sırasının kendisine gelmesi için Tatyana İvanovna’nın gitmesini bekliyor gibiydi. Kapının önündeki demire oturmuş, bacaklarını sallıyor, dalgın dalgın gelip geçene bakıyordu.</p>

  <p>Kapıcı sordu ona:</p>

  <p>“Ee, sizinki nasıl bugün Zahar Trofimoviç?”</p>

  <p>“Her zaman nasılsa, gene öyle,” dedi Zahar. “Çok kötü azdı... Senin yüzünden az sıkıntı çekmiyorum... Hep şu taşınma işi! Köpürüyor, cinleri tepesinde, çıkmak istemiyor evden...”</p>

  <p>“Benim ne suçum var bunda?” dedi kapıcı. “Bana kalırsa, ömrünün sonuna kadar otursun varsın. Evin sahibi ben miyim ki? Bana emir veriyorlar... Ev sahibi ben olsam, hadi neyse, ama değilim...”</p>

  <p>Kiracılardan birinin arabacısı sordu:</p>

  <p>“Ne o, küfür mü ediyor sana yoksa?”</p>

  <p>“Öyle şeyler söylüyor ki, Tanrı sabır veriyor da dayanabiliyorum.”</p>

  <p>Uşaklardan biri yuvarlak enfiye kutusunun gıcırdayan kapağını yavaşça açarken söze karıştı:</p>

  <p>“Çok küfrediyorsa iyi efendi demektir...”</p>

  <p>Zahar dışında herkes elini enfiye kutusuna uzatıp bir tutam enfiye aldı. Enfiye çekmeye, hapşırmaya, tükürmeye başladılar.</p>

  <p>Uşak konuşmasını sürdürdü:</p>

  <p>“Küfretmesi daha iyi... Ne kadar çok küfrediyorsa, o kadar iyidir... Küfrediyorsa, dövmüyor demektir... Benim bir efendim vardı: Sen daha ne olup bittiğinin farkında değilsindir, bakardın saçlarına yapışmış...”</p>

  <p>Zahar küçümser bir tavırla, uşağın konuşmasını bitirmesini bekledi. Sonra kapıcıya döndü.</p>

  <p>“Ortada bir şey yokken insana öyle fena şeyler söylüyor ki. Hem de durup dururken!”</p>

  <p>Kapıcı, “Hiçbir şeyden memnun olmuyor demek?” dedi. Zahar, gözlerini anlamlı anlamlı kapayıp, hırıltılı bir sesle sürdürdü konuşmasını:</p>

  <p>“Hem de nasıl! Huysuzun teki! Felaket bir insan! Ne yapacağımı bilemiyorum. Ona göre her şeyi yanlış yaparım, yürümeyi bilmem, yemek getirmesini bilmem, her şeyi kırar dökerim, ortalığı temizlemem, çalarım, gizliden onun yemeklerini yerim... Tüh, kahretsin!.. Bugün öyle şeyler söyledi ki, yenilir yutulur gibi değil!.. Hem de ne için? Geçen haftadan bir parça peyniri kalmıştı... köpeğe atsan yemez, ama uşağı elini süremez ona! ‘O peyniri getir,’ diye tutturdu. Peynir falan yok deyince açtı ağzını, yumdu gözünü: ‘Asmak gerekir seni!’ diye bağırmaya başladı. ‘Kaynar katrana atmalı, etlerini cımbızla didik didik etmeli, kazığa oturtmalı!..’ Nasıl üzerime yürüdü, bilemezsiniz, nasıl... Ne sandınızdı, kardeşlerim? Geçenlerde de sıcak suyla yıkarken nasıl olduysa, ayaklarını yakmışım... Nasıl bağırdı! Kendimi geri atmasaydım, yumruğunu göğsüme indirecekti... İndirir mi indirirdi! Gerçekten indirirdi...”</p>

  <p>Arabacı başını iki yana salladı, kapıcı, “Anlaşılan, sinirli bir adam, göz açtırmıyor sana!” dedi.</p>

  <p>Deminki uşak uyuşuk bir tavırla söze karıştı:</p>

  <p>“Küfrettiğine göre, iyi bir beydir! Küfür etmeyeni çok daha kötü oluyor. Durup şöyle bir bakar, bakar sana, sonra öyle bir yapışır saçlarına, neye uğradığını anlayamazsın!”</p>

  <p>Zahar, sözünü kesen uşağın dediğine hiç aldırmadan konuşmasını sürdürdü:</p>

  <p>“Ama ne oldu sonra? Her gün merhemler sürüp duruyor, ama ayağındaki yanık yarası hâlâ geçmedi. Hak etti!”</p>

  <p>“Sert bir efendi!” dedi kapıcı.</p>

  <p>Zahar devam etti:</p>

  <p>“Olmaz olsun! Bir gün öldürecek beni. İnanın, öldürecek! Ortada bir şey yokken tutturuyor, kel kafa... gerisini söylemek istemiyorum. Bugün de yeni bir şey çıkardı: ‘Zehirlisin sen,’ diyor! Söylemeye dili varmıyor insanın!..”</p>

  <p>Aynı uşak bir kez daha kesti sözünü:</p>

  <p>“Ne olmuş yani? Küfrederse ediversin, ne çıkar ki bundan?.. Ya yanında çalıştığım efendi gibi, hiç ağzını açıp bir şey söylemez de, sen yanından geçerken saçlarına yapışırsa... Küfür nedir ki...”</p>

  <p>Uşağın arada bir söze karışmasına kızmıştı Zahar.</p>

  <p>“Hak etmişsindir,” dedi. “Onun yerinde ben olsam daha kötüsünü yapardım.”</p>

  <p>On beş yaşlarında bir Kazak uşak sordu:</p>

  <p>“‘Kel kafa’ ne diye küfrediyor sana, Zahar Trofimoviç? Kel kafalı şeytan, falan diye mi?”</p>

  <p>Zahar başını yavaşça çevirip dik dik baktı çocuğun yüzüne. Neden sonra canı sıkkın, “Bana bak...” dedi. “Yaşın küçük, ama zekân sivri! General uşağı olduğuna bakmam, koparırım perçemini! Hadi işinin başına git sen, bakayım!”</p>

  <p>Kazak çocuk iki adım geri çekildi, sonra durdu, gülümseyerek bakmaya başladı Zahar’ın yüzüne.</p>

  <p>Öfkeyle bağırdı Zahar:</p>

  <p>“Ne sırıtıyorsun? Oraya gelirsem kulaklarını çekerim; sırıtmak nasıl olurmuş, görürsün.”</p>

  <p>O sırada kordonlu resmi uşak üniformasının önü açık, çizmeli, iriyarı bir uşak koşarak çıktı kapıdan, Kazak çocuğun yanına geldi, önce bir şamar attı yüzüne, sonra:</p>

  <p>“Sersem!” dedi.</p>

  <p>Kazak aptallaşmış, mahcup olmuştu. Yanağını tutup, gözlerini kırpıştırarak:</p>

  <p>“Ne oldu Matvey Mosaiç?” dedi. “Niye vurdunuz bana?”</p>

  <p>“Şuna bak!” dedi uşak. “Hala konuşuyor! Ben evde köşe bucak arıyorum seni, sen neredesin!”</p>

  <p>Bir eliyle çocuğu saçından yakalayıp aşağı eğdi, ensesine hiç acele etmeden aralıklarla, düzenli olarak üç kez yumruğuyla vurdu.</p>

  <p>Sonra, akıl verir gibi ekledi:</p>

  <p>“Beyefendi üç kez çıngırağını çaldı. Senin yüzünden laf işittim, eşek seni! Yürü bakalım!”</p>

  <p>Emir verir bir tavırla merdiveni gösterdi çocuğa. Çocuk ne yapacağına karar veremiyormuş gibi bir an duraladı, iki kez kırpıştırdı gözlerini, dönüp uşağın yüzüne baktı, onun aynı şeyi bir kez daha yapmaya hazırlandığını fark edince saçını karıştırdı, saçları öyle karışık, merdivene koştu.</p>

  <p>Zahar’ın keyfi yerindeydi. Hıncını aldığına sevinmişti.</p>

  <p>“Çok iyi yaptın Matvey Moseiç, çok iyi yaptın!” dedi. “Ona az bileydi bu! Biraz daha haşlasaydın ya onu! Daha isterdi! Helal olsun sana Matvey Moseiç! Teşekkürler! Haddini bilmezin teki... Gördün mü şimdi ‘kel kafalı şeytanı?..’ Bakalım bir daha öyle sırıtabilecek misin?..”</p>

  <p>Oradakiler, Kazak çocuğu döven uşağa da, buna hınçla sevinen Zahar’a da kahkahalarla gülmeye başladılar. Bu arada Kazak çocuk için üzülen olmamıştı.</p>

  <p>İkide bir Zahar’ın sözünü kesen uşak tekrar başladı:</p>

  <p>“İşte tam böyle biriydi benim eski efendi... Şöyle biraz oturup dinleneyim desen, aklından geçeni hemen hissederdi sanki; gelir, şimdi Matvey Moseiç’in Andryuşka’ya yaptığı gibi saçlarına yapışırdı. Bir küfürden ne çıkar?.. ‘Kel kafalı şeytan...’ Aman ne büyük küfürmüş!..”</p>

  <p>Arabacı Zahar’ı göstererek karşılık verdi uşağa:</p>

  <p>“Sen olsan, senin saçına asılırdı efendisi... Baksana, ne asılacak saç var sende! Zahar Trofimoviç’in neyine asılsın adam? Kafasında saç yok ki... Elmacık kemiğinin üzerindeki iki tele mi asılacak? Ancak orada asılabileceği bir şeyler var!..”</p>

  <p>Gene kahkahalarla güldü herkes. Zahar, o zamana kadar dostça konuştuğu tek kişi olan arabacının bu çıkışına bozuldu. Hırıltılı bir sesle çıkıştı ona:</p>

  <p>“Efendime söylersem görürsün, yakalanacak bir yerini bulur senin. O kıvır kıvır sakalını yolar!”</p>

  <p>“Başka birinin arabacısının sakalını biraz zor yolar senin efendin! Önce bir arabacısı olsun da, ondan sonra sakalını yolsun... Şimdilik acele etmesin.”</p>

  <p>Zahar kısık sesiyle, “Senin gibisini arabacı mı tutarmış benim efendim?” dedi. “Efendim seni at yerine arabasına bile koşmaz.”</p>

  <p>Arabacının alaylı, “Aman ne efendin varmış senin!” dedi. “Nereden buldun öylesini?”</p>

  <p>Arabacının kendi de, kapıcı da, berber de, efendilerin küfür etmelerini savunan uşak da hep birlikte kahkahalarla gülmeye başlamışlardı.</p>

  <p>Kendi kendine homurdandı Zahar:</p>

  <p>“Gülün bakalım, gülün, efendime söylersem görürsünüz gününüzü!” (Kapıcıya döndü.) “Güleceğine, bu haydutları sustursana! Ne diye koydular seni buraya? Düzeni sağlaman için değil mi? Peki sen ne yapıyorsun? Hele bir söyleyeyim efendime, görürsün!”</p>

  <p>Kapıcı Zahar’ı yatıştırmaya çalıştı:</p>

  <p>“Neyse, yeter artık Zahar Trofimoviç! Ne yaptı sana adam?”</p>

  <p>Zahar arabacıyı göstererek sesini yükseltti:</p>

  <p>“Benim efendim hakkında öyle nasıl konuşabiliyor?” Saygılı bir tavırla sordu: “Hem benim efendimin kim olduğunu biliyor muymuş bakalım?” (Arabacıya döndü.) “Öyle bir efendiyi rüyanda görmemişsindir sen. Hem çok iyi yüreklidir hem çok zeki hem de yakışıklı! Seninki ise cılız bir beygirden farksız! O boz kısrakla, tıpkı dilenciler gibi, sokağa çıkmaktan utanır insan! Turpla <i>kvas</i>tan başka yiyip içeceğiniz bir şeyiniz yok. Üstündeki şu kaputa baksana hele, delik deşik olmuş!..”</p>

  <p>Aslında, delik falan yoktu arabacının kaputunda.</p>

  <p>Arabacı birden, Zahar’ın koltuğunun altındaki yırtıktan gözüken gömleğini tutup dışarı çekerek kesti sözünü:</p>

  <p>“Herhalde bu kadar değil!”</p>

  <p>Kapıcı ikisinin arasına girip kollarını iki yana açarak, “Hadi, yeter artık, bırakın!” dedi.</p>

  <p>Zahar, gömleğini daha da dışarı çekerek bağırdı:</p>

  <p>“Vay canına! Üstümü başımı yırtıyorsun ha! Dur hele sen, efendime göstereyim de bunu! Ne yaptığını gördünüz değil mi, arkadaşlar? Elbisemi yırttı!..”</p>

  <p>Arabacı biraz korkmuş gibiydi:</p>

  <p>“Ben yırtmadım! Efendin çekip yırtmıştır...”</p>

  <p>Zahar, “Benim efendim öyle şey yapmaz!” diye bağırdı. “Çok iyi yüreklidir. Altın gibi bir kalbi vardır. Hiçbir efendiye benzemez o... Tanrım uzun ömür versin kendisine! Cennette gibiyim ben onun yanında: Bir eksiğim yok, bana karşı bir kez bile ‘aptal’ diye bir sözcük çıkmamıştır ağzından. Rahatım yerinde, huzurluyum, onun yediği yemeği yiyorum, istediğim zaman nereye olursa gidebiliyorum. Daha ne olsun!.. Köyde ayrı bir evim, ayrı bir sebze bahçem, kendi ektiğim buğdayım var. Köylüler önümde eğilirler! Hem kahyasıyım çiftliğin hem de evin baş uşağı! Ya sen efendinin yanında...”</p>

  <p>Öfkesinden sesi kısıldı, hasmını iyice yere sermek için sözünün sonunu getiremedi. Gücünü toplamak, acı bir sözcük bulmak için bir an susmuş, ama sinirinden, istediği sözcüğü bulamamıştı. Nihayet şöyle dedi:</p>

  <p>“Dur hele sen, elbisemi yırtmanın hesabını sorarlar sana!..”</p>

  <p>Zahar’ın efendisine çatmak, ona çatmak demekti. Gururuna, onuruna dokunurdu bu. Efendisine bağlılığı uyanmış, bütün gücüyle göstermişti kendini. Hasmının yalnızca kendisini değil, onun efendisine de, (olup olmadığını bilmediği) akrabalarına da, eşine dostuna da bütün zehrini kusmaya hazırdı. Daha önce arabacıyla konuşurken efendileriyle ilgili sıraladıkları her türlü kötü sözü, iftirayı şaşırtıcı bir kesinlikle hatırlayıp tekrarladı.</p>

  <p>“Efendinle sen Almanlardan bile çıfıt, baldırı çıplaksınız!” diyordu. “Senin efendinin büyükbabasının ne olduğunu biliyorum ben. Bitpazarında bir dükkanda çalışıyormuş. Dün akşam sizden çıkan konukları gördüm de, eve hırsızlar girdi sandım. Ne berbat insanlardı onlar öyle... Anası da bitpazarında çalınmış elbiseler, eski giysiler satarmış.”</p>

  <p>Kapıcı yatıştırmaya çalıştı onu:</p>

  <p>“Yeter artık Zahar Trofimoviç!..”</p>

  <p>“Evet!” dedi Zahar.</p>

  <p>“Oysa, Tanrı’ya şükürler olsun, benim efendim kökten soyludur. Generallerden, kontlardan, prenslerden ahbapları vardır. Hem, öyle her kontu kabul etmez masasına. Bazıları gelir, holde beklerler... Yazarlar gelirler...”</p>

  <p>Tartışmaya bir son vermek isteyen kapıcı, “Kim bu yazarlar dediğin, dostum?” dedi. “Memur yazıcılar falan mı?”</p>

  <p>“Hayır, yüksek efendilerdir bunlar. Düşüncelerini yazarlar,” diye açıkladı Zahar. “Her toplantıya katılıp kanepelere yayılırlar, şarap içerler, pipo tüttürürler.”</p>

  <p>“Peki sizde ne yapıyorlar?”</p>

  <p>“Ne mi? Kanepelere yayılırlar; kimi likör ister, kimi puro. Bazen öyle pisletirler ki yerleri, Tanrım göstermeye...” Herkesin kıs kıs güldüğünü fark edince bir an sustu Zahar, herkesin yüzüne şöyle yandan tek tek baktıktan sonra çabuk çabuk konuşarak bitirdi sözünü: “Hepiniz aşağılık heriflersiniz. İnsanların elbiselerini yırtmak ne demektir, gösterirler size! Şimdi eve gidip söyleyeceğim efendime!”</p>

  <p>Hızla kapıya yürüdü.</p>

  <p>Kapıcı seslendi arkasından:</p>

  <p>“Bekle bir dakika! Dur, dur! Zahar Trofimoviç! Gel şurada birer kadeh atalım! Lütfen gel...”</p>

  <p>Zahar yarı yolda durdu, hızla geri döndü, uşaklara bakmadan, daha da hızlı, sokağın karşısına, meyhaneye yürüdü. Dönüp hiç kimseye bakmadan meyhanenin kapısına kadar gitti. Orada durup döndü, apartman kapısının önündekilere asık bir yüzle baktı, daha da asık bir yüzle onu izlemeleri için, kolunu sallayarak işaret edip meyhaneye girdi.</p>

  <p>Herkes dağıldı; kimi meyhaneye, kimi eve gitti. Yalnızca küfrü savunan uşak kaldı orada.</p>

  <p>Enfiye kutusunu ağır ağır açarken şöyle geçiriyordu içinden: “Efendisine söylerse ne olurmuş sanki? Efendisinin çok iyi biri olduğu her şeyinden belli. Yalnızca küfür ediyormuş! Ne olurmuş, küfür ediyorsa? Oysa bazıları şöyle bakar, bakar da insanın saçlarına öyle bir yapışır ki, feleğini şaşarsın...”</p>

  <h3 id="sigil_toc_id_11">XI</h3>

  <p class="p1">Saat dördü geçiyordu. Çıt çıkarmadan açtı evin kapısını Zahar, parmaklarının ucuna basarak odasına geçti. Sonra dönüp efendisinin odasının kapısına gitti. Önce kulağını kapıya dayayıp içeriyi dinledi, sonra çömelip anahtar deliğinden baktı.</p>

  <p>İçeriden düzenli bir horlama sesi geliyordu.</p>

  <p>“Hala uyuyor,” diye mırıldandı Zahar. “Uyandırmalıyım onu. Saat neredeyse dört buçuk olacak.”</p>

  <p>Öksürerek odaya girdi. Oblomov’un ayak ucunda durup fısıldayarak seslendi:</p>

  <p>“İlya İlyiç! Şişt, İlya İlyiç!”</p>

  <p>İlya İlyiç horlamayı sürdürüyordu.</p>

  <p>“Amma da uyuyor!” dedi Zahar. “Kütük gibi... İlya İlyiç!”</p>

  <p>Zahar kolundan hafifçe çekeledi Oblomov’u, “Kalkın artık, saat dört buçuk oldu.”</p>

  <p>İlya İlyiç cevap olarak anlaşılmaz bir şeyler mırıldandı yalnızca, ama uyanmadı.</p>

  <p>Zahar, sesini biraz yükselterek, “Kalkın artık İlya İlyiç!” dedi. “Ayıp olmuyor mu?..”</p>

  <p>Gene cevap yok. Zahar, İlya İlyiç’in kolundan çekeleyerek yineledi:</p>

  <p>“İlya İlyiç!”</p>

  <p>Oblomov hafifçe çevirdi başını, tek gözünü güçlükle açarak (bu gözünde de bir hayat belirtisi yoktu) Zahar’a baktı. Hırıltılı bir sesle, “Kim o?” dedi.</p>

  <p>“Kim olacak, benim! Kalkın artık.”</p>

  <p>“Defol başımdan,” dedi İlya İlyiç, dönüp tekrar uykuya daldı.</p>

  <p>Şimdi horlamıyor, burnundan ıslık sesi çıkarıyordu. Eteğinden çekeledi onu Zahar.</p>

  <p>Oblomov bu kez iki gözünü birden açıp, “İstediğin nedir?” diye sordu.</p>

  <p>“Sizi uyandırmamı söylemiştiniz.”</p>

  <p>“Evet, biliyorum. Yapman gerekeni yaptın, şimdi de defol! Gerisine karışma artık...”</p>

  <p>Zahar efendisini kolundan tekrar çekeledi.</p>

  <p>“Defolmayacağım!” dedi.</p>

  <p>İlya İlyiç yumuşayıp, “Neyse, şimdi bırak beni!” dedi.</p>

  <p>Yüzünü yastığa gömüp tekrar horlamaya başlamıştı ki, Zahar şöyle dedi:</p>

  <p>“Olmaz, İlya İlyiç! Rahatınızı bozmak istemezdim, ama olmaz!”</p>

  <p>Tekrar çekeledi efendisinin kolundan.</p>

  <p>Oblomov gözlerini açıp yalvarır gibi, “Ne olur, bir iyilik yap, bırak beni,” dedi.</p>

  <p>“Ya... Size iyilik yapayım da sonra uyandırmadım diye kızın bana, değil mi...”</p>

  <p>“Aman Tanrım! Ne biçim adam bu böyle!” diye söylendi Oblomov. “Hiç değilse bırak, bir dakika daha uyuyayım. Bir dakikadan ne çıkar? Ben de biliyorum...”</p>

  <p>Birden sustu İlya İlyiç, tekrar uykuya dalmıştı.</p>

  <p>Zahar, efendisinin onu duymadığını düşünerek, “Yalnızca yatıp uyumasını biliyor adam!” diye söylendi. “Kütük gibi yatıyor! Böyle insanlar neden gelirler ki dünyaya?” Sesini yükseltti Zahar, “Hadi kalksana! Sana söylüyorum...”</p>

  <p>Oblomov başını kaldırıp sertçe, “Ne dedin? Ne dedin?” dedi.</p>

  <p>Yumuşak, cevap verdi Zahar:</p>

  <p>“Neden kalkmıyorsunuz diyordum da efendim.”</p>

  <p>“Hayır, nasıl öyle konuşabilirsin benimle sen? Nasıl, ha?”</p>

  <p>“Nasıl yani?”</p>

  <p>“Ne kaba konuşmaydı o öyle?”</p>

  <p>“Rüya görmüş olacaksınız efendim... İnanın, rüya görmüşsünüzdür.”</p>

  <p>“Uyuduğumu mu sanıyordun? Hayır, uyumuyordum. Her dediğini de duydum...”</p>

  <p>Bu arada tekrar uykuya dalmıştı.</p>

  <p>Zahar umutsuzluk içinde sızlandı:</p>

  <p>“Öf! Ne yapsam, bilmiyorum! Gene uyudu! Leş gibi yatıyor! Tiksindiriyor insanı! Şuna baksanıza!.. Tüh!” Birden, korkuya kapılmış gibi yükseltti sesini, “Kalkın, kalkın! İlya İlyiç! Bakın! Nedir o öyle?”</p>

  <p>Oblomov hemen kaldırdı başını, çevresine bakındı, derin bir soluk aldıktan sonra tekrar yattı. Sert bir tavırla, “Rahat bırak beni!” dedi. “Uyandır beni diye emir vermiştim sana, şimdi emrimi geri alıyorum. Duydun mu? İstediğim zaman kendim uyanırım.”</p>

  <p>Zahar kimi zaman bu durumda, “Peki, yat zıbar, kahrolası!” diye söylenerek çıkardı odadan.</p>

  <p>Kimi zaman da böyle diretirdi.</p>

  <p>“Kalkın, kalkın!” diye bağırıyor, bir yandan da iki eliyle İlya İlyiç’in koluna yapışmış, çekeliyordu.</p>

  <p>Oblomov ansızın ayağa fırladı, Zahar’ın üzerine yürüdü.</p>

  <p>“Dur hele sen, uyurken efendini rahatsız etmek ne demekmiş, gösteririm ben sana!”</p>

  <p>Zahar kaçmaya başladı, ama daha üç adım atmamıştı ki, Oblomov’un uykusu iyice açıldı, esneyerek gerinmeye başladı. İki esneme arasında şöyle dedi:</p>

  <p>“Kvas... getir bana...”</p>

  <p>Tam o anda Zahar’ın hemen arkasından bir kahkaha yükseldi. Zahar da, Oblomov da dönüp baktılar. Oblomov konuğa doğru atılarak sevinç içinde bağırdı:</p>

  <p>“Ştoltz! Ştoltz!”</p>

  <p>Zahar sırıtarak, “Andrey İvanoviç!” dedi.</p>

  <p>Ştoltz kahkahayla gülmeyi sürdürüyordu. Olanları görmüştü.</p>
</body>
</html>
