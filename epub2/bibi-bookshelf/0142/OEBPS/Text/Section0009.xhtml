<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/Style0001.css" rel="stylesheet" type="text/css"/>
</head>

<body>

  <h2>Dördüncü Gece</h2>

  <p>Tanrım, her şey bitti!</p>

  <p>Saat dokuzda gittim. Nastenka oradaydı. Uzaktan fark ettim. İlk gördüğüm günkü gibi, rıhtımın demir parmaklığına dayanmış, duruyordu. Yaklaştığımı duymamıştı.</p>

  <p>Heyecanımı güçlükle tutarak:</p>

  <p>— Nastenka! diye seslendim.</p>

  <p>Ani bir hareketle döndü.</p>

  <p>— Hadi? Hadi. Hadi çabuk!</p>

  <p>Şaşkınlıkla baktım. Parmaklığı eliyle tutarak:</p>

  <p>— Mektup nerede diyorum, getirdiniz mi mektubu? diye yineledi.</p>

  <p>Şaşkınlığım biraz geçince:</p>

  <p>— Bende mektup yok… diyebildim. Onunla görüşmediniz mi?</p>

  <p>Hala gelmedi mi?</p>

  <p>Nastenka’nın yüzünde bir damla kan kalmadı. Uzun zaman, sessizce bana baktı. Son umudunu kırmıştım. Sonunda, tıkanacak gibi titrek bir sesle:</p>

  <p>— Elden ne gelir!.. dedi. Benden böyle yüz çevirdikten sonra…</p>

  <p>Gözlerini indirdi, sonra bana bakmak istedi, bakamadı. Birkaç dakika heyecanını yenmeye çalıştı. Sonra, birdenbire sırtını bana çevirerek, parmaklığa yaslandı, ağlamaya başladı.</p>

  <p>— Yapmayın canım… dedim, ama bu durum karşısında devam edemedim. Hem ne söyleyebilirdim?</p>

  <p>— Avutmaya çalışmayın beni; ondan söz açmayın bir daha… diye ağlıyordu Nastenka. Beni bu kadar insafsızca, kalpsizce bırakmadığını söylemeyin!.. diyordu. Ama bunu niçin yaptı, niçin?.. Ne yaptım ben? O uğursuz mektubumda mı bir şey vardı acaba?.. Hıçkırıklar konuşmasını kesti. Ona baktıkça kalbim parçalanıyordu.</p>

  <p>— Ne kadar acımasız, insafsız davrandı… Bir satır bile yazmadı, tek bir satır! Yanıt verseydi de beni sevmediğini, istemediğini söyleseydi. Bütün suçu onu sevmek olan zavallı, savunmasız bir kızı aşağılamak, onu kırmak kolaydır. Ah, şu üç gün içinde neler çektim, Yarabbim!.. Birinci kez nasıl ayağına gittiğimi, nasıl karşısında küçülerek ağlayıp bir damla aşk dilendiğimi düşündükçe fena oluyorum. O da, bütün bunlardan sonra…</p>

  <p>Nastenka’nın siyah gözleri birdenbire alev gibi parladı:</p>

  <p>— Size bir şey söyleyeceğim. Buna olanak yok! Evet, doğal bir şey değil bu… Ya siz ya da ben aldandık… Belki mektubumu almadı. Belki hâlâ hiçbir şeyden haberi yok adamın? Siz söyleyin, Tanrı aşkınıza, bu derece barbarca, kaba hareket edilebilir mi? Tek bir sözcük yazmadı… Dünyanın en aşağılık adamına bile bundan çok merhamet edilir. Yoksa hakkımda fena bir şey mi işitti? Belki birisi dedikodu falan yapmıştır?.. Söyleyin, buna ne dersiniz?</p>

  <p>Nastenka, sanki bağırarak konuşuyordu.</p>

  <p>— Nastenka, yarın sizin adınıza ona gideceğim.</p>

  <p>— Ee?..</p>

  <p>— Hepsini anlatıp yanıt isteyeceğim.</p>

  <p>— Sonra?</p>

  <p>— Siz bir mektup hazırlarsınız. “Hayır” demeyin Nastenka. Hareketinize saygı göstermesi gerek. Her şeyi öğrenecek; şayet…</p>

  <p>— Hayır kardeşim hayır, istemem. Bu kadarı yeter. Artık benden ne tek bir söz, ne bir satır yazı… Yeter! Bundan sonra onu sevmeyeceğim, benim için yok o! U..nu.ta..ca..</p>

  <p>Sözünü bitirmedi. Onu sıraya oturttum.</p>

  <p>— Üzmeyin kendinizi bu kadar Nastenka. Oturun şuraya.</p>

  <p>— Bir şeyim yok. Biraz ağladım, o kadar… Gözyaşları kurur…</p>

  <p>Onun uğruna öleceğimi, kendimi kanala atacağımı mı sandınız?</p>

  <p>Kalbim doluydu. Bir şey söylemek istedim, beceremedim.</p>

  <p>Nastenka elimi tutarak devam etti:</p>

  <p>— Söyleyin bana: Siz böyle yapmazdınız, değil mi? Ayağınıza gelen kızı yüzüstü bırakmazdınız. Onun zayıf, budala kalbiyle küstahça alay etmezdiniz! Acırdınız, değil mi?.. Bu kızın yapayalnız olduğunu, kendisini, kalbini yönetemediğini; kendini sizi sevmekten koruyamadığını hiç, hiçbir şeyde suçlu olmadığını anlardınız… Ah</p>

  <p>Tanrım!..</p>

  <p>Artık heyecanımı tutamadım:</p>

  <p>— Nastenka!.. Beni mahvediyorsunuz. Dayanamayacağım artık!.. diye bağırdım. Fazla susamayacağım. Kalbimde birikenleri size söylemeden yapamam.</p>

  <p>Oturduğum yerden doğruldum. Nastenka elimi eline aldı. Şaşkınlıkla yüzüme bakıyordu. Sonra:</p>

  <p>— Ne oldunuz? diye sordu.</p>

  <p>— Beni dinleyin Nastenka. Size söyleyeceklerim, belki saçma, aptalca hayallerden ibaret. Bunların asla gerçekleşmeyeceğini bildiğim halde susamıyorum. Uğruna acı çektiğiniz şeyin hatırı için söyleyeceklerimi bağışlayın.</p>

  <p>Nastenka ağlamıyordu artık. Bana diktiği gözlerinde garip bir şaşkınlığın parıltıları vardı.</p>

  <p>— Neymiş o?.. Neniz var?</p>

  <p>— Bu, olacak şey değil, ama sizi seviyorum Nastenka… Söyleyeceğim buydu.</p>

  <p>Elimi umutsuzlukla salladım:</p>

  <p>— Bakalım bundan sonra benimle eskisi gibi konuşabilecek misiniz, söylediklerimi dinleyecek misiniz?</p>

  <p>Nastenka sözümü kesti:</p>

  <p>— Ne çıkar bundan? Beni sevdiğinizi çoktandır biliyorum. Yalnız, beni aşkla değil de, herkes gibi sevdiğinizi sanıyordum… Demek öyle değildi…</p>

  <p>— Evet, önceden yalnızca öyle sevdim. Ama şimdi… Ben de tıpkı bohçanızla ona gittiğiniz günkü gibi, karşınızdayım. Hatta sizden daha kötü durumdayım, çünkü o, başka kimseyi sevmiyordu.</p>

  <p>Oysa ki, sizin kalbiniz dolu…</p>

  <p>— Aman neler söylüyorsunuz! Ne demek istediğinizi anlamadım. Niçin bunları, yani hangi amaçla söylüyorsunuz? Hem böyle, birdenbire… Öff!.. Ben de saçmalıyorum. Ama siz…</p>

  <p>Nastenka büsbütün şaşırdı. Yanakları kızardı, bakışlarını indirdi.</p>

  <p>— Ne yapayım Nastenka, ne yapayım? Suç işledim. Güveninizi kötüye kullandım. Ama hayır; suçlu değilim Nastenka! Bütün varlığımla duyuyorum bunu! Kalbim bana haklı olduğumu söylüyor. Çünkü ben, sizi incitemem, size hiçbir kötülüğüm dokunmaz. Dostunuzdum. Yine de öyleyim; hiçbir şeye ihanet etmiş değilim, gözlerimden yaşlar akıyor Nastenka. Varsın aksın. Bunun kimseye zararı yok, kurur…</p>

  <p>Nastenka beni sıraya oturttu.</p>

  <p>— Oturun canım, oturun! Aman Tanrım!</p>

  <p>— Hayır Nastenka, oturmayacağım. Burada kalamam artık. Bundan sonra beni görmeyeceksiniz. Yalnız şunu söyleyeyim ki, sizi ne kadar sevdiğimi asla öğrenemeyecektiniz. Gizimi saklayacaktım. Bencilliğimle üzmek istemezdim. Ama dayanamadım; siz açtınız… Suç benim değil, sizin… Artık beni yanınızdan kovmalısınız…</p>

  <p>Zavallı kız utangaçlığını elinden geldiği kadar gizlemeye çalışarak:</p>

  <p>— Kovan kim, ben sizi kovmuyorum ki… dedi.</p>

  <p>— Demek kovmuyorsunuz? Oysa ki, ben kendim kaçacaktım… Zaten gideceğim, ama içimi döktükten sonra. Demin sitemlerinize, gözyaşlarınıza, acılarınıza dayanamadım. Dayanamadım Nastenka, çünkü… (olduğu gibi söyleyeceğim) Çünkü sizi, aşkınızı reddettiler… O zaman kalbimin size olan sevgimle ne kadar dolu olduğunu anladım. Bu sevginin hiçbir işe yaramadığına ne kadar acındığımı anlatamam! Ama içim taştı Nastenka, dayanamadım, bunları söylemek zorunda kaldım.</p>

  <p>— Evet, söyleyin, hepsini söyleyin. Bunu sizden istemem tuhafınıza gidecek… Gene de söyleyin, konuşun. Nedenini size sonra söylerim. Her şeyi anlatacağım size.</p>

  <p>— Anlatacak ne var Nastenka, bana yalnızca acıyorsunuz. Yitirdiğiniz şey geri gelecek gibi değil. Ağızdan çıkan söz de öyledir, değil mi?.. Artık her şeyi biliyorsunuz. Böyle başlıyor bu. Pek güzel. Şimdi bakın siz oturup, ağlarken, şunu düşünüyordum: (Size düşündüklerimi de söyleyeceğim. Hoş, bunlar olacak şeyler değil ya!) Düşündüm ki, belki bir şey olur da… Şu veya bu nedenle… Onu artık sevemezsiniz… O zaman –bunu dün de, önceki gün de düşünmüştüm–, ne yapıp yapıp kendimi size sevdirecektim. Siz kendiniz söylemiştiniz bunu. Beni hemen hemen sevdiğinizi söyleyen siz değil misiniz?.. İşte söyleyeceklerim aşağı yukarı bunlardı. Bir de, beni sevseydiniz ne olacağını söylemem kaldı. Bakın, sevgili dostum –her şeye karşın dostumsunuz– ben basit, yoksul, değersiz bir insanım. Gerçi bunların hiçbirinin önemi yok… (Şaşkınlığımdan sıralıyorum bunları Nastenka…) Yani, demek istiyorum ki, bunlara karşın sizi öyle sevecek, öyle sevecektim ki, tanımadığım o adamı sevseniz, sevmeye devam etseniz bile aşkım sizi rahatsız etmeyecek, yük olmayacaktı. Yalnızca yanınızda sizin için çarpan, borçluluk dolu, sıcak bir kalp olduğunu bilecek, bunu her an anlayacaktınız. Bu kalp, sizin için… Ah Nastenka, Nastenka!.. Ne hale getirdiniz beni!</p>

  <p>Nastenka sıradan hızla kalktı.</p>

  <p>— Ağlamayın! Ağlamanızı istemiyorum. Kalkın hadi, yürüyelim. Ağlamayın diyorum siz.e!..</p>

  <p>Nastenka mendiliyle gözlerini silerek:</p>

  <p>— Hadi gidelim, dedi. Belki benim de size söyleyeceğim var… Evet, madem ki beni bıraktı ve unuttu onu sevdiğim halde (sizi aldatmak istemiyorum…) Şey… Bana yanıt verin: Örneğin, eğer ben de sizi sevmiş olsaydım, eğer yalnızca… Ah, aşkınızla alay ederek, bana aşık olmadığınız için övünerek sizi nasıl incittiğimi düşündükçe içim sızlıyor. Bunu nasıl düşünemedim, nasıl tahmin edemedim?.. Çok, ama çok aptallık ettim. Evet, kararımı verdim, her şeyi söyleyeceğim!</p>

  <p>— Bir dakika, Nastenka. Ben gideyim artık. Size yalnızca sıkıntı veriyorum. Öyle ya! Şimdi, benimle alay ettiğiniz için vicdan sızısı çekiyorsunuz. İstemem bunu… Kendi kederiniz yetmiyormuş gibi… Ama suç benim tabii. Hoşça kalın Nastenka!</p>

  <p>— Durun; beni dinleyin. Bekleyebilir misiniz?</p>

  <p>— Neyi bekleyeceğim?</p>

  <p>— Onu seviyorum, ama bu geçer, geçmesi gerek. Geçmemesine olanak yok. Hatta geçiyor bile, bunu hissediyorum. Ne belli, belki bugün bile sona erecek. Çünkü ondan nefret ediyorum, benimle alay etti o. Oysa ki, siz benimle birlikte ağladınız, onun gibi beni yüzüstü bırakmadınız. Siz seviyorsunuz; o, sevgi nedir bilmedi. Ben de, ben de seviyorum sizi… Evet, seviyorum, sizin beni sevdiğiniz gibi seviyorum! Size önce de söylemiştim: Ondan daha iyi, daha soylu olduğunuz için seviyorum sizi. Çünkü… Çünkü o…</p>

  <p>Zavallı kız heyecanın şiddeti altında ezilerek sözlerini bitiremedi, başını omuzuma, sonra göğsüme bırakıp için için ağlamaya başladı. Avutucu sözlerim işe yaramadı. Nastenka’nın ağlaması bir türlü kesilmiyordu. Sinirli bir hareketle elimi sıkıyor, hıçkırıklar arasında:</p>

  <p>— Biraz durun, şimdi susacağım. Size bir şey söyleyeceğim… diye yineliyordu. Aklınıza bir şey gelmesin… Salt sinirimden ağlıyorum. Şimdi geçer.</p>

  <p>Sonunda sustu, gözlerini sildi. Yürümeye devam ettik. Konuşmak istedim, ama bırakmıyor, biraz daha beklememi rica ediyordu. Susuyorduk… Sonunda, biraz kendini toparlayarak söze başladı. Hafif, titrek sesinde kalbime saplanıp tatlı tatlı sızlatan titreyişler vardı:</p>

  <p>— Sakın beni hoppa, hafif bir kız sanmayın. Öyle kolayca unutup ihanet edecek insan değilim… O, bunları ayak altına aldı, beni incitti, kalbimi kırdı. Artık sevmiyorum onu, sevmiyorum. Ancak beni anlayan ulugönüllü, ince ruhlu birisini sevebilirim; çünkü kendim de öyleyim… O, bana yaraşık değil. Ne yapalım, kısmet böyleymiş! Böyle hareket etmekle daha iyi etti: İçyüzünü şimdiden anladım… Bitti.</p>

  <p>Nastenka elimi sıktı.</p>

  <p>— Hem de kimbilir, belki ona olan aşkım, duygularımın, hayallerimin aldanışından ibaretti. Belki bu salt ninemin baskısından kurtulmak için yaptığım bir yaramazlıktı. Onu, onun gibi bir adamı değil, bana acıyan birini sevmem gerekirdi ve… Ve… Bırakalım bunu artık.</p>

  <p>Nastenka heyecandan tıkanarak sözünü kesti. Sonra:</p>

  <p>— Size şunu söylemek istiyordum, diye devam etti; eğer onu sevmeme (hayır, sevmiş olmama) karşın siz de… Yani siz, aşkınızın, kalbimdekini kovacak kadar güçlü olduğuna güveniyorsanız… Acıyarak, yapayalnız, avuntusuz ve umutsuz beni her zaman sevecekseniz, yemin ederim, gönül borcum… Şey, sevgim, sizin sevginize yaraşır olacaktır. Elimi kabul ediyor musunuz?</p>

  <p>Sevincimden tıkanarak:</p>

  <p>— Nastenka!.. diye bağırdım… Ah Nastenka!..</p>

  <p>O, sakin olmaya çalışarak:</p>

  <p>— Yeter canım, yeter, dedi. Söyleyeceklerimizi tamamladık, değil mi? Siz de mutlusunuz, ben de. Keselim artık.</p>

  <p>— Peki Nastenka, peki! Keselim, evet. Artık mutluyum! Ben de… Ben de mutluyum. Başka şeylerden söz açalım Nastenka: Hadi başlayalım!</p>

  <p>Ama ne konuşacağımızı bilemiyorduk. Gülüyor, hıçkırıyor, ipe-sapa gelmez bir sürü söz ediyorduk. Yaya kaldırımından yürürken geri dönüyor, karşıya geçiyor, sonra durarak yeniden rıhtıma dönüyorduk. Çocuklaşmıştık sanki…</p>

  <p>— Ben şimdilik yalnız oturuyorum Nastenka, dedim. İlerde…</p>

  <p>Şimdilik gelirim bin iki yüz ruble, ama zarar yok…</p>

  <p>— Elbette canım. Ninemin dul aylığı da var; bize yük olmaz.</p>

  <p>Onu yanımıza alırız.</p>

  <p>— Tabii, yalnız benim de şu Matryona’m var…</p>

  <p>— Fyokla’yı da unutmayalım!</p>

  <p>— Matryona iyi kadındır. Tek kusuru, kafası bomboştur. Ama bunun önemi yok, değil mi?</p>

  <p>— Ne olacak canım. İkisi birlikte geçinir giderler. Yalnız siz hemen yarın bize taşınmalısınız.</p>

  <p>— Nasıl, size mi?.. Peki öyle olsun…</p>

  <p>— Evet, odamızı kiralarsınız. Bizim çatı arası var ya, boş duruyor. Soylu kişilerden ihtiyar bir kadın oturuyordu, çıktı. Ninemin şimdi genç bir kiracı istediğini biliyorum. “Niçin genç istiyorsun?” diye sordum. “İhtiyarladım, dedi, evimizde genç bir erkek olsa iyi olur. Sakın, sana koca aradığımı aklına getirme Nastenka!” Ama ben, bunun için olduğunu hemen anladım.</p>

  <p>— İlahi Nastenka!..</p>

  <p>Güldük.</p>

  <p>— Şey, az kalsın unutuyordum: Nerede oturuyorsunuz?</p>

  <p>— N-nin köprüsünün yanında, Barannikov’un evinde.</p>

  <p>— Ha, şu büyük ev, değil mi?</p>

  <p>— Evet, büyükçe bir ev.</p>

  <p>— Biliyorum. Güzel evdir. Artık siz ondan vazgeçin de bir an önce bize taşının.</p>

  <p>— Yarından tezi yok Nastcnka. Ev kiramdan size borçluyum ama, ziyanı yok. Birkaç güne kadar aylığımı alacağım.</p>

  <p>— Ben de hclki ders vereceğim. Önce kendim çalışır, sonra ders vermeye haşlarım.</p>

  <p>— Tamam! Yakında bir ikramiye de alırım belki…</p>

  <p>— Şu halde, yarından başlayarak kiracım olacaksınız…</p>

  <p>— Öyle. Oynarsa Sevil Berberi’ne gideriz.</p>

  <p>Nastenka guldü:</p>

  <p>— Hay hay, gideriz. Yalnız “Sevil Berberi”ne değil, başka bir oyuna…</p>

  <p>— Tamam; başka bir oyuna… Kuşkusuz bu daha iyi olur, düşünemedim.</p>

  <p>Konuşmamız arasında kendimizden geçmiş gibiydik. Bazen yürürken duruyor, orda uzun uzun konuşuyorduk. Sonra gene yürümeye devam ediyor, epey uzağa gidiyor, kahkahalara gözyaşlarımızı katıyorduk… Arada bir Nastenka eve gitmek zamanı geldiğini söylüyor, alıkoymaktan çekindiğim için, onu evine kadar götürmek üzere o yola dönüyordum. Ama bir çeyrek sonra gene rıhtımda, sıranın önünde olduğumuzu görüyorduk. Bazen Nastenka iç çekiyor, gözleri nemleniyordu. O zaman bana bir ürkeklik geliyor, buz kesiliyordum. Ama o, hemen elime yapışıyor, beni sürüklemeye başlıyor; gene gevezelik ederek, konuşarak dolaşmaya koyuluyorduk.</p>

  <p>Sonunda Nastenka:</p>

  <p>— Artık eve gitmeliyim, dedi. Çok geç oldu herhalde. Bu kadar yaramazlık yeter.</p>

  <p>— Haklısınız Nastenka. Yalnız ben Gyuyamam artık; eve gitmeyeceğim.</p>

  <p>— Ben de uyuyamayacağım galiba. Ama siz gene götürün beni.</p>

  <p>— Elbette!</p>

  <p>— Bu sefer doğruca eve gideriz.</p>

  <p>— Tabii canım, tabii…</p>

  <p>— Söz mü?.. Çünkü n e de olsa eve gitmem gerek.</p>

  <p>Gülerek:</p>

  <p>— Söz! dedim.</p>

  <p>— Hadi gidelim.</p>

  <p>— Gidelim… Göğe bakın Nastenka, göğe bakın! Yarın olağanüstü bir gün olacak. Gök masmavi, hele ay!.. Şu sarı buluta bakın; ayı kaplayacak, bakın, bakın… Aa, geçti… Bakın Nastenka bakın!</p>

  <p>Ama Nastenka buluta bakmıyordu. Hareketsiz, taş kesilmiş gibi yerinde duruyordu. Biraz sonra, usul usul, ürkek bir halle bana sokuldu. Elimde duran eli titredi; yüzüne baktım… Bana daha kuvvetle dayandı.</p>

  <p>O anda önümüzden genç bir adam geçti. Ama bir iki adım ilerledikten sonra geriye doğru birkaç adım attı. Kalbim hızla çarpmaya başladı. Yavaşça:</p>

  <p>— Kim bu Nastenka? diye sordum.</p>

  <p>Nastenka bana daha çok sokularak:</p>

  <p>— O… diye fısıldadı. O.</p>

  <p>Güçlükle ayakta durabildim. Arkamızdan bir sesin:</p>

  <p>— Nastenka!.. Sen misin Nastenka?.. dediğini duydum.</p>

  <p>O anda delikanlı bize doğru birkaç adım ilerledi. Ne çığlıktı o!.. Ya Nastenka’nın ürpermesi, kolumdan sıyrılarak ötekine doğru koşması!.. Olduğum yerden onlara bakıyordum. Ama Nastenka’nın genç adama kollarını uzatıp boynuna atılmasıyla bana dönmesi bir oldu. Bir rüzgar, şimşek hızıyla yanıma koştu. Ben, olan bitenin farkına varıncaya kadar kollarını boynuma doladı, dudaklarıma içten, sıcak bir öpücük kondurdu. Sonra, tek bir söz söylemeden gene öbürünün yanına koştu, ellerinden tutarak ardından çekti.</p>

  <p>Durduğum yerden, uzun uzun arkalarından baktım… Sonunda ikisi de görünmez oldu.</p>

</body>

</html>