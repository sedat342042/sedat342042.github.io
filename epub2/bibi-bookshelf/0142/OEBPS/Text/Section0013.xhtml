<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/Style0001.css" rel="stylesheet" type="text/css"/>
</head>

<body>

  <h2>II</h2>

  <p>Ertesi gün İtalyan Operası‘nda bir temsil vardı.</p>

  <p>İvan Andreyiç tiyatro salonuna bomba gibi daldı. O ana kadar kimse onda müzik düşkünlüğü görmemişti. İtalyan Operası’ na gidişlerinde tatlı tatlı kestirdiği herkesçe bilinirdi. Hatta birkaç kere dostlarına bunun pek zevkli olduğunu, primadonnanın sesinin beyaz, yumuk bir kedinin miyavlaması gibi ninni yerine geçtiğini söylemişti. Ama İvan Andreyiç, bunu çok önceleri, geçen mevsim söylüyordu. Oysa ki şimdi değil tiyatroda, evinde, geceleri bile uyuyamaz olmuştu. Böylece o gece tıklım tıklım dolu Opera salonuna bomba gibi dalınca denetleme memurunun bile kuşkusunu uyandırdı. Adamcağızın kaygılı bakışı İvan Andreyiç‘in elbisesinin yan cebinde bir kama kabzası arıyordu. Şunu da söyleyelim ki, o sıralar operada iki parti çarpışıyordu. Her biri kendi primadonnasını tutuyordu. Partinin birine xxx-istler, ötekine xxx-nistler diyorlardı. Grupların ikisi de müziğe o derece düşkündü ki, tiyatro idaresi güzellik ve güzelliğin temsilcisi primadonnalara karşı bu taşkın sevgi gösterisinden sanki korkmaya başlamıştı. Bu yüzden, ak saçlı bir ihtiyarın –gerçi saçları tam anlamıyla ak değildi ya– daha doğrusu, ellisinde, dazlakça, kerli ferli bir adamın, bir delikanlı hızıyla salona dalışını gören memur, elinde olmadan, Danimarka Prensi Hamlet’in “İhtiyarlık böyle bir kendini salıverirse, gençlik ne olur acaba ilh… ” sözlerini anımsadı, bir kama görmek kaygısıyla İvan Andreyiç‘in frakının cebine yan yan baktı. Ama o cepte yalnızca para cüzdanı vardı, o kadar.</p>

  <p>İvan Andreyiç, salona dalar dalmaz ikinci kattaki locaları hızlı bir bakışla süzdü, kalbi duracak gibi oldu; o oradaydı, localardan birinde oturuyordu!.. Locada bir de karısı ve baldızıyla General Polovitzin, generalin son derece çevik, genç yaveri ve sivil elbise giyen bir adam daha vardı. İvan Andreyiç olanca dikkatiyle bu adamı seçmeye çalışırken öteki, yaverin arkasına geçerek locanın karanlığına gömüldü.</p>

  <p>O, başka yere gittiğini söylediği halde buradaydı!..</p>

  <p>Zaten İvan Andreyiç‘i mahveden şey, Glafira Petrovna’nın bir zamandan beri her adımında görünmeye başlayan ikileşmeydi. Locadaki sivil adam, bardağı taşıran son damlaydı. İvan Andreyiç koltuğa yığılırcasına çöktü. Oysa ki olay pek basitti, üstünde bu kadar durmaya neden yoktu…</p>

  <p>Söylemeyi unutmayalım ki, İvan Andreyiç‘in koltuğu birinci kat localar doğrultusundaydı. İkinci kattaki sözkonusu loca tam koltuğunun üstüne geliyordu. Bu aksilik yüzünden İvan Andreyiç, yukarda olanı biteni göremezdi tabii. Oturduğu yerde kızıyor, kaynayan semaver gibi köpürüp kabarıyordu. Birinci perdenin farkında bile olmadı, aryaların tek bir notası kulağına girmedi. Müziğin iyi yanlarından biri, insanın duygularını yansıtmasıdır, derler. Sevinen adam içinde sevinç; üzgün kimse hüzün bulurmuş. İvan Andreyiç‘in kulakları o anda fırtına uğultularıyla doluydu. Hayranlık çığlıkları büsbütün hırçınlaştırdı onu. Bereket, birinci perde bitmişti. Ama perde inerken kahramanımızın başına hiçbir kalemin yeteri kadar anlatamayacağı bir olay geldi.</p>

  <p>Bazen tiyatroda üst katlardan program filan düştüğü olur; hele piyes seyircileri esneten, sıkıcı bir nesneyse bu olay çevredekileri epey eğlendirir. İnce kağıt parçasının ta üst kattan salına salına inişini derin bir ilgiyle seyredenler bunun koltukta çevresinden habersiz oturan seyircinin başına konuşuna kıs kıs gülerler. Adamın sonraki utangaç hali (utanacağı yüzde yüzdür) gerçekten görülmeye değer. Ben kendi adıma, bayanların loca kenarlarına koydukları dürbünlere baktıkça huylanırım: Bunlardan biri umulmadık bir anda aşağı iniverecekmiş gibi gelir… Ama böyle acı olasılıklar tasarlamanın yeri değil burası. Bu konuyu bizi her türlü hileden, dolandırıcılıktan –evinizde varsa– hamam böceklerinden korunma çareleri gösteren gazetelere bırakıyorum.</p>

  <p>Ama İvan Andreyiç‘in başına gelen hal şimdiye kadar hiçbir yerde yazılmış değildir: Önce de söylediğimiz gibi, epey dazlak kafasına düşen şey ne program, ne de kağıt parçasıydı. Bunun ne olduğunu söylemeye bile çekiniyorum; kıskanç, öfkeli İvan Andreyiç‘in çıplak –daha doğrusu– yer yer saçtan yoksun saygıdeğer başına mis kokulu bir aşk mektubu düşmüştü… İnsan bu ahlâk bozucu nesnenin sözünü etmeye utanıyor doğrusu! Hesapta olmayan bu çirkin olay, zavallı İvan Andreyiç‘i başına bir fare yahut vahşi bir hayvan düşmüş gibi şaşırtmış, ürkütmüştü.</p>

  <p>Kağıdın bir aşk mektubu olduğundan hiç kuşkusu yoktu. Romanlardaki gibi kokulu, pembe bir kağıttı, eldivenli bir kadın elinde gizlenecek kadar minnacık, muska şeklinde katlanmış bir aşk mektubu… Besbelli verildiği sırada düşürülmüştü. Gereken ellere, programla birlikte uzatılırken, belki generalin çevik yaverinin bir kol çarpmasıyla düşürülmüştü. Yaver zarif bir reverasla özür dilerken sabırsızlanan sivil gencin eline yalnızca o gereksiz program geçti… Olay tuhaf, tatsızdı ama, İvan Andreyiç‘in durumu daha da tatsızdı. Soğuk terler döküyordu. Mektubu avucunda sımsıkı tutarak:</p>

  <p><i>— Predestine</i><a href="../Text/Section0014.xhtml#Footnote0009" id="Feedback0009"><sup>[9]</sup></a> diye fısıldadı; predestine!.. Kurşun suçluyu bulur… Yok, öyle değil; ne suçum var benim? Vur abalıya derler buna!..</p>

  <p>Böyle bir olayla sersemleyen kafadan neler geçmez ki! İvan</p>

  <p>Andreyiç oturduğu koltukta taş kesilmiş, diriden çok ölüye benziyordu. O sırada salondakiler, şarkıcıya coşkunca gösteri yapmaya başladığı halde İvan Andreyiç olayı herkesin fark ettiğine emindi.</p>

  <p>Fena halde bozulmuş, kızarmıştı; tertemiz bir toplulukta yakışıksız bir şey yapmış gibi yerin dibine geçmek istedi. Sonunda bütün cesaretini toplayarak gözlerini çevrede gezdirdi. Solundaki züppece bir gence:</p>

  <p>— Son arya pek enfesti!.. dedi.</p>

  <p>Coşkunluktan kendinden geçmiş, oturduğu yerde tepinen genç, İvan Andreyiç‘i ilgisiz bir bakışla süzdükten sonra sesini daha iyi duyurmak için ellerini boru şeklinde ağzına götürdü, sevdiği artistin adını haykırmaya başladı. İvan Andreyiç pek hoşnuttu: “Çok şükür, farkına varmadılar…” diye düşündü, arkaya baktı. Arkasında oturan şişman bir adam da onunla ilgilenmiyordu, sırtını dönmüş, dürbünle locaları süzüyordu. “Güzel… Bunu da atlattık!” diye sevindi İvan Andreyiç. Ötekiler zaten görmüş olamaz, gözlerini koltuğunun yanındaki locaya çevirdi, birden içi cızz etti. Locadaki genç, güzel kadın sandalyenin arkalığına yaslanarak, ağzInı kapamış, katıla katıla gülüyordu.</p>

  <p>İvan Andreyiç, “Ah şu kadınlar…” diye mırıldanmaktan kendini alamadı, seyircilerin ayaklarına basa basa kapıya doğru yürüdü.</p>

  <p>Şimdi okuyucularımı bu durum üzerine düşünüp karar vermeye çağırıyorum: İvan Andreyiç‘in o anda hareketlerinde haklı olmasına olanak var mıydı? Bolşoy Tiyatrosu’nda dört kat loca, beşinci katta da paradi bulunduğu bilinir. Sözkonusu mektubun ille bir locadan, hem de yüzde yüz Polovitzinler’in locasından düştüğünü kim ileri sürebilirdi? Paradi seyircileri arasında da kadın yok muydu?.. Ama tutku, hele kıskançlık, tutkuların en güçlüsü değil midir?</p>

  <p>İvan Andreyiç fuayeye koştu, ışığa yaklaşarak zarfın mühürünü kopardı, okumaya başladı:</p>

  <blockquote style="margin: 20px 0 20px 40px; border: none; padding: 0px;">

    <p>“Hemen şimdi, temsil biter bitmez buluşalım G. caddesindeki ‘xxx’ sokağının köşesinde K. nin evi; üçüncü katın solundaki kapı… Tanrı aşkına, <i>sans faute</i><a href="../Text/Section0014.xhtml#Footnote0010" id="Feedback0010"><sup>[10]</sup></a> gel!”</p>

  </blockquote>

  <p>Mektuptaki el yazısından pek emin olmayan İvan Andreyiç, konunun bir randevu olduğunu anlamıştı tabii. İlk aklına gelen şey; suçluları yakalayıp kötülüğü kökünden kesmekti. Hatta hemen o anda harekete geçmek istedi, ama nasıl, nereden başlamak gerektiğini kestiremedi. İkinci kata koştu, ama aklını toplayıp geri döndü. Ne yapacağını, kendini ne yana atacağını bilemiyordu. Boş durmamak için bir de aynı katın karşı yanına geçip kapısı açık bulunan bir locaya baktı. Yüreğine su serpildi: Beş katta da yukardan aşağıya aynı doğrultuda bulunan localar hep genç kadın ve erkeklerle doluydu. Mektup bunların herhangi birinden düşmüş olabilirdi. Bu kez İvan Andreyiç sanki bu locaların hepsinin ona karşı düşmanca sözbirliği ettiğinden kuşkulandı. Huzuru kaçtı, ikinci perde oynarken salona girmedi, tiyatronun koridorlarında bir aşağı bir yukarı dolaşıyordu. Bir aralık gişeye başvurmayı düşündü: Dört kattaki locaların biletlerini alanların adlarını soracaktı; ama gişe kapanmıştı artık. Sonunda salondan şiddetli haykırışlar, alkış sesleri duyulunca temsilin bittiğini anladı. Paradiden, primadonnaları tutan grup başlarının sesleri ortalığı çınlatıyordu. Ama İvan Andreyiç‘in bunlarla uğraşacak hali yoktu, hareket şeklini belirlemeye uğraşıyordu. Vestiyerden paltosunu alarak G. caddesinin yolunu tuttu. Suçluları kaçırmadan sıcağı sıcağına yakalayıp, dünkünden daha şiddetli davranmaya karar vermişti.</p>

  <p>Evi kolayca buldu, sokak kapısından merdivenin ilk basamağına adım atarken oldukça şık bir gencin, sanki kolunun altından süzülerek öne geçtiğini, basamakları ikişer ikişer atlayarak üçüncü kata çıktığını gördü. Yüzünü seçmemekle birlikte onu, dünkü gence benzetti. Kalbi duracak gibi oldu. Delikanlı İvan Andreyiç‘i iki kat geçti. Üçüncü katta bir kapı, geleni bekliyorlarmış gibi, zil çalınmadan açıldı. Delikanlının içeri daldığını gören İvan Andreyiç de üçüncü kata, kapı henüz kapanmadan yetişti. Ne yapmak gerektiğini kapının önünde bir an serinkanlılıkla düşündü. Tam o anda sokak kapısının önünde duran bir arabanın gürültüsü, kapının açıldığı duyuldu. Birisi ağır adımlarla, inler gibi öksürerek merdivenden çıkıyordu. Kaybedecek vakit yoktu. İvan Andreyiç aralık duran kapıyı iterek ardına kadar açtı, aşağılanmış bir koca hışmıyla içeri daldı. Bir hizmetçi yolunu kesmek istedi, arkasından bir uşak çıktı, ama İvan Andreyiç‘i tutabilene aşkolsun! Karanlık iki odayı şimşek hızıyla geçtikten sonra kendini bir yatak odasında buldu. Genç, güzel bir kadının karşısındaydı. Kadın korkudan tir tir titriyor, neye uğradığını anlamadan İvan Andreyiç‘e dehşet içinde bakıyordu. Tam o sırada bitişik odadan, yatak odasına yaklaşan ağır adımların sesi geldi: Bu, demin merdivenlerden çıkan aynı ayak sesleriydi.</p>

  <p>Genç kadın, ellerini birbirine vurarak:</p>

  <p>— Aman Yarabbi, kocam!.. diye bağırdı. Yüzü, üzerindeki sabahlık gibi bembeyaz oldu.</p>

  <p>İvan Andreyiç, yanlış yere geldiğini, çocukça, anlamsız bir iş yaptığını; merdivende yeteri kadar düşünüp olgun bir karar vermediğini anladı. Ama iş işten geçmişti! Kapı açıldı, adımlarının tokluğuna bakılırsa “ağır bir koca” olan adam, odanın eşiğindeydi…</p>

  <p>İvan Andreyiç‘in o anda kendi hakkında ne düşündüğünü bilemiyorum. Kadının kocasıyla karşılaşıp, bilinçsiz hareket ettiğini, bağışlanmaz bir densizlik yaptığını açıklayarak özür diledikten sonra sıvışmasına engel olan neydi? Bunu da anlayamadım… Kuşkusuz bu gidiş pek şanlı bir gidiş olmazdı, ama hiç olmazsa mertçe, içtenlikli olurdu. Gelgelelim, İvan Andreyiç, Don Juan’lığa, yahut Lovelas’lığa özenmiş gibi, gene çocukça davrandı. İlkin, karyolayı çevreleyen perdeye sarındı, saklanmak istedi. Sonra, iyice bozulan sinirlerine söz geçiremedi, korku aklı bastırdı. Yere çöktü, karyolanın altına daldı. Aşağılanmış bir koca olarak ya da kendini öyle görerek, İvan Andreyiç başka bir kocayla yüzyüze gelmeye dayanamıyordu, belki evine girmenin adamı aşağılama olduğundan ürkmüştü. Şu veya bu nedenle, nasıl olduğunu kendi de bilemeden yatağın altına sokuldu. İşin garibi, kadın da bunu pek uysalca kabul etmişti… Besbelli dili tutulacak kadar korkmuştu tazecik!</p>

  <p>Kocası inleyerek, oflayıp puflayarak odaya girdi, tam ihtiyar işi –makamlı bir sesle– karısına hayırlı akşamlar diledi. Sonra, sırtından ağır bir yük atan adamın halsizliğiyle bir koltuğa çöküp boğuk boğuk öksürmeye başladı. Demin öfkeden kaplan kesilen İvan Andreyiç birdenbire kuzulaştı, kedi karşısında kıpırdanamaz hale gelen fareye döndü: Korkudan soluk alamıyordu. Oysaki bütün aşağılanan kocaların mutlaka saldırgan olmadığının örneği kendisiydi. Ama o anda, ya düşünemediğinden ya da başka bir nedenden aklına gelmedi bunlar. Sessiz sessiz, eliyle sakına sakına çevresini yoklayarak yatağın altında olabildiğince rahat yerleşmeye başladı. O sırada elini başka bir elin yakaladığını duyunca, ne kadar şaşırdığını tahmin edersiniz tabii; karyolanın altında ondan başka biri daha vardı!.. Duyulur duyulmaz bir sesle:</p>

  <p>— Kimsiniz? diye fısıldadı.</p>

  <p>Görünmeyen adam, aynı fısıltılı sesle:</p>

  <p>— Emrettiniz beyim, kim olduğumu söyleyecekmişim!.. diye yanıt verdi. Bir pot kırdınız, sesinizi çıkarmayın bari.</p>

  <p>— Ama efendim…</p>

  <p>— Susun!</p>

  <p>Fazlalık adam; (karyolanın altında ancak bir kişinin uzanacağı kadar yer olduğuna göre İvan Andreyiç öteki adamı fazla görüyordu), İvan Andreyiç‘i acıdan bağırtacak kadar kuwetle elini sıktı.</p>

  <p>— Aman ne yapıyorsunuz beyefendi!.. diye seslenecek oldu</p>

  <p>İvan Andreyiç.</p>

  <p>— Şşşt…</p>

  <p>— Sıkıştırmayın bu kadar, yoksa bağırırım.</p>

  <p>— Hele bağırın, bir deneyin de görelim!</p>

  <p>İvan Andreyiç utancından kıpkırmızı oldu. Bilinmez adam sert, öfkeli konuşuyordu. Belki feleğin kırk çemberinden geçmiş, böyle durumlara alışık bir adamdı, oysaki İvan Andreyiç bu konuda pek deneyimsizdi; dar, karanlık yerde boğulacak gibiydi, kanın tepesine çıktığını hissediyordu. Ama çaresizdi, yüzükoyun, kımıldamadan yatmak zorundaydı. Boyun eğdi, sustu.</p>

  <p>Kadının kocası:</p>

  <p>— Pavel İvanıç‘daydık ruhum, diye başladı. Preferans’a<a href="../Text/Section0014.xhtml#Footnote0011" id="Feedback0011"><sup>[11]</sup></a> oturduk. Bir de khi-khi-khi!.. (Öksürük faslı) Şey… Sırtımı… Khi-khi… Aman… Khi-khi…</p>

  <p>İhtiyar bir süre, gözlerinden yaş fışkırıncaya kadar öksürdü, sonra:</p>

  <p>— Sırtım… dedi; sırtıma öyle ağrı girdi ki… Şu körolası hemoroit yok mu, ne ayakta durduruyor, ne oturtuyor. Khi-khi-khi!.. Oturamadım canım, khi-khi-khi-khi ..</p>

  <p>Yeniden başlayan öksürük bunalımı sahibinden daha ömürlü olacak gibiydi. Sonunda ihtiyarcık iki öksürük arasında dilini zahmetle oynatarak bir şeyler gevelemeye başladı, ama anlayabilene aşkolsun!..</p>

  <p>— Ne olur biraz öteye çekilin beyefendi! diye fısıldadı zavallı</p>

  <p>İvan Andreyiç.</p>

  <p>— Emredersiniz. Yer var mı ki, çekileyim?</p>

  <p>— Öyle ama, ben ne yapayım, sığamıyorum buraya. Ömrümde ilk kez acı duruma düştüm.</p>

  <p>— Ben de bu derece tatsız bir ortamda ilk kez bulunuyorum.</p>

  <p>— Rica ederim, delikanlı!</p>

  <p>— Susun be!</p>

  <p>— Neden susacakmışım? Son derece saygısız bir gençsiniz. Anladığıma göre, hayli gençsiniz; sizden yaşlıyım…</p>

  <p>— Susun dedik ya.</p>

  <p>— Aa, fazla ileri gidiyorsunuz. Karşınızda kim olduğundan haberiniz yok galiba, beyefendi!</p>

  <p>— Karyolanın altında yatan bir adamsınız, biliyorum.</p>

  <p>— Evet, ama benim burada bulunmam… Şey… Bir çeşit sürpriz, daha doğrusu yanlışlık eseri. Siz de aldanmıyorsam, ahlâksızlığınız yüzünden…</p>

  <p>— Aldandınız işte!</p>

  <p>— Beyefendi, unutmayın sizin büyüğünüzüm.</p>

  <p>— Bulunduğumuz durumda büyük küçük olmaz, eşitiz beyefendi. Rica ederim, yüzümü ellemeyin.</p>

  <p>— Affedersiniz, karanlıkta bir şey seçemiyorum; bu daracık yere sığamıyorum.</p>

  <p>— Şişmanlığın cezası bu!</p>

  <p>— Aman Yarabbi, ömrümde bu derece hakarete uğramamıştım, aşağılanmamıştım!</p>

  <p>— Öyle mi, demek karyola altından daha aşağısına girmediniz?</p>

  <p>— Beyefendi, kim olduğunuzu bilmiyorum; bu halin başınıza nasıl geldiğinden de haberim yok, ama benim burada bulunmam tam anlamıyla bir hata yüzünden. Düşündüğünüz gibi değilim ben, beyefendi.</p>

  <p>— Yattığınız yerde itişmeden, rahat durursanız sizinle ilgilendiğim yok. Konuşmayı da kesseniz daha iyi olacak.</p>

  <p>— Ama siz de bana biraz yer açmazsanız bir yerime inecek.</p>

  <p>Ölümümden sorumlu olursunuz beyefendi, emin olun. Saygıdeğer bir insan, bir aile babasıyım. Bu hale dayanamam ben!</p>

  <p>— Suç kimin! Hadi şu yana geçin. İşte size bir yer; ama bundan fazlası da yok!</p>

  <p>Biraz genişlemekten son derece memnun olan İvan Andreyiç, uyuşmuş kolkrıyla bacaklarını oynatmayı denedi.</p>

  <p>— Soylu genç! Beyefendi! Hakkınızda yanlış düşündüğümü anladım, dedi. Sizin de pek iyi durumda olmadığınız belli, ama elimden ne gelir! Hakkımdaki düşünceniz de benden yana değil galiba… İzin verin, size kim olduğumu, buraya bilmeyerek nasıl düştüğümü anlatayım, belki o zaman hak verirsiniz bana. Emin olun, tahmin ettiğiniz amaçla gelmedim buraya. Olanlardan dehşetli korkuyorum şimdi!</p>

  <p>— Susmayacak mısınız siz yahu! Konuştuğumuzu duyarlarsa asıl o zaman başımıza gelecekten korkun. Şşşt… Herif bir şeyler söylüyor.</p>

  <p>Gerçekten ihtiyarın öksürüğü biraz dindi. Miskin miskin geveleyerek:</p>

  <p>— İşte böyle canımın içi… dedi. Böyle ya… Khi-khi… Felaket doğrusu. Fedosey İvaniç, “Cıvanperçemi yapraklarını kaynatıp içmeyi deneyin” diyor. - “Sülük yapıştırdım,” dedim. O da, “Cıvanperçe-mi daha iyi Aleksandr Demyanıç, dedi; söker çünkü… ” Khi-khi-k-hi… Sen ne dersin ruhum? Ah Tanrım… Khi-khi-khi…</p>

  <p>— Öyle ya, denersen fena olmaz; dedi karısı.</p>

  <p>— Fena olmaz ya. “Belki veremsiniz,” dedi bana; khi-khi-khi… Yo, dedim, sadece nikris, bir de mide iltihabı var… Khi-khi-khi… Herif ille verem diye tutturdu. Sen khi-khi… Sen ne dersin şekerim, verem miyim acaba?</p>

  <p>— Aman neler söylüyorsunuz!</p>

  <p>— Değil mi ya! Veremmişim… Sen soyunup yatsana şekerim. Khi-khi-khi… Nezle de üstelik… Öff!.. Yatağın altında iyice bunalan İvan Andreyiç:</p>

  <p>— Öff… Aman!.. diye hızla soludu. Ne olur, çekilin biraz.</p>

  <p>— Şaşıyorum size vallahi, hiç rahat duramaz mısınız?</p>

  <p>— Siz de benimle bozdunuz delikanlı, muştalayıp duruyorsunuz. Galiba bu bayanın aşığısınız.</p>

  <p>— Çenenizi tutun.</p>

  <p>— Susmayacağım! Bana kumanda edemezsiniz. Kadının aşığısınız; benim suçum olmadığına göre, vız gelir, yakalansak da umurumda değil!</p>

  <p>Genç adam dişlerini gıcırdatarak:</p>

  <p>— Sesinizi kesmezseniz, beni buraya zorla getirdiğinizi söylerim, dedi. Servetini kaybetmiş amcamsınız diye tanıtırım… O zaman benden değil, sizden kuşkulanırlar.</p>

  <p>— Alayın sırası değil, beyefendi. Sabrımı tüketiyorsunuz!</p>

  <p>— Şşşt… Bakın, yineliyorum; susmazsanız sizi susturmanın çaresini bulurum. Bela kesildiniz başıma! Burada olmasanız iyi kötü sabahlardım, sonra da nasıl olsa çıkardım.</p>

  <p>— Yo, ben sabaha kadar duramam burada! Benim gibi ağırbaşlı, nüfuzlu bir adam için… Şey, bu da gece burada mı kalacak dersiniz?</p>

  <p>— Kim?</p>

  <p>— Şu ihtiyar.</p>

  <p>— Kalır ya. Bütün kocalar sizin gibi değil ki, evde geceleyenleri de var.</p>

  <p>İvan Andreyiç korkudan buz kesildi:</p>

  <p>— Beyefendi; emin olun ben de geceleri evimde geçiriyorum. Bu ilk olarak başıma geliyor, yemin ederim. Beni tanımıyorsunuz siz. Kimsiniz beyim, kimsiniz? Ne olur, arkadaşlık adına söyleyin bunu!</p>

  <p>— Bana hakın, güç kullanmaya zorlamayın beni!</p>

  <p>— İzin verin de başıma gelen bu kepazece işi anlatayım bari.</p>

  <p>— Sözün sırası değil. Hiçbir şey bilmek de istemiyorum. Sesinizi kesin, yoksa…</p>

  <p>— Yapamam ki…</p>

  <p>Karyolanın altında hafif itişme oldu, İvan Andreyiç sustu. İhtiyarın çatlak sesi duyuldu:</p>

  <p>— Şekerim, bu odada kedi mi var, birtakım mırıltılar duyuyorum.</p>

  <p>— Ne kedisi, nerden çıkarıyorsunuz bunları?</p>

  <p>Kadının kocasıyla konuşacak söz bulamadığı belliydi. Şaşkınlıktan hâlâ kendine gelemiyordu. Adamın son sözleriyle irkildi, o da kulak kesildi:</p>

  <p>— Ne kedisi?</p>

  <p>— Basbayağı kedi. Geçen gün eve geldim, bakıyorum: Bizim Vaska, çalışma odasında koltuğuna kurulmuş, mırıldayıp duruyor. “Ne o, Vasenka?” dedim. Mırmırlamaya devam etti. Tıpkı da insan fısıltısına benziyor… İçimden, “Bak şu şeytanın işine, ölümümü çağırıyor galiba…” dedim.</p>

  <p>— Saçmalıyorsunuz bugün, ayıp vallahi!</p>

  <p>— Peki peki, darılma canım, ölmemi istemezsin, bilirim. İş olsun diye söyledim. Soyun da yatsana şekerim, sen yatana kadar burada oturayım…</p>

  <p>— Hayır hayır, yatmam daha… Sonra…</p>

  <p>— Peki canım, peki; darılma. Şey… Fare mi var burada ne?</p>

  <p>— Ay, ne oluyor size bugün anlamıyorum: Yok kediler, yok fareler… Nedir bu Tanrı aşkınıza!</p>

  <p>— Bir şey yok canım… Khi-khi! Bir şey demedim ben. Aman Yarabbi, khi-khi-khi!..</p>

  <p>Yatağın altındaki genç adam:</p>

  <p>— Öyle gürültü ediyorsunuz ki, herif sonunda… diye fısıldadı.</p>

  <p>— Halimi bilseniz, burnum kanıyor.</p>

  <p>— Kanasın, ne yapalım? Adam gidinceye kadar dişinizi sıkın, ses çıkarmayın.</p>

  <p>— Ama durumumu düşünün, delikanlı; hem yanımda yatanın kimin, neyin nesi olduğunu bilmiyorum…</p>

  <p>— Öğrenirseniz elinize n e geçecek sanki? Ben kim olduğunuzu merak ediyor muyum? Peki, söyleyin adınızı, ben de…</p>

  <p>— Yok, yok, ne gereği var! Ben yalnızca, burada bulunuşumun anlamsızlığını…</p>

  <p>— Şşt… Herif gene bir şeyler söylüyor.</p>

  <p>— Vallahi şekerim, kulağıma mırıltılar geliyor benim.</p>

  <p>— Hiçbir şey yok. Kulağındaki pamuğu iyice yerleştirmedin de ondan öyle geliyor.</p>

  <p>— Pamuk dedin de, burada, üst katta… Khi-khi… Üst katta… Khi-khi…</p>

  <p>— Üst katta mı?.. diye birdenbire fısıldadı delikanlı. Hay aksi şeytan, ben burayı sonuncu kat sanıyordum. İkinci katmış demek!</p>

  <p>— Bu evin katlarıyla neden bu kadar ilgileniyorsunuz? diye karşılık verdi İvan Andreyiç. Ben de burayı son kat sanmıştım, demek bir kat daha var…</p>

  <p>Öksürüğü bir aralık kesilen ihtiyar:</p>

  <p>— Birisi kımıldanıyor orada, dedi, vallahi kımıldanıyor!</p>

  <p>Genç adam, İvan Andreyiç‘in ellerini yakaladı, olanca hızıyla sıktı.</p>

  <p>— Duydunuz mu dediğini, ses çıkarmayın!</p>

  <p>— Rica ederim ellerimi bırakın, beyefendi. Bırakın beni!</p>

  <p>— Şşşt!..</p>

  <p>Kısa bir itişme, arkasından gene her şey sessizleşti.</p>

  <p>— Nefis bir parçaya rastladım demin, diye yeniden başladı ihtiyar.</p>

  <p>— Ne parçası, dedi karısı.</p>

  <p>— Canım, önceleri de anlatmıştım sana; merdivende güzel bir kadınla karşılaşırım bazen… Yoksa söylemeyi unutmuş muydum?.. Belleğimde bir şey var şu sıralar. Kılıçotu… Khi-khi…</p>

  <p>— Ne?</p>

  <p>— Kılıçotu içmeliyim diyorum; çok iyiymiş… Khi-khi-khi… Çok yararlıymış.</p>

  <p>Yatağın altındaki genç, gene öfkeyle dişlerini gıcırdattı:</p>

  <p>— Herif konuşuyordu, engel oldunuz! diye söylendi.</p>

  <p>İhtiyarın karısı:</p>

  <p>— Güzel bir kadına mı rastladın, dedi; sonra?</p>

  <p>— Efendim?..</p>

  <p>— Güzel bir kadına rastlamışın diyorum.</p>

  <p>— Kim rastlamış?</p>

  <p>— Sen, kim nbcak!</p>

  <p>— Ben mi, ne zaman?.. Ha, sahi…</p>

  <p>Genç adam, unutkan ihtiyarcığı gayrete getirmek ister gibi:</p>

  <p>— Hele şükür! Hadi koca mumya, hadi!.. diye fısıldıyordu konuş, devam et!</p>

  <p>— Ah beyefendi, ne korkunç şey, dehşetten tüylerim diken diken oldu. Dünkü gibi, tıpkı dünkü gibi…</p>

  <p>— Şşşt…</p>

  <p>İhtiyar, gıcırtılı bir sesle:</p>

  <p>— Evet evet, hatırladım, dedi. Pek oynak şey! Bir gözleri var…</p>

  <p>Mavi şapkalı…</p>

  <p>— Mavi şapkalı mı… Vay canına!</p>

  <p>— Odur, o!.. Onun mavi şapkası var… Ah Yarabbim! diye bağırdı İvan Andreyiç.</p>

  <p>Genç adam yeniden ellerine yapışıp ezercesine sıktı:</p>

  <p>— O dediğiniz kim, kimden sözediyorsunuz?</p>

  <p>Bu defa “Şşşt” diyen İvan Andreyiç oldu:</p>

  <p>— Şşşt… Adam konuşuyor, dinleyelim… Zaten mavi şapkanın ne önemi var, herkesin mavi şapkası olabilir.</p>

  <p>İhtiyar devamla:</p>

  <p>— Şeytan gibi kurnaz! dedi. Burada ahbapları varmış. Gözleri fıldır fıldır… Ahbaplarına da başka ahbapları geliyor olmalı…</p>

  <p>— Bize ne canım, diye sözünü kesti karısı.</p>

  <p>— Peki canım, peki, darılma! dedi. İstemezsen anlatmam. Keyfin yerinde değil bu gece galiba.</p>

  <p>— Şey, siz buraya nasıl düştünüz? diye sordu genç adam.</p>

  <p>— Hayda, demin dinlemek istemiyordunuz, şimdi birdenbire bu ilgi niye?</p>

  <p>— Ne ilgisi, vız gelir bana! Anlatmasanız da umurumda değil.</p>

  <p>— Darılmayın delikanlı, ne söylediğimin pek farkında değilim. Yani demek istiyorum ki, bu işle ilgilenmeniz boşuna olmamalı… Kim olduğunuzu sorabilir miyim? Şimdilik bildiğim tek şey, tanımadığım bir adamsınız… Öff, iyice zırvaladım galiba!</p>

  <p>Bir şey düşünür gibi görünen genç adam:</p>

  <p>— Beni rahat bırakın, diye tersledi İvan Andreyiç‘i. Ama öteki susmuyordu:</p>

  <p>— Öyleyse ben hepsini anlatacağım size. Belki size gücendiğim için anlatmayacağımı sandınız? Asla. İşte elimi uzatıyorum. Yalnızca üzgünüm, o kadar. Ama çok rica ederim, siz de hepsini, ta başından, buraya nasıl geldiğinizi filan, hepsini anlatın. Niçin, ne nedenle geldiniz? Emin olun, size hiç darılmıyorum; vallahi billahi darılmıyorum, işte elim! Yerin tozundan pek temiz değil galiba. Ama zararı yok, yüce duygularımızı ifade ederken bunlar önemli sayılmaz.</p>

  <p>— Hay sizi de elinizi de!.. Kıpırdanacak yer yokken elini burnuma sokuyor!..</p>

  <p>— Beyefendi, bu davranışınız karşısında bir insan değil de eski bir pabuç varmış gibi…</p>

  <p>İvan Andreyiç öfkeli konuşuyordu, ama öfkesinde bir gevşeklik, sesinde yalvarma ifadesi seziliyordu:</p>

  <p>— Biraz nazik olun bana karşı… Azıcık hiç olmazsa… Her şeyi anlatacağım size. Birbirimizi pekala sevebilirdik. Sizi evime, yemeğe davet ederdim. Oysa bu şekilde burada yan yana yatmamız bile olanaksız. Hakkımda yanılıyorsunuz delikanlı. Bilmiyorsunuz ki…</p>

  <p>Genç adam, İvan Andreyiç‘in sözünü keserek, heyecanla:</p>

  <p>— Acaba ne zaman rastlamış ona? dedi. Belki hâlâ bekliyor beni?.. Aman, ne olursa olsun, çıkacağım buradan!</p>

  <p>— O dediğiniz kim? Kimden sözediyorsunuz, delikanlı? Orada, üst katta olan… Yarabbim, beni niçin böyle sıkıntıya soktun!</p>

  <p>İvan Andreyiç sıkıntısından sırtüstü dönmeye çalıştı.</p>

  <p>— Kim, kim!.. Öğrenip de ne yapacaksınız? Zaten çıkıyorum artık ben!</p>

  <p>Umutsuzluğu son haddi bulan İvan Andreyiç, delikanlının frakının kuyruğuna yapıştı:</p>

  <p>— Ne yapıyorsunuz, nereye?.. ‘Ben ne olacağım?</p>

  <p>— Bana ne! Burada kalacaksınız tabii. Bana engel olursanız, ihtiyar beni karısının aşığı sanmasın diye demin söylediğim gibi, iflas etmiş amcam olduğunuzu söylerim.</p>

  <p>İvan Andreyiç üzgün bir halle:</p>

  <p>— Anlamsız sözler bunlar, delikanlı, diye fısıldadı. Kimse inanmaz buna, küçük bir çocuk bile…</p>

  <p>— Öyleyse gevezelik etmeyin; yere yapışın, uslu uslu yatın. Hatta geceyi burada geçirin. Sabah bir punduna getirip çıkar, kaçarsınız, kimse farkına varmaz. Ben çıktıktan sonra, yatağın altında bir kişi daha olduğu kimsenin aklına gelmez. Düzineyle gelecek değiller ya! Hoş siz tek başınıza bir düzineye bedelsiniz. Hadi, azıcık çekilin, çıkacağım ben.</p>

  <p>— Benimle alay mı ediyorsunuz delikanlı? Ya beni öksürük tutarsa?..</p>

  <p>— Şşşt…</p>

  <p>Galiba bir aralık kestirmiş olan ihtiyar gene huylandı:</p>

  <p>— Nedir bu, dedi. Yukarda da bir patırtı var.</p>

  <p>Karyolanın altındakiler ilgilendiler:</p>

  <p>— Yukarda patırtı mı?..</p>

  <p>— Duydunuz mu, delikanlı, yukarda bir şeyler oluyor?..</p>

  <p>— Duydum.</p>

  <p>— Aman Tanrım, ben çıkacağım, delikanlı!</p>

  <p>— Öyle mi? Ben kalacağım ama… Vız gelir bana orada olanlar. Aklıma ne geldi, biliyor musunuz? Siz de aldatılmış bir kocasınız.</p>

  <p>— Nee?!.. Şu terbiyesizliğe bak, nereden çıkardınız bunu? Neden aldatılmış koca olayım… Evli değilim ki ben!..</p>

  <p>— Evli değilmiş… Atma!</p>

  <p>— Belki bir aşığım ben…</p>

  <p>— Aşık mı?.. Tamam!</p>

  <p>— Beyefendi, rica ederim beyefendi!.. Pekala, hepsini anlatacağım size. Belki o zaman üzüntüme hak verirsiniz. Düşündüğünüz gibi değilim, evli değilim ben. Sizin gibi bekarım. O şey… Arkadaşım… Çocukluk arkadaşım… Ben de aşığım. Bana dedi ki, “Çok mutsuzum, azap içindeyim… Karımdan kuşkulanıyorum.” Aklı başında bir biçimde, “Kimden kuşkulanıyorsun?” diye sordum. Ama siz beni dinlemiyorsunuz beyefendi. Dinleyin, rica ederim, dinleyin. “Kıskançlık gülünç şey, dedim; suçtur! ” - “Değil, dedi; yalnızca mutsuz bir insanım… Azap çekiyorum, kuşkunun verdiği ıstırap…” - “Ne yapayım, dedim, en iyi dostumsun, çocukluk arkadaşımsın. Zevk çiçeklerini birlikte toplar, sefahat dalgalarına birlikte atılırdık… ” Aman Yarabbi, ne söylediğimin farkında değilim! Gülüyorsunuz delikanlı, bu halinizle deli edeceksiniz beni!</p>

  <p>— Zaten delisiniz.</p>

  <p>— Deli sözünü ağzıma alır almaz bunu söyleyeceğinizi tahmin ettim zaten. Peki, gülün delikanlı. gülün! Biz de gençtik, biz de kadınları baştan çıkarmasını bilirdik… Öff, beyin hummasına tutulacağım ben…</p>

  <p>— Şekerim, birisi aksırıyor burada, nasıl şey bu? diye geveledi ihtiyar. Sen mi aksırdın yoksa?</p>

  <p>— Tanrım, sen bana sabır ver! dedi karısı.</p>

  <p>Karyolanın altından bir tıslama duyuldu. Kadın telaşlandı:</p>

  <p>— Yukardakilerin gürültüsü…</p>

  <p>— Evet evet, onlar… Sana söylemişmiydim: Demin, khi-khi-khi… İnce bıyıklı, iki dirhem bir çekirdek bir züppeye… Khi-khi…</p>

  <p>Aman öff… Belim… Bir züppeye rastladım…</p>

  <p>— İnce bıyıklı… diye fısıldadı İvan Andreyiç. Sizsiniz galiba, sizden sözediyor!..</p>

  <p>— Hey Yarabbi, ne biçim adamsınız! Bana nerede rastlayacak, burada, yanınızdayım. Ellemeyin yüzümü!</p>

  <p>— Fenalık geliyor bana…</p>

  <p>O anda gerçekten üst kattan birtakım gürültüler duyuldu.</p>

  <p>— Ne olabilir bu? diye mırıldandı genç.</p>

  <p>— İnsanlık adına yardım edin bana beyefendi, dehşet içindeyim!</p>

  <p>— Şimdi ses çıkarmayın da…</p>

  <p>— Ne dersin bu şamataya şekerim, dayanılır gibi değil! Hem yatak odamızın üstünde… Adam gönderip sordurayım mı?</p>

  <p>— Ne ilgisi var!</p>

  <p>— Peki canım, sen bilirsin. Çok öfkelisin bugün.</p>

  <p>— Gidip yatsan artık.</p>

  <p>— Ah, hiç scvıniyorsun beni, Liza!</p>

  <p>— Seviyorum canım, seviyorum… Tanrı rızası için gidin, çok yorgunum.</p>

  <p>— Peki peki, gidiyorum.</p>

  <p>İhtiyar yerinden kalkmaya çabalarken karısı, birdenbire:</p>

  <p>Hayır, gitmeyin… Gitmeyin! diye bağırdı. Yok gidin, gıdin!..</p>

  <p>— Sana bir şeyler oldu bugün, ruhum. Bir gidin, bir gitmeyin… Khi-khi… Sahiden gidip yatayım… Khi-khi-khi… Panafidinler’in küçük kızları var ya khi-khi-khi… Bebeğini, oyuncak bebeğini görsen, Nürenhcıg’den getirmişler. Ama ne bebek!.. Khi-khi…</p>

  <p>— Şimdi de bebek faslı mı?</p>

  <p>— Khi-khi-khi!.. Ama son derece güzel bir bebek!.. Khi-khi…</p>

  <p>— Hele şükür, kalktı moruk, dedi genç adam. O gidince biz de çıkarız. Duydunuz mu?.. Sevinsenize!</p>

  <p>— Ah… İnşallah, inşallah!</p>

  <p>— Bu size ders olsun.</p>

  <p>— Neden? Evet, anlıyorum… Ama siz bana ders vermek için henüz çok gençsiniz, delikanlı.</p>

  <p>— Gene de vereceğim ama… Dinleyin.</p>

  <p>— Aman… Eyvah, aksırık tuttu!..</p>

  <p>— Sakın ha! Aksırın da görürsünüz!</p>

  <p>— Ne yapayım, fare kokusundan boğuluyorum! Ne olur, cebimden mendilimi çıkarın, kımıldanacak durumda değilim… Öff, nedir bu çektiklerim, suçum ne benim!</p>

  <p>— Alın mendilinizi. Ne yaptığınıza gelince, şimdi söyleyeyim size: Kıskançsınız. Kimbilir neler neler uydurup, deli dİvane gibi elalemin evine dalarak ortalığı birbirine katıyorsunuz.</p>

  <p>— Ortalığı birbirine kattığım yok, delikanlı.</p>

  <p>— Susun artık!</p>

  <p>— Hem bana ahlâk dersi veremezsiniz, sizden çok daha erdemliyim, delikanlı.</p>

  <p>— Susacak mısınız?</p>

  <p>— Yarabbim, sen bilirsin!</p>

  <p>— Ortalığı altüst edip genç bir kadını korkuttunuz, zavallı belki bu yüzden hasta düşecek… Her şeyden çok rahata gereksinen hemoroitli sayın bir ihtiyarın huzurunu kaçırdınız. Neden? Çünkü kafanıza bir sürü saçmalık yerleşti, kendinizi ne yana atacağınızı bilemiyorsunuz. Durumunuzun ne derece kötü olduğunun farkında mısınız? Anlıyor musunuz bunu?</p>

  <p>— Anladım, farkındayım ama, gene de hakkınız yok beyefendi…</p>

  <p>— Susun. Ne hakkından sözediyorsunuz? Bu işin sonunun çok kötü olabileceğini düşündünüz mü? Yatağın altından çıkacağınız zaman karısını seven bu ihtiyarın ne hale geleceğini düşündünüz mü hiç?.. Gerçi facia kahramanlığı sizden çok uzak, karyolanın altından çıkınca sizi görenlerin kahkahadan kırılacağına eminim. Sizi bir de mum ışığında görmek isterdim, kimbilir ne kadar gülünçsünüz!</p>

  <p>— Ben de sizi görmek isterdim. Bu durumda siz de benim kadar gülünçsünüz. Üstelik ahlâksızlık damgası da yediniz delikanlı!</p>

  <p>— Gene mi ahlâk sözü! Burada bulunmamın nedenini biliyor musunuz siz? Yanlışlıkla girdim ben buraya. Tanrı belalarını versin içeri alanların! Belki bu kadının da beklediği birisi vardı; (Siz değil tabii) anlamsız yürüyüşünüzü duyunca korktu, telaşlandı, ben de yatağın altına girdim. Karanlıktı zaten… Y oo, üste çıkmak için bana hikaye anlatmaya kalkışmayın; gülünç, kıskanç bir ihtiyarsınız. Şimdiye kadar niçin burada kaldığımı biliyor musunuz? Yoksa korktum mu sandınız? Hayır efendim, size acıdığım için: Bensiz ne yapardınız? Ev sahipleriyle karşı karşıya gelince put kesilirdiniz.</p>

  <p>— O da neden? Konuşamayacağımı da nereden çıkardınız?..</p>

  <p>Vay, şimdi de köpekler havlamaya başladı!</p>

  <p>— Sahi… Çeneniz durmuyor da ondan havlıyor. Hayvan uyuyordu, besbelli siz uyandırdınız. Asıl felaket şimdi.</p>

  <p>Gerçekten, bir köşede, minderde uyuyan bir fino birdenbire uyandı, yabancı kokuyu alınca tiz bir havlamayla yatağın altına atıldı.</p>

  <p>— Vay pis hayvan, ele verecek bizi… diye homurdandı İvan Andreyiç. Yakalandık demektir… Tanrının cezası!</p>

  <p>— Tabansızlığınız yüzünden, hakkettiniz bunu.</p>

  <p>Ev sahibi, köpeği çağırdı:</p>

  <p>— Buraya gel, Ami!</p>

  <p>Fakat Ami oralı değildi, karyolanın altında İvan Andreyiç‘e saldırıyordu.</p>

  <p>— Amişka’nın hali tuhaf bugün… Besbelli fareden ya da kedi</p>

  <p>Vaska’dan huylandı. Yatağın altından aksırık sesleri geliyor dememiş miydim? Vaska’dır bu, nezle olmuş hayvan.</p>

  <p>Genç adam:</p>

  <p>— Kıpırdamayın, aldırmazsanız durur belki… dedi.</p>

  <p>— Aman ellerimi bırakın beyefendi, tutmayın ellerimi! diye debeleniyordu İvan Andreyiç.</p>

  <p>— Yavaş, sesizini çıkarmayın.</p>

  <p>— Ama köpek burnumu ısırıyor efendim, burunsuz mu kalayım sizin yüzünüzden!..</p>

  <p>Bir itişme başladı. İvan Andreyiç ellerini kurtardı. Köpek ala-. bildiğine havlıyordu. Birden havlamayı kesti, incecik bir sesle cırladı.</p>

  <p>— Ayy!.. diye çığlık attı kadın.</p>

  <p>Genç adam fısıltı halinde:</p>

  <p>— Ne yaptınız canavar, ikimizi de mahvettiniz! dedi. Bırakın hayvanı. Hay kahretsin, boğuyor!.. Yapmayın, bırakın hayvanı, canavar! Kadın kalbini bilmezsiniz siz, köpeğini öldürürseniz ikimizi de ele verir.</p>

  <p>Ama iş işten geçti. İvan Andreyiç kendini korumak için finonun boğazım sıktı, hayvancağız bir çığlık atarak oracıkta can verdi.</p>

  <p>— Mahvolduk!.. diye mırıldandı genç adam.</p>

  <p>Kadın yukarda yırtınıp Amişka’sını çağırıyordu:</p>

  <p>— Amişka!.. Aman Yarabbi, Amişka’ya ne yaptılar? <i>İci,</i><a href="../Text/Section0014.xhtml#Footnote0012" id="Feedback0012"><sup>[12]</sup></a> Amişka, <i>ici!..</i> Canavarlar, barbarlar!.. Ayy, fena oluyorum…</p>

  <p>İhtiyarcık koltuğunda doğruldu:</p>

  <p>— Nedir o?.. Ne oldu?.. diye telaşlı telaşlı bağırıyordu. Ne oldun hayatım? Amişka, buraya gel! Amişka, Amişka!.. Vaska onu yiyemez ya!.. Gene de dövmeli bu kediyi; bir aydır okşamadık namussuzu! Praskovya Zaharyevna’ya söyleyeyim yarın, ne dersin şekerim?</p>

  <p>Köpeği parmaklarım, dilini şaklatarak çağıran ihtiyar birdenbire karısına atıldı:</p>

  <p>— Eyvah, ne oldun karıcığım, sarardın… Aman Yarabbi… Hey kızlar, buraya gelin!</p>

  <p>İhtiyarcık odada koşuşmaya başladı. Kadın:</p>

  <p>— Yabancı var burada, yatağımın altında… diye mırıldandı. Amişka, ne yaptılar sana, Amişka’m!..</p>

  <p>— Kimmiş onlar? Amişka!.. Buraya gelin çocuklar!</p>

  <p>İhtiyar, uşağın elinden mumu kaparak karyolanın altına eğildi.</p>

  <p>— Kim var orada?.. Kimsiniz?.. Gelin çocuklar, çabuk!..</p>

  <p>İvan Andreyiç, boğduğu Amişka’nın leşinin yanında soluk almadan yatıyordu. Oysaki genç adam, ihtiyarın her hareketini kolluyordu. İhtiyar, duvardan yana geçip karyolanın altında beklenmedik konukları ararken, genç adam sürünerek yatağın altından çıktı, arkasına bakmadan kaçmaya başladı. Delikanlıyı fark eden ihtiyarın karısı, duyulur duyulmaz bir sesle:</p>

  <p>— Kimsiniz?.. dedi. Ben sizi…</p>

  <p>— Öbür canavar orada kaldı, diye sözünü keserek atıldı delikanlı. Amişka’nızı o öldürdü!</p>

  <p>Kadın:</p>

  <p>— Ayy… diye çığlığı bastı. Ama genç adamın yerinde yeller esiyordu.</p>

  <p>O sırada kadının kocası, İvan Andreyiç‘i ayağından yakalamış, dışarı sürüklemeye çalışıyordu.</p>

  <p>— Biri var burada… Pabucunu yakaladım!</p>

  <p>— Katil, Amişka’mın katili!.. diye bağırıyordu karısı.</p>

  <p>İhtiyar, ayağını yere vurarak:</p>

  <p>— Çıkın oradan, çıkın!.. diyordu. Kimsiniz, çıkın diyorum! Söyleyin, kimsiniz?.. Aman, ne tuhaf adam bu!</p>

  <p>— Haydut hunlar!..</p>

  <p>Sonunda İvan Andreyiç dışarı çıktı.</p>

  <p>— Köleniz olayım Ekselans, ne olur adamlarınızı çağırmayın, yalvarırım size, çağırmayın Ekselans! Hiç gereği yok. Evinizden yakapaça atılacak adam değilim, yapamazsınız bunu… Benim de kendime göre… Şey… Bir yanlışlık oldu Ekselans; izin verirseniz arz edeyim…</p>

  <p>İvan Andreyiç hıçkırıklarla ağlayarak konuşuyordu:</p>

  <p>— Hep karım… Yani benim değil, başkasının karısı, ben evli değilim… Can-ciğer bir dostum, çocukluk arkadaşım…</p>

  <p>İhtiyar, olduğu yerde tepinerek:</p>

  <p>— Ne çocukluk arkadaşı, hırsızın birisiniz! diye bağırıyordu.</p>

  <p>Evimi soymaya geldiniz… Çocukluk arkadaşıymış!..</p>

  <p>— Hayır Ekselans, hırsız değilim, birisinin çocukluk arkadaşıyım… Yanlışlıkla, istemeyerek oldu. Yanlış kapıdan girdim.</p>

  <p>— Öyle ya, şimdi çıktığınız yerden belli oldu bu, beyefendi!</p>

  <p>— Ekselans, emin olun, tahmin ettiğiniz gibi adam değilim. Yanılıyorsunuz. Son derece yanılıyorsunuz Ekselans. Bana dikkatle bakarsanız, üzerimdeki bazı işaretlerden hırsız olamayacağımı anlarsınız. Ekselans, ah Ekselans!..</p>

  <p>İvan Andreyiç bu kez yalvararak ellerini genç kadına uzattı:</p>

  <p>— Hanımefendi, siz bir kadınsınız, bari siz anlayın beni! Evet, Amişka’nızı ben öldürdüm, ama suçum yok bunda. Vallahi suçum yok! Hep karımın yüzünden… Mutsuz bir insanım… Boyuna zehir içiyorum.</p>

  <p>— Ne içtiğiniz beni ilgilendirmez. Şu halinize göre, şimdi de epey yuvarlamış olmalısınız. Buraya nasıl girdiğinizi anlatın beyef endi?</p>

  <p>İhtiyar gerçekten İvan Andreyiç‘in halinden ve rütbe işaretlerinden hırsız olmadığını anlamıştı. Öfkesinden zangır zangır titriyordu.</p>

  <p>— Soruyorum size, nasıl girdiniz buraya?.. Haydut gibi…</p>

  <p>— Rica ederim, haydut değilim Ekselans! Hep kıskançlık yüzünden. Her şeyi anlatacağım size Ekselans, açıkça, olduğu gibi, öz babama anlatıyor gibi anlatacağım… Zaten babam yerindesiniz…</p>

  <p>— Neyim, neyim?..</p>

  <p>— Belki incittim sizi Ekselans; böyle genç bir bayanla, yaşınıza göre… Şey… Yani böyle bir çiftin mutluluğunu görmek gerçekten insana haz veriyor demek istiyorum… Adamlarınızı çağırmayın Ekselans… Tanrı aşkınıza çağırmayın! Gülerler bana, bilirim onları. Bundan, uşaklarla ahbaplık ettiğim anlamını çıkarmayın, benim evimde de uşaklar var Ekselans, hep gülerler eşekler! Prens hazretleri!.. Yanılıyorsam, bir prensle konuşmak onuruna…</p>

  <p>— Hayır, yanılıyorsunuz, prens değilim. Prenslik falan vererek tavlamaya çalışmayın beni. Buraya, evime nasıl girdiniz onu anlatın, beyefendi!</p>

  <p>— Prens hazretleri… Yani Ekselans –affedersiniz, prens sanıyordum sizi. Benzettim… Yanılmışım… Olur bazen, ahbaplarımdan Bay Pozirev’in evinde görmekle onurlandığım Prens Korotoukhov’a öyle benziyorsunuz ki! Görüyorsunuz ya, tanıdıklarım arasında prensler de var, yani ahbabımın evinde bir prensle görüştüm. Beni zannettiğiniz kimse saymanıza hakkınız yok; hırsız değilim. Adamlarınızı çağırmayın Ekselans; hem çağırıp da ne olacak sanki?</p>

  <p>— Peki, nasıl girdiniz buraya, kimsiniz? diye bağırdı kadın.</p>

  <p>— Öyle ya, kimsiniz? dedi kocası. Ben de, yatağın altına Vaska girdi de tıksırıp duruyor sanmıştım, şekerim. Oysaki buymuş! Şu işe bak: Peki, kim olduğunuzu söylesenize?</p>

  <p>İhtiyarcık gene tepinmeye başladı. İvan Andreyiç:</p>

  <p>— Konuşamam ki Ekselans, dedi, sözünüzün bitmesini bekliyorum, zarif şakalarınızı dinliyorum… Bana gelince, hayli gülünç bir hikaye bu Ekselans. Hepsini bir bir anlatacağım. Zaten durum kendiliğinden açıklanacak, adamlarınıza başvurmaya gerek kalmayacak demek istiyorum. Soyluluğunuza yaraşır şekilde davranın Ekselans! Yatağınızın altından çıkmak beni hiç değiştiremez, vakarımdan zerrece kaybetmiş değilim. Ama son derece komik bir hikaye bu, Ekselans!</p>

  <p>İhtiyarın karısına dönerek, yaltaklanan bir halle:</p>

  <p>— Hele hanımefendi gülmekten kırılacaklar! diye ekledi. Sahnede kıskanç bir koca göreceksiniz. Bakın, ne kadar küçülüyorum, bile bile küçülüyorum. Evet, Amişka’yı ben öldürdüm, ama… Şey, vallahi ne söylediğimin farkında değilim artık.</p>

  <p>— Peki; nasıl girdiniz buraya?</p>

  <p>— Gecenin karanlığından yararlanarak Ekselans, gecenin karanlığından yararlanarak… Suçluyum. Bağışlayın beni Ekselans? Ezilerek affınızı diliyorum. Sakın beni aşık falan sanmayın, yalnızca aşağılanmış bir kocayım. Aşık değilim, asla. Sayın eşiniz de son derece erdem’i bir hanımefendidir diyebilirim, temiz ve günahsız!</p>

  <p>İhtiyar yeniden köpürdü:</p>

  <p>— Ne, nasıl söz bu? diye haykırdı. Ağzınızdan çıkanı kulaklarınız duymuyor galiba. Çıldırdınız mı yoksa, karım hakkında ne cesaretle böyle konuşuyorsunuz?</p>

  <p>Kadın:</p>

  <p>— Canavar, Amişka’mın katili!.. diye yeniden ağlamaya başladı. Üstelik küstahlık ediyor…</p>

  <p>İvan Andreyiç büsbütün şaşkına döndü:</p>

  <p>— Ekselans, saçmaladım ben, düpedüz saçmaladım! Beni, aklı başında olmayan biri sayın. Tanrı aşkınıza, aklımın başında olmadığını kabul edin! Onurum adına söyliyeyim; bana karşı davranışınız büyük bir lütuftur. Teşekkür için elimi uzatmak isterdim ama, cesaret edemiyorum. Yatağınızın altında yalnız değildim, amca olarak… Tüh, gene saçmaladım… Yani demek istiyorum ki, aşık olamam ben…</p>

  <p>İvan Andreyiç gene ihtiyarın karısına döndü:</p>

  <p>— Darılmayın bana hanımefendi! Aşkın nasıl, ne ince bir duygu olduğunu bilirsiniz, kadınsınız çünkü. Aman, yoksa gene mi zırvalıyorum?.. Demek istiyorum ki, benim gibi ihtiyarın, daha doğrusu yaşlı bir adamın aşığınız olmasına olanak yok. Aşık olmak Ritchardson’ a, yani Lovelas’a yakışır… Bakın gene dilim dolaşıyor… Neyse, okumuş, edebiyattan anlayan bir adam olduğumu görüyorsunuz Ekselans. Ama hanımefendi gülüyorlar! Olsun. Sizi güldürdüğüm için çok mutluyun hanımefendi.</p>

  <p>İhtiyarın karısı gülmekten katılıyordu.</p>

  <p>— Ne komik adam bu, ne komik!</p>

  <p>Karısının güldüğüne sevinen ihtiyar:</p>

  <p>— Gerçekten komik, hem kir-pas içinde… dedi. Hırsız olamaz o, şekerim. Yalnız buraya nasıl geldiğini bir türlü anlamadım.</p>

  <p>— Haklısınız Ekselans, gelişim tuhaf, çok tuhaf oldu, tıpkı romanlardaki gibi… Olacak şey mi bu: Gece yarısından sonra, büyük şehirde, bir evin yatak odasında, karyola altında bir adam… Gülünç, acayip değil mi? Rinaldo-Rinaldini’yi anımsatıyor… Ama bu daha hiç Ekselans, hiçbir şey değil! Size hepsini bir bir anlatacağım. Hem hanımefendiye yeni bir fino getireceğim, enfes bir fıno!.. Tüyleri upuzun, ayakları kısa mı kısa, iki adım yürüyünce tüylerinden dolaşıp düşüyor… Yalnız şekerle beslenir. Getireceğim onu Ekselans, yüzde yüz getireceğim!</p>

  <p>— Kah-kah-kah, kah-kah-kah!..</p>

  <p>İhtiyarın karısı gülmekten, uzandığı kanapede kendini o yana bu yana atıyordu.</p>

  <p>— Aman sinirim tuttu… Öff… Öff!.. Ne komik adam bu böyle!..</p>

  <p>— Çok komik ya! Khi-khi-khi… Hem komik hem toz toprak içinde… Kah-kah-kah!.. Khi-khi-khi…</p>

  <p>İvan Andreyiç iyice coştu:</p>

  <p>— Artık tam anlamıyla mutluyum. Elinizi sıkmak isterdim ama, Ekselans bu halimle cesaretim yok. Mutluyum, çünkü aldandığımı anladım, gözlerim açıldı artık. Haksız yere kuşkuya düşmüştüm…</p>

  <p>Gülmekten gözlerinden yaş gelen genç kadın:</p>

  <p>— Karısı… Karısı da varmış!.. diye inledi.</p>

  <p>— Evliymiş demek… Sahi mi? diye atıldı ihtiyar. Dünyada aklıma gelmezdi!</p>

  <p>— Ah Ekselans, karım… Suç hep onda, daha doğrusu onda değil, bende, kuşkulanıyordum ondan; bu apartmanda, üst kattaki dairelerden birinde randevusu olduğunu zannediyordum. Buna ait bir mektup geçti elime… Gidip bastırayım derken katları karıştırdım, yatağınızın altında kalakaldım…</p>

  <p>— Khe-khe-khe!..</p>

  <p>— Kah-kah-kah!..</p>

  <p>Onlara bakarak İvan Andreyiç de kahkahayı bastı.</p>

  <p>— Kah-kah-kah!.. Oh ne kadar mutluyum… Hepimizin dirlik, mutluluk içinde yaşadığımızı bilmek ne hoş, ne tatlı şey! Karımın tümüyle suçsuz olduğuna hemen hemen inandım. İnanmakta haklıyım, değil mi Ekselans?</p>

  <p>— Kah-kah-kah!.. Khi-khi-khi…</p>

  <p>Gülmekten, öksürmekten soluk almaya çalışan ihtiyar, karısına:</p>

  <p>— Sözettiği kim, biliyor musun, şekerim? dedi.</p>

  <p>— Kim?.. Kah-kah-kah!.. Kim?</p>

  <p>— O genç züppeyle kırıştırıp duran güzel taze var ya, yüzde yüz o! Bahse girerim bunun karısıdır o.</p>

  <p>— Yoo Ekselans, o olmadığına eminim, kesin olarak eminim.</p>

  <p>Bayan gülmeyi keserek:</p>

  <p>— Boşuna vakit kaybetmeyin, yukarı çıkın; dedi. Belki yakalarsınız daha…</p>

  <p>— Gerçekten öyle. Hemen gideyim. Gideyim ama, kimseyi bulamayacağım ki… Zaten oradaki kadının karım olmadığına kesin olarak eminim. Karım evdedir şimdi. Hep ben… Ah kıskançlığım yok mu! İvan Andreyiç birden durakladı:</p>

  <p>— Yoksa gitsem, yakalayabilir miyim dersiniz, Ekselans?</p>

  <p>— Kah-kah-kah!..</p>

  <p>— Khi-khi-khi… Khi-khi-khi…</p>

  <p>— Gidin gidin! Ama dönüşte bize uğrayın, haber verin! diye bağırdı kadın. Yahut daha iyisi, yarın sabah gelin, karınızı da birlikte getirin, tanışmak istiyorum.</p>

  <p>— Başüstüne efendim. Hoşça kalın Ekselans, hoşça kalın hanımefendi! Bizim bayanı da getireceğim, mutlaka getireceğim… Tanıştığımıza son derece memnunum. Her şeyin böyle umulmadık şekilde iyiye bağlanmasına öyle seviniyorum, öyle seviniyorum ki!..</p>

  <p>— Finoyu da unutmayın! Her şeyden önce finoyu getirin!</p>

  <p>Çıkmak üzere ev sahiplerini selamlayan İvan Andreyiç yeniden durdu:</p>

  <p>— Getireceğim hanımefendi, yüzde yüz getireceğim. Öyle cici şey ki… Sanki şekerci dükkanından çıkmış. Pek de tuhaftır, yürürken ayakları tüylerine dolaşıp ikide bir düşüyor… Vallahi öyle! Karıma, “Neden hep düşüyor bu?” diyorum da karım, “Nazından!” diye gülüyor. Şekerden yapılmış dersiniz, vallahi Ekselans, şekerden!.. Hoşça kalın hanımefendi, Ekselans! Tanıştığımıza çok, pek çok memnun oldum!</p>

  <p>İvan Andreyiç üst üste selamlayarak çıktı. İhtiyar, arkasından:</p>

  <p>— Şey… Buraya bakın!.. Biraz gelir misiniz beyefendi? diye seslendi. İvan Andreyiç üçüncü kez döndü.</p>

  <p>— Kedimiz Vaska’yı bulamıyoruz. Yatağın altındayken orda yok muydu, görmediniz mi?</p>

  <p>— Hayır Ekselans, üzgünüm, görmeyi çok isterdim, onur duyardım…</p>

  <p>— Nezlesi var hayvanın, durmadan hapşırıyor… Dayak ister kerata.</p>

  <p>— Evet, buyurduğunuz gibi Ekselans, evcil hayvanları eğitmek niyetine arasıra okşamak gerekir.</p>

  <p>— Efendim? Ne dediniz?</p>

  <p>— Evcil hayvanları yola getirmek için dayak cezası birebirdir diyorum.</p>

  <p>— Öyle mi?.. Hadi güle güle, esenlikle… Yalnızca bunu soracaktım.</p>

  <p>İvan Andreyiç sokağa çıkınca, inme inecekmiş gibi, uzun zaman olduğu yerde kıpırdanamadı. Şapkasını çıkarıp alnındaki soğuk teri sildi, gözlerini yumdu; bir şeyler düşündü, sonra evinin yolunu tuttu.</p>

  <p>Eve gelip Glafira Petrovna’nın tiyatrodan döneli çok olduğunu duyunca şaşkınlıktan ağzı açık kaldı. Kadıncağız, diş ağrısına tutulmuş, doktor çağırtmış, sülük getirtmiş. Yatağa girip kocasını bekliyormuş.</p>

  <p>İvan Andreyiç ilkin alnına bir yumruk indirdi, sonra uşağına, yıkanıp temizlenmesi için gereken şeyleri getirmesini emretti. Ancak kendine çekidüzen verdikten sonra karısının yatak odasına girmeye cesaret etti.</p>

  <p>Kadın hemen saldırıya geçti:</p>

  <p>— Neredeydiniz bu zamana kadar? Şu halinize bakın! Bet-beniz kalmamış… Neredeydiniz? Bu ne hal efendim; karınız ölüyor, sizi koca şehirde bulabilene aşkolsun! Neredeydiniz, soruyorum size! Yoksa gene, dünkü gibi, bilmem kime verdiğim randevuyu bozmak hevesiyle ardımı mı kolladınız?.. Ayıp, ayıp! Ne biçim kocasınız, aleme maskara olacaksınız bu gidişle.</p>

  <p>— Şekerim… diye başladı İvan Andreyiç.</p>

  <p>Fena halde bozulmuştu. Sözünü keserek cebinden mendilini çıkardı. Aslında, devam etmek için ne sözcük, ne cesaret bulabiliyordu. Üstelik cebinden mendiliyle birlikte Amişka’nın leşi fırlayınca İvan Andreyiç‘in şaşkınlığı, korku ve dehşeti anlatılır gibi değildi. Adamcağız işlediği suçu örtbas edip hakettiği cezadan sıyrılmak gayretiyle karyolanın altından çıkarken hayvanın leşini cebine sokmuştu.</p>

  <p>Amişka’yı gören Glafira Petrovna çığlığı bastı:</p>

  <p>— Bu ne, köpek leşi mi?.. Nereden buldunuz bunu? Neler yaptınız, neredeydiniz? Söylesenize; söyleyin çabuk, neredeydiniz?..</p>

  <p>İvan Andreyiç, Amişka’dan daha ölü haldeydi.</p>

  <p>— Cicim, dedi. Şey… Cicim…</p>

  <p>Kahramanımızı başka sefere kadar burada bırakalım. Çünkü bundan sonra bambaşka, yeni bir olay başlıyor. Belki başka bir gün adamcağızın başına gelen bütün felaketleri ve kader sillelerini anlatmak fırsatını buluruz. Ama siz de kabul edin ki, kıskançlık affedilmez bir tutku, hatta belaların büyüğüdür.</p>

</body>

</html>