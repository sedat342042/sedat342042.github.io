<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/Style0001.css" rel="stylesheet" type="text/css"/>
</head>

<body>

  <h2>I</h2>

  <p>— İzninizle bir şey soracağım beyefendi…</p>

  <p>Yoldan geçen kişi birden irkildi; akşamın sekizinde, sokak ortasında karşısına çıkıveren yenot<a href="../Text/Section0014.xhtml#Footnote0006" id="Feedback0006"><sup>[6]</sup></a> kürkü giymiş adama biraz ürkerek baktı. Bir Petersburg yerlisi sokakta hiç tanımadığı birisiyle konuşursa her zaman ürker zaten. Yenot kürklü adam:</p>

  <p>— Affedersiniz, rahatsız ettim, diye devam etti. Ama bilmem ki… Şey, herhalde bağışlarsınız beni. Biliyor musunuz, keyfim pek yerinde değil de…</p>

  <p>Kürk yakalı palto giyen genç adam, yenot’lunun halindeki huzursuzluğu fark etti. Adamın yüzü karmakarışık, benzi solgun, sesi titrekti. Dağınık konuşuyor, sözcükler ağzından güçlükle çıkıyordu.</p>

  <p>Mevki ve sınıf bakımından kendisinden belki daha küçük birisine ricacı olmak zorunda kalmanın ona ne kadar güç geldiği belliydi. Ayrıca ricası, böyle gösterişli bir kürk, pahalı, göz alıcı koyu yeşil kumaştan frak giyen, göğsünde çeşitli nişanlar taşıyan bir adam için biraz tuhaf, hoppaca, hatta ilgisiz görünüyordu. Yenot kürklü adamın bu yüzden ne derece rahatsız olduğu açıkça belliydi. Heyecanını bastırarak tatsız sahneyi bir an önce uygun şekilde bitirmek istedi:</p>

  <p>— Affınızı dilerim; biraz rahatsızım dedim ya… Beni tanımazsınız. Rahatsız ettiğim için yeniden özür dilerim; vazgeçtim.</p>

  <p>Kürk fiyen adam nezaketle şapkasını kaldırarak koşar adımlarla yoluna devam etti, şaşkınlıktan put kesilen genci yol ortasında bırakarak karanlıkta kayboldu.</p>

  <p>Genç, “garip adam!..” diye düşündü. Sonra toparlandı, kendi işini anımsadı. Karşısında durduğu sayısız katlı apartmanın önünde gezinmeye başladı. Ortalığı gitgide sis kapladığı için, dolaşması pek göze çarpmayacaktı, delikanlı bundan çok hoşnuttu. Gene de saatlerdir müşteri bekleyen bir arabacının gözüne ilişmişti galiba.</p>

  <p>— Affedersiniz…</p>

  <p>Gezinmeye devam eden genç bir daha irkildi: Karşısında deminki yenot kürklü adam vardı.</p>

  <p>— Affedersiniz, gene karşınızdayım… diye başladı. Ama öyle sanıyorum ki… Kibar bir insansınız. Toplumsal durumumu gözönüne almayın, şey… Amacımı anlatamıyorum galiba; sorunu yalnızca insanların her zaman karşılaşabilecekleri sorunlardan biri olarak düşünün; karşınızda büyük bir ricada bulunmak zorunda olan bir insan…</p>

  <p>— Elimden gelirse… Buyrun, sizi dinliyorum.</p>

  <p>Gizlemli adam sarardı, dudakları isterik bir gülüşle çarpılarak:</p>

  <p>— Yoksa sizden para filan mı isteyeceğimi sandınız? dedi.</p>

  <p>— Rica ederim.</p>

  <p>— Yo, rahatsız ettiğimin farkındayım, kusura bakmayın. Ama artık kendi kendime katlanamaz oldum. Beni iyice sapıtmış, çıldırmak üzere bir adam sayabilirsiniz. Gene de aklınıza başka şey gelmesın.</p>

  <p>Genç adam cesaret vermek isteyen, biraz da sabırsızca bir baş sallamasıyla:</p>

  <p>— Peki peki, asıl soruna gelin, dedi.</p>

  <p>— Öyle mi? Siz yaşta genç bir adamın tembel çocuklar gibi beni azarlaması pek yerinde değil. Demek iyice oynatmışım!.. Beni bu küçülmüş halimle nasıl buluyorsunuz, doğru söyleyin?</p>

  <p>Genç adam bozuldu, yanıt vermedi. Yenot kürklü adam kesin bir tavırla:</p>

  <p>— Öğrenmek istediğimi size açıkça soracağım, dedi. Buralarda bir bayan görmediniz mi? Sormak istediğim buydu.</p>

  <p>— Bir bayan mı?</p>

  <p>— Evet.</p>

  <p>— Görmesine gördüm ama… O kadar çok geçti ki…</p>

  <p>Gizemli adam acı acı gülümsedi.</p>

  <p>— Haklısınız. Ne dediğimin farkında değilim, kusura bakmayın. Tilki kürklü, koyu kadife başlıklı, yüzü siyah tülle örtülü bir bayan görüp görmediğinizi öğrenmek istiyorum.</p>

  <p>— Hayır, görmedim… Evet, görmedim galiba.</p>

  <p>— Yaa!.. Özür dilerim öyleyse.</p>

  <p>Genç adam bir şey soracak oldu, ama yenot kürklü adam sabırla onu bir kere daha şaşkınlık içinde bırakarak ortadan yok oldu. Öteki, paltosunun lutr yakasını kaldırarak içinden: “Cehenneme kadar yolun var…” diye onu uğurladı, sayısız katlı apartmanın önünde çevreyi kollayarak gezinmeye devam etti. İçin için kızıyordu: “Saat sekize geliyor, hâlâ çıkmadı… ” Kalenin saati S’i çaldı.</p>

  <p>— Öff!.. Tanrı belasını versin!..</p>

  <p>— Affedersiniz.</p>

  <p>Kaldırımda gezinen genç yüzünü buruşturdu:</p>

  <p>— Ben de özür dilerim sizi, şey… Ama yerden bitmiş gibi karşıma çıkıverdiniz, boş bulundum… diye özür diledi.</p>

  <p>— Evet, gene geldim. Belki bu sinirli halimi garip buluyorsunuz ama…</p>

  <p>— Rica ederim, sözü uzatmadan, amacınızı söyleyin. Ne istediğinizi hâlâ bilmiyorum.</p>

  <p>— Aceleniz ne? Bakın, size her şeyi açık, kısaca anlatacağım. Ne yapalım, bazı durumlarda aykırı yaratılışlı insanlar da birbirine uymak zorunda kalır. Ama siz pek sabırsızsınız delikanlı!.. Pekala; sorun şu… Bilmem ki, nasıl anlatayım… Ama her şeyi anlatmaya karar verdiğime göre, söyleyeceğim. Bir bayan arıyorum; o bayanın şimdi nerede olduğunu yüzde yüz öğrenmem gerek. Tabii adını, kim olduğunu size açıklamam gerekmez, değil mi?</p>

  <p>— Peki peki, sonra?..</p>

  <p>— “Sonra” mı? Bu ne biçim konuşma, sesinizin tonu!.. Kusura bakmayın, belki “delikanlı” dememe kırıldınız, ama kötü amacım yoktu. Sözün kısası, bana büyük bir iyilik yapmak isterseniz, sorun şu: Bu bayan, namuslu bir kadın, tanıdık, son derece iyi bir aileden… Bana bu işi onlar yükledi… Benim ailem yok, bekarım; anladınız mı?</p>

  <p>— Ee?</p>

  <p>— Durumumu takdir edin delikanlı. (Affedersiniz, gene delikanlı diyorum…) Bir dakika kaybetmeye gelmez! Düşünün o bayan… Şey, bu apartmanda kimler oturuyor biliyor musunuz?</p>

  <p>— Çok kimse…</p>

  <p>Yenot kürklü adam doğal görünmeye çalışarak hafifçe güldü:</p>

  <p>— Yerden göğe kadar haklısınız. Zihnim biraz dağınık, ben de farkındayım bunun, ama sesiniz niye öyle? Şaşkınlığımı itiraf ediyorum. Gururunuz incindiyse siz de benim küçülmeme tanık oldunuz işte. Dediğim gibi, sözü geçen kimse soylu olmakla birlikte, kişiliği bakımından hafifçedir. Kusura bakmayın, ondan sanki bir yapıtmış gibi söz ediyorum. Kendisi de Pol de-Kok’u<a href="../Text/Section0014.xhtml#Footnote0007" id="Feedback0007"><sup>[7]</sup></a> dilinden düşürmez; her şey bu Pol de-Kok’un başı altından çıkıyor zaten…</p>

  <p>Genç adam konuşana acıyarak baktı. Öteki, dili büsbütün dolaşarak sonunda sustu, anlamsız bir sırıtmayla karşısındakine baktı. Sonra nedense titreyen eliyle paltosunun yakasına sarıldı. Genç adam bir iki adım gerileyerek:</p>

  <p>— Bu evde kimlerin oturduğunu sordunuz, dedi.</p>

  <p>— Evet siz, siz de çok kimse bulunduğunu söylediniz.</p>

  <p>— Öyle. Ama burada… Bildiğime göre, Sofya Ostafyevna da burada oturuyor.</p>

  <p>Genç adam bunu fısıltı halinde, sanki üzülerek söyledi.</p>

  <p>— Gördünüz mü, gördünüz mü ya! Bir şeyler biliyorsunuz siz, delikanlı!</p>

  <p>— Yok, vallahi hiçbir şey bilmiyorum. Sizi üzgün gördüm de…</p>

  <p>— Öyle ya. Zaten aşçı kadından demin, buraya girip çıktığını öğrendim. Ama siz rast getiremediniz onu. Sofya Ostafyevna’ya gelmiyor, o tanımaz bile onu!</p>

  <p>— İyi öyleyse. Affedersiniz, izninizle…</p>

  <p>Tuhaf adam acı bir alayla:</p>

  <p>— Tabii umurunuzda değil bunlar! dedi.</p>

  <p>— Durumunuzun nedenini bilemiyorum, diye karşılık verdi delikanlı. Yoksa ihanete mi uğradınız, açıkça söylesenize…</p>

  <p>Sonra, durumlarının benzerliğini vurgulayan bir gülümsemeyle:</p>

  <p>— Hiç değilse birbirimizin haline acırız! diye ekledi, hafifçe eğilerek yenot kürklü adamı selamlamak istedi.</p>

  <p>Ama öteki bir türlü ayrılmak istemiyordu.</p>

  <p>— Aman ne diyorsunuz siz de! diye bağırdı. Evet, doğrusunu söylemek gerekirse düşündüğünüz gibi… Tabii olağan şeyler bunlar. Gene de ilginiz çok duygulandırdı beni; gençler arasında… Şey, yaşça artık genç değilim, bekar anlamında genç diyorum.</p>

  <p>— Öyle öyle, belli! Peki, ne gibi yardımım dokunabilir size?</p>

  <p>— Bakın; siz de kabul edersiniz ki, Sofya Ostafyevna’yı ziyaret etmek… Gerçi sözü geçen bayanın nereye, hangi daireye girdiğini kesin olarak bilmiyorum; bildiğim yalnızca, bu eve girdiği… Siz buralarda dolaşırken ben de karşı yanda geziniyordum. Bayanın burada olduğunu bildiğim için çıkmasını bekliyordum. Kendisine, hareketinin ne derece ayıp, çirkin olduğunu açıklamak istiyordum… Ne demek istediğimi anlıyorsunuz tabii…</p>

  <p>— Hımm… Evet… Anlıyorum.</p>

  <p>— Ama onunla doğrudan doğruya ilgili olduğumu sanmayın sakın! Başkasının karısı o. Kocası ta orada, Voznesenski köprüsünde bekliyor beni; kadını hem yakalamak istiyor, hem karar veremiyor. Çünkü bütün kocalar gibi bir türlü inanamıyor…</p>

  <p>(Yenot kürklü bey gülümsemeye çalışarak) onun arkadaşıyım, diye devam etti. Oldukça saygın bir adamım, yani sandığınız gibi değilim.</p>

  <p>— Olabilir. Sonra?</p>

  <p>— Hiç. Kadını yakalamaya çalışıyorum. Bu işi üzerime aldım. Ne yapayım, kocasına acıyorum!.. Ama bu genç bayanın son derece kurnaz olduğunun da farkındayım. (Pol de-Kok’un romanlarını yastığının altından eksik etmez!) Bunun için nasıl olsa kaş-göz arasında elimden kaçıverecek… Ne yalan söyleyeyim, buraya gelişini aşçı kadından öğrendim, duyar duymaz deli gibi koştum. Elimle yakalamak istiyordum… Zaten çoktandır kuşkulanıyordum… Bunun için sizden rica edecektim, nasıl olsa burada dolaşıyorsunuz… Şey, kim olduğunuzu bilmeden…</p>

  <p>— Önemi yok onun, istediğinizi söyleyin.</p>

  <p>— Peki efendim. Yani demek istiyorum ki, sizinle tanışmak onuruna ermediğim halde… Adınızı sormaya çekinirim çünkü… Her neyse, hoş bir rastlantı oldu, tanıştık işte.</p>

  <p>Kürkünün içinde titreyen adam, delikanlının elini ateşli ateşli sıktı:</p>

  <p>— Baştan yapmalıydım bunu ama, bulunduğum durumda görgü kuralı kimin umurunda!..</p>

  <p>Yenot kürklü adam hem konuşuyor, hem yerinde duramayıp çevreye merakla bakınıyor, ayaklarını oynatıyor, suda boğulan biri gibi ikide bir genç adamın koluna yapışıyordu.</p>

  <p>— Bakın, sizden arkadaşça, –teklifsizliğimi hoş görün– şunu rica edecektim: Siz hem karşı yanda, hem arka merdiven kapısının açıldığı sokağın kaldırımlarında, yani bir dikdörtgenin üç kenarı boyunca dolaşın. Ben de büyük kapının önünü tutacağım. Böylelikle kaçırmayız onu… Tek başıma kalırsam kaçıracağımdan korkuyorum. Görür görmez bana seslenin. Ah ne deliyim ben!.. Önerimin saçmalığını, uygunsuzluğunu ancak şimdi anladım ama…</p>

  <p>— Rica ederim, bunda ne var ki!</p>

  <p>— Hayır hayır, bağışlanır göstermeyin beni, kendimde değilim, ömrümde bu derece sersemlik etmedim. Hüküm giymiş bir suçlu gibi hissediyorum kendimi. Ama sizinle açık konuşacağım delikanlı: Sizi aşık sandım da.</p>

  <p>— Buralarda ne yaptığımı öğrenmek istediniz, öyle mi?</p>

  <p>— Soylu genç, sayın beyefendi; sizin o adam olduğunuzu aklımdan bile geçirmedim. Böyle bir düşünceyle lekeleyemem sizi. Ama gene de… Şey… Bir aşık olmadığınıza inandırabilir misiniz beni?</p>

  <p>— Tabii, daha doğrusu aşığım, ama karınızın aşığı değilim.</p>

  <p>Böyle olmasa şimdi burada değil, onun yanında bulunurdum.</p>

  <p>— Karım mı? Benim karım olduğunu kim söyledi size? Bekarım ben; anlayacağınız, aşık benim.</p>

  <p>— Şu Voznesenski köprüsünde bekleyen adamın karısının aşığı mısınız?</p>

  <p>— Evet, haklısınız… Saçmaladım doğrusu. Ne yapalım, birbirine engel olmayan bağlar bunlar. Hem şunu da kabul etmeliyiz delikanlı; zamanımızda bazı serbestlikler…</p>

  <p>— Peki peki, anladık.</p>

  <p>— Onun kocası değilim ben, bunu anlatmak istiyorum.</p>

  <p>— Pekala, öyle olsun.</p>

  <p>— Zaten öyle. Doğrusu, salt kendi kendimi yatıştırmak için açıyorum bunları size.</p>

  <p>— Ama benim huzurumu kaçırdınız, işime engel oldunuz. Sizi çağıracağıma söz veriyorum. Yalnız çok rica ederim, gidin buradan, beni rahat bırakın. Benim de beklediğim var çünkü.</p>

  <p>— Peki efendim, başüstüne, gidiyorum. Garip sabırsızlığınıza saygım var, anlıyorum bunu, delikanlı. Şu anda çok iyi anlıyorum sizi…</p>

  <p>— Eksik olmayın.</p>

  <p>— Hadi hoşça kalın. Şey, kusura bakmayın, gene rahatsız ediyorum sizi… Bilmem ki, nasıl söyleyeyim… Bana bir daha namus ve onurunuz üzerine onun aşığı olmadığınıza yemin eder misiniz?</p>

  <p>— Aman Tanrım!..</p>

  <p>— Son bir soru canım: Sizin… Yani ilgili olduğunuz bayanın kocasının soyadım biliyor musunuz?</p>

  <p>— Elbette… Sizin soyadınız değil, merak etmeyin.</p>

  <p>— Soyadımı nereden biliyorsunuz?</p>

  <p>— Bana baksanıza, siz burada çene çalarken herif öbür yandan kaçacak. Ne duruyorsunuz? Sizinkinin tilki kürküyle kukuletası mı var? Benimki damalı pelerinle mavi kadife şapka giyiyor… Var mı daha diyeceğiniz?</p>

  <p>Sırnaşık adam birdenbire döndü:</p>

  <p>— Nee? Mavi kadifeden şapka mı? Benimkinin de damalı pelerinle mavi kadife şapkası var!..</p>

  <p>— Hay Tanrının belası… Ne çıkar bundan, olmayacak şey değil ya! Ama fark etmez benim için, çünkü benimki oraya gitmez.</p>

  <p>— Nerede öyleyse?</p>

  <p>— Canım, söyledim ya size…</p>

  <p>— Vallahi hiç sıkılma yok sizde!.. Pekala, söyleyeyim: Benimkinin üçüncü katın caddeye bakan kısmında ahbapları var; adını söyleyecek değilim tabii…</p>

  <p>— Tanrım! Bizim de cadde üzerinde üçüncü katta ahbaplarımız var. Bir general…</p>

  <p>— General mi?</p>

  <p>— General ya. Adını da söyleyeyim: General Polovitzin.</p>

  <p>— Vay canına! Yok yok, o değil bu, değil. (Hay aksi şeytan!)</p>

  <p>— O değil demek?</p>

  <p>— Değil tabii…</p>

  <p>— Değil ha?..</p>

  <p>İkisi de susmuş, şaşkın şaşkın birbirlerine bakıyordu. Genç adam durgunluğu üstünden atmak ister gibi silkindi, karşısında durana, öfkeyle:</p>

  <p>— Ne bakıyorsunuz öyle? diye bağırdı.</p>

  <p>Kürklü adam gene telaşlandı:</p>

  <p>— Efendim, şey… Size açıkça söylüyorum…</p>

  <p>— Ee, yeter gevelemeniz, biraz daha akıllıca konuşalım. Davamız ortak. Önce, orada kiminiz olduğunu söyleyin.</p>

  <p>— Yani bildiklerimden kimler olduğunu söylemek istiyorsunuz?..</p>

  <p>— Evet.</p>

  <p>— Gördünüz mü ya! Amacınızın ne olduğunu gözlerinizden anladım zaten!</p>

  <p>— Hay kahretsin! Öyle değil, düşündüğünüz bu değil; kör müsünüz, sizinkiyle birlikte olsam şimdi sizinle konuşabilir miyim! Amma da çattık. Bana ne, ister söyleyin, ister söylemeyin, vız gelir!..</p>

  <p>Delikanlı kızgınlıkla topukları üzerinde iki kere döndü, elini salladı.</p>

  <p>— Bir şey demedim ben, diye telaşlandı kürklü. Vallahi, onurlu bir insan gibi hepsini anlatacağım size. Dinleyin. Bilin ki, ilkin, yalnız başına gelirdi buraya; üçüncü kattakiler akrabasıdır. Benim de bir şeyden kuşkulandığım yoktu. Dün Ekselansla karşılaştık; bana, üç haftadan beri başka eve taşındıklarını söylemez mi? Ka… şey, benim değil, o adamın, Voznesenski köprüsünde bekleyenin karısı daha bir gün önce bu eve gittiğini söylemişti. Aşçı kadından öğrendiğime göre, Ekselansın dairesini Bobinitzin adında bir genç adam tutmuş…</p>

  <p>— Şeytan canını alsın namussuzun!..</p>

  <p>— Yaa!.. Aklım başımdan gitti efendim, dehşet içindeyim…</p>

  <p>— Tasamın büyüğü sizin dehşete düşmeniz!.. Vay canına!</p>

  <p>Hah, işte göründü; işte, işte!..</p>

  <p>— Nerede, nerede? Siz gerekirse, “İvan Andreyiç!” diye sesleniverin, ben hemen yetişirim.</p>

  <p>— Peki peki. Hay aksi şeytan… İvan Andreyiç!..</p>

  <p>Tıkanarak gerisin geriye gelen İvan Andreyiç:</p>

  <p>— Buradayım! diye haykırdı. Ne oldu, gördünüz mü? Nerede?</p>

  <p>— Hayır, yok bir şey, yok… Yalnızca o bayanın adını soracaktım.</p>

  <p>— Gla…</p>

  <p>— Nee? Glafira mı?</p>

  <p>— Yoo… Hayır… Glafira değil… Affedersiniz, adını söyleyemem sıze.</p>

  <p>Kürklü adam bunu söylerken benzi kül gibiydi. Delikanlı:</p>

  <p>— Öyle ya, Glafira olmadığını ben de biliyorum. Öteki de Glafira değil, diye homurdandı. Neyse bunun önemi yok, asıl yanında kim olduğunu merak ediyorum.</p>

  <p>— Nerede?</p>

  <p>— Orada! Hay Tanrı belanızı versin! (Delikanlı öfkesinden durduğu yerde tepiniyordu.)</p>

  <p>Öteki, bir türlü kanaat getiremediği için, sorularına devam ediyordu:</p>

  <p>— İyi ama, neden ben ağzımı açar açmaz hemen “Glafira” diye yapıştırdınız? Adının Glafira olduğunu nerden bildiniz?</p>

  <p>— Elinin körü! Adının Glafira olmadığını söyleyen siz değil miydiniz?</p>

  <p>— Rica ederim beyefendi, ne biçim konuşma bu!..</p>

  <p>— Ee… Yeter artık, karınız m ı ne oluyor bu kadın, çıkarın baklayı ağzınızdan?..</p>

  <p>— Yo, karım değil; evli değilim ki… Ama sizin yerinizde olsam delikanlı, felakete uğramış, onurlu, son derece saygıdeğer değilse de kibar, efendi bir adama adımbaşı bela okuyarak, şeytanı anarak konuşmazdım.</p>

  <p>— Evet, şeytan alsın sizi! Yüzünüze söylüyorum işte, duydunuz mu?</p>

  <p>— Öfkelisiniz, ağzınızdan çıkanı kulağınız duymuyor, bunun için size yanıt verecek değilim. Aman Tanrım, bunlar da kim?</p>

  <p>— Nerede, nerede?</p>

  <p>Hızlı adım sesleri, kahkahalar duyuldu, oldukça civelek iki kız, sokak kapısından dışarı fırladı. Kürklü adamla delikanlı onlara sokuldular. Kızlar yüz vermedi:</p>

  <p>— Çekilsenize yahu… Ne oluyorsunuz?</p>

  <p>— Hadi çekilin şuradan!..</p>

  <p>— Bizimkiler değilmiş…</p>

  <p>— Değiliz tabii… Bildiğiniz kızlardan değiliz. Hişt, arabacı!..</p>

  <p>— Buyur Matmazel, nereye?</p>

  <p>— Pokrov’e. Gel, seni de götüreyim Annuşka.</p>

  <p>— Peki, şöyle geçeyim… Çek arabacı!.. Ama kuş gibi uçur bizi…</p>

  <p>Araba yol aldı.</p>

  <p>— Kimden çıktılar dersiniz?</p>

  <p>— Aman Yarabbim!.. İçeri girsek nasıl olur?</p>

  <p>— Nereye gireceğiz?</p>

  <p>— Hani şu Bobinitzin mi ne, ona.</p>

  <p>— Yo, olmaz.</p>

  <p>— Neden?</p>

  <p>Kürklü adam çaresizlikle başını salladı:</p>

  <p>— Ben girerdim ama, malımı bilirim: Orada olsa bile, hemen bir yalan uydurur, zeytinyağı gibi suyun üstüne çıkar… Örneğin, beni birisiyle yakalamak için geldiğini söyler, suçu üstüme atar.</p>

  <p>Delikanlı dişlerini gıcırdatarak:</p>

  <p>— Ah, belki şu anda orada, içerde olduğunu düşünüp de girememek!.. Canım, ne duruyorsunuz burada, gitsenize o generale.</p>

  <p>— Taşındılar dedik ya.</p>

  <p>— İyi ya. O onlara girip çıkarken siz de gidebilirsiniz. Generalin taşındığını bilmiyormuş gibi, karınızı almak bahanesiyle gidersinız.</p>

  <p>— Sonra?</p>

  <p>— Sonra Bobinitzin’in dairesinde gereken kimseyi yakalarsınız… Ne anlamaz şey…</p>

  <p>— Ben yakalamışım yakalamamışım size ne, niye bu kadar ilgileniyorsunuz, delikanlı? Demek haklıymışım!..</p>

  <p>— Öf… Bıktırdı bu sözleriniz! Utanın gülünç, akılsız adam, utanın!..</p>

  <p>— Peki niye bu kadar sinirleniyorsunuz? Öğrenmek istediğiniz ne?..</p>

  <p>— Öğrenmek istediğim mi? Aman, sizinle uğraşacak değilim, yalnız da giderim. Burada kalın, arşınlayın kaldırımları…</p>

  <p>Sabrı taşan kürklü adam:</p>

  <p>— Fazla ileri gidiyorsunuz, beyefendi! diye bağırdı.</p>

  <p>Genç adam dişlerini, yumruklarını sıkmış, öfkeden köpürerek üstüne yürüdü:</p>

  <p>— İleri gidiyormuşum… Kime karşı, kime?</p>

  <p>— Rica ederim…</p>

  <p>— Evet, kimsiniz siz, kime karşı ileri gidiyorum? Adınız sanınız ne?..</p>

  <p>— Ne diye söyleyeyim size, delikanlı. Adımı ne yapacaksınız? Söyleyemem, olanağı yok. Pekala, ben de geleceğim sizinle. Hadi birlikte gidelim, her şeye razıyım. Yalnız emin olun, bana daha nazik davranmanız yerinde olur. İnsan hiçbir durumda soğukkanlılığı elden bırakmamalı; üzüntünüzün nedenini kestirebiliyorum, bununla birlikte kendinizi kaybetmemelisiniz. Henüz çok gençsiniz…</p>

  <p>— Siz de yaşlısınız. Ne çıkar bundan? Boşuboşuna çene yarıştırmakta yarar yok. Ayağımın altında dolaşmayın bari.</p>

  <p>— Neden yaşlı oluyormuşum? Yaşlılığımı da nerden çıkardınız? Tabii durumuma göre belki… Hem ayak altında dolaştığım yok.</p>

  <p>— Peki peki. Çekilin de…</p>

  <p>— Yoo, siz nereye ben de oraya!.. Engel olamazsınız; ben de katıldım. Birlikteyiz!..</p>

  <p>— Ona da peki. Yalnız gürültü yok. Yavaş…</p>

  <p>Merdivenden üçüncü kata tırmandılar; sahanlık zifiri karanlıktı. Genç adam durdu, kürklüye:</p>

  <p>— Kibritiniz var mı? diye sordu.</p>

  <p>— Ne kibriti?</p>

  <p>— Canım… Şey, sigara içmez misiniz?</p>

  <p>— Haa, evet! Var; buyrun, işte…</p>

  <p>Kürklü adam telaşla ceplerini karıştırmaya başladı.</p>

  <p>— Amma da akılsız!.. diye homurdandı delikanlı. Şey… Şu kapı galiba…</p>

  <p>— Bu, bu; evet bu, bu!..</p>

  <p>— “Bu-bu-bu!” N e bağırıyorsunuz, yavaş konuşamaz mısınız?</p>

  <p>— Çok küstahsınız beyefendi! Benim içim kan ağlıyor, siz…</p>

  <p>Işık parladı…</p>

  <p>— Kapıdaki pirinç tabelayı görüyor musunuz, üzerinde “Bobinitzin” yazılı, değil mi?</p>

  <p>— Evet evet, Bobinitzin…</p>

  <p>— Kapıyı çalmalı.</p>

  <p>— Çalmalı ya… diye yineledi kürklü adam.</p>

  <p>— Çalın!..</p>

  <p>— Yo, önce siz çalın.</p>

  <p>— Korkak!..</p>

  <p>— Bu sözünüzü iade ederim.</p>

  <p>— Hadi defolun öyleyse!..</p>

  <p>— Gizimi size söylediğime pişmanım… diye mırıldandı kürklü adam.</p>

  <p>— Hoppala!.. Ne yaptım size?</p>

  <p>— Daha ne olsun: Kederimi gördünüz, huzursuzluğumdan yararlanmak istiyorsunuz.</p>

  <p>— Huzursuzluğunuz pek umurumda benim!..</p>

  <p>— Enfes! Ne kusursuz bir ahlâk…</p>

  <p>Yen ot kürklü adam öfkesinden tıkanır gibiydi. Delikanlı ona kafa tutmaya devam ediyordu:</p>

  <p>— Ahlâkçılık taslamak size mi düştü!..</p>

  <p>— Ahlâksızlık değil de ne sizinki… Aldatılan her kocayı hımbıl mı sanıyorsunuz?</p>

  <p>— Demek o kadının kocası sizsiniz? Hani kocası Voznesenski köprüsünde bekliyordu? Bu yırtınmaya, telaşa neden ne?</p>

  <p>— Aşığı belki de sizsiniz?</p>

  <p>Genç adam, kürklüyü anlamlı bir bakışla süzdü:</p>

  <p>— Böyle devam ederseniz gerçekten hımbıllığınızı kanıtlayacaksınız. Söylediklerim açık, değil mi?</p>

  <p>Yenot kürklü adam, başına bir kova kaynar su dökülmüş gibi geri sıçradı:</p>

  <p>— Onun kocası olduğumu söylemek istiyorsunuz, öyle mi?</p>

  <p>— Şşt… Duydunuz mu?</p>

  <p>Bir an sessizce durdular. Sonunda kürklü adam:</p>

  <p>— Odur, dedi.</p>

  <p>— Değil.</p>

  <p>Ortalık gene sessizleşti. Bobinitzin’in dairesinden birtakım sesler duyuldu. Kürklü adam fısıltıyla:</p>

  <p>— Ne alıp veremediğimiz var bizim beyefendi, anlamıyorum! dedi.</p>

  <p>— Durup dururken gücenen sizdiniz…</p>

  <p>— Ama sabrımın son aşamasına getirdiniz beni.</p>

  <p>— Susun azıcık.</p>

  <p>— Henüz çok genç bir adam olduğunuzu kabul edin…</p>

  <p>— Susun dedik ya!..</p>

  <p>— Evet, bu durumdaki bir kocaya hımbıldan başka şey denmez, bunu ben de kabul ediyorum.</p>

  <p>— Kapanmayacak mı çeneniz be!..</p>

  <p>— Mutsuz bir kocaya bu derece azılı düşmanlığınızı anlamıyorum.</p>

  <p>— Hah o!.. Odur, o!..</p>

  <p>İçerdeki sesler bir an kesildi.</p>

  <p>— O mu dersiniz?</p>

  <p>Genç adam heyecanla:</p>

  <p>— O, o, o!.. diye yineledi. Sonra kürklüyü alayla süzerek: Peki ama, size ne oluyor, niye bu kadar telaşlanıyorsunuz?</p>

  <p>Kürklü adamın yüzü sapsarı kesildi, hıçkırır gibi:</p>

  <p>— Beyefendi, dedi; şu yüzde yüz ki, çok üzgünüm beyefendi… Ne kadar küçüldüğümü yeter derecede gördünüz; karanlıkta belli olmuyor ama, yarın sabah… Sabah karşılaşacağımızı ummam ya, gene de bundan çekindiğimi sanmayın. Zaten bütün bu sorunla ben değil, Voznesenski köprüsündeki arkadaşım ilgili. Yemin ederim ki o. Mutsuz bir adam, çok da iyi ahbabım… İzin verin, her şeyi anlatayım size. Candan dostuz onunla; böyle olmasa onun adına bu derece üzülür müydüm! Kaç kere söyledim: Evlenmek nene gerek iki gözüm, neyin eksik diye… İyi bir yerin, paran, pulun var. Ne diye bir fettanın şımarıklığı uğruna bunları gözden çıkarıyorsun! Doğru değil mi? Yok, ille evleneceğim diye tutturdu. Aile mutluluğu filan… Al sana aile mutluluğunu! Bir zamanlar elin kocalarını aldatırken şimdi bunun acısını tadıyor… Kusura bakmayın, zorunlu kaldım da açtım bunu. Evet, mutsuz bir adam o, çile dolduruyor!..</p>

  <p>Kürklü adam ağlar gibi hıçkırdı, yanındaki kızgınlıkla dişlerini gıcırdattı:</p>

  <p>— Cehennemin dibine… Hepsinin de, dünyada enayi gezen çok! Siz nesiniz ki?</p>

  <p>— Bu kadarı fazla artık; bütün nezaketime, içtenliğime karşı bu şekilde konuşmanız…</p>

  <p>— Affınızı dilerim beyefendi, soyadınızı bağışlar mısınız?</p>

  <p>— Soyadımı ne yapacaksınız?</p>

  <p>— Ne mi yapacağım?..</p>

  <p>— Bağışlayın, söyleyemem.</p>

  <p>Delikanlı birdenbire:</p>

  <p>— Şvabrin’i tanır mısınız? diye sordu.</p>

  <p>— Şvabrin’i mi?..</p>

  <p>— Evet, Şvabrin’i. Nasıl, biraz anlar gibi oldunuz, değil mi?</p>

  <p>Paltolu genç, yenot kürklü adama takılır gibi söyledi bunu.</p>

  <p>Öteki şaşkın bir halle:</p>

  <p>— Şvabrin saygıdeğer biridir, dedi. Kabalığınızı bağışlıyorum.</p>

  <p>— Dolandırıcı, satılmış ruhlu, rüşvetçi, madrabazın biri, devlet soyguncusu sizin Şvabrin! Yarın öbür gün sanık sandalyesine oturacaktır.</p>

  <p>Yenot kürklü adamın beti benzi kül gibiydi.</p>

  <p>— Affedersiniz, dedi; o kişiyi hiç tanımıyorsunuz, hakkında en ufak bilginiz yok galiba…</p>

  <p>— Kişi olarak tanımıyorum, ama pek emin bir kaynaktan bilgi aldım.</p>

  <p>— Hangi kaynaktan beyefendi? Ne kadar üzgün olduğumu görüyorsunuz.</p>

  <p>— Ahmak, kıskanç herifin biriymiş, karısına sahip olamıyor.</p>

  <p>Merak ettiniz de söyledim.</p>

  <p>— Kusura bakmayın, düşünceniz baştanbaşa yanlış, delikanlı.</p>

  <p>O anda Bobinitzin’in dairesinden yine birtakım gürültüler, açılan kapıyla konuşma sesleri duyuldu. İkisinin ağzından bir, “Aa!.. ” çıktı. Yaşlı adamın rengi gene attı:</p>

  <p>— Yo yo, o değil bu, değil!.. diye kekeledi. O olsaydı sesinden tanırdım. Artık kuşkum kalmadı, o değil.</p>

  <p>— Susar mısınız biraz?..</p>

  <p>Genç adam sırtını duvara yapıştırdı. Kürklü adam, ona:</p>

  <p>— Ben kaçıyorum, beyefendi, dedi. Benimki değil… Çok memnun oldum!..</p>

  <p>— Pekala; gidin, uğurlar olsun.</p>

  <p>— Siz niye gitmiyorsunuz?</p>

  <p>— Size ne?</p>

  <p>Tam o sırada Bobinitzin’in kapısı açıldı, kürklü adam daha fazla duramadı, merdivenden paldır küldür indi. Bir kadınla bir erkek 77 duvara yapışakalan gencin önünden geçtiler, adamcağızın kalbi duracak gibi oldu. Önce bildiği bir kadın sesi duyuldu, arkasından bir erkek kısık sesle konuşmaya başladı:</p>

  <p>— Üzülmeyin canım, ben arabamı çağırtayım.</p>

  <p>— Ah!.. Evet, peki… Çağırtın.</p>

  <p>— Burada zaten; hemen gelir.</p>

  <p>Kadın yalnız kaldı. Genç adam birdenbire kadını elinden yakaladı:</p>

  <p>— Ettiğin yeminler bu mu, Glafira! diye haykırdı.</p>

  <p>Kadın bir çığlık attı:</p>

  <p>— Ayyy!.. Kim o? Tvorogov, siz misiniz? Ah Tanrım… Ne işiniz var burada, Tvorogov?</p>

  <p>— Kimdi o yanınızdaki?</p>

  <p>— Kocam canım, kim olacak. Gidin buradan, çabuk. Şimdi gelir. Polovitzin’lerdeydik. Gidin, Tanrı aşkınıza gidin!</p>

  <p>— Polovitzinlcr bu evden çıkalı üç hafta oldu. Her şeyi biliyorum artık.</p>

  <p>— Ayyy!..</p>

  <p>Kadın sokak kapısına davrandı. Genç adam ona ulaştı.</p>

  <p>— Kimden duydunuz bunu? diye sordu kadın.</p>

  <p>— Kocanız, İvan Andreyiç söyledi hanımefendi. İşte kendisi de burada.</p>

  <p>Gerçekten İvan Andreyiç karşılarındaydı.</p>

  <p>— Eyvah! diye bağırdı kürklü adam; demek sizdiniz ha?</p>

  <p>Glafira Petrovna gerçek bir sevinçle ona doğru atıldı:</p>

  <p><i>— A, c’est vous?</i><a href="../Text/Section0014.xhtml#Footnote0008" id="Feedback0008"><sup>[8]</sup></a> Tanrım, başıma neler geldi! Polovitzinler’e gittim, düşün! Onlar şimdi İsmailovski köprüsü civarında oturuyorlar; söylemiştim sana, değil mi? Dönüşte bir kızak tuttum. Atlar birdenbire parladı, kızağımız paramparça olmaz mı!.. Buraya, yüz adımlık yere düştüm… Arabacıyı götürdüler. Deli olacağım sandım, bereket versin Mösyö Tvorogov…</p>

  <p>— Nee?</p>

  <p>Mösyö Tvorogov, Mösyö Tvorogov’dan çok bir taş heykele benziyordu.</p>

  <p>— Evet, Mösyö Tvorogov, eksik olmasın beni burada görünce eve götürmeyi önerdi. Ama siz gelince gerek kalmadı… Teşekkürlerimi kabul edin İvan İlyiç.</p>

  <p>Kadın, şaşkın şaşkın bakan İvan İlyiç‘in elini çimdiklercesine sıktı.</p>

  <p>— Mösyö Tvorogov’la ahbaplığımız yeni değil, Skorlupovlar’ın balosunda tanışmıştık; galiba söz etmiştim sana… Unuttun mu yoksa, Kokocuğum?</p>

  <p>— Unutur muyum canım, dedi Koko’su. Sonra bay Tvorogov’un elini ateşli ateşli sıktı. Çok çok memnun oldum.</p>

  <p>Birdenbire, kısık sesli birinin:</p>

  <p>— Kim bunlar, ne oluyor? Gidiyoruz, hadi! diye seslendiği duyuldu.</p>

  <p>Sırık boylu bir adam, üçünün önüne dikildi, saplı gözlüğünü çıkararak yenot kürklü adamı incelemeye başladı.</p>

  <p>— Ooo, nerelerden böyle Mösyö Bobinitzin? diye cıvıldamaya başladı kadın. Düşünün, atlar kızağımı devirdiler… Şey, tanıştırayım sizi: Kocam… Jean; Mösyö Bobinitzin, Kaprovlar’ın balosunda…</p>

  <p>— Haa… Evet… Çok memnun oldum efendim. Gidip bir araba çağırayım şekerim.</p>

  <p>— Evet evet, bir araba çağır Jean; dehşetli korktum, hâlâ titriyorum, bayılacağım nerdeyse… (Tvorogov’a yavaşça):</p>

  <p>— Bu geceki maskeli baloya gel… diye fısıldadı. Sonra, yüksek sesle: Hoşça kalın Mösyö Bobinitzin, dedi. Yarın Karpovlar’ın balosunda görüşürüz, değil mi?</p>

  <p>— Hayır efendim, bağışlayın. Burada olandan sonra göremezsiniz beni artık.</p>

  <p>Bay Bobinitzin bir şeyler daha homurdandı, ayaklarını bitiştirerek, iri, kalın pabuçlarını birbirine çarptı ve kızağına bindi. Bayan da kocasının çağırdığı arabaya kuruldu. Yenot kürklü adam pek bitkin görünüyordu; arabanın yanında hareketsiz duran paltolu gence 79 bön bön bakıyordu. Delikanlının yüzündeki sırıtış da epeyce yavandı.</p>

  <p>— Bilmem ki… diye başladı kürklü.</p>

  <p>Genç adam, meraklı, biraz da çekingen bir halle elini uzatarak:</p>

  <p>— Tanıştığımıza çok memnun oldum beyefendi, dedi.</p>

  <p>— Ben de, ben de çok memnun oldum.</p>

  <p>— Kaloşunuzu düşürdünüz galiba…</p>

  <p>— Ben mi? Sahi… Eksik olmayın, teşekkürler. Ne zamandır lastik almayı düşünüyorum…</p>

  <p>Delikanlı içten bir ilgiyle:</p>

  <p>— Lastik ayağı terletirmiş, dedi.</p>

  <p>Karısı arabadan:</p>

  <p>— Geliyor musun Jean, çabuk ol! diye seslendi.</p>

  <p>— Evet, doğru, terletirmiş… Geliyorum hayatım, geliyorum. Konuşmaya daldık da… Tam buyurduğunuz gibi, terletir ayakları. Efendim izninizle…</p>

  <p>— Rica ederim efendim!..</p>

  <p>— Tanıştığımıza son derece memnun oldum.</p>

  <p>Yenot kürklü adam arabaya bindi, araba hareket etti. Genç adam olduğu yerden şaşkınlık dolu bir bakışla arabayı uğurladı.</p>

</body>

</html>