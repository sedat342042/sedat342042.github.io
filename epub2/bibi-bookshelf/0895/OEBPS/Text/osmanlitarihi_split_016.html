<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>osmanlitarihi.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal">&nbsp;</p>

    <p class="normal">Murat II, Hicri 825 (M. 1422) yılında tahta çıktığında on sekiz yaşındaydı. İmparatorluğun başına geçişinden kısa bir süre sonra, Mehmet Çelebi zamanında karışıklıklar çıkaran değil de bir başka sahtekâr, Bayezit'in oğlu Mustafa adını takınarak ortaya çıktı<sup class="calibre3"><a href="../Text/osmanlitarihi_split_338.html#footnote-207042-314" id="footnote-207042-314-backlink">314</a></sup>. Bir süre Selanik dolaylarında kaldıktan sonra, sadece halkı değil, gerçek Mustafa olduğuna inandırdığı Avrupa askerlerini ve hatta subaylarından çoğunu kendi tarafına çekti. Rumeli'nin hemen hemen tümünü ele geçirip güçlü bir ordu kurdu, Bizans İmparatoru ile gizlice anlaşarak bu ordunun başında Asya'ya geçti ve o dönemde Osmanlı İmparatorluğu'nun başkenti olan Bursa üzerine yürüdü. Yılanın başını yumurta iken ezmek isteyen Murat, Sadrazam Bayezit Paşa'yı seçkin bir birliğin başında Asya'ya gönderdi. Mustafa karşısına çıktı, muharebeye tutuştu, Bayezit Paşa'yı öldürdü ve ordusunu bozguna uğrattı. Bu sıralarda, Türkler arasında ermiş diye geçinen Seid Bekhar adında biri türemişti. Herkes Allah'ın, dualarında istediği hiçbir şeyi bu adamdan esirgemediğine inanıyordu. Murat, onu arayıp buldu ve ordularını muzaffer kılması için Allah'a dua etmesini istedi. Ermiş, Peygamberin delaletiyle bunu sağlayınca<sup class="calibre3"><a href="../Text/osmanlitarihi_split_339.html#footnote-207042-315" id="footnote-207042-315-backlink">315</a></sup>, Sultanın beline bir kuşak sardı ve şöyle dedi: "Şevketli Padişah'ım, kendinize güvenerek yürüyün, zafer sizi adım adım takip edecektir."</p>

    <p class="normal">&nbsp;</p>

    <p class="normal"><span class="idebold">Mustafa'nın Öldürülmesi</span></p>

    <p class="normal">Murat, büyük bir güven içinde, sahte Mustafa'nın üzerine yürüdü. Mustafa kuvvetlerini Ulubad<sup class="calibre3"><a href="../Text/osmanlitarihi_split_340.html#footnote-207042-316" id="footnote-207042-316-backlink">316</a></sup> şehrinin yakınlarında topladı, buradaki köprüyü yıktırdı ve büyük bir cesaretle Sultanla karşılaşmak için hazırladı. Sultan, nehrin öbür kıyısında konakladı ve gökten inen vaatlerin sonucunu beklemeye koyuldu. Belki de bu geçen süre içinde isyancıların ilk ateşi söner diye beklemiştir. Hal ne hal ise, bu bekleyişin yedinci gününde Mustafa'nın birden burnu kanamaya başladı ve bu kanama gittikçe şiddetlenerek tam üç gün sürdü. Askerleri bu kazayı komutanlarının tasarılarını engellemek isteyen ilahi iradenin bir belirtisi olarak yorumladılar ve geceleyin kendisini terk ettiler. Bunun üzerine kendisi de kaçmak zorunda kaldı. Ancak fazla kan kaybettiğinden yeterince çabuk davranamadı ve Karaağaç şehrinde yarı ölü bir halde düşmanlarının eline düştüğünde hemen oracıkta başı kesildi<sup class="calibre3"><a href="../Text/osmanlitarihi_split_341.html#footnote-207042-317" id="footnote-207042-317-backlink">317</a></sup> Öyle sanıyoruz ki Bizans tarihçilerine başvuracak olursak Mustafa olayını ve ortaya çıkmasının nedenlerini daha iyi anlarız. Türkler, taraf tuttukları için bazı olayları gizlemiş ve bazılarını da değiştirmişe benzemektedirler. İşte Ducas'ın bu tarih dilimini anlatış biçimi:</p>

    <p class="normal">&nbsp;</p>

    <p class="normal"><span class="idebold">Manilerin Murat'ın Kardeşlerini İstetmesi</span></p>

    <p class="normal">Mehmet Çelebi, Bursa'da gömülüp Murat padişah ilan edildikten sonra, vezirlerinin başlıca uğraşı Karamanoğlu ile bir anlaşma imzalayarak doğuda barışı güvence altına almak, ondan sonra da Trakya sorunlarına eğilmek olmuştur. İmparator Manuel, daha atik davrandı ve elçiler göndererek bir yandan Murat'ı cülusundan dolayı kutlarken, bir yandan da babasının vasiyetine uyarak iki kardeşini göndermesini istedi. Bunları vermediği takdirde elinde yerine geçirecek bir başkası bulunduğunu, Osmanlı tahtı üzerinde hak iddia eden bu kimsenin yakında Makedonya ve Trakya'ya ve kısa bir süre sonra da Asya'ya ve doğuya hâkim olacağını bildirdi. Bu niyetini ayrıca Mustafa'nın kendisine de iletti.</p>

    <p class="normal">&nbsp;</p>

    <p class="normal"><span class="idebold">Mustafa'yı Koruması</span></p>

    <p class="normal">Bayezit Paşa, genç Sultan adına, elçilere İmparatorla barış içinde yaşamayı yürekten istediğini, ancak Müslüman çocuklarının gavurlar<sup class="calibre3"><a href="../Text/osmanlitarihi_split_342.html#footnote-207042-318" id="footnote-207042-318-backlink">318</a></sup> elinde büyümesinin ve eğitilmesinin doğru ve Peygamberin yasalarına uygun bir hareket olmadığını bildirdi. Bu cevaba canı sıkılan İmparator, Mehmet Çelebi ile Mustafa'ya ilişkin yaptığı anlaşmanın kendisine verdiği hakları kullanmaya karar verdi. Demetrius Lascaris Leontaire'i on kadırgayla Limni adasına gönderdi ve Mustafa'yı alarak Cüneyd Bey ve kadırgada bulunan askerlerle birlikte Mora'ya getirmesini ve Trakya Valisi yapmasını emretti.</p>

    <p class="normal">Mustafa, bu münasebetle hiçbir zaman İmparator'a karşı çıkamayacağına, daima bir baba gibi sözünü dinleyeceğine ve bir sadakat inancası olmak üzere oğlunu rehine olarak kendisine bırakacağına söz verdi. Aynı zamanda, eline fırsat geçer geçmez, Gelibolu'yu, Eflâk sınırlarına kadar Karadeniz kıyısındaki toprakları ve Erisse ile Athos dağına kadar Tesalya'daki bazı yerleri İmparator'a teslim etmeyi de vaat etti. Bu şartlarda anlaştıktan sonra, hep birlikte Gelibolu'ya hareket ettiler ve Mustafa vaat ve tehditlerle karışık bir konuşma yaparak halkı teslim olmaya razı etti. Cüneyd Bey'i kaleye saldırması için orada bırakarak kendisi Hexamilion'a doğru yürüdü ve burada tüm ülkenin hükümdarı olarak selamlandı.</p>

    <p class="normal">&nbsp;</p>

    <p class="normal"><span class="idebold">Mustafa'nın Bayezit Paşa'yı Bozguna Uğratması ve Öldürtmesi</span></p>

    <p class="normal">Bursa'ya olup bitenlerden haber ulaşınca Bayezit Paşa'nın ikbalini uzun süreden beri kıskançlıkla izleyen ve kendini beğenmişliği yüzünden ondan nefret eden saray ileri gelenleri, Murat'a, Bayezit Paşa'yı Mustafa'ya karşı savaşmaya göndermesini öğütlediler. Vezir hemen Edirne'ye gitti, otuz bin kişilik bir ordu topladı ve yürüyüşe geçti. Şehirden henüz pek uzaklaşmamıştı ki casusları gelip Mustafa'nın kalabalık bir ordunun başında, kısa bir süre önce Türkler tarafından kurulmuş kalabalık bir şehir olan Cariopole'den (Gelibolu? y.n.) geçtiğini ve çok uzakta bulunmadığını bildirdiler. İki ordu karşı karşıya gelince Bayezit Paşa askerlerine Mustafa aleyhinde bir konuşma yaptı: Hünkâra Yıldırım Bayezit'in oğlu olmadığını ve bir sahtekâr olduğunu bizzat itiraf ederken duyduğunu iddia etti. Mustafa ise savaşma işini çağının en yiğit ve en yetenekli kumandanlarından biri olan Cüneyd Bey'e bırakarak bir tepeye çıktı ve oradan düşman ordusuna seslenerek Yıldırım'ın oğlu olduğunu kanıtlamanın kolay olduğunu ve anlaşmazlığı yeğeni Murat'la teke tek çarpışarak çözmeye hazır olduğunu bildirdi. Sonra da büyük ödüller vaat ederek kendisinden yana çıkmalarını istedi.</p>

    <p class="normal">Bu konuşması o kadar etkili oldu ki ordunun iki kanadının komutanları Mustafa'nın emrine girdiler. Bayezit, işlerin kötüye gittiğini görünce aynı şeyi yapmaktan başka çaresi kalmadığını anladı. Kardeşi Kamsas (Hamza Bey) ile birlikte atından indi ve Mustafa'nın ayaklarına kapandı. Fakat kendisine karşı sönmez bir kini olan Cüneyd Bey, hemen çadırdan çıkarılarak başının kesilmesini emretti. İdamdan önce de kendisine şunları söyledi: "Kötü yürekli bir adam olduğun için erkekleri erkek yapan uzvu onlara çok görüyorsun." Bu sözler Bayezit Paşa'nın vaktiyle Cüneyd Bey'in damadı Adulas'a yaptığı muameleyi anıştırıyordu<sup class="calibre3"><a href="../Text/osmanlitarihi_split_343.html#footnote-207042-319" id="footnote-207042-319-backlink">319</a></sup>. Cüneyd Bey, Bayezit'in kardeşi Hamza Bey'i bağışladı. Gençliğine acıdı ve onu kölesi yapmakla yetindi. Böylece, çok geçmeden kendi hayatını elinden alacak birinin hayatını bağışladığını bilmiyordu. Mustafa daha sonra Edirne'ye doğru ilerledi ve burada halkın alkışlarıyla karşılandı. Gelibolu kalesinin garnizonu kaleyi savunamayacağını anlayarak teslim oldu.</p>

    <p class="normal">&nbsp;</p>

    <p class="normal"><span class="idebold">Mustafa'nın İmparatorla Yaptığı Anlaşmayı Bozması</span></p>

    <p class="normal">Yapılan anlaşmalardan sonra devir teslim muamelesinin hemen orada yapılacağını uman Demetrius Lascaris, kaleye taşımak için karaya silahlar ve cephane çıkarıyordu. Beklenmedik bir anda gelen ve Türklerin bu kadar ani bir değişiklik karşısında şaşkına döndüğünü gören Cüneyd Bey, Demetrius'a mağrur bir eda ile şunları söyledi: "Sakın bunca savaşlara ve tehlikelere sizin için göğüs gerdiğimizi ve size kaleleri, müstahkem mevkileri teslim edeceğimizi aklınızdan geçirmeyin. Limni'de gördüğümüz kötü muameleden ve Pammacariste Manastırı'nda keşişler tarafından uğradığımız hakaretlerden sonra, serbestçe İstanbul'a dönmenize izin verdiğimize şükredin."</p>

    <p class="normal">Demetrius, Cüneyd Bey'in bu sözlerine hem öfkelenerek hem de şaşarak bu işler hakkında bu şekilde konuşmanın kendisine düşmediği cevabını verdi. Sonra kadırgalarına dönerek Mustafa'nın cevabını bekledi. Mustafa, kendisini ziyaret ederek Gelibolu'yu teslim edemeyeceği için özür diledi ve şöyle dedi: "Dinlerine bağlı insanları dinsizlerin ve imansızların eline bırakarak, kendini özellikle Allah'ın hizmetine adamış bir milleti göklerin ve yerlerin Tanrısını tanımayan bir başka milletin boyunduruğu altına sokarak dinin ve Allah'ın emirlerine karşı gelmektense yeminimi bozmayı tercih ederim." Ve şunları ekledi: "Tanrıya karşı bu kadar büyük bir saygısızlıkta bulunacak olursam Müslümanlar bunu küfür sayarlar ve hükümdarlığımı elimden alırlar."</p>

    <p class="normal">Demetrius, Mustafa'nın bu sözlerini, avı elinden alınan, başı önüne eğik ve hırsından kuyruğu ile toprağı kamçılayan bir aslan edasıyla dinledi. Cevabında, Osmanlı ailesinin öteden beri verdiği sözü tutmadığını belirterek Mustafa'yı kınadı. "Orhan, dedi, anlaşmalara ve yeminlerine hiçbir zaman sadakat göstermedi. Yıldırım Bayezit, aynı şekilde hareket etti ve kardeşleriniz Süleyman ile Musa gibi cezasını gördü. Bir tek kardeşiniz Mehmet, anlaşmalara titizlikle uydu ve saltanatını rahat bir ölümle noktaladı. Size gelince, davranışınızı değiştirmezseniz biliniz ki talihiniz ve mutluluğunuz uzun sürmeyecektir." Demetrius daha sonra Mustafa'ya, İmparatora ne kadar çok şey borçlu olduğunu hatırlattı: "Eğer İmparator sizi Mehmet'e teslim etmiş olsaydı boğdurulacaktınız." dedi. "Evet, bu Rumlar için kınanacak bir hareket, iğrenç bir adaletsizlik, caniyane bir ihanet olurdu, ama sizi teslim etmek şöyle dursun, yardım ettiler ve tahta çıkardılar." Sözlerini bitirir bitirmez gemileriyle İstanbul'a hareket etti<sup class="calibre3"><a href="../Text/osmanlitarihi_split_344.html#footnote-207042-320" id="footnote-207042-320-backlink">320</a></sup>.</p>

    <p class="normal">&nbsp;</p>

    <p class="normal"><span class="idebold">Manuel'in Mustafa'yı Terk Etmesi</span></p>

    <p class="normal">Mustafa'nın sözünde durmayışına öfkelenen ve onuru yaralanan İmparator, oldukça uzun süren bir kararsızlık döneminden sonra, Murat'a haber yollayarak, babasının vasiyeti gereğince iki genç kardeşini rehine olarak kendisine vermeye razı olması halinde, kardeşlerinin toprakları üzerindeki egemenliğini iade etmeye hazır olduğunu bildirdi. Bu arada Mustafa Gelibolu'da işleri yoluna koymuş ve Edirne'ye dönmüştü. Kardeşinin sarayında paha biçilmez hazineler, güzel kadınlar buldu. Hemen bir zevk ü sefa âlemine daldı. Henüz yirmi yaşını doldurmamış olan Murat da Bursa'da aynı düzensiz hayatı yaşıyordu. Ancak kendini büsbütün sefahate kaptırmamış, kaybettiklerini yeniden ele geçirmenin çarelerini araştırmaktan geri kalmamıştı. Etrafında henüz çok sayıda aklı başında müşavir vardı ve bunlar, Mustafa'nın davranışını ve Demetrius'u nasıl aldattığını öğrenir öğrenmez, Sultana Bayezit'in yerine sadrazamlık makamına getirilmiş akıllı ve erdemli bir adam olan İbrahim Paşa'yı (Çandarlızade Ali Paşa'nın oğlu) hemen elçi olarak İstanbul'a göndermesini salık verdiler. İbrahim Paşa, İmparatorun huzuruna çıkar çıkmaz, Mehmet Çelebi'ye kardeşi Musa'ya karşı nasıl yardım ettiğini hatırlattı. Murat'ı da aynı şekilde desteklemesini ve korumasını istedi, buna karşılık Gelibolu ve iki kardeşi dışında, ne isterse vermeye hazır olduğunu bildirdi.</p>

    <p class="normal">&nbsp;</p>

    <p class="normal"><span class="idebold">Mustafa'nın Tasasızlığı</span></p>

    <p class="normal">Bu arada Cüneyd Bey, Murat'ın hazırlıklarını haber aldı. Sadece İstanbul'a bir elçi gönderdiğini değil, aynı zamanda Yeni Foça Valisi Jean Adorne'nin (Giovanni Adorno) askerlerini Avrupa'ya geçirmek için kendisine gemiler vermeyi vaat ettiğini da öğrendi. Hemen gidip Mustafa'yı buldu, işlerini yüzüstü bıraktığı için kendisini kınadı ve kalabalık kuvvetlerle boğazı geçerek düşmanından önce davranmasını öğütledi. Mustafa'nın sefere çıktığını haber alır almaz, Murat küçük bir ordunun başında Lopadion'a (Ulubad veya Uluabad) doğru yürüdü. Yanında yetenekli komutanlar ve gençliğinden beri yanından ayrılmayan Cüneyd Bey'in kardeşi Hamza Bey vardı. Köprüye Mustafa'dan önce vardılar ve yıktılar. Bu sayede Murat, kuvvetlerini toplamak için vakit kazadı. Mustafa ise ne derin bataklığı geçebiliyor ne de yolun uzunluğu ve geçit vermeyen dağlar yüzünden geri dönebiliyordu.</p>

    <p class="normal">&nbsp;</p>

    <p class="normal"><span class="idebold">Cüneyd Bey'in Mustafa'yı Terk Etmesi</span></p>

    <p class="normal">İki hükümdar, böylece birbirlerine zarar verecek durumda olmaksızın karşı karşıya bulundukları sırada, Murat'ın emrindeki ordunun komutanlarından bazıları Hamza Bey'e, kardeşini kandırıp da Mustafa'dan ayrılmasını sağlayabilirse kardeşine ve soyundan gelenlere Aydınoğullarının egemenliğindeki eyaletin verilmesini sağlayacaklarını, yalnız bunun için Murat'a sadakat yemini etmesinin şart olduğunu söylediler. Hamza Bey, ertesi gece uşaklarından birini gönderdi. Bataklığı yüzerek geçen uşak Cüneyd Bey'i çadırında buldu ve kardeşiyle görüşmesini önerdi. İki kardeş saptanan yerde buluşarak görüştüler. Cüneyd Bey, Murat'ı desteklemesi için zaten kendisine ait olan topraklardan başka bir şey önerilmemesinden pek memnun kalmadı. Fakat yine de kardeşine, bu işi görüşmek için ayağına kadar gelmeye zahmet ettiğine göre, bundan böyle Murat'a sadakatle hizmet edeceğini ve sözünü ertesi gece yerine getireceğini bildirdi. Eğer kardeşi gelmemiş olsaydı belki de Aydın Bey'in torunu ile savaşmak üzere İonia'ya gitmeye karar vermiş olduğunu da ekledi.</p>

    <p class="normal">&nbsp;</p>

    <p class="normal"><span class="idebold">İzmir'i Ele Geçirmesi</span></p>

    <p class="normal">Ertesi gece Cüneyd Bey, çadırında çok sayıda meşale yaktırdı ve kendisine sadakatle bağlı yetmiş kişiyle gizlice ayrıldı. O kadar çabuk davrandılar ki ertesi gün akşama doğru İzmir'e vardılar ve burada halk tarafından sevinçle karşılandılar. Aydın'ın torunu Mustafa, Cüneyd Bey'in İzmir'e geldiğini haber alır almaz, kendisiyle savaşmak amacıyla Efes'ten ayrıldı. Cüneyd Bey eski arkadaşları arasından aşağı yukarı iki bin Türk'ü topladı. Mesaulion denilen bir yerde düşmanı karşıladı, muharebeye tutuşarak Mustafa'yı yendi ve demir bir topuzla başına vurarak öldürdü. Aynı saatte askerleri Cüneyd Bey'e teslim oldular ve kendisini zafer şenlikleriyle Efes'e götürdüler. Cüneyd Bey burada Mustafa'yı kulede atalarının yanına gömdürdü<sup class="calibre3"><a href="../Text/osmanlitarihi_split_345.html#footnote-207042-321" id="footnote-207042-321-backlink">321</a></sup>.</p>

    <p class="normal">&nbsp;</p>

    <p class="normal"><span class="idebold">Mustafa Çelebi'nin Kaçışı</span></p>

    <p class="normal">Mustafa'nın karargâhında Cüneyd'in kaçtığı duyulur duyulmaz, Murat'ın yanına gittiği sanıldı. Askerlerin cesareti kırıldı ve hepsi büyük bir karışıklık içinde sağa sola kaçışmaya başladı. Düşman "Dur, dur, katlan." diye bağırıyordu. Köprünün yıkılmış olması peşlerine düşmeyi engellediği için Murat hemen o gün uzun kalaslarla köprüyü tamir ettirdi, bataklığın öbür yanına geçti ve Mustafa'nın adamlarından birçoğunu esir aldı. Mustafa ayağını çabuk tutup Lapseki'ye kaçmıştı. Oradan sadece dört kölesiyle Gelibolu'ya geçti, ne kadar asker varsa topladı. Öte yandan Murat, Foça'ya bir haberci göndererek Adorno'nun bütün gemileriyle boğaza gelmesini istedi. Adorno, Sultan ile aynı zamanda Lapseki'ye geldi. Murat hemen askerleriyle gemilere bindi, Mustafa denizde üstüne doğru gelen gemileri görünce yüreğini büyük bir acı kapladı. Adorno'ya haber göndererek Murat'ın karaya çıkmasına engel olduğu takdirde kendisine elli bin ekü vermeyi vaat etti. Fakat Adorno bu teklifi geri çevirdi ve Mustafa'nın askerlerinin karşı koymalarına rağmen karaya beş yüz Fransız çıkardı. Bunlar bir mil ilerleyerek Murat'ın dört bin askerle karaya çıkmasına fırsat verdiler. Yeni gelenler hemen düşmanın üzerine saldırdılar, ordusunu bozguna uğrattılar ve askerlerin çoğunu kılıçtan geçirdiler. Mustafa Edirne'ye kaçtı, hazineyi aldı ve Eflâk'a gitti.</p>

    <p class="normal">&nbsp;</p>

    <p class="normal"><span class="idebold">Yakalanıp İdam Edilmesi</span></p>

    <p class="normal">Murat üç gün Gelibolu'da kaldıktan sonra kalabalık bir ordunun başında hızla Edirne'ye doğru ilerledi. Burada Adorno'yu ve iki bin İtalya'nın şölenlerle ağırladı, şap madeninin işletilmesinden<sup class="calibre3"><a href="../Text/osmanlitarihi_split_346.html#footnote-207042-322" id="footnote-207042-322-backlink">322</a></sup> kalan alacağını affetti, batıda Peritheorion Kalesi'yle Foça ticaretinin imtiyazını ömür boyunca yararlanmak üzere kendisine bıraktı. Gemi kaptanlarına da armağanlar dağıttı ve hepsini bin bir teşekkür ve sevgi gösterisiyle uğurladı. Aynı zamanda Mustafa'nın peşinden becerikli, gözü pek ve yiğit delikanlılar gönderdi. Bunlar şehzadeyi Tuna kıyısında yakaladılar ve Murat'ın huzuruna getirdiler. Murat kendisini meydanda halkın gözü önünde asılmaya mahkûm etti. Böylece bu idam şeklinin yüz kızartıcı niteliğiyle aslında gerçekten Bayezit'in oğlu olmasına rağmen, onu İmparator Manuel'in işine geldiği için ortaya çıkardığı bir sahtekâr olarak gören kamuoyunun doğruluğunu göstermek istemişti<sup class="calibre3"><a href="../Text/osmanlitarihi_split_347.html#footnote-207042-323" id="footnote-207042-323-backlink">323</a></sup>.</p>

    <p class="normal">&nbsp;</p>

    <p class="normal"><span class="idebold">Tarihçilere Uyarı</span></p>

    <p class="normal">Türk tarihçileriyle Rum tarihçileri arasında ne kadar az anlaşma ve benzerlik bulunduğunu gösteren bu ve daha pek çok örnek, bir yazarın tarihi derlerken mutlaka yöntemini değiştirmek zorunda bulunduğunu göstermektedir. Çünkü bir yandan birbirine bu kadar karşıt hikâyeyi bağdaştırıp birleştirmeye imkan bulunmadığı gibi, tarihi bunlardan sadece bazılarının anlattığına göre sunmak veya yazarın keyfine göre kâh böyle kâh öyle diyenlere dayanmak da açık bir taraf tutma olacağı için geçerli bir yöntem değildir. Değişik söylentileri bağdaştırmak mümkün olmadığı zaman izlenecek tek geçerli yol, bizim yaptığımız gibi bunları ayrı ayrı vermektir. Öyle inanıyoruz ki sağduyulu bir okur anlaşılması güç, yetersiz ve yanlış bir tarih yazmamıza yol açacak bir kısalık ve özlülüğe (icaza) başvurmaktansa sözü biraz uzatmamızı yeğleyecek ve bizi bağışlayacaktır. Şimdi kendimize rehber olarak Türk tarihçilerini ele alacağız.</p>

    <p class="normal">&nbsp;</p>

    <p class="normal"><span class="idebold">Karamanoğlu'nun Ölümü</span></p>

    <p class="normal">Ayaklanma böylece bastırıldıktan sonra, yangının birkaç kıvılcımını daha söndürme işi kalıyordu. Karamanoğlu Mehmet Bey, Bayezit'in yenilgisinden sonra, Osmanlı İmparatorluğu'nun hızla yıkılacağından hiç şüphe etmiyordu. Bundan yararlanmaya ve Murat'ın topraklarından hiç değilse bir kısmını ele geçirmeye karar verdi. Kısa bir süre içinde zapt etme umuduyla Antalya'yı kuşattı. Fakat bir top güllesinin isabetiyle öldü ve askerleri kendilerine aynı adı taşıyan bir başka önder seçtikten sonra kuşatmayı kaldırdılar. Antalya Valisi Gamze Bey, kuşatıcıların karışıklık içinde geri çekildiklerini görünce garnizonuyla kaleden çıktı ve düşmanın peşine düştü. Ordugâhında, Karamanoğlu'na katılmaya gelmiş olan Tekke<sup class="calibre3"><a href="../Text/osmanlitarihi_split_348.html#footnote-207042-324" id="footnote-207042-324-backlink">324</a></sup> hâkimi Osman Bey'i buldu. Şiddetli bir hastalığa yakalanmış<sup class="calibre3"><a href="../Text/osmanlitarihi_split_349.html#footnote-207042-325" id="footnote-207042-325-backlink">325</a></sup> ve son nefesini vermek üzere olduğunu gören adamları tarafından terk edilmişti. Gamze Bey, başını kestirdi ve topraklarını ele geçirdi.</p>

    <p class="normal">&nbsp;</p>

    <p class="normal"><span class="idebold">Mustafa'nın Ayaklanması</span></p>

    <p class="normal">Edirne'ye dönen Murat, imparatorluk işlerini yoluna koymaya karar verdi, ancak küçük kardeşi Mustafa Çelebi'nin ayaklanması buna engel oldu. Rumların çevirdikleri dolaplar sayesinde Asya'da baş kaldıran Mustafa, zayıf bir garnizon tarafından savunulan İznik'i ele geçirdi ve güçlerini takviye etti. Rumların sağladığı birkaç düzenli birliğin dışında, ordusu sadece yağma için peşine takılmış haydutlardan oluştuğundan sefere çıkmaya cesaret edemedi ve İznik Kalesi'ne kapandı. Fakat Sultan kaleye öyle bir şiddetle saldırdı ki yirmi beşinci gün düştü. Murat yakalanan talihsiz kardeşini kendi gözleri önünde boğdurdu<sup class="calibre3"><a href="../Text/osmanlitarihi_split_350.html#footnote-207042-326" id="footnote-207042-326-backlink">326</a></sup>.</p>

    <p class="normal">&nbsp;</p>

    <p class="normal"><span class="idebold">İstanbul'un Kuşatılması</span></p>

    <p class="normal">Ducas, bize bu ayaklanmanın nedenini açıklamakta ve Türk tarihçilerinin üzerinde durmadıkları bir tarih olayını anlatmaktadır. Ducas'a göre, Murat kışın başında babasının tahtına yeniden oturunca ilkbaharda, İstanbul'u kuşatmak için büyük hazırlıklara başladı. Manuel, ilerlemiş yaşı yüzünden uzun süreden beri imparatorluk işlerini oğlu İoannes'e bırakmıştı. Murat'ın niyetini öğrenen İoannes kendisine elçiler göndererek ilişkilerinin kopmasını önlemeye çalıştı. Olup bitenlerin günahını, babalarının vasiyetiyle eğitimleri kendisine emanet edilen iki genç şehzadeyi İmparator'a teslim etmek istemeyen ve Manuel'in elçilerine çok kaba davranan Sadrazam Bayezit Paşa'ya yükledi. İoannes'in elçilerini kabul etmek şöyle dursun, görmek bile istemeyen Murat onları birkaç gün alıkoydu ve bu arada İstanbul'un kuşatılması için yaptığı hazırlıkları tamamladı. Ondan sonra şu sözlerle gitmelerine izin verdi: "Efendinize yakında gelip kendisini bulacağımı söyleyin." Nitekim birkaç gün sonra, iki yüz bin kişilik bir orduyla İstanbul'u kuşattı. Halk, Corax adında bir ilahiyatçının, son giden elçilerle birlikte kendisine iyi bir gözle bakılan Osmanlı Sarayı'na gönderilmediği için intikam almak amacıyla şehre karşı bir komplo düzenlendiğinden kuşkulandı. İmparator Manuel, kuşkuları dağıtmak ve kargaşayı yatıştırmak için, Corax'ı, Sultan'ı barış yapmaya ikna etmesi emriyle Murat'a gönderdi.</p>

    <p class="normal">Kimine göre, Corax hiçbir şey elde edemedi. Fakat başkaları valiliğini kendisine bırakması şartıyla İstanbul'u Murat'a teslim etmeye söz verdiğini ve yakın dostlarından birinin bu konuşmalarını işittiğini ileri sürmektedirler. İstanbul'a döndüğünde elçiliğinin hesabını verdiği sırada, ihanetini öğrenen kişi bunu açıkladı ve kanıtlarını da ortaya koydu. İmparator suçlayanla suçlananın hapse atılmalarını ve işin gerçeğinin ertesi günü araştırılmasını buyurdu. İmparator muhafızları olan Giritliler, Corax'ın sorguya çekilmek ve suçlu bulunduğu takdirde mahkûm edilmek üzere kendilerine teslimini istediler. İşkenceyle kendisine suçunu ikrar ettirdiler ve hapishaneden sarayın kapısına kadar sürükleyerek orada hunharca gözlerini çıkardılar. Corax, üç gün sonra hapiste öldü. Zengin eşyaları yağma edildi ve evi yakıldı. Murat, Corax'ın ölümüne çok kızdı. Kendisine bu işin tek suçlusunun Michel Pille adında birisi olduğu söylendi. Bu Pille doğuştan soylu bir Efesliydi ve ahlakça gevşek bir adamdı. Türkler kendisini yakaladılar, acımasızca eziyet ettiler. İslamiyeti kabul etmeseydi diri diri yakacaklardı.</p>

    <p class="normal">&nbsp;</p>

    <p class="normal"><span class="idebold">Mustafa'nın Ayaklanması</span></p>

    <p class="normal">İmparator Manuel çok bitkin bir durumda ve âdeta ölümün eşiğinde bulunmasına rağmen, Murat'a güçlük çıkarmak için elinden geleni yapmaktan geri kalmadı. Sultan, kardeşlerinden birini boğdurtmuştu. Babalarının sakisi İlyas, adı Mustafa olan ötekini kurtarmış ve Paflagonya'ya götürmüştü. İhtiyar İmparator İlyas'a genç şehzadeyi Bursa'ya götürmesini emretti ve asker toplaması için kendisine para gönderdi.</p>

    <p class="normal">Murat savaş araçları hazırlamak ve İstanbul önünde küçük muharebeler vermekle meşgul bulunduğu sırada, bir ulak gelip kardeşi Mustafa'nın Bursa'da Sultan ilan edildiği ve İlyas'ın kendisini İznik'e götürdüğü haberini getirdi. Murat, üç aydan beri devam eden kuşatmayı hemen kaldırdı ve Edirne'ye döndü. Çok akıllı ve çok ılımlı bir hükümdar olan Manuel, bu arada öldü ve tahtını oğlu İoannes'e bıraktı. İoannes, zaman bakımından Rum imparatorlarının sonuncusu (sondan önceki olacak ç.n.), fakat değerlilik ve saygınlık bakımından belki birincisiydi.</p>

    <p class="normal">&nbsp;</p>

    <p class="normal"><span class="idebold">Mustafa'nın Yakalanıp Boğulması</span></p>

    <p class="normal">Murat Edirne'de sadece üç gün kaldı. Az sayıda sipahi ve piyadenin başında yola çıktı, gizlice İznik'e yaklaştı ve güvendiği kimselere gelişini bildirdi. Bunlar Murat lehinde bir hareket yarattılar, kendisine şehrin kapılarını açarak buyur ettiler. Henüz on yaşında olan kardeşi Mustafa'yı bulan Murat, kendisini boğdurtup bütün muhafızlarını öldürttü. Cesedine baktıktan sonra, Bursa'ya götürülmesini ve atalarının mezarına gömülmesini buyurdu. Ducas, bu olayı işte böyle anlatmaktadır<sup class="calibre3"><a href="../Text/osmanlitarihi_split_351.html#footnote-207042-327" id="footnote-207042-327-backlink">327</a></sup>.</p>

    <p class="normal">&nbsp;</p>

    <p class="normal"><span class="idebold">İsfendiyar Bey'in Ayaklanması</span></p>

    <p class="normal">Hicri 827 yılında Murat, Lazoğlu'nun<sup class="calibre3"><a href="../Text/osmanlitarihi_split_352.html#footnote-207042-328" id="footnote-207042-328-backlink">328</a></sup> kızı ve çağının en güzel kadınlarından biri olan Helena ile evlendi. Ertesi sene, Sinop hâkimi İsfendiyar Bey'e karşı sefere çıktı. İsfendiyar Bey, Osmanlıların gücünden çekiniyor ve onu zayıflatmanın çarelerini arıyordu. Bunu silah zoruyla başaramayınca politikanın kurnazlıklarından yararlanmayı denedi. Murat ile bir barış anlaşması imzaladı hatta oğlu Kasım Bey'i kendisine rehine olarak verdi. Fakat Sultan ordusunu terhis eder etmez İsfendiyar uzun süreden beri hazır tuttuğu askerlerini topladı ve Taraklı ile Burni (Borlu) şehirlerini yıktı. Murat hemen askerlerini topladı. Asya'ya geçti. Bolova'ya (Bolu ovası olsa gerek ç.n.) vardığında, İsfendiyar Bey'in tebaası olan büyükler ve soylular gelip ayaklarına kapandılar, aşırılıklarından ve küstahlığından nefret ettikleri hükümdarlarından yakınarak Sultan'dan onu tahtından indirmesini ve rehine olarak Osmanlı Sarayı'nda bulunan oğlunu onun yerine başlarına getirmesini rica ettiler. Bu beklenmedik girişimden telaşa kapılan İsfendiyar Bey, hemen Murat'ın yanına geldi, af diledi; öbür oğlunu da rehine olarak verdi. Son derece çekici bir güzelliği olan kızını Sultanla evlendirmeyi teklif etti<sup class="calibre3"><a href="../Text/osmanlitarihi_split_353.html#footnote-207042-329" id="footnote-207042-329-backlink">329</a></sup> ve böylece belayı başından savuşturdu. Bu seferden dönüşünde Murat, İzmir ve dolaylarını ve bu arada Menteşeoğullarının, Aydınoğullarının, Saruhanoğullarının ve Hamidoğullarının tüm topraklarını ele geçirdi<sup class="calibre3"><a href="../Text/osmanlitarihi_split_354.html#footnote-207042-330" id="footnote-207042-330-backlink">330</a></sup>.</p>

    <p class="normal">&nbsp;</p>

    <p class="normal"><span class="idebold">Cüneyd Bey'e Yapılan Çağrı</span></p>

    <p class="normal">Sadi Efendi, bundan söz etmese de Murat'ın Cüneyd Bey'e karşı seferinin de bu sıralara rastladığını kabul etmek gerekir. Sultan, Edirne'ye dönünce Cüneyd Bey'i yola getirmenin çarelerini aramaya başladı. Kendisine haber göndererek Tuna'yı geçmek niyetinde olduğunu bildirdi ve kendisiyle iyi geçinmek, dostluğunu muhafaza etmek istiyorsa aralarındaki anlaşma uyarınca hemen oğlunu göndermesini emretti. Eğer emirlerime karşı gelecek olursanız diye ekledi, size ne yapacağımı Allah bilir. Cüneyd Bey, kendisine şu kısa cevabı verdi: "İstediğinizi yapınız, Allah ne isterse o olur."</p>

    <p class="normal">&nbsp;</p>

    <p class="normal"><span class="idebold">Cüneyd Bey'in Mağlubiyeti</span></p>

    <p class="normal">Murat, bütün askerlerini topladıktan sonra başlarına komutan olarak Rum asıllı Halil adında birini getirdi. Halil, Cüneyd'in öldürdüğü Bayezit Paşa'nın kız kardeşiyle evliydi. Cüneyd Bey, Halil Paşa'nın Philadelphia üzerine yürüdüğünü haber alır almaz, kendisiyle çarpışmak üzere Thiatyre (Tire)'ye gitti. Kurt adındaki en küçük oğlu muharebeyi başlattı ve Halil Paşa'nın muharebe birliğine saldırdı. Halil Paşa saflarını arayarak Kurt'un adamlarıyla birlikte geçmesine izin verdiği için fazla kayıp vermedi. Bu genç komutanın tecrübesizliğini bilen ve yine aynı yerden geleceğini tahmin eden Halil Paşa askerlerine beyaz sarıklarını saklamalarını emretti. Bu sırada Cüneyd Bey, düşman ordusuna cepheden saldırmak için hazır bekliyordu. Kurt ağır ağır geri döndü, karşısına ne çıktıysa yıkıp geçti. Bir ara borazan sesleri işitti, bir tepenin üzerinde babasınınkilere benzettiği askerler ve sancaklar gördü. Osmanlıları bozguna uğratanın babası olduğunu sandı ve yanlarına doğru gelmeye başladı. Ancak gördüğü adamların Halil Paşa'nın askerleri olduğunu anlayınca kaçtı, fakat ısrarla takip edilerek esir alındı.</p>

    <p class="normal">&nbsp;</p>

    <p class="normal"><span class="idebold">Cüneyd Bey'in Karamanoğlu'nun Yanına Sığınması</span></p>

    <p class="normal">Cüneyd Bey, bu kötü haberi alınca ordusuyla İzmir dağlarına doğru çekildi ve Ege Denizi kıyısında, Samos (Sisam) adasının karşısında Hipsele (belki Trakya'daki şehrin adaşı olan bir başka İpsala ç.n.) adında küçük bir şehre geldi. Uzun süreden beri buraya, gereğinde kullanılmak üzere gemiler ve ihtiyaç maddeleri yığmıştı. Halil Paşa, Kurt'u Murat'a gönderdi; o da kendisini amcası Hamza Bey'le birlikte hapsettirdi. Halil Paşa'ya fethettiği eyaletin valiliğini verdi, orduya komuta etmek üzere Halil'in kayınbiraderi ve Bayezit Paşa'nın kardeşi Hamza'ya gönderdi. Yeni komutana Cüneyd Bey'i takip etmesi için emir verdi. Cüneyd Bey, Konya Sultanı Karamanoğlu'nu kendisiyle ittifaka ikna etmek amacıyla Amorion'a (Amuriye) geldi. Fakat Süleyman Çelebi zamanında kendisini terk ettiği için Cüneyd Bey'e pek güveni kalmayan Karamanoğlu, buna yanaşmadı. Bununla birlikte kendisine yüklü miktarda para ve beş yüz asker verdi.</p>

    <p class="normal">&nbsp;</p>

    <p class="normal"><span class="idebold">Hipsele'ye Dönerek Yakalanıp Öldürülmesi</span></p>

    <p class="normal">Cüneyd Bey, bu yardımla Hipsele'ye döndü ve elli bin kişiyi aşan düşman ordusuna karşı kendisini yiğitçe savundu. Bir tepenin üzerine kurulmuş kaleyi kuşatmaktan bir sonuç alamayacağını anlayan Hamza, Murat'tan kaleye deniz yönünden saldırmak için Cenevizlilerin gemilerini göndermesini istedi. Adorno ölmüş olduğundan, Palavicin adında biri kaleyi yıkma işini üzerine aldı ve dehşet salan üç büyük gemiyle limana girdi. Cüneyd Bey, ertesi sabah askerlerinin ayaklanmaya başladığını görerek Hamza'nın yokluğunda orduya kumanda eden Halil Paşa'ya haber gönderdi ve hayatını bağışlaması, kendisini Murat'a götürmesi veya göndermesi şartıyla kaleyi teslim etmeye hazır olduğunu bildirdi.</p>

    <p class="normal">Halil söz verdi, bunun üzerine Cüneyd Bey ve kardeşi Bayezit kendisini selamlamaya geldiler. Halil Paşa, kendilerini nezaketle karşıladı ve dinlenmeleri için bir çadır verdi. Fakat akşama doğru Hamza Bey dönünce, Halil'den olup bitenleri öğrendi ve bunun üzerine dört cellât göndererek Cüneyd Bey'in ve kardeşlerinin başlarını kestirdi. Bu arada küçük bir çocuğun da canına kıydırdı. Hamza bu başları Murat'a gönderdi, o da hemen Gelibolu'ya adamlar yollayarak Kurt'u ve amcası Hamza'yı boğdurdu, bu suretle Cüneyd Bey neslini ortadan kaldırmış oldu.<sup class="calibre3"><a href="../Text/osmanlitarihi_split_355.html#footnote-207042-331" id="footnote-207042-331-backlink">331</a></sup></p>

    <p class="normal">&nbsp;</p>

    <p class="normal"><span class="idebold">Murat'ın Venediklilere Saldısı - 830 / 1426</span></p>

    <p class="normal">Doğuya barışı getirdikten sonra, Murat H.830 yılında silahlarını Venediklilere çevirdi. Janta veya Zante şehrini yağma etti, Giogerjinlik (Güvercinlik) Kalesi'ni ele geçirdi, hatırı sayılır bir ganimetle Edirne'ye döndü. Aynı yıl içinde Ergene'de<sup class="calibre3"><a href="../Text/osmanlitarihi_split_356.html#footnote-207042-332" id="footnote-207042-332-backlink">332</a></sup> yetmiş iki kemerli bir köprü ve batı tarafına bir cami, bir hamam, bir imaret ve bir han yaptırdı.</p>

    <p class="normal">&nbsp;</p>

    <p class="normal"><span class="idebold">Germiyanoğlu'nun Sultan'a İnkıyadı -1417</span></p>

    <p class="normal">H. 831'de, Germiyanoğlu, Murat'ın sarayına gelerek topraklarını kendisine vermeye ve bütün şehirlerinin anahtarlarını teslim etmeye hazır olduğunu bildirdi. Sultan, kendisini çok iyi karşıladı; değerli armağanlar verdi, İpsala sancak beyliğine getirdi. Hemen sonra, Yunanistan'ın henüz Bizans İmparatoru'nun elinde kalan bütün şehir ve kalelerini egemenliği altına almaya karar veren Murat, Asya ve Avrupa'daki bütün kuvvetlerini toplayarak Yunanistan'a girdi. Hiçbir karşı koymayla karşılaşmadan Selanik'i, Atina'yı ve Cartine'yi kolayca aldı. Sonra ganimetlerle, sayısız esir ve hayvan sürüsüyle Edirne'ye döndü<sup class="calibre3"><a href="../Text/osmanlitarihi_split_357.html#footnote-207042-333" id="footnote-207042-333-backlink">333</a></sup>.</p>

    <p class="normal">&nbsp;</p>

    <p class="normal"><span class="idebold">Yunanistan'ın Ele Geçirilmesi ve İmparatorun Haraca Bağlanması</span></p>

    <p class="normal">Burada bir kez daha Türk tarihçilerinin eksiklerini tamamlamak, belki de yanlışlarını düzeltmek için Rum tarihçisine başvurmak zorunda bulunuyoruz. Murat, Cüneyd Bey'e karşı bir ordu sefere çıkardığı sırada, tahta çıkışını (cülusunu) bildirmek için Eflâk ve Sırbistan'a elçiler gönderdi ve bu ülkelerin voyvodalarıyla barış imzaladı. Fakat yeni İmparator İoannes'e karşı büyük bir düşmanlık besliyor, kendisiyle uzlaşmaya yanaşmıyordu. Mora'ya ve Strymon (Struma Karasu) Irmağı'nın ağzındaki deniz üslerine saldırdı. Selanik'i kuşattırdı ve kalabalık bir orduya Makedonya'yı yağma ettirdi. Setunion ve dolaylarını da kasıp kavurdu. İmparator yine de, Karadeniz üzerindeki şehir ve kasabaları ve Mesebrie, Dercos, Setunion, vb. gibi zorla ele geçiremediği küçük kaleleri Murat'a bırakmak suretiyle barışı korumayı başardı. Bunun yanı sıra, kendisine yılda üç yüz bin aspros haraç ödemeyi kabul de etti.</p>

    <p class="normal">&nbsp;</p>

    <p class="normal"><span class="idebold">Venediklilerin Saldırıya Uğraması</span></p>

    <p class="normal">Sultan, artık düşmanları kalmayınca Bursa'ya, oradan da Efes'e giderek dünyanın dört bucağından gelen elçileri kabul etti. Bir tek Venedikliler, aşağıda anlatacağımız nedenle elçi göndermediler. İmparator Manuel'in üçüncü oğlu Despot Andronikos, Murat'ın İstanbul'u kuşatmasından önce Mustafa'nın Limni'den ayrılmasından sonra, Selanik'te hüküm sürerken komşu eyaletlerin Türk valileri, Selanik'i abluka altına almışlardı. Öyle ki çok güç duruma düşen, nerede ise aç, susuz kalan, her türlü yardım umudunu yitiren halk, despota rağmen Venediklilere haber göndererek şehri kendilerine teslim etmeyi önerdi.</p>

    <p class="normal">Türkler, bu avı ellerinden kaçırmaktan büyük bir üzüntüye kapıldı ve saldırılarını daha da yoğunlaştırdılar. Açlıktan ölen halkın kendilerini kovup Türkleri şehre almasından korkan Venedikliler belli başlı aileleri, şehirde yeteri kadar yiyecek bulunmadığı bahanesiyle kendi egemenlikleri altında bulunan çeşitli yerlere götürdüler. Hatta sanki kendilerine ihanet etmişlercesine birçoklarını yolda öldürdüler.</p>

    <p class="normal">&nbsp;</p>

    <p class="normal"><span class="idebold">Selanikin Zaptı - 1429</span></p>

    <p class="normal">Murat, Edirne'ye dönünce Venedikliler kendisine haber göndererek barış yapmak istediklerini bildirdiler. Murat, ancak Selanik'i kendisine teslim etmeleri şartıyla barış imzalayacağı cevabını verdi. Kısa bir süre sonra, Hamza'yı doğu birliklerinin başında bu şehri kuşatmaya gönderdi ve kendisi de genel saldırıda hazır bulunmak üzere arkasından gitti. Kuşatıcıların sayısı kuşatılanlardan o kadar çoktu ki en azından bire karşı yüz oldukları söylenebilirdi. Üstelik garnizon da yetersizdi ve Türklerin merdivenler dayayıp surların üstüne çıkmalarına ancak seyirci kalabildi. İçeri girenler hemen kapılardan birini açtılar ve buradan bütün ordu şehre daldı. Şehir yağma edildi, sakinleri köle yapıldı ve akla gelebilecek her türlü kötü muameleye uğratıldı. Venedikliler Euboia (Eğriboz) adasını da kaybetmekten korkarak Edirne'ye dönüşünden sonra Murat'a elçiler gönderdiler ve kendisiyle barış imzaladılar.</p>

    <p class="normal">&nbsp;</p>

    <p class="normal"><span class="idebold">Dragul'un Eflâk'ı Ele Geçirmesi</span></p>

    <p class="normal">Bu sıralarda, Eflâk Voyvodası Miltze'nin gayrımeşru oğlu olan Dragul veya Drakula, asker olarak İstanbul'da Bizans İmparatoru'nun hizmetinde bulunuyordu. Bu şehirde bir sürü hemşehrisini toplayarak onlarla Eflâk'a gitti ve orada daha birçoklarının kendisine katılmasıyla kısa zamanda etrafa dehşet saçmaya başladı. O sıralarda voyvoda olan Miltze'nin yeğeni Dam'ın üzerine yürüdü, kendisini yendi, kafasını kesti ve babasının ülkesini ele geçirdi. Az bir haraç karşılığında Dam ile barış yapmış olan Murat, Dragul'un bu girişimine fena halde kızdı; Dam'ın kardeşlerinden birini voyvoda yaptı ve yeteri kadar kuvvetlerin başında Eflâk'a gönderdi. Fakat Dragul bu arada güçlü bir ordu devşirmiş olduğundan kendisini yendi ve öldürdü<sup class="calibre3"><a href="../Text/osmanlitarihi_split_358.html#footnote-207042-334" id="footnote-207042-334-backlink">334</a></sup>.</p>

    <p class="normal">&nbsp;</p>

    <p class="normal"><span class="idebold">Karamanoğlu'nun Ayaklanması</span></p>

    <p class="normal">Karamanoğlu İbrahim Bey<sup class="calibre3"><a href="../Text/osmanlitarihi_split_359.html#footnote-207042-335" id="footnote-207042-335-backlink">335</a></sup> 838'de Anadolu'da ayaklandı. Murat Anadolu'ya geçti, Akşehir ve Konya'yı aldı. Sultanın muzaffer ordusuna karşı koyacak gücü kendinde bulamayan İbrahim Bey, boyun eğme yolunu tuttu; o sıralarda Türkler arasında ün salmış bir derviş olan Molla Gamze'ni<sup class="calibre3"><a href="../Text/osmanlitarihi_split_360.html#footnote-207042-336" id="footnote-207042-336-backlink">336</a></sup> aracılığı ile unvanına ve topraklarına yeniden kavuştu<sup class="calibre3"><a href="../Text/osmanlitarihi_split_361.html#footnote-207042-337" id="footnote-207042-337-backlink">337</a></sup>. Ducas, ikisi arasında uzlaşmayı Karamanoğlu'nun karısı ve Murat'ın kız kardeşinin aracılığına bağlamakta, bu savaşın nedenini ve sonucunu şöyle anlatmaktadır: Karamanoğlu'nun ahırlarında çok güzel bir Arap atı bulunduğunu öğrenen Murat, kendisine güya haber göndererek atı istetmiş.</p>

    <p class="normal">Bu beyin topraklarına sık sık akınlar düzenleyip çapulculuk yaptırttığı ve daha başka düşmanca hareketlerle tehdit ettiği için isteğini hemen yerine getireceğinden hiç şüphesi yokmuş. Fakat Karamanoğlu, buna hiç de yanaşmamış. Elçiye Padişah'ın istediği atı göstererek efendisinin ona binip binemeyeceğini sormuş. Elçi bunu bilemeyeceğini söyleyince de şöyle demiş: "Gidin, efendinize söyleyin, o bu ata hiçbir zaman binemez, çünkü benim yapabildiğim tek şey buna binmektir; onun için de atı ona göndermiyorum." Bu cevaba canı sıkılan Murat, hemen bir ordu toplayarak boğazı geçmiş ve Karamanoğlu'nun topraklarına girerek Akşehir ve Konya'ya iki günlük mesafede olan Beyşehir'i almış. Karamanoğlu'nun kendisine karşı koyacak kuvvetleri bulunmadığından, sarayının ileri gelenlerinden birkaçını istediği Arap atı ve büyük paralarla birlikte Sultana göndermiş ve aldığı iki şehri de kendisine bırakmış<sup class="calibre3"><a href="../Text/osmanlitarihi_split_362.html#footnote-207042-338" id="footnote-207042-338-backlink">338</a></sup>.</p>

    <p class="normal">&nbsp;</p>

    <p class="normal"><span class="idebold">Mora Kralı'nın Yenilgisi</span></p>

    <p class="normal">Asya'da çıkan karışıklıklar bu şekilde yatıştırıldıktan sonra, Avrupa'da yeni bir düşman ortaya çıktı: Bu Bizans İmpa-ratoru'nun kardeşi olan Mora Kralı'ydı<sup class="calibre3"><a href="../Text/osmanlitarihi_split_363.html#footnote-207042-339" id="footnote-207042-339-backlink">339</a></sup>. Güvercinlik'i kuşattığı sırada, Rumeli Beylerbeyi Kasım Paşa, seçkin bir birliğin başında kendisine saldırdı ve kaçmak zorunda bırakıldı. Rumların çoğu ya öldürüldü ya da esir alındı ve muzaffer kumandan ordugâhlarından birçok ganimetle döndü.</p>

    <p class="normal">&nbsp;</p>

    <p class="normal"><span class="idebold">Macaristan Savaşı</span></p>

    <p class="normal">Macaristan Kralı'yla da savaş çıktı. Çeşitli çarpışmalar oldu ve zafer kâh bir tarafta kâh öbür tarafta kaldı. Fakat Türkleri yenen daha çok Macarlar oldu. Sonunda, yiğit kumandan Mihaloğlu Gazi Ali Bey (metinde Mihal Ali Bey denmiştir) kalabalık bir ordunun başında Macaristan'ın en zengin eyaletlerine sel gibi daldı ve pek çok sayıda tutsakla geri döndü<sup class="calibre3"><a href="../Text/osmanlitarihi_split_364.html#footnote-207042-340" id="footnote-207042-340-backlink">340</a></sup> . Macarlar, Ali Bey'in ayrılmasını bir kaçış sandılar ve bu kez onlar Türk topraklarına saldırarak her yanı ateş verip kana buladılar. Bu küstahlıklarını cezalandırmak isteyen Murat, Vidin'de Tuna Irmağı'nı geçti, tüm ülkeyi talan etti ve Belgrad'ı<sup class="calibre3"><a href="../Text/osmanlitarihi_split_365.html#footnote-207042-341" id="footnote-207042-341-backlink">341</a></sup> kuşattı. Fakat kuşatılanların yiğitçe direnişi ve yaklaşan kış, Sultan'ı kuşatmayı kaldırmak zorunda bıraktı. Böylece Belgrad'ı alamadan dönerken Sofya'yı<sup class="calibre3"><a href="../Text/osmanlitarihi_split_366.html#footnote-207042-342" id="footnote-207042-342-backlink">342</a></sup> ve daha birkaç Bulgar şehrini zapt etti.</p>

    <p class="normal">&nbsp;</p>

    <p class="normal">Sırbistan'ın işgali Belgrad önündeki yenilgisinin Murat'a ağır gelen asıl yönü, bunu kuşatılanların kahramanlığından çok Valakoğlu'nun (Valkoğlu? y.n.)<sup class="calibre3"><a href="../Text/osmanlitarihi_split_367.html#footnote-207042-343" id="footnote-207042-343-backlink">343</a></sup> ihanetine bağlamasıydı. Valakoğlu Padişah'a kan ve dostluk bağlarıyla bağlıydı. Hakkında çok etraflı araştırmalar yapıldı ve sadece Macaristan Kralı'nı Osmanlıların tasarılarından haberdar etmekle kalmayıp ayrıca Belgrad'ın alınmasını önlemek için elinden geleni yaptığı öğrenildi. Murat, bu ihaneti cezasız bırakmak için, Valakoğlu'nun rehine olarak elinde bulundurduğu iki oğlunun gözlerini oydurdu. Ondan sonra da ordusuyla Sırbistan'a girdi, Tuna kıyılarında bulunan Semendri'yi ve tüm Zerinoğlu (Zerrinoğlu, y.n.)<sup class="calibre3"><a href="../Text/osmanlitarihi_split_368.html#footnote-207042-344" id="footnote-207042-344-backlink">344</a></sup> topraklarını işgal etti. Böylece bütün Sırbistan'a egemen oldu. Kaçmayı başaran Valakoğlu, Macaristan Kralı'nı<sup class="calibre3"><a href="../Text/osmanlitarihi_split_369.html#footnote-207042-345" id="footnote-207042-345-backlink">345</a></sup> Türklere karşı kışkırttı ve barışı bozmaya ikna etti. Çıkan savaş pek çok kan dökülmesine ve Kra'lın hayatına mal oldu<sup class="calibre3"><a href="../Text/osmanlitarihi_split_370.html#footnote-207042-346" id="footnote-207042-346-backlink">346</a></sup>. Türklerin bu savaşla ilgili olarak anlattıkları bunlardır. Şimdi bir de Rum tarihçisinin söylediklerine bakalım.</p>

    <p class="normal">&nbsp;</p>

    <p class="normal"><span class="idebold">Sırbistan İle Barışı</span></p>

    <p class="normal">Murat, Lazar'ın oğlu ve Bayezit'in kayınbiraderi olan Sırbistan Despotu Etienne'in ölümünden sonra yerine geçen Vulkoğlu<sup class="calibre3"><a href="../Text/osmanlitarihi_split_371.html#footnote-207042-347" id="footnote-207042-347-backlink">347</a></sup> Georgi'ye elçiler göndererek Etienne evlat bırakmadan öldüğüne, tek mirasçısı kız kardeşi Maria'nın oğlu, yani yeğeni olduğuna göre, Sırbistan'ı Osmanlı İmparatorluğu'na bırakmasını istedi. Georgi, savaşı önlemek için Sultana kız kardeşini verdi ve buna çeyiz olarak Sırbistan'ın bir kısmı ile aklın alamayacağı kadar büyük bir servet ekledi. Buna karşılık, Murat da Tuna üzerinde Sendrew adında bir kale yaptırmasına izin verdi.</p>

    <p class="normal">&nbsp;</p>

    <p class="normal"><span class="idebold">Sultan'ın Macaristan'a Girmesi-1436</span></p>

    <p class="normal">Murat, Bursa'da bulunduğu ve Karamanoğlu'na karşı çıkacağı sefere hazırlandığı sırada, Eflâk Voyvodası Dragul, kendisine saygılarını sunmaya geldi, dilediği zaman Macaristan'dan geçmesine izin vermeye ve kendisini Almanya ile Rusya sınırlarına kadar götürmeye hazır olduğunu bildirdi. Bu önerilere çok sevinen Sultan, kendisini parlak bir şekilde ağırladı, sofrasında yemek yedirdi, kendisine ve üç yüz kişiyi aşan maiyetine birçok hediye verdi.</p>

    <p class="normal">İlkbahar sonlarına doğru Murat Nikopol (Niğbolu) kentinde Tuna'yı geçti ve kendisini üç gün içinde Macaristan sınırına kadar götüren Dragul tarafından büyük bir sevinçle karşılandı. Sınırda büyük bir sessizlikle karşılaştılar; bütün köy ve kasabaların sakinleri düşmanın yürüyüşe geçtiği haberini duyar duymaz yerlerini yurtlarını bırakıp gitmişlerdi. Türkler ünlü bir şehir olan Zipene yakınlarına geldiler, fakat şehre saldırmayı göze alamadılar. Halk kapıları kapamak ve telaşa kapılmak şöyle dursun, bütün kapıları açık bıraktı ve düşmanın üzerine yürüdü. Türkler Tuna kıyısına çıkmışken geri döndüler ve Murat Edirne'ye çekildi.</p>

    <p class="normal">&nbsp;</p>

    <p class="normal"><span class="idebold">Sırbistan'ı İşgal Etmesi</span></p>

    <p class="normal">Kısa bir süre sonra, Sırbistan Despotu Georgi'ye elçiler göndererek yaptırtığı Sendrew Kalesi'ni istetti. Padişah bunu veziri Fadulac (Fazullah) Paşa'nın kışkırtması üzerine yaptı, çünkü kendisi aslında açık kalpli, samimi ve kötülük düşünmeyen bir hükümdardı. Despot, antlaşmalarını ve buna saygı gösterme gereğini ileri sürdü, fakat Sultan kaleyi kuşattı ve üç ay sonunda uzlaşma yoluyla ele geçirdi. Despotun kalede bulunan büyük oğlu esir düştü, sarayda bulunan kardeşiyle birlikte Amastris'e (Amasra) gönderildi; burada, yine Fazullah'ın tavsiyesi üzerine gözleri oyuldu. Sultan Novopride'yi (Novobrada? y.n.) de aldıktan sonra Edirne'ye döndü. Kendisini selamlamaya gelmiş Dragul'u, Macaristan'da kendisine rehberlik ederken aklından ihanet etmeyi geçirdiği bahanesiyle zincire vurdurarak Gelibolu kulesine hapsettirdi. Bir süre sonra Dragul iki oğlunu rehine bıraktıktan ve bir kez daha sadakat yemini ettikten sonra salıverildi.</p>

    <p class="normal">&nbsp;</p>

    <p class="normal"><span class="idebold">Belgrad Kuşatması</span></p>

    <p class="normal">İlkbahar başlarında, Murat Belgrad'ı kuşatmak için büyük bir ordu topladı. Sırbistan Despotu Georgi, Türklerin ele geçirmelerinden korkarak şehri kendisinden daha güçlü ve dolayısıyla onu savunmaya daha elverişli durumda bulunan Macarlara bırakmıştı. Sultan Belgrad'ı ele geçirmek için büyük çabalar harcadı. Ancak karadan ve denizden sürdürülen altı aylık bir kuşatma sonunda, hem salgın hastalıklar hem de yeni bir saldırı aracı yüzünden çok büyük kayıplar verdi. Bir boru biçiminde olup içine güherçile, kükürt ve kömürden oluşan bir toz doldurulan bu silahlar, üst üste beş on tane olmak üzere, fındık büyüklüğünde kurşun mermiler atıyordu<sup class="calibre3"><a href="../Text/osmanlitarihi_split_372.html#footnote-207042-348" id="footnote-207042-348-backlink">348</a></sup>.</p>

    <p class="normal">&nbsp;</p>

    <p class="normal"><span class="idebold">İmparatorun İtalya'ya Yolculuğu -1438</span></p>

    <p class="normal">İmparator İoannes, aynı yıl içinde Patrik Joseph ve daha başka yüksek rütbeli papazlarla birlikte Floransa Konsili'ne katılmak ve Rum Kilisesi'yle Latin Kilisesi'nin birleşmelerini sağlamak amacıyla İtalya'ya gitti. Papa tüm yolculuk giderlerini üstlendi ve birleşme kararı imzalandı. Fakat dönüşlerinde Rumlar caydılar. Oysa başpiskoposlardan bazıları kararı ancak kendilerine söz verilen parayı aldıktan sonra imzalamışlardı. İmparator daha sonra Murat'a elçiler göndererek kendisiyle barış içinde yaşamak konusundaki sarsılmaz isteğini iletti ve İtalya'ya Hıristiyan hükümdarlarını kendisine karşı kışkırtmak amacıyla gittiği yolundaki söylentileri yalanladı.</p>

    <p class="normal">&nbsp;</p>

    <p class="normal"><span class="idebold">Macarların Saldırısı</span></p>

    <p class="normal">Despot Georgi, düşmanın ülkesinde her geçen gün yeni ilerlemeler kaydettiğini görerek oğlunun küçüklüğü sırasında ona niyabeten saltanat süren Macaristan Kraliçesi'nden yardım istedi. Kraliçe, Türklerin Sırbistan'a girmesine izin verilmesi halinde günün birinde kendi topraklarına da akın edebileceklerini düşünerek başkomutanı Hunyadi Yanoş'a Georgi'nin yardımına gitmesini emretti. Despotun çok parası olduğundan hem süvari hem de piyade birliklerinden oluşan yirmi beş bin kişilik bir ordu devşirildi. Tuna'yı geçen bu ordu Sofya şehrine kadar ilerledi ve bu kenti dolaylarındaki mahalle ve köylerle birlikte ateşe verdi. Murat Anadolu'dan asker toplamaya vakit bulamadığından Avrupa'daki askerlerin başında yürüyüşe geçti. İki ordu Bulgarların İslata, yani altın adını verdikleri Sofya ile Filibe arasındaki bir şehre kadar ilerlediler. Bu şehirler arasındaki tüm yollar, dağlar yüzünden engebeli ve aşılması zordur.</p>

    <p class="normal">Türkler Macarların ordugâhını görünce ovaya inmeye cesaret edemediler. Türklerin bu korkusu düşmanlarının cesaretini o denli arttırdı ki şiddetli bir ok yağmuruna rağmen kahramanca dağın yarısına kadar tırmandılar. İki taraf da bulundukları yerin savaşmaya elverişli olmadığını anlayarak geldikleri yönde geri çekildiler. Murat, şimdiye kadar Tuna'yı hiç geçmeyen Macarların bunu Despot Georgi'ye yardım etmek için yaptıklarını görerek zorla elinden aldığı bütün şehirleri ve müstahkem mevkileri, hatta bu arada Sendreu Kalesi'ni Despota iade etti. Daha önce gördüğümüz gibi emri üzerine gözleri çıkartılmış olan iki oğlunu ve Dragul'un çocuklarını da göndererek Macaristan Kraliçesi ve Polonya Kralı ile barış imzaladı. Kabul edilen şartlara göre, ne Macarlar ne de Türkler birbirlerine karşı savaşmak üzere Tuna Nehri'ni geçmeyeceklerdi<sup class="calibre3"><a href="../Text/osmanlitarihi_split_373.html#footnote-207042-349" id="footnote-207042-349-backlink">349</a></sup>.</p>

    <p class="normal">&nbsp;</p>

    <p class="normal"><span class="idebold">Türk Tarihçilerinin Taraf Tutması</span></p>

    <p class="normal">Burada Türk tarihçilerinin Murat'ın, Sırbistan'ı iadesinden tek kelimeyle olsun söz etmediklerini belirtmek gerekir. Oysa Hıristiyan tarihçileri bu olayı doğruladıkları gibi, bize ayrıca Sultanın Moldavya ve Bulgaristan'ın daha önce kendisi tarafından fethedilen kısımları üzerindeki haklarından da feragat ettiğini anlatmaktadırlar. Türkler, Transilvanya'nın Hunyadi Yanoş tarafından geri alınmasını ve kendilerine karşı kazandığı birçok zaferi de ya sükûtla geçiştirmişler ya da bunlara geçerken bir iki kelimeyle değinmekle yetinmişlerdir. Bu hem Türk tarihçilerinin kendi uluslarına karşı tarafgirliklerini hem de sadece onlardan kaynaklanarak tam ve doğru bir Osmanlı tarihi yazmanın olanaksızlığını kanıtlamaktadır.</p>

    <p class="normal">&nbsp;</p>

    <p class="normal"><span class="idebold">Karamanoğlu'nun Saldırısı</span></p>

    <p class="normal">845 yılında Karamanoğlu İbrahim Bey, Osmanlı İmpara-torluğu'nun bu amansız düşmanı, yemin ederek onayladığı son anlaşmayı bozarak savunmasız kalmış olan Asya eyaletlerini talan etti<sup class="calibre3"><a href="../Text/osmanlitarihi_split_374.html#footnote-207042-350" id="footnote-207042-350-backlink">350</a></sup> bu akını haber alır almaz, Murat hemen Anadolu'ya geçti, birkaç seçkin birliği önden gönderdi ve Bursa'da bir ordu toplamaya başladı. Öncü birlikler, Murat'ın ablası olan Karamanoğlu İbrahim Bey'in karısıyla görüştüler. Kadın, kardeşini görünceye kadar durup beklemelerini rica etti. Nihayet, ağlayıp sızlayarak, türlü diller dökerek Sultanın Karamanoğlu'nu bağışlamasını sağladı. Kocası adına yemin ederek askerlerinin bir daha Osmanlı topraklarına ayak basmayacaklarına ve Sultan'a karşı hiçbir girişimde bulunulmayacağına söz verdi.</p>

    <p class="normal">&nbsp;</p>

    <p class="normal"><span class="idebold">Murat'ın Tahttan Feragati</span></p>

    <p class="normal">İmparatorluğun her yanında barış sağlanmış ve Macarlar kendileriyle imzalanan antlaşma nedeniyle huzura kavuşmuşlardı. Bu durumda, günlük işleri yönetmekten usanan Murat, Hicri 847 yılında, oğlu Mehmet<sup class="calibre3"><a href="../Text/osmanlitarihi_split_375.html#footnote-207042-351" id="footnote-207042-351-backlink">351</a></sup> lehine tahtından feragat etmeye karar verdi ve kendi hayatını yaşamak üzere Magnesia'ya (Manisa) çekildi. Daha bir yıl önce Sultan tarafından affedildiğini unutan Karamanoğlu, Murat'ın çekilmesini fırsat bilerek öteden beri yıkmayı düşündüğü Osmanlı İmparatorluğu'nu ortadan kaldırmak için girişimlere başladı.</p>

    <p class="normal">Macaristan Kralı'na mektup yazarak ortaya çıkan elverişli durumdan yararlanması için bu hükümdarı kışkırttı ve biri Avrupa'dan biri Asya'dan olmak üzere ikisi birden Osmanlı topraklarına saldıracak olurlarsa kısa bir süre içinde Osmanlı ırkını ortadan kaldırabileceklerini, haksız olarak ülkelerinden edilen bunca kralları yeniden tahtlarına oturtma şerefim kazanacaklarını bildirdi.</p>

    <p class="normal">&nbsp;</p>

    <p class="normal"><span class="idebold">Murat'ın Yeniden Tahta Çıkması</span></p>

    <p class="normal">Macaristan Kralı, Murat'la imzaladığı anlaşmanın hükümlerine uyacağına İncil'e el basarak Hazreti İsa'nın ölümsüz ruhu adına daha yeni yemin etmişti ki Papa kendisini bu yemininden ibra etti ve bir ordu toplamaya çağırdı. Böylece Macaristan Kralı, Bohemya, Polonya, İtalya, Bulgaristan ve özellikle Sırbistan Despotu Valakoğlu'nun yardımcı birliklerinden takviye alarak Türkler üzerine yürüyüşe geçti. Bu kadar çok sayıda savaşçı ulusun bir araya gelmesinden telaşa kapılan Türkler, Mehmet'in onayıyla, Murat'a elçiler göndererek hükümet dizginlerini yeniden ele almasını ve bu nazik şartlar içinde imparatorluğu savunmasını istediler. Yaşadığı emeklilik hayatının rehavetinden ayrılmak istemeyen Murat, ilk önce isteklerini yerine getirmeye yanaşmadı, ancak elçilerin ısrarlı yalvarışları sonucunda razı oldu ve bir dakika kaybetmeden Gelibolu boğazından hemen Avrupa'ya geçti<sup class="calibre3"><a href="../Text/osmanlitarihi_split_376.html#footnote-207042-352" id="footnote-207042-352-backlink">352</a></sup>.</p>

    <p class="normal">&nbsp;</p>

    <p class="normal"><span class="idebold">Varna Savaşı</span></p>

    <p class="normal">Edirne'ye varışının üçüncü günü, Murat komutanlık görevini üstlenerek ordunun başına geçti. Uzun yürüyüşlerle Macaristan Kralı'nın ordugâh kurduğu Varna'ya geldi. Süvarilerle öne geçti ve üç gün içinde düşmanın karşısına çıktı. Hemen düşman kampına saldırdı. Fakat umduğu başarıyı elde edemedi. Sağ kanadı piyade desteğinde olmadığından ilk çatışmaya dayanamadı ve bozguna uğrayarak bir milden fazla geri çekilmek zorunda kaldı<sup class="calibre3"><a href="../Text/osmanlitarihi_split_377.html#footnote-207042-353" id="footnote-207042-353-backlink">353</a></sup>. Genç Macar Kralı, zaferden emin, Murat'la teke tek dövüşerek başarısını taçlandırmak istedi. Meydan okumak için Sultan'ı her yerde aramaya koyuldu. Murat, kalabalık içinde bir rastlantı sonucu kendisiyle karşılaşınca atını bir ciritle<sup class="calibre3"><a href="../Text/osmanlitarihi_split_378.html#footnote-207042-354" id="footnote-207042-354-backlink">354</a></sup> vurdu ve Kral'ı yere düşürdü.</p>

    <p class="normal">Yetişen yeniçeriler, Kral'ın etrafını sardılar, zafer şenlikleriyle kafasını bir mızrağın ucuna yerleştirdiler ve düşmana göstererek "İşte kralınızın başı!" diye haykırmaya başladılar. Bu sırada yeniden toplanan süvariler de saldırıya geçti ve Hıristiyanlar daha ilk çatışmada bozguna uğradı<sup class="calibre3"><a href="../Text/osmanlitarihi_split_379.html#footnote-207042-355" id="footnote-207042-355-backlink">355</a></sup>. Aslında bir süre karşı koydular, fakat gece yaklaştığında, önderleri de kalmadığından<sup class="calibre3"><a href="../Text/osmanlitarihi_split_380.html#footnote-207042-356" id="footnote-207042-356-backlink">356</a></sup> bütün bütün çözüldüler. Hepsi ya öldürüldü ya esir edildi, ancak birkaç kişi gecenin karanlığından yararlanarak canını kurtarabildi<sup class="calibre3"><a href="../Text/osmanlitarihi_split_381.html#footnote-207042-357" id="footnote-207042-357-backlink">357</a></sup>. Murat, çok az kayıp verdi ve zengin ganimetlerle ordusunu geri getirdi. Sonra Manisa'ya döndü ve yine özel hayatını yaşamaya başladı.</p>

    <p class="normal">Fakat 850 yılında, önemsiz bir konu yüzünden ayaklanan, sokaklarda yaş ve cinsiyet gözetmeksizin insanlara rasgele saldıran, yağmacılığı ve adam öldürmeye kadar her türlü suçları işleyen yeniçerileri cezalandırmak için yeniden tahta çıkmak zorunda kaldı<sup class="calibre3"><a href="../Text/osmanlitarihi_split_382.html#footnote-207042-358" id="footnote-207042-358-backlink">358</a></sup>. İsyancıların üstesinden gelmek için yaşı henüz çok küçük olan oğlu Mehmet'i ise Manisa'ya gönderdi.</p>

    <p class="normal">&nbsp;</p>

    <p class="normal"><span class="idebold">İskender Bey'i Kovması - 851 /1447</span></p>

    <p class="normal">Murat önce yeniçerilerin isyanını bastırdı. Ertesi yıl asi Kastriyot İskender Bey (Scanderbeg) üzerine<sup class="calibre3"><a href="../Text/osmanlitarihi_split_383.html#footnote-207042-359" id="footnote-207042-359-backlink">359</a></sup> yürüdü ve kendisini egemenliği altındaki topraklardan ayrılmak zorunda bıraktı. Daha sonra tüm Yunanistan ve Arnavutluk'u yakıp yıktı. Mora yarımadasına girerek Balidabri ve Akçahisar'ı aldı.</p>

    <p class="normal">İskender Bey, sadece sözünde durmamakla kalmayıp ayrıca İslamiyet'ten de vazgeçmiş olduğundan, Sultan Arnavutluk'taki bütün Hıristiyan kiliselerini cami ve medreseye çevirdi ve ölüm cezası tehdidi altında bulunan Epirlilerin sünnet olmalarını buyurdu. Böylece kısa bir zamanda tüm ülke dinini değiştirmiş oldu<sup class="calibre3"><a href="../Text/osmanlitarihi_split_384.html#footnote-207042-360" id="footnote-207042-360-backlink">360</a></sup>. Hıristiyan tarihçilerin anlattıkları Mora Savaşı ve İskender Bey'in başarıları da bu döneme rastlar.</p>

    <p class="normal">&nbsp;</p>

    <p class="normal"><span class="idebold">Mora Savaşı</span></p>

    <p class="normal">Ducas, Mora Savaşı'nı daha sonraya alır<sup class="calibre3"><a href="../Text/osmanlitarihi_split_385.html#footnote-207042-361" id="footnote-207042-361-backlink">361</a></sup> ve Murat'ı bu savaşa sürükleyen nedenin, İsparta Despotu Konstantin'in<sup class="calibre3"><a href="../Text/osmanlitarihi_split_386.html#footnote-207042-362" id="footnote-207042-362-backlink">362</a></sup> ele geçirdiği yerleri geri almak amacı olduğunu söyler. Konstantin Macaristan Savaşı'ndan yararlanarak Thebai ve dolaylarını ele geçirmişti.</p>

    <p class="normal">Murat bunları geri isteyince despot buna yanaşmamış ve Sultan da gelip Hexamilion<sup class="calibre3"><a href="../Text/osmanlitarihi_split_387.html#footnote-207042-363" id="footnote-207042-363-backlink">363</a></sup> önünde ordugâh kurmuştur. Konstantin, bu duvarı dört yıl önce onarmıştı, şimdi altmış bin kişilik bir ordunun başında kendisi de orada bulunuyordu. Arnavutlar kendisine ihanet ettiler, fakat Konstantin, Akhaia Despotu olan kardeşi Thomas ile birlikte kurtuldu. Murat Patras ve Clarence şehirlerine kadar akınlar düzenledi ve Hexamilion'u yıktıktan sonra altmış bin tutsakla geri çekildi<sup class="calibre3"><a href="../Text/osmanlitarihi_split_388.html#footnote-207042-364" id="footnote-207042-364-backlink">364</a></sup>.</p>

    <p class="normal">Chalcondyles, daha büyük ayrıntılara girerek Konstantin'in Türk topraklarını işgal ettiğini, Pinde şehrini, Beotie (Boeotia) ve Akhaia'nın bir kısmını ele geçirdiğini ve Attike'ye kadar girdiğini yazar. Atina hükümdarı Neri (Duc d'Athenes, Flörentin Neri, y.n.) ve Tesalya Valisi Thuracan (Turhanlı) Murat'a haber verdiler, o da bütün kuvvetleriyle Pherae'ye (Kalamata) kadar ilerledi. Konstantin, Mora halkını toplayarak Murat'ın berzahın bir başından bir başına kadar önünde ordugâh kurduğu Hexamilion duvarını savunmasını istedi. Fakat sonradan bu kadar güçlü bir devlete karşı koyacak durumda olmadığını anlayarak Sultana bir elçi gönderdi ve barış önerilerinde bulundu. Ancak makul teklifler yapacak yerde Mora yarımadasının geri kalan kısmıyla birlikte Murat'ın işgal etmiş olduğu komşu toprakları da istedi.</p>

    <p class="normal">Sultan, bu kadar çılgınca bir istek karşısında, Chalconydles'in babası olan elçiyi elleri ve ayakları bağlı olarak Kalamata'ya geri gönderdi. Kışın ortasında bulunulmasına rağmen, Murat altı bin süvarinin başında Hexamilion şeddini keşfe çıktı; hangi yönden daha kolay yaklaşabileceğini ve bataryalarını yerleştirebileceğini inceledi. Ordu daha sonra hendeğin kenarında mevzi aldı ve iki taraf arasında şiddetli bir topçu ateşi başladı. Yedinci gün Türkler genel saldırıya geçtiler. Sefahat ve rehavet içinde gevşemiş Rumlar pek karşı koyamadılar. Thuracan ülkenin içlerini talan ederken, Murat Sicyon'u alarak yerle bir etti. Sonra Akhaia'nın zengin bir kenti olan Patras'a doğru ilerledi ve burasını terkedilmiş buldu; sadece kale güçlü bir savunma sayesinde bir süre dayanabildi. Kale de düştükten sonra Rumlarla bir barış antlaşması imzalandı ve Mora ilk kez haraç ödemek zorunda kaldı<sup class="calibre3"><a href="../Text/osmanlitarihi_split_389.html#footnote-207042-365" id="footnote-207042-365-backlink">365</a></sup>.</p>

    <p class="normal">&nbsp;</p>

    <p class="normal"><span class="idebold">İskender Bey'in Ayaklanması</span></p>

    <p class="normal">İskender Bey'e gelince, Türk tarihçilerinin kendisinden hiç söz etmemelerine karşılık, Hıristiyan yazarlar Epir Prensi unvanını verdikleri bu adama en ünlü Antikite (İlk Çağ) kahramanlarını gölgede bırakacak savaş başarıları atfederler. Fakat bunların çoğu bir hayli abartılmış izlenimini verdiğinden biz burada ondan daha az hayranlıkla söz eden Chalcondyles'i izleyeceğiz. Chalcondyles'e göre, Mora Seferi'ni izleyen ilkbaharda Murat, İvan<sup class="calibre3"><a href="../Text/osmanlitarihi_split_390.html#footnote-207042-366" id="footnote-207042-366-backlink">366</a></sup> oğlu İskender Bey üzerine yürümeye başladı. Sultanın, dinini değiştirmeden sarayında yetişmiş bu genç soyluyu iğfal ettiği söylenir. Bunun üzerine Epir'e çekilen İskender Bey, burada Arianete'nin kızı Donique ile evlenir ve açıkça baş kaldırır. Murat bütün kuvvetleriyle Epir'e doğru yürüyüşe geçer, ülkeyi talan eder. İskender Bey ise ailesini ve eli ayağı tutmayanlarla çocukları Venediklilerin topraklarına gönderdikten sonra, dağların dar geçitlerinde kalarak canlarını kurtarabilenlerle deniz tarafına çekilir ve düşmanın harekâtını izler. Türkler nihayet Sphetigrade şehrini kuşatıp ele geçirirler, bütün erkekleri öldürerek buldukları her şeyi alıp götürürler<sup class="calibre3"><a href="../Text/osmanlitarihi_split_391.html#footnote-207042-367" id="footnote-207042-367-backlink">367</a></sup>. Türklerin bundan sonra saldırdıkları Getie, bu korkunç örnekten ders alarak uzlaşma yoluyla teslim olur. Sultan daha sonra Amavutluk'un başkenti<sup class="calibre3"><a href="../Text/osmanlitarihi_split_392.html#footnote-207042-368" id="footnote-207042-368-backlink">368</a></sup> Kroya (Akçahisar) şehrini kuşatır<sup class="calibre3"><a href="../Text/osmanlitarihi_split_393.html#footnote-207042-369" id="footnote-207042-369-backlink">369</a></sup>. Bu, gerek doğal konumu gerekse insan eliyle yapılan istihkâmlar bakımından son derece muhkem bir şehirdir. Topçular surlarda büyük bir gedik açtıktan sonra, yeniçeriler sürekli saldırılarda bulunurlar. Fakat her seferinde büyük kayıplar vererek püskürtülürler. Kış da yaklaştığından Murat bu yerin alınmasını bir başka zamana bırakarak uzun sürmüş ve kendisine birçok kayıp verdirtmiş olan kuşatmayı kaldırır.</p>

    <p class="normal">Bütün bir yıl Edirne'de dinlenen Sultan, ikinci bir kez sefere çıkarak kalabalık bir ordunun başında, Murat'ın başına dert açmakta üstüne olmayan son derece cesur bir adam olan İskender Bey'in üzerine yürüdü. Kroya'ya doğru ilerlerken Venediklilere haber göndererek İskender Bey'i kendisine teslim etmelerini istedi. Fakat İskender Bey, Arnavutlarla, fırsat geçtiğinde şehri kurtarmak üzere Kroya dolaylarındaki dağlara çekildi. Toplar surlarda büyük bir gedik açtığında, ordunun geri kalan kısmı saldırıya geçerken İskender Bey'i yakalamak için bir müfreze gönderildi. İşte o zaman dağlarda şiddetli bir çarpışma başladı ve İskender Bey önüne geleni yıkarak büyük kahramanlıklar yarattı. Öte yandan, gedikten saldırıya geçen yeniçeriler o kadar çok kayıp verdiler ki, Murat kuşatmayı ablukaya çevirmeye karar verdi. Fakat Sırbistan Despotu Georgi, Hunyadi Yanoş'un güçlü bir ordunun başında Tuna'yı geçmek üzere olduğunu Sultan'a haber verince Murat, hemen ordugâh kaldırarak<sup class="calibre3"><a href="../Text/osmanlitarihi_split_394.html#footnote-207042-370" id="footnote-207042-370-backlink">370</a></sup> Macarlarla çarpışmaya gitti<sup class="calibre3"><a href="../Text/osmanlitarihi_split_395.html#footnote-207042-371" id="footnote-207042-371-backlink">371</a></sup>.</p>

    <p class="normal">&nbsp;</p>

    <p class="normal"><span class="idebold">İmparator İoannes'in Ölümü -1448</span></p>

    <p class="normal">Bu arada, yıllardan beri damla hastalığından muzdarip olan ve İtalya seyahatinden bu yana sürekli Kilise çekişmelerinin ve İmparatoriçe'nin ölümünün yarattığı üzüntülerin her gün biraz daha yıpratıp çökerttiği İmparator İoannes Paleologos, birkaç gün içinde ölümüne yol açan bir hastalığa yakalandı. Paleologos Doğu Roma imparatorlarının sonuncusuydu. Ölümü hemen Konstantinos'a<sup class="calibre3"><a href="../Text/osmanlitarihi_split_396.html#footnote-207042-372" id="footnote-207042-372-backlink">372</a></sup> bildirildi. Konstantinos, İstanbul'a gelir gelmez Murat'a elçiler göndererek aralarındaki tüm anlaşmazlık konularının çözüme bağlanmasını sağladı<sup class="calibre3"><a href="../Text/osmanlitarihi_split_397.html#footnote-207042-373" id="footnote-207042-373-backlink">373</a></sup>. Chalcondyles, kardeşi Demetrius'un onun yerine tahtı ele geçirmek istediğini, ancak annesinin ve başta Kantakuzenos ve Büyük Dük Notaras olmak üzere imparatorluk ileri gelenlerinin buna engel olduklarını eklemektedir. Kardeşlerin en küçüğü olan Prens Thomas'ın gelişi de Demetrîus'un tasarılarına set çeken bir etken olmuştur. Böylece Konstantinos görünür görünmez ortalık süt liman kesildi. Mora, Demetrius ile Thomas arasında paylaşıldı<sup class="calibre3"><a href="../Text/osmanlitarihi_split_398.html#footnote-207042-374" id="footnote-207042-374-backlink">374</a></sup>.</p>

    <p class="normal">&nbsp;</p>

    <p class="normal"><span class="idebold">Macarların Akını</span></p>

    <p class="normal">Krallarının ölümünün intikamını almaya kararlı Macarlar<sup class="calibre3"><a href="../Text/osmanlitarihi_split_399.html#footnote-207042-375" id="footnote-207042-375-backlink">375</a></sup> birçok hükümdarla ve bu arada kısa bir süre önce Sultan'a karşı ayaklanan Eflâk Voyvodası'yla ittifak kurarak Osmanlı topraklarına girdi. Murat, Sofya'ya hareket etti ve düşmanın üzerine yürüdü. Ordular karşı karşıya gelmeden önce, Beigler (Beyler olsa gerek ç.n.) adı verilen küçük bir Müslüman birliği, yürüyüşü sırasında büyük Hıristiyan ordusunun biraz uzağında bulunan Eflâklılara rastladı ve onları kolaylıkla bozguna uğrattı<sup class="calibre3"><a href="../Text/osmanlitarihi_split_400.html#footnote-207042-376" id="footnote-207042-376-backlink">376</a></sup>. Sultan ordusunu, Hıristiyanların ordugâh kurdukları Kosova'ya<sup class="calibre3"><a href="../Text/osmanlitarihi_split_401.html#footnote-207042-377" id="footnote-207042-377-backlink">377</a></sup> götürdü. Muharebeyi önce o başlattı, ama umduğu başarıyı elde edemedi. Çünkü düşman kılıç işlemeyecek şekilde tepeden tırnağa zırhlıydı. Murat, askerlerini geri çekerek gürzler ve demir çubuklarla düşman askerlerinin başlarına vurmalarını emretti. Hıristiyanlar kuşatılıp Türklerin kudurganlığına karşı koyacak durumda bulunmadıklarından, yavaş yavaş geri çekildiler ve arabalarının arkasına siperlendiler; böylece gün batışına kadar yiğitçe dayandılar.</p>

    <p class="normal">Sonunda askerler cesaretlerini ve inançlarını yitirip dağılmaya başlayınca Kral süvari kuvvetlerinin en seçkin elemanlarını topladı; öteki askerleri yüreklendirerek ellerinden gelen çabayı göstermelerini, çarpışmaya devam etmelerini istedi. Düşmanı geriden sararak zaferi kazanacağına söz verdi, ancak Türk kuvvetlerinin artçılarına saldıracak yerde, adamlarından çok kendi güvenliğini düşünerek kaçmaya başladı<sup class="calibre3"><a href="../Text/osmanlitarihi_split_402.html#footnote-207042-378" id="footnote-207042-378-backlink">378</a></sup>. Komutanı tarafından böylece ortada bırakıldığını gören ordu bütün umudunu yitirdi ve artık herkes düşmana sırtını çevirip kaçmaya baktı. Türkler ellerinde kılıçları kaçanları kovaladılar, çoğunu öldürdüler ve iki binden çok esir aldılar. Kral dışında bütün Alman, Bohemyalı ve Polonyalı komutanlar öldürüldü<sup class="calibre3"><a href="../Text/osmanlitarihi_split_403.html#footnote-207042-379" id="footnote-207042-379-backlink">379</a></sup>.</p>

    <p class="normal">Chalcondyles'e göre, Macar ordusu kırk bin piyade askeri, yedi bin süvari ve silahşorlar bindirilmiş aşağı yukarı iki bin savaş arabasından oluşuyordu. Chalcondyles, Sırbistan Despotu Georgi'nin, kuvvetlerini Türklerin yüz elli bin kişilik ordusuna karşı koyabilecek kadar güçlü bulunmadığından, en emin yolun ses çıkarmadan beklemek olduğuna inandığını ve bunun Hunyadi'yi fena halde öfkelendirdiğini söylemektedir<sup class="calibre3"><a href="../Text/osmanlitarihi_split_404.html#footnote-207042-380" id="footnote-207042-380-backlink">380</a></sup>.</p>

    <p class="normal">&nbsp;</p>

    <p class="normal"><span class="idebold">Kosova Savaşı</span></p>

    <p class="normal">Muharebe ertesi gün başladı. İki taraf da sabahtan akşama kadar çok sayıda kayıp vererek çarpıştı. Geceleyin, Macarlar, Savcı Bey'in<sup class="calibre3"><a href="../Text/osmanlitarihi_split_405.html#footnote-207042-381" id="footnote-207042-381-backlink">381</a></sup> oğlu Davut'un tavsiyesi üzerine zırhlı arabalarıyla Sultanın karargâhına birdenbire öyle bir şiddetle saldırdılar ki yeniçeriler bir aralık şaşkına döndüler. Fakat çarçabuk toparlandılar ve Macarlara karşı toplarını kullandılar. Bunun etkisi büyük oldu. Tanyeri ağarırken Türk ordusunun kanatları tarafından kuşatılmaktan korkan Macarlar düzenli bir biçimde ordugâhlarına geri çekildiler. Aynı sırada, Hunyadi askerlerinin başında Türklerin Asya ordusunun üzerine yürüdü. Avrupa askerine komuta eden Karatz (Karaca Paşa?) bunu görür görmez, Turhanlı'yı göndererek Hunyadi'yi arkadan çevirmesini emretti ve kendisi de bu düşman birliğine yandan saldırarak büyük bir kıyıma uğrattı. İşte o zaman, güvenliklerini düşünmedikleri takdirde aynı akıbete uğramaktan korkan Valaklar (Eflâklılar), notlarda anlattığımız şekilde, Türklere katıldılar. Bu ikinci gün de ilk gün gibi, küçük çarpışmalarla geçti ve büyük çapta bir harekete sahne olmadı.</p>

    <p class="normal">Hunyadi, yukarda belirttiğimiz gibi, seçkin birliklerinin başında gizlice kaçıp ötekileri tehlikenin ortasında bırakınca Türkler şafakla beraber savaş arabalarına saldırdılar. Üstündekiler kendilerini umutsuzca savundular, fakat sonunda hepsi öldüler ve düşman arabaları ele geçirdi. Sırbistan despotunun yaptığı hesaba göre, on yedi bin Hıristiyan ve dört bin Türk çeşitli çarpışmalarda öldü. Çünkü o gün de bir meydan muharebesi olmadı. Hunyadi, düşman ülkesinden geçerken tanınmaktan korktuğu için askerlerinden ayrıldı; yanına sadece birkaç kişi aldı, tek başına yürürse daha güven içinde olacağını sandığından biraz sonra onlara da yol verdi. Ancak Sırbistan Despotu Georgi, kendisini yakalamak amacıyla bütün geçitlerin tutulması için emir vermiş olduğundan, iki gün ağzına bir lokma yemek koymadan dolaştıktan sonra iki köylüden yiyecek bir şeyler istemek zorunda kaldı. Köylüler, konuşmasından ve giyiminden kendisini tanıdılar, yakalayıp hapse attılar. Fakat despot sonradan, oğlu Hunyadi'nin kızıyla evlenince kendisini serbest bıraktı.</p>

    <p class="normal">&nbsp;</p>

    <p class="normal"><span class="idebold">Mehmet'in Evlenmesi -1451</span></p>

    <p class="normal">Edirne'ye döndüğünde Murat, oğlu Mehmet'i Elbistan hâkimi Süleyman Bey'in kızıyla evlendirdi. Ducas, kendisine Turcati<sup class="calibre3"><a href="../Text/osmanlitarihi_split_406.html#footnote-207042-382" id="footnote-207042-382-backlink">382</a></sup> adını vermekte ve Kapadokya ötesinde oturan Türkmenlerin beyi olduğunu söylemektedir. Ducas'a göre, Sultan'ın bu soylu kıza göz koymasının nedeni, Dulkadiroğlu'na bağlı toprakların Karakoyunlu ve Karamanoğlu ülkelerine komşu olması ve Amasya Valisi olan oğlunun gerektiğinde hem Karamanoğlu'na karşı hem de Karakoyunlu Türkmenlerinin hükümdarı Kara Yusuf'a karşı kayınpederinden yardım sağlayabilmesiydi. Bu düğün büyük törenlerle kutlandı ve eğlenceler eylül ayından aralık ayına kadar sürdü. Düğünden sonra Sultan, oğlunu karısıyla birlikte Anadolu ve Lydia'daki valiliklerinin başına gönderdi.</p>

    <p class="normal">&nbsp;</p>

    <p class="normal"><span class="idebold">Murat'ın Ölümü</span></p>

    <p class="normal">Ertesi yılın şubat ayında Mehmet, Halil Paşa ile diğer vezirlerin bir mektubundan babasının ölüm haberini aldı. Mektupta derhal Edirne'ye hareket etmesi isteniyordu. Murat eğlenmek için Edirne'ye yakın bir adaya gitmiş ve birdenbire başında büyük bir ağırlık hissetmişti. Hemen sarayına götürülmüş ve üç gün sonra<sup class="calibre3"><a href="../Text/osmanlitarihi_split_407.html#footnote-207042-383" id="footnote-207042-383-backlink">383</a></sup> şubat ayının ikisinde orada ölmüştü<sup class="calibre3"><a href="../Text/osmanlitarihi_split_408.html#footnote-207042-384" id="footnote-207042-384-backlink">384</a></sup>. Türk tarihçilerine göre, Murat Hicri 855 yılında, Muharrem ayının yedisine rastlayan bir Pazartesi günü kısa bir hastalıktan sonra ölmüştür. Kırk dokuz yıl yaşamış ve otuz yıl, altı ay, sekiz gün saltanat sürmüştür.</p>

    <p class="normal">&nbsp;</p>

    <p class="normal"><span class="idebold">Portresi</span></p>

    <p class="normal">Murat, hem adil hem yiğit bir hükümdardı. Doğuştan büyük bir ruha sahipti; çalışkan ve sabırlı, becerikli ve dindar, iyiliksever ve merhametliydi. Sanat ve bilimleri sever ve korurdu. İyi bir padişah ve büyük bir komutandı. Tarihte onun kadar çok zafer kazanmış pek az komutan vardır. Almayı başaramadığı tek yer Belgrad'dır. Bir şehri fetheder etmez, ilk işi oraya bir cami, bir mescit, bir medrese, bir imaret ve bir han yaptırmaktı. Her yıl Evladı Resulullah'a<sup class="calibre3"><a href="../Text/osmanlitarihi_split_409.html#footnote-207042-385" id="footnote-207042-385-backlink">385</a></sup> bin flori tutarında bağışta bulunur, Mekke, Medine ve Kudüsülşerif imamlarına da iki bin beş yüz akçe gönderirdi<sup class="calibre3"><a href="../Text/osmanlitarihi_split_410.html#footnote-207042-386" id="footnote-207042-386-backlink">386</a></sup>. Halefine muazzam hazineler bırakmıştır.</p>

    <p class="normal">Ducas, Murat'ın eceliyle ve huzur içinde öldüğünü, bu yumuşak ölümün iyiliğinin ve yoksullara karşı sevecenliğinin mükâfatı olduğunu söyler. Ducas'a göre, bu sultan gerek Müslümanlarla gerekse Hıristiyanlarla yaptığı anlaşmalara daima saygı göstermiş, onlara harfiyen uymuş; buna karşılık bazı Hıristiyanlar bu anlaşmaları çiğnemekten hiçbir utanç duymamışlardır. Murat hiçbir zaman öfkesine mağlup olmamış, en şaşaalı ikbal dönemlerinde bile alçakgönüllü kalmasını bilmiştir; ne milletleri yok etmeyi düşünmüş, ne de mağluplardan istedikleri barışı esirgemişti<sup class="calibre3"><a href="../Text/osmanlitarihi_split_411.html#footnote-207042-387" id="footnote-207042-387-backlink">387</a></sup>.</p>

    <p class="normal">&nbsp;</p>

    <p class="normal"><span class="idebold">Oğulları</span></p>

    <p class="normal">Murat'ın yerine büyük oğlu Mehmet geçmiştir. Diğer dört oğlu Alaaddin, Hasan, Orhan ve Ahmet babalarının sağlığında hastalıktan ölmüşlerdir<sup class="calibre3"><a href="../Text/osmanlitarihi_split_412.html#footnote-207042-388" id="footnote-207042-388-backlink">388</a></sup>.</p>
  </div>
</body>
</html>
