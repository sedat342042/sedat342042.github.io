<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">22</p>
<p>O günden sonra, Satoko’yu görme isteğini pek seyrek duydu. Bunda, kadının hâlâ çok güzel olduğunu söyleyen Tadeşina’nın sözlerinin de payı vardı. Tıpkı kent gibi, bu güzelliğin de yok olduğunu görmekten ödü kopuyordu. Zaten savaş gittikçe kötülüyordu, Orduyla ilişkisi bulunmayanların bir tren bileti edinebilmeleri çok zordu, salt zevk için yolculuğa çıkmaksı olanaksızdı.</p>
<p>Günler geçerken, Tadeşina’nın verdiği Tavuskuşu <i>Sutra</i>’sını açtı. Daha önce herhangi bir Özel Budist <i>sutra</i>’sı okuma şansı olmamıştı.</p>
<p>Önce küçük, hemen hemen okunamaz harflerle açıklamalar yapılıyor, kullanım kuralları belirtiliyordu.</p>
<p>Tavuskuşu Bilgelik Kralının, Mandala kökeninde, Susiddhi Sarayının güney dalında, altıncı yere sahip olduğu belirtilmişti. Bütün Budaları meydana getirme gücünden dolayı ona aynı zamanda, ‘Tavuskuşu Kral, Bütün Budaların Babası’ deniyordu.</p>
<p>Honda, o zamana kadar topladığı Budist belgeleri de hesaba katınca, ulu Tanrı düşüncesinin Hint <i>şakti</i> inanışından kaynaklandığını anladı. Şakti ayinleri ya Şiva’nın karısı Kali’ye, ya da Durga’ya yönelikti. Kalküta’daki Kaligat’ta gördüğü, kana susamış Tanrıçanın heykeli gerçekten de Tavuskuşu Bilgelik Kralının özgün modeliydi.</p>
<p>Bunu anlayınca, <i>sutra</i>’nın bir rastlantı sonucunda eline geçmesi ansızın ilgisini çekti. Özel Budist ayinlerinde <i>darani</i><a href="dipnot.xhtml#Footnote0022" id="Feedback0022"><sup class="dipnot_sayi">[22]</sup></a> ile <i>mantra</i>’nın kullanılmasına karşılık, Hinduizmin eski tanrıları da her tür dönüşüme başvurarak Budist dünyayı ele geçirmişlerdi.</p>
<p>Tavuskuşu Bilgelik Kralının <i>sutra</i>’sı kökeninde, Buda’nın dile getirdiği bir büyü olarak kabul ediliyor, yılanları uzak tuttuğuna, böcek zehirlenmesini sağalttığına inanılıyordu.</p>
<p>Tavuskuşu Sutrası’na göre:</p>
<br/>
<div class="kucuk">
<p class="girintili">Yeni papaz olmuş bir Kişo, keşişlerin banyo ateşini tutuşturmaya hazırlanırken, tuhaf bir ağacın altından çıkan kara bir yılan gelip sağ ayağının parmağını soktu. Adam bayılıp yere düştü, gözleri göğe dikildi, ağzından köpükler geldi. Ananda, Buda’nın yanına gidip dedi ki: “Onu nasıl iyileştirebiliriz?” Bunun üzerine Buda yanıtladı: “Bir elinize <i>Büyük Tatagata Tavuskuşu Bilgelik Kralının Büyü Sutrası</i>’nı alın, keşiş Kişo’yu kucaklayın ve bir yandan mantra’yı söylerken, bir yandan da uygun el işaretlerini yapın; zehir yok olacaktır. Yaraya artık ne kılıç ne de değnek işler. Bütün belalar savuşturulacaktır.”</p>
</div>
<br/>
<p>Salt yılan zehiri de değil, bu <i>sutra</i>’nın bütün ateşli hastalıkları, yaratan, acı ve ıstırapları da savuşturduğuna inanılıyordu. Dizeleri şarkı söyler gibi yinelemek yeterliydi. Tavus-kuşu Bilgelik Kralını salt düşünmekle bile korkular, düşmanlar, felâketler defediliyordu. İşte bu yüzden, Heian Döneminde bu <i>sutra</i>’nın Özel Budist ayinlerini düzenleme izni imparatorluk ailesinden salt Yaşlı Toji’ye ve Ninna Tapınağının Başrahibine tanınmıştı. Bu törenlerde doğal afetlerden salgın hastalıklara, doğumlara kadar, olası her duruma karşı ateşli dualar edilirdi.</p>
<p>Resimdeki Tavuskuşu Bilgelik Kralı, tavuskuşunun kendisinin kişileştirilmiş hali gibi göz kamaştırıcı ve görkemli biriydi, onun bir kopyası olan Kali’nin dışarı sarkmış dili ve kesik kafalardan yapılma kolyesiyle o kanlı görüntüsünden öyle farklıydı ki.</p>
<p>Söylendiğine göre sihirli formülü, bir tavuskuşunun ötüşüne öykünmekti, <i>ka-ka-ka-ka-ka-ka-ka-ka - ma yu kitsu ra tei şa ka</i> sözlerinden oluşan mantra’nın anlamı ise, ‘Tavuskuşunun Ergisi’ydi. Buda’nın Babası, Tavuskuşu Bilgelik Kralının İşareti, denilen ve iki elin sırt sırta birleştirilip iki başparmakla serçe parmakların birbirine bastırılmasıyla yapılan özel el işareti bile tavuskuşunun görkemini hem tanımlıyor hem de yansılıyordu. Bu işaret bir tavuskuşunu temsil ediyordu; küçük parmaklar kuyruğu, başparmaklar kafayı, öteki parmaklar ise tüyleri. Büyülü sözler söylenirken, altı parmağın kıpırdatılış biçimi, bir tavuskuşunun dansını andırıyordu.</p>
<p>Altın renkli tavuskuşunun sırtındaki Bilgelik Kralı arkası sıra, masmavi bir Hint göğünü sürüklüyordu. Etkileyici bulutlarla kaplı tropikal gök, akşamüstlerine özgü sıkıntı, akşam esintileri, hepsi de görkemli ve renkli bir yanılsama yaratmak için gerekliydi.</p>
<p>İki ayağının üzerine dikilmiş olan altın tavuskuşu, önden görünüyordu. Kanatlarını açmıştı, bir ışık aylası gibi duran o muhteşem kuyruğuyla, sırtında taşıdığı Bilgelik Kralını koruyordu. Kral, tavuskuşunun sırtındaki beyaz nilüferin üzerine bağdaş kurmuştu. Sağdaki iki kolundan birinde açmış bir nilüfer, ötekinde ise şeftali biçimindeki <i>karma</i> meyvesi vardı; soldaki iki kolundan birini yüreğinin üzerine bastırmıştı, dışa dönük avucunda talih meyvesini, ikinci kolunda da bir tavuskuşunun otuz beş tüyden oluşan kuyruğunu taşıyordu.</p>
<p>Bilgelik Kralının yüzünde sevecen bir anlam vardı, gövdesiyse inanılmayacak kadar zarifti. İpek kumaşın altından görünen cildi tıpkı başındaki taç, boynundaki kolye, kulaklarından sarkan küpeler, bileklerindeki bilezikler gibi göz kamaştırıcı mücevherlerle süslenmişti. Sanki bir öğleden sonra uykusundan henüz uyanmıştı; yarı örtük, etli gözkapakları kibirli mahmurluğunu hâlâ sürdürüyordu. Sınırsızca lütuf saçmak, sayısız insanı kurtarmak, onda, Honda’nın Hindistan’ın aydınlık, engin topraklarında keşfettiği tembel uykuculuğa benzer bir ruh hali yaratmıştı belli ki.</p>
<p>Bu bembeyaz, ulu yaratığın tersine, açılmış, bir ışık aylası oluşturan tüyleri öyle renkliydi ki, göz kamaştırıyordu. Bütün kuşlar arasında, tüylerinin rengi akşam bulutlarının rengine en çok benzeyeni, tavuskuşudur. Karmaşık evreni düzenli bir evrene dönüştüren Özel Budist <i>mandala</i>’sı gibi bu tüyler de akşam bulutlarının renk karmaşasının, biçimsizliklerinin, üstlerine vuran ışık oyunlarının, sistemli bir biçimde düzenlenişini yansıtıyordu -tıpkı geometrik desenli bir kumaş gibi. Sarı, yeşil, çivit mavisi, mor, kahverengi -oldukça loş olan bu parıltı, batan güneş artık görünmez olduğunda, akşam kızıllığının sonunu imliyordu.</p>
<p>Kuyruk tüylerinde eksik olan tek renk, kızıldı. Eğer kızıl bir tavuskuşu bulunsaydı ve Bilgelik Kralı onun sırtında otursaydı, kuyruk da tamamen açılmış olsaydı bu, Tanrıça Kali’nin ta kendisi olurdu.</p>
<p>Honda böylesi bir tavuskuşunun, Tadeşina’ya rastladığı yerde, yıkıntıların üstünde, gökteki akşam bulutlarının arasında göründüğüne inanıyordu.</p> 
       
    </body>
</html>
