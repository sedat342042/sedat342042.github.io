<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">34</p>

<p>Dünya, uğursuz belirtilerle kaynıyordu.</p>
<p>Bahar Bayramında İmparatorluk Sarayının önünde bir ayaklanma oldu. Polis kalabalığa ateş açınca, durum daha da kötüledi. Altı ya da yedi gösterici birleşip bir Amerikan arabasına saldırdılar; arabayı ters çevirip yaktılar. Saldırıya uğrayan bir polisin bırakıp kaçtığı beyaz motosiklet ânında ateşe verildi. Sarayı çevreleyen hendeğe düşen Amerikalı bir denizci, suya bir batıp bir çıkıyordu; başını her kaldırışında göstericilerin attığı taş yağmuruna tutuluyordu. Sarayın önündeki alanın dört bir yanından alevler fışkırıyordu. Ayaklanma sırasında Amerikalı askerler, tüfekleri ateşe hazır bir halde, Hibiya’daki Genel Karargâhın ve Meiji Hayat Sigortası binasının önünde nöbet tuttular.</p>
<p>Olağandışı gelişmelerdi. Kimse olayların bununla kalacağına inanmıyor, sırada başka, daha büyük çapta isyanların olduğundan kuşkulanıyordu.</p>
<p>Honda o gün Marunoçi Binasındaki işyerine gitmemişti, gösterilere tanık olmadı, ama radyoda dinleyip ayrıntıları da gazetede okuyunca, durumun yeterince ciddi olduğunu anladı. Savaş dönemini, fazlaca bulaşmadan atlatmıştı, ama şimdi barışta çevresinde olup bitenlere karşı kayıtsız kalamazdı. Parasını işletmek için o üç geleneksel yönteme güvenmiyordu, kendisine maddi konularda akıl veren bir dostuna danışmayı kararlaştırdı.</p>
<p>Ertesi gün evde daha fazla kalamadı, yürüyüşe çıktı. ilkyaz güneşi pırıl pırıldı; her şey yolundaydı sanki. Hukuk kitapları gibi ciddi kitaplar satan eski dükkânı geçip dergilerin rastgele sergilendiği bir dükkâna girdi. Yıllardır ne zaman yürüyüşe çıksa mutlaka bir kitapçıya uğrardı.</p>
<p>Kitap başlıklarının çeşitliliği Honda’yı rahatlattı. Her şey, kavramlar halinde sınıflandırılmıştı. İnsanca arzular, aşk, siyasal huzursuzluk, hepsi de yazıya dökülmüş ve dinginlik içinde sıralanmıştı. Üstelik insan, örgü örmekten uluslararası politikaya kadar aradığı her şeyi bulabiliyordu.</p>
<p>Bir kitapçıya girince, neden bu kadar rahatladığını bilmiyordu; daha çocukken edindiği bir alışkanlıktı bu. Kiyoaki ya da İsao’da böyle bir şey yoktu. Nasıl oluştu acaba, diye merak etti. Bütün dünyayı sürekli sırtında taşımadığı sürece, kendini güvensiz mi hissediyordu? Yazıya dökülmemiş olguları algılamasına engel olan şey, dikbaşlılığı mıydı yoksa? Stéphane Mallarmé’ye göre her şey er ya da geç yazıyla dışa vurulurdu. Dünya büyük güzel bir kitapta son buluyorsa, kitap basıldıktan sonra, hemen bir kitapçıya koşmak için asla geç kalınmış sayılmazdı.</p>
<p>Evet, dünkü olaylar çoktan sona ermişti. Burada ne Molotov kokteyllerinden yükselen alevler, ne haykırışlar, ne de şiddet vardı. Dökülen kanların uzaktan uzağa yansıları bile hissedilmiyordu. Sevimli bir vatandaş, peşinde bir çocukla kitapları karıştırıyor; şişman bir kadın yüksekten bakan bir tavırla kadın dergilerinden birinin son sayısının çıkıp çıkmadığını soruyordu. Dükkânın dip tarafında bir vazoya yerleştirilmiş olan bir demet lale -dükkân sahibinin bir uğraşısı- beceriksizce yazılmış, çerçeveli bir levhanın altına yerleştirilmişti. Yazıda şöyle diyordu: “Okumak yüreğin besinidir.”</p>
<p>Honda kalabalık dükkânda, müşterilere çarparak dolaştı. Hoşuna giden bir şey bulamayınca, çok satan dergilerin sergilendiği rafa doğru gitti. Spor bir gömlek giymiş, öğrenci olduğu belli olan bir delikanlı orada durmuş, kendini bir dergiye kaptırmıştı. Belli bir uzaklıktan bakan Honda oğlanın aynı sayfaya olağanüstü bir dikkatle bakıp durduğunu fark etti. Delikanlının sağ tarafından yaklaşıp sayfaya şöyle bir göz attı.</p>
<p>Kötü basılmış, donuk mavi bir foto-gravürde, iple bir iskemleye bağlanmış, yana eğilmiş, çıplak bir kadın görünüyordu. Oğlan gözlerini sol elindeki dergiden hiç ayırmıyordu.</p>
<p>Honda delikanlının tuhaf bir biçimde gerilmiş olduğunu ayrımsadı- boynu, profili, gözleri, bir Mısır kabartmasındaki figürler gibi, doğal olmayan bir biçimde gerilmişti. Sonra oğlanın, pantolon cebine soktuğu sağ elinin hızla ve makine gibi hareket ettiğini gördü.</p>
<p>Hemen kitapçıdan ayrıldı. Yürüyüşün tadı kaçmıştı.</p>
<p>Böyle bir şeyi herkesin gözünün önünde yapmak zorunda mıydı? Acaba dergiyi alacak parası mı yoktu? Öyleyse, parasını ödeyip dergiyi ona verebilirdim. Evet ya, neden hemen yapmadım bunu? Keşke çıkarıp parayı hemen verseydim.</p>
<p>Ama Honda, yolun kıyısına dikilmiş iki elektrik direğinin arasında düşüncesini değiştirdi.</p>
<p>Hayır, sorunun bu olduğunu sanmıyorum. Dergiyi gerçekten isteseydi, dolmakalemini filan rehine verip dergiye sahip olabilirdi. Oldukça ucuz bir dergiydi.</p>
<p>Aslında o dergi satın alınıp eve götürülmemeliydi. Honda’nın düş gücü şahlanmıştı. Nedense oğlanın yüzü hiç yabancı gelmemişti.</p>
<p>Kafası bunca meşgulken eve gidip karısıyla yüzleşmek istemiyordu; dolambaçlı bir yol seçip yürüdü, Metodist Kilisesinin köşesine gelince, geri dönmek yerine dümdüz ilerlemeyi sürdürdü.</p>
<p>Oğlanın dergiyi alıp eve götürmemesinin nedeni, salt ailesinin katılığından ya da dergiyi gizleyecek yeri olmamasından kaynaklanmıyordu. Honda hiç nedensiz, oğlanın tekbaşına, kiralık bir odada yaşadığı sonucuna varmıştı. Yalnızlık orada bir ev köpeği gibi, çocuk eve döner dönmez üzerine atılmaya hazır, bekliyordu. Delikanlı bağlanmış, çıplak kadının resmini açmaya, bu zevki yalnızlıkla paylaşmaya çekinmiş olmalıydı. Orada, büyük olasılıkla kendinin oluşturduğu hapisanenin mutlak özgürlüğü bekliyordu onu. Bu boş, dört köşe, daracık odada, meni kokusuyla dolu olan bu karanlık yuvada, göğüslerini ezen ipin altında kıvranan, burun delikleri bir martı kanadı gibi açılmış o çıplak mavi kadınla yüz yüze gelmekten korkmuştu besbelli. Sıkıca bağlanmış bir kadına böylesine eksiksiz bir özgürlükle bakmak, cinayet işlemekten farksızdı. Bu yüzden de ne yapacaksa herkesin önünde yapmayı seçmişti. Kendini, halkın gözleriyle bağlanmış bir erkeğin yerine koymayı, tehlike ve horlanmışlık içindeki kadının karşısına dikilmeyi yeğlemişti. Seçtiği koşulların iğrençliği, bütün sevişmelerde gizlenen o ipek teller kadar kırılgan ve duyarlı bir gereklilikti.</p>
<p>Çok özel, olağanüstü tatlı bir terbiyesizliğin kışkırtması... Kız çok güzel bir fotomodel olsaydı belki de oğlan arzuyla yanıp tutuşmazdı. Bir fırtına gibi kenti gece gündüz kasıp kavuran cinsellik. Büyük, karanlık, aşırı bir bolluk. Molotov kokteyllerinin alevlerini geri püskürten sokaklar. Gizli cinsel tutkunun yeraltında uzanan, geniş kanalı. Honda evinin, babasının zamanından kalma, etkileyici taş sütunlarını görünce, kendisinin babasının yaşlılığına oranla çok farklı bir yaşam sürebileceğini hissetti. Yan kapıyı itip yüksek dalların ucundaki, iyice açmış, beyaz manolyaları görünce yorgunluğunu olanca şiddetiyle hissetti ve keşke kalan ömrümü <i>haiku</i><a href="dipnot.xhtml#Footnote0023" id="Feedback0023"><sup class="dipnot_sayi">[23]</sup></a> yazarak geçirebilseydim, dedi içinden.</p>        
    </body>
</html>
