<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">37</p>


<p>Bayan Tsubakihara son zamanlarda sık sık İmanişi ile görüşüyordu. Tam anlamıyla kör bir kadındı. Erkeklere ilişkin zekice görüşler oluşturmayı beceremiyordu. Dış görünüşüne bakarak birini yargılaması, nasıl biri olduğunu anlaması olanaksızdı... bir domuz mu yoksa bir kurt, ya da bir ot mu? Ve böyle bir kadın kalkmış şiir yazıyordu.</p>
<p>Uyumluluğun bilincinde olmak onurlu bir aşk ilişkisinin göstergesiyse, hiç kimse İmanişi’nin sıkılganlığını, gözleri her tür uyuma kapalı olan bu kadın kadar gideremezdi. Kadın, kırk iki yaşındaki adamı oğlu gibi sevmeye başlamıştı.</p>
<p>Hiç kimse bedensel gençlik, canlılık ya da yüreklilikten İmanişi kadar uzak olamazdı. Midesi zayıf, derisi soluk ve sarkıktı; çok da çabuk üşürdü. Gelişkin kaslardan yoksun, ince uzun gövdesi, uzun, gevşek bir kuşağa benzer, yürürken iki yana sallanırdı. Bir başka deyişle, o bir aydındı.</p>
<p>Böyle bir adamı sevmek epeyce zor olsa gerekti, ama Bayan Tsubakihara, tıpkı kolayca kötü şiirler yazdığı gibi, İmanişi’ye de hiç zorlanmadan âşık olmuştu. Yeteneksizliği her şeyinde belirgindi. Uysallığı, kendi eliyle geliştirdiği hoşgörüsü, İmanişi’nin eleştirilerini mutlu mutlu dinlemesini sağlıyordu. Eleştirinin, gelişme için en kestirme yol olduğuna yürekten inanıyordu.</p>
<p>Aslında İmanişi ile ortak bir noktaları vardı. Kadının yatak odasında kendini kaptırmış, edebiyat ve şiirden söz ederken takındığı o genç kız hallerine kızmıyor; kendi düşünsel itiraflarını yapmak için o da aynı tutumu benimsiyordu. Yüzünü zaman zaman yalayıp geçen sağlıksız gençliğin gerisinde, hayasızlık ile hamlığın tuhaf bir karışımı yatıyordu. Bayan Tsubakihara adamın insanları incitecek şeyler söylemekten hoşlanmasının, arı bir insan oluşundan kaynaklandığına inanıyordu.</p>
<br/>
<p>Şibuya Tepesinde, yeni açılmış, şık, küçük bir otelde buluşuyorlardı. Her oda ayrı bir binadan oluşuyor, bahçede akan küçük bir dere odaları birbirinden ayırıyordu. Ahşap kaplamalar yeni ve temizdi, insan buraya hiç görülmeden rahatça girip çıkabilirdi.</p>
<p>Haziranın on altısında, saat altı sularında, onları götüren taksi Şibuya İstasyonunun önünde durdu ve kalabalık yüzünden bir daha da hareket edemedi. Otel yürüyerek beş ya da altı dakikalık uzaklıktaydı; İmanişi ile Bayan Tsubakihara taksiden indiler.</p>
<p>‘Enternasyonal’i söyleyen kalabalık koro bir anda çevrelerini sardı. Pankartlar rüzgârda dalgalanıyordu: “Yıkıcı Eylemleri Engelleme Yasasına Ölüm!” Tamagawa Hattındaki köprüden büyük bir pankart sarkıyordu: “Yankee defol!” Alanda kaynaşıp duran insanlar felâketlerine doğru hızla ilerlerken yüzleri kıpkırmızı kesilmişti; neşeli ve kaygısızdılar.</p>
<p>Bayan Tsubakihara korkmuştu. İmanişi’nin arkasına saklandı. Erkekse elinde olmadan, korku ve dehşetin kendisini kalabalığa doğru çektiğini hissetti.</p>
<p>Işık, alana doğru dalgalanan güruhun bacaklarının arasından bir ağ gibi akıyor, ayak seslerinin gümbürtüsü ani bir sağanak gibi giderek artıyordu; sonra çığlıklar yükseldi, düzensiz alkış sesleri duyuldu - her şey eşzamanlı olarak, gürültücü gece tam göstericilerin üzerine çökerken meydana gelmişti. Bu İmanişi’ye, sık sık yakalandığı soğukalgınlıklarına eşlik eden yüksek ateşin yol açtığı o olağanüstü, değişmez nöbetleri anımsatmıştı. Herkes korkunç bir duyguya, bir tavşan gibi derisinin yüzüldüğü, ham, kıpkırmızı etlerinin ansızın ortaya çıktığı duygusuna kapılmıştı.</p>
<p>“Polisler! Polisler!”</p>
<p>Haykırışlar yayıldı, kalabalık çil yavrusu gibi dağıldı. ‘Enternasyonal’ i söyleyen, yoğun bir dalga halindeki koro, yağmur sonrasındaki su birikintileri gibi, yankısı şurada burada hala süren, küçük parçalara ayrıldı. İşten çıkan insan selinin gürültüsü ile şarkı söyleyenlerin şamatası ayrılmaz biçimde karışınca, bu parçalar da arada kaynayıp gitti. Beyaz polis araçları siren çalarak yaklaştı, Şibuya İstasyonunun önündeki Sâdık Köpek Haçi heykelinin yanında durdular; lacivert kasketli polisler çekirge sürüsü gibi, araçlardan dışarı fırladı.</p>
<p>İmanişi kadının elinden tuttu, kaçmaya uğraşan kalabalıkla birlikte, can havliyle koşmaya başladı. Alanın karşı tarafındaki dükkânlardan birinin önüne varıp da biraz soluklanınca, koşarken gösterdiği beklenmedik beceriye şaşıp kaldı. O da koşmayı başarmıştı işte! Hemen ardından, doğal olmayan çarpıntılar başladı, göğsü sancıdı.</p>
<p>Onun korkusuna oranla Bayan Tsubakihara’nın korkusu, tıpkı üzüntüsü gibi, bir dereceye kadar basmakalıp bir duyguydu. Çantasını göğsüne bastırmış, her an bayılıverecekmiş gibi, öylece duruyordu. Pudralı yanaklarına yansıyan mor neon ışıkları, korkusunu yanardöner bir sedefe dönüştürmüştü sanki. Ama gözlerinde en küçük bir kararsızlık okunmuyordu. İmanişi dükkanın önüsıra, sağı solu kollayarak ilerlerken, istasyonun önündeki karmakarışık alana baktı. Yükselen haykırışların, çığlıkların ortasında istasyon binasının büyük, ışıklı saati huzur içinde zamanı kaydediyordu.</p>
<p>Kıyamet gününe özgü bir koku yükseliyordu. Dünya, uykusu gelmiş birinin gözleri gibi kızarmıştı. İmanişi bir an, yetiştirme odalarında gözü dönmüşçesine dut yapraklarını kemiren tırtılların çıkardığı garip seslere kulak verdiğini sandı.</p>
<p>Sonra uzaktaki, beyaz bir polis kamyonetinden alevler yükseldi. Herhalde Molotov kokteyli atmışlardı. Kızgın kırmızı diller, çığlıklar, beyaz dumanla birlikte gökyüzüne yükseldi. İmanişi gülümsediğini fark etti.</p>
<p>Sonunda, olay yerinden uzaklaşmak için yürümeye başladıklarında, Bayan Tsubakihara erkeğin elinden bir şey sallandığını ayrımsadı.</p>
<p>“Elindeki nedir?”</p>
<p>“Bilmem. Yerden öylesine alıvermişim.”</p>
<p>İmanişi bir yandan yürürken, bir yandan da koyu renkli bir paçavraya benzeyen şeyi açtı, kadına gösterdi. Siyah dantelden yapılma bir sutyendi. Bayan Tsubakihara’nın kullandıklarından farklıydı. Göğüslerine fazlasıyla güvenen bir kadına ait olmalıydı. Büyük beden, askısız modellerdendi; alttaki balinalar o bir çift kibirli ve heybetli yarımkürenin iriliğini daha bir vurguluyordu.</p>
<p>“Ne kadar korkunç! Nerden aldın onu?”</p>
<p>“Şuradan, az önce dükkâna doğru koşarken. Ayağıma bir şey takılmıştı. Üzerine bastım galiba. Baksana, çamura bulanmış.”</p>
<p>“Pis şey! Hemen at!”</p>
<p>“Ama ne kadar tuhaf, değil mi? Ne kadar alışılmadık!” İmanişi yanlarından geçen meraklı yayaların ilgisinden hoşnuttu; yürürken sutyeni gururla gösteriyordu.</p>
<p>“Böyle bir şey nasıl yere düşebilir? Sence mümkün mü bu?”</p>
<p>Elbette değildi. Askısız bile olsa bir sutyen, kancalarla sıkıca tutturulmuştur. Elbisenin yakası ne kadar açık olursa olsun bir sutyeni açıp dışarı çekmek olanaksızdır. Kalabalık tarafından itilip kakılırken ya kadın, ya da başka birisi sutyeni çekip çıkarmış olmalıydı. Kadının bunu kendi isteğiyle yapmış olması akla daha yakındı.</p>
<p>Peki, ama neden yapmıştı bunu? İmanişi’nin aklına hiçbir neden gelmiyordu. Her ne halse; alevlerin, karanlığın, çıkıkların ortasında bir çift iri göğüs, kabuğundan sıyrılıvermişti işte. Saten kabuklar soyulmuş, etin güçlü, gergin dolgunluğu siyah dantel kalıplardan kurtulmuştu. Kadın bile bile, övünçle sutyenini çıkartmıştı. Ayla uzaklaştırılmış, ay ise çalkantılı karanlığın bir yerlerinden doğmuştu. İmanişi’nin aldığı yalnızca aylaydı, ama bu davranışıyla -göğüsleri değil de- onların sıcaklığını, işveli çekingenliğini ele geçirmişti sanki. Şehvetli anılar, lâmbaya üşüşen pervaneler gibi, beynine üşüştü. Hiç düşünmeden, sutyeni burnuna götürdü. Ucuz parfümün kokusu kumaşa sinmişti; çamura karşın koku hâlâ güçlüydü. Kadının Amerikalı askerlerle düşüp kalkan bir fahişe olduğunu düşündü.</p>
<p>“Ne iğrenç bir adamsın!”</p>
<p>Bayan Tsubakihara gerçekten kızmıştı. Adamın haince sözlerinde her zaman eleştirel bir yan olurdu, ama bu sefil davranışı gerçekten çok aşağılık, bağışlanamaz bir şeydi. Üstelik bu bir kınama değil, kötü niyetle yapılmış bir hakaretti. Sutyene bakarak, sahibinin göğüs ölçüsünü bir bakışta almış, Bayan Tsubakihara’nın sarkık, buruşuk göğüslerini hor gördüğünü açıkça belirtmişti.</p>
<p>İstasyonun önündeki alandan uzaklaşınca, Dogen Tepesinden gelip Şoto’ya giden, bombalanmış yıkıntıların üzerine aceleyle yapılmış, birbirine bitişik, küçük dükkânların sıralandığı caddede hiçbir şeyin değişmemiş olduğunu gördüler. Saatin henüz erken olmasına karşın, ortalıkta sarhoşlar dolanıyor, neon ışıkları başlarında kırmızı süs balıkları gibi oynaşıyordu.</p>
<p>“Yıkım için acele etmeliyim. Etmezsem cehennem geri döner,” diye düşündü İmanişi. Tehlikeden uzaklaşır uzaklaşmaz, sıkıntıdan yanakları kızarmıştı. Bayan Tsubakihara sitemlerini kesmiş, İmanişi de siyah sutyeni yere, durgun havası sıcak ve nemli olan sokağa bırakmıştı.</p>
<p>İmanişi’nin aklı fikri, yıkımın bir an önce gerçekleşmemesi durumunda, yaşam cehenneminin hızlanarak onu tüketeceğindeydi; yıkım hemen gelmezse, bir gün daha kasvet tarafından kemirilmek düşüncesiyle karşı karşıya kalacaktı. Düş gücünün kanserli hücresi tarafından kemirilmektense, ani, mutlak bir felaketle karşılaşmak çok daha iyiydi. Hiç gecikmeden, kendi eliyle her şeye son vermediği sürece, ne kadar sıradan biri olduğunun ortaya çıkabileceği korkusuna bilinçsizce dönüşebilirdi bu.</p>
<p>İmanişi dünyanın sonunu imleyen belirtileri, en olmadık şeylerde görebiliyordu. İnsan aradığı kehanetleri ergeç bulur.</p>
<p>Devrimin bir an önce gerçekleşmesini diliyordu. Sağ ya da sol, hiç fark etmezdi. Devrimin onun gibi birini, babasına ait olan sigorta şirketinde çalışan bu asalağı, giyotine göndermesi kimbilir ne harika bir şey olurdu. Ancak utancını ne kadar açığa vurursa vursun, halk yığınlarında nefret uyandırıp uyandırmayacağından emin olamıyordu. Ya itiraflarını bir pişmanlık gösterisi olarak kabul ederlerse? O zaman ne yapacaktı? İstasyonun önündeki alanda bir giyotinin kurulup bu sıradanlığın ortasından bir kan selinin akmaya başladığı gün, İmanişi de ölümüyle ‘anımsananlar’dan biri olmayı başarabilirdi belki. Gözünün önünde, bıçağın altındaki görüntüsü belirdi -piyango gişeleri gibi kırmızı-beyaz beze sarılı, tahta iskele alışveriş merkezindeki özel yaz indirimini duyuran afişlerle süslenmiş; giyotinin bıçağına, ‘Özel’ yazılı, kocaman bir fiyat etiketi yapıştırılmış. İmanişi ürperdi.</p>
<p>Kendini düşlere kaptırmış yürürken, Bayan Tsubakihara’nın otelin kapısına geldiklerini belirtmek için dirseğinden çektiğini hissetti. Terasta bekleyen hizmetçi öne düşüp sessizce onları her zamanki odalarına götürdü. Hâlâ dalgın olan İmanişi, ırmağın çağıltısını ancak baş başa kaldıkları zaman duyabildi.</p>
<p>Tavuk ve pirinç rakısından oluşan, basit bir yemek ısmarladılar. Otelin her zamanki yavaşlığıyla hazırladığı yemeği beklerken, genellikle bir tür bedensel iletişime girişirlerdi. Oysa bugün Bayan Tsubakihara onu zorla banyoya soktu, işi bitene kadar musluğu açık tutarak, ellerini iyice yıkamasını sağladı.</p>
<p>“Hadi, hadi devam et,” dedi.</p>
<p>İmanişi önce kadının ellerini neden böyle üst üste yıkattığını kavrayamadı, ama yüzündeki ciddi ifadeye bakarak, yerden aldığı sutyen yüzünden olduğunu anladı.</p>
<p>“Yoo, daha iyi yıkamalısın.” Kendinden geçmişçesine sabunu köpürttü, gürültüye ve bakır lavaboya sıçrayan sulara aldırmaksızın, musluğu sonuna kadar açtı. Sonunda İmanişi’nin elleri uyuştu.</p>
<p>“Ne dersin, bu kadarı yetmez mi?”</p>
<p>“Hayır, yetmez. Bu ellerle bana dokunursan ne olur, biliyor musun? Bana dokunmak, içimdeki oğlumun anısına dokunmak demektir. Akio’nun kutsal anısını, bir Tanrının anısını pis ellerinle kirletemezsin...” Hızla arkasını dönerek, mendilini gözlerine bastırdı.</p>
<p>İmanişi fışkıran suyla ellerini durularken, yan yan kadını süzdü. Ağlamaya başlarsa bu, geçenleri unuttuğuna ve ne olursa olsun her şeyi sineye çekmeye hazır olduğuna işaretti.</p>
<p>Daha sonra oturmuş, içkilerini yudumlarlarken, “Dilerim Tanrıya yakında ölürüm,” dedi İmanişi, duygusal bir sesle.</p>
<p>“Ben de öyle,” diye ona katıldı kadın. Parşömen kadar saydam olan cildindeki belli belirsiz kızarıklık, sarhoşluğun hızla yaklaştığını haber veriyordu.</p>
<p>Kapısı açık olan yan odadaki uçuk mavi, ipek yorganın yükselen, alçalan kıvrımları soluk alıp veriyormuşçasına parlıyordu. Masanın üzerinde bir çanak suyun içinde, bir tür kabuklu deniz hayvanı olan, pembeye boyanmış, loş kıvrımlı <i>abalon</i>’lar yüzüyordu. Yiyecekleri ise toprak bir kapta, ağır ağır pişmekteydi.</p>
<p>Hiç konuşmamalarına karşın, her ikisi de bir şey beklediklerinin farkındaydılar -büyük olasılıkla aynı şeyi.</p>
<p>Kadın günaha girmenin heyecanıyla ve Makiko’dan gizli gerçekleşen bu buluşmaların bir gün cezalandırılacağı beklentisiyle, kendinden geçmişti. Makiko’nun odaya girdiğini, şiirlerini düzeltirken kullandığı, kırmızı mürekkebe batırılmış fırçasını salladığını düşledi. “Böyle şiir yazılmaz! Sizi izleyeceğim. Şimdi bütün varlığınızla şiir yazmaya çalışın. Sizi eğitmek için buradayım, Bayan Tsubakihara.”</p>
<p>İmanişi her zamanki gibi ilişkiyi, Makiko’nun tepeden bakan gözlerinin önünde tamamlamayı dilerdi. Gotemba’daki o ilk gece düşlerinin doruk noktasıydı; Bayan Tsubakihara ile ilişkisi yakında yine o noktaya ulaşmalıydı. Orgazmın doruğuna çıktıkları anda, Makiko’nun delici gözleri ikisinin de üzerine soğuk yıldızlar gibi çakılıp kalmıştı. Ne pahasına olursa olsun, bu bakışlar İmanişi’ye gerekliydi.</p>
<p>Makiko’nun gözleri olmayınca Bayan Tsubakihara ile birleşmesi hep düzmeceymiş gibi geliyordu ona; yasadışı bir çift oldukları kompleksinden asla kurtulamıyorlardı. O gözler çöpçatanların en yetkilisine, en saygınına aitti; zekâsı çok keskin olan bir Tanrıçanın, loş yatak odalarının bir köşesinde parlayan gözleri, onları hem birleştirmiş, hem de dışlamıştı; hem bağışlıyor, hem de hor görüyordu. Böylesi gözler bu dünyada bir yana atılmış, gizemli ve çekimser bir haktanırlıkla uysallığı denetlerler. Çiftin birleşmesini haklı çıkartabilecek tek şey, o gözlerdi. O gözlerden uzakken sevgililer, görüngü sularında yüzen, çürümüş yosunlardı yalnızca. Birleşmeleri kısa ömürlü bir ilişkiden ibaretti: Geri döndürülemez, düşsel bir geçmişin tutsağı olan bir kadınla, asla gelmeyecek, düşsel bir geleceğin özlemini çeken bir erkek. Tıpkı <i>Go</i><a href="dipnot.xhtml#Footnote0025" id="Feedback0025"><sup class="dipnot_sayi">[25]</sup></a> taşlarının kutudayken çıkardıkları ölü tıkırtılar gibi.</p>
<p>İmanişi, Makiko’nun yan odadaki yerini çoktan almış, kıpırtısızca beklediğini hissetti; bu odadaki ışık orada parlamıyordu. Onun varlığını hissetmek gittikçe daha gerekliydi. İmanişi bundan mutlaka emin olmalıydı. Bakmak için yan odaya geçti; Bayan Tsubakihara hiç soru sormadı, belki o da aynı şeyleri hissediyordu. Küçük odanın köşelerindeki girintilerden birinde mor lalelerden derlenmiş, birbirine dolanmış bir çiçek demeti, uçan kırlangıçlar gibi dalgalanıyordu.</p>
<p>Sevişmeleri bittikten sonra dinlenirlerken, her zamanki gibi iki kadın arkadaşmışçasına gevezelik etmeye başladılar. Cinsel açıdan rahatlamış olan İmanişi, en küçültücü tavrıyla Makiko’dan söz ediyordu.</p>
<p>“Makiko seni kullanıyor. Ondan ayrılırsan şiir yazamayacağından korkuyorsun. Bu, şu âna kadar doğru olabilirdi, ama artık önemli bir dönüm noktasına geldiğini kabul etmelisin. Kendini onun etkisinden kurtaramazsan, asla iyi bir şair olamazsın.”</p>
<p>“Ama bağımsız davranacak kadar burnum büyürse, şiirdeki gelişmemin de duracağını biliyorum.”</p>
<p>“Nerden vardın bu sonuca?”</p>
<p>“Ben varmadım, zaten öyle. Kimbilir, belki de alınyazısıdır.”</p>
<p>İmanişi’nin içinden, sanki şiirin herhangi bir gelişme göstermiş miydi ki, diye sormak geçti, ama kendini tuttu, aldığı terbiye böyle bir küstahlık yapmasını engelliyordu. Aslında kadını Makiko’dan kurtarmak için söylediklerinde hiç de içten değildi. Bayan Tsubakihara’nın da bunu gayet güzel anladığından kuşkulanıyordu.</p>
<p>Kadın çarşafı çekip boynuna doladı, gözlerini karanlık tavana dikerek son şiirlerinden birini okudu. İmanişi hemen eleştirdi.</p>
<p>“Hoş bir şiir, ama sıradanlığın üzerinde dururken uyandırdığı o basit, şık duygudan hoşlanmadım; evrensellikten yoksun. Nedeni belki de söz dizesidir: ‘Derin havuzun maviliği’. Düş gücü eksik. Fazla kavramsal. Yaşama dayanmıyor.”</p>
<p>“Galiba haklısın. Bir şiir yazdıktan hemen sonra eleştirilmek beni yaralar, ama aradan birkaç hafta geçince zayıf yanlarını ben de görmeye başlarım. Biliyor musun, Makiko bu şiirimi çok övdü. Son dizesinin de çok iyi olduğunu söyledi; gerçi, ‘mavilik, o derin havuz’ demenin daha kavrayıcı olduğunu düşünüyordu, ama...”</p>
<p>Bayan Tsubakihara’nın sesi alçakgönüllüydü, bir uzmanı başka bir uzmanla dövüştürür gibiydi. Neşesi yerine gelmişti, tanıdıkları kişilere ilişkin duyduğu son dedikoduları ayrıntılarıyla aktarmaya başladı, İmanişi bundan her zaman hoşlanırdı.</p>
<p>“Geçen gün Keiko’yu gördüm. Çok ilginç bir öykü anlattı.”</p>
<p>“Ne dedi?” İmanişi hemen meraklanmıştı. Dönüp yüzüstü yattı; sigarasının külü kadının göğüslerine sardığı çarşafa dökülmüştü.</p>
<p>“Bay Honda ile Taylandlı Prenses,” diye başladı Bayan Tsubakihara. “Geçen gün onu ve Keiko’nun yeğenini, Prensesin erkek arkadaşı olan Katsumi’yi gizlice Ninooka’daki villasına götürmüş.”</p>
<p>“Acaba üçü birlikte mi yattılar?’’</p>
<p>“Bay Honda böyle bir şey asla yapmaz! O sessiz, aydın bir insandır. Herhalde iki genç aşık için verici bir çöpçatan rolü oynamak istedi. Herkes Prensese hayran olduğunu biliyor, ama aralarında bunca yaş farkı varken, doğru dürüst bir sohbeti sürdürmeyi bile beceremezler.’’</p>
<p>“Peki bu işte Keiko’nun rolü neymiş?”</p>
<p>“O yalnızca suçsuz bir izleyici, aslında. O da Ninooka’daki villasındaymış. Jack izinliymiş, geceyi orada geçiriyormuş. Gecenin üçünde kapı çalınmış ve Prenses koşarak içeri girmiş. Keiko ile Jack’i derin uykularından uyandırmış; ne kadar dil döktülerse de neler olup bittiğini anlattıramamışlar kıza. Şaşırıp kalmışlar. Prenses geceyi orada geçirmek için izin istemiş, onlar da vermiş. Keiko sabah olunca Bay Honda’ya danışmaya karar vermiş.</p>
<p>“Gece olanlar yüzünden sabah geç uyanmış, bir fincan kahve içirdikten sonra Jack’i kampına yollamış. O jipine binerken Keiko kapıda onu uğurluyormuş, bir de bakmış ki, Bay Honda, yüzü kâğıt gibi bembeyaz, karşsında duruyor. Keiko onu ilk kez bu kadar üzgün gördüğünü söylerken, gülüyordu.</p>
<p>“Adamın Ying Çan’ı aradığını biliyormuş, biraz dalga geçmek için, neden bu kadar erken kalktığını sormuş.</p>
<p>“Bay Honda, Ying Çan’ın kaybolduğunu söylemiş; sesi titriyormuş. Bir süre sonra, aramaktan vazgeçen Bay Honda tam evine dönmek üzereyken, Keiko ona Ying Çan’ın geceyi orada geçirdiğini söylemiş. Bay Honda bir lise öğrencisi gibi kızarmış -hem de o yaşta! ‘Gerçekten mi?’ demiş. Sesinden çok mutlu olduğu anlaşılıyormuş.</p>
<p>“Keiko ile birlikte konuk odasına gidip de Ying Çan’ın halâ uyuduğunu görünce öyle rahatlamış ki, neredeyse oracığa yığılıp kalacakmış. Bunca gürültüye karşın Ying Çan uyanmamış. Siyah saçları yüzünü örtüyormuş, biçimli dudakları yarı aralık, uzun kirpikleri ise kapalıymış. Dört-beş saat önce koşarak buraya geldiğinde, yüzünü kaplayan bitkinlikten artık eser yokmuş. Yanaklarına saf bir tazelik gelmiş, soluk alışı huzurlu ve düzenliymiş. Zevkli bir düş görüyormuşçasına, yatakta işveyle dönmüş.”</p>        
    </body>
</html>
