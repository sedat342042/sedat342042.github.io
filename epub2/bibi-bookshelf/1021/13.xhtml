<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">13</p>
<p>Honda savaş boyunca bütün zamanını <i>samsara</i> ve ruh göçü konularını incelemeye ayırdı; bu konudaki eski kitapları arayıp bulmaktan zevk alıyordu. Yeni yayınların niteliği bozuldukça, kullanılmış kitap satan tozlu dükkanların sayısı artıyordu. İnsanı gündelik yaşamdan uzaklaştıran bir uğraşıyla ilgilenmek, ona ilişkin bilgi toplamak yalnızca bu dükkanlarda olasıydı. Her şeyin artan fiyatına oranla, hem Japonca hem de Batı kitapları hâlâ ucuzdu.</p>
<p>Honda yaşam döngüleri ve yeniden doğuşa ilişkin Batılı kuramları da yorumlayan bu kitaplardan epeyce bilgi edindi.</p>
<p>Kuramlardan biri, M.Ö. beşinci yüzyılda yaşamış olan İyonyalı düşünür Pitagoras’a malediliyordu. Ama onun yaşam döngülerine ait düşünceleri, çok daha önce, Orfeus’un altıncı ve yedinci yüzyıllarda bütün Yunanistan’a yayılan ayinlerinden etkilenmişti. Buna karşılık Orfeus dini de, ilk kıvılcımını, iki yüz yıl süren savaş ve kargaşa yıllarının çılgınlık ateşini tutuşturan Dionisos öğretisinden almıştı. Tanrı Dionisos’un Asya’dan gelmiş, Toprak Ana ve tarım törenleriyle kaynaşmış olması, bu ikisinin aslında aynı kaynaktan çıkmış olabileceğini düşündürüyordu. Toprak Ananın bereketli varlığı, Kalküta’daki Kaligat’ta hala yaşıyordu. Honda bunu gözleriyle görmüştü.</p>
<p>Dionisos doğanın, Trakya’nın kuzey bölgelerinde açıkça görünen yaşam döngüsünü temsil ediyordu. Buraya kış başında gelmiş, kışın doruğa ulaştığı an ölmüş, baharda da yeniden dirilmişti. Dionisos ne kadar yaşam dolu, şehvet düşkünü bir tablo çizerse çizsin, genç ruhların cisimleşmiş biçimiydi -vakitsiz ölen bu güzelim gençlerden biri de Adonis’ti. Adonis’in Afrodit ile mutlak birleşmesi sırasında, Dionisos da Toprak Anayla birleşmişti; bu olay çeşitli ülkelerdeki dinsel törenlerde değişmeksizin yineleniyordu. Dionisos Delfi’de Toprak Anayla birlikte kutsal sayılırdı, Lerna inancındaki baştanrı da her ikisinin kutsal atasıydı.</p>
<p>Dionisos Asya’dan gelmişti. Cinnet, sefahat, yamyamlık ve cinayet içeren öğretisinin kökleri Asya’daydı; ruhun en önemli sorununu ortaya atmıştı. Bu dinin âni ve şiddetli boşalımları hiçbir saydamlığa izin vermediği gibi, insanda olsun Tanrıda olsun bir tek değişmez, güzel biçime de yer vermiyordu. Bu din, Apollon’a özgü güzellikteki Yunan tarlalarının bereketine, güneşi ve gökyüzünü karartan, onları tahrip eden, ürünlerini tüketen bir çekirge sürüsü gibi saldırıyordu. Honda bunu Hindistan’da yaşadıklarıyla karşılaştırmaktan kendini alamadı.</p>
<p>İğrenç olan her şeyin -sefahat, ölüm, çılgınlık, salgın hastalıklar, yıkımlar... yüreği baştan çıkartıp ruhu dışarıya çekmesi nasıl mümkün olabilirdi? Ruhlar neden sakin, karanlık ve sessiz yuvalarından ayrılarak ‘var olmak’ zorundaydılar? İnsan yüreği dingin sürekliliği neden geri çeviriyordu?</p>
<p>Tarih boyunca insanların başına gelen işte buydu. İnsanoğlu böyle davranmadığı sürece evrenin bütünlüğüne asla ulaşamayacağını sanmıştı. Sarhoş, soyunuk, giysilerini parçalayıp cinsel organlarını gözler önüne sererek - ancak böyle davranarak bütünlük denen şeyin yüzeyini kazıyabileceklerine inanıyorlardı galiba.</p>
<p>Bu gerçekten de, <i>enthusiasmus</i>, yani kendini Tanrıya adamak ve <i>extasis</i>, yani kendinden geçmek denilen ruhsal bir deneyimdi; Orfeuslar daha sonra bu kavramları inceltmiş, bir törene dönüştürmüşlerdi.</p>
<p>Yunan düşüncesini <i>samsara</i> ve yeniden doğuş kavramlarına yönelten de, işte bu <i>extasis</i> deneyimiydi. Yeniden doğuşun derinlerinde yatan düşünsel kaynak, ‘esrime’ idi. Orfeus mitolojisine göre Dionisos’a, Dionisos Zagreus deniyordu; Zagreus, Zeus ile Toprak Ananın kızı olan Persefon’un çocuğu, demekti. Dionisos babasının en sevdiği oğuldu, onun yerine geçip evreni yönetmeye yazgılıydı. Söylenceye göre Zeus, yani Cennet, Persefon’a, yani Toprağa âşık olunca, onunla sevişebilmek için kendini toprağın çekirdeğini simgeleyen kocaman bir yılana dönüştürmüştü.</p>
<p>Kıza duyduğu aşk, kıskanç karısı Hera’nın öfkesini uyandırdı. Hera yeraltındaki Titanları topladı, onlar da bebek Zagreus’u bir oyuncakla kandırdılar. Ele geçirince de öldürdüler, parçalara ayırıp pişirdiler, yediler. Hera, bebeğin yüreğini Zeus’a sundu. Zeus yüreği alıp Semele’ye verdi, böylece yeni bir Dionisos doğdu.</p>
<p>Zeus, Titanların yaptığı şeye çok kızmıştı, gökgürültüleri ve şimşeklerle onlara saldırdı. Titanların hepsi ortadan kalkınca, küllerinden yeni bir insan doğdu.</p>
<p>Böylece insanlara Titanlara özgü iblisçe nitelikler verilirken, Titanların yediği Zagreus’un eti yoluyla da Tanrısal ögeler geçmiş oldu. Orfeuslar buna dayanarak, insanın <i>extasis</i> yoluyla Dionisos’a tapınması, kendisini Tanrılaştırarak Dionisos’un kutsal kökenini yeniden sağlama almak gerektiğini ileri sürerler. Kurban etme törenleri, Hıristiyanların ekmek ve şarap törenlerinde hâlâ sürer.</p>
<p>Trakyalı kadınların öldürüp parçaladığı müzikçi Orfeus, Dionisos’un ölümünü yeniden canlandırır sanki; onun ölümü, sonra da yeniden doğması ve Hades’in gizemleri Orfeus’un önemli öğretilerine dönüşür.</p>
<p>Gövdelerini <i>extasis</i> yoluyla terk eden gezgin ruhların, kısa bir süre için Dionisos ayinleriyle ilişki kurabildiğine inandıklarına göre, insanlar bedenle ruhun ayrıldığını biliyorlardı demek. Bedenleri Titanların iblis küllerinden oluşmuştu, ruhları ise Dionisos’un arı özünü içeriyordu. Orfeus öğretisi bundan başka, dünyasal acıların bedenin ölümüyle son bulmadığını, ölü bedenden kaçan ruhun yeniden yeryüzüne dönmeden ve bir başka insanın ya da hayvanın bedenine girmeden önce bir süre Hades’te beklemek zorunda olduğunu öne sürüyordu. Ruh bu nedenle, sınırsız ‘yaşam döngüleri’nden geçmeye yazgılıydı.</p>
<p>Kökeninde kutsal olan ölümsüz ruh, insan bedeninin ilk günahından dolayı karanlık bir geçitten geçmek zorundaydı; bu günah, Titanların Zagreus’u öldürmesiydi. İnsanoğlunun dünyasal yaşamı buna yeni günahlar ekliyor, bunlar da kendilerini yeniliyordu. Böylece insanoğlu sonsuza kadar bu yaşam döngülerinin acısını çekmek zorunda kalıyordu. Ölen bir insanın dünyaya mutlaka bir insan biçiminde dönmesi şart değildi; günahlarının büyüklüğüne göre at, koyun, kuş, köpek, ya da tozlarda sürünmeye yazgılı, soğuk bir yılan olarak yeniden doğabilirdi.</p>
<p>Orfeusluların yerini alan ve onların kuramını geliştirmekle ünlenen Pisagor yanlıları, <i>samsara</i>, ruh göçleri ve Evrensel Ruh kuramlarına bağlı kaldılar.</p>
<p>Honda, bu sonuncu ilkenin izine Kral Milinda’nın yaşama ve ruha ilişkin öğretisinde de rastlamıştı; Hint felsefesi üzerinde epeydir kafa yoruyordu. Hint felsefesi, eski Şinto gizemciliği ile de benzeşiyordu.</p>
<p>Teravada Budizmindeki, Buda’nın çeşitli yaşamlarından derlenen neşeli <i>jataka</i> masallarına oranla, Batının karamsar İyon hüznüyle gölgelenmiş olan ruh göçü kuramı, aynı kaynaktan çıktıklarını bilmesine karşın Honda’nın içini karartıyordu. Bunun üzerine, her şeyin değiştiğini ileri süren Heraklitus’a kulak verdi.</p>
<p><i>Enthusiasmus</i> ile <i>extasis</i>, bu geçici birlik düşüncesiyle birleşiyordu. Bu düşünceye göre bir, her şeydi, her şeyden çıkmıştı; her şey de bir’den geliyordu. Zamanı ve uzamı aşan noktada ben, yani ruh ve bedenden oluşan insan yok olmuş, evrenle birlik kolayca sağlanmış ve bu kutsal deneyden geçen insan, her şey olmuştu. Orada insan, doğa, kuş, hayvan, rüzgârda hışırdayan ağaç, balık pullarıyla parlayan ırmak, başı dumanlı dağ, adaların beneklediği mavi deniz -hepsi de kendilerini toprağa bağlayan varoluştan soyutlanabilir ve uyum içinde birleşebilirdi. İşte Heraklitus’un sözünü ettiği, böyle bir dünyaydı.</p>
<br/>
<p class="gunluk">Canlıyla ölü,</p>
<p class="gunluk">Uyanıkla uyuyan,</p>
<p class="gunluk">Yaşlıyla genç tektir ve aynıdır.</p>
<p class="gunluk">Biri değişince öteki olur.</p>
<p class="gunluk">O yer değiştirince, bu olur.</p>
<br/>
<p>Tanrı gündüz ve gecedir.</p>
<br/>
<p class="gunluk">Tanrı yaz ve kıştır.</p>
<p class="gunluk">Tanrı savaş ve barıştır.</p>
<p class="gunluk">Tanrı bolluk ve kıtlıktır.</p>
<p class="gunluk">O, pek çok şeyin biçimini alır.</p>
<br/>
<p class="gunluk">Geceyle gündüz tektir.</p>
<p class="gunluk">İyilikle kötülük tektir.</p>
<p class="gunluk">Bir dairenin başıyla sonu tektir.</p>
<br/>
<p>Bu dizeler, Heraklitus düşüncesinin yüceltilişiydi; ilk okuduğunda Honda’nın gözlerini kamaştırdı. Doğru, içi epeyce ferahlamıştı, ama kamaşan gözlerine bastırdığı ellerini çekmekte duraksıyordu. Bir kere kör olmaktan korkuyordu, sonra öyle duygusaldı ki, henüz düşüncelerinde meydana gelen bu sınırsız aydınlanmaları kabullenecek kadar olgunlaşmadığını hissediyordu.</p> 
      
    </body>
</html>
