<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">10</p>
<p>Honda’nın Hindistan’dan ayrılırken bindiği, İtsui Denizcilik Şirketine ait olan, <i>S.S. Southern Seas</i>, altı kamaralı bir şilepti. Yağmur mevsimi sona ermişti; gemi serin kuzey-doğu muson rüzgârlarına açık olan Siyam Körfezinden geçiyordu. Menam’ın ağzındaki Paknam’ı geçtikten sonra, elverişli akıntıları kollayarak Bangkok’a doğru ilerlemeye başladı. Kasımın yirmi üçündeki bu yağmursuz gök, seramik maviliğindeydi.</p>
<p>Honda, hastalık dolu bir ülkeden, tanıdık bir kente döndüğü için rahatlamıştı. Zihni dingindi, ama yolculuğundan geriye ürkütücü izlenimlerle dolu, ağır bir yük götürüyordu; yolculuğu boyunca, yüreğinde taşıdığı yükün ağırlığıyla, üst güvertedeki parmaklığa yaslanıp kaldı.</p>
<p>Tayland donanmasına ait bir destroyerin yanından geçtiler; hindistancevizi mangrov ve kamışlarla kaplı, sessiz kıyı boyunca bir tek canlıya rastlamadılar. Sonunda gemi sağına Bangkok’u, soluna Ton Buri’yi almış limana girerken, Ton Buri tarafında, yüksek direklerin üzerine kurulmuş, damları palmiye kaplı binalar, pırıltılı yaprakların altında muz, ananas, mango ve başka meyveler yetiştiren bahçecilerin esmer tenleri görülmeye başladı.</p>
<p>Zıplayan balıkların pek sevdiği <i>betel</i> ağaçları, bahçenin bir köşesinde bolca yetişmişti. Ağaçları görünce Honda’nın aklına, <i>kimma</i> yaprağına sarıp çiğnediği <i>betel</i> yüzünden dudaklar kıpkırmızı olan yaşlı nedime geldi. Yenilikçi Phiboon <i>betel</i> yenmesini yasaklamıştı. Yaşlı kadınlar, başkentten uzaklaşınca, Bang Pa İn’de, <i>betel</i> fındığı çiğneyerek yasaları açıkça çiğnemişlerdi.</p>
<p>Su taşıyan küçük kayıkların sayısı giderek artıyordu, ticari ve askeri gemilerin direkleri ise uzaktan bir orman gibi görünüyordu. Burası Khlong Toei’ydi: Bangkok’un limanı.</p>
<p>Batmakta olan güneş bulanık sulara tuhaf bir parıltı veriyor, suyu için için yanan bir gül rengine dönüştürüyordu; güneş sudaki petrol atıklarını daha bir yanardöner yapıyor, bu da Honda’ya Hindistan’da sık sık karşılaştığı cüzzamlıların derisinin o düzgün dokusunu anımsatıyordu.</p>
<p>Gemi limana yanaşınca Honda, İtsui Ürünlerinin şişman müdürünü, birkaç memuru, Japon Kulübünün müdürünü, onların arkasında da, gelenlere şapka sallayanların gerisine gizlenirmiş gibi duran Hişikawa’yı seçti. Aynı anda da keyfi kaçtı.</p>
<p>Honda kıyıya ayak basar basmaz, İtsui’nin öteki memurlarına hiç şans tanımayan Hişikawa hemen onun bavulunu kaptı. Benzeri görülmemiş bir dalkavukluk ve gayretkeşlik içindeydi.</p>
<p>“Hoş geldiniz, Bay Honda. Sizi böyle sapasağlam görünce çok rahatladım. Hindistan gezisi sizi epeyce yormuştur herhalde?”</p>
<p>Şube müdürünün bunu oldukça senli benli bir karşılama gibi gördüğü belliydi. Honda Hişikawa’nın yorumunu duymazdan geldi, müdüre teşekkür etti.</p>
<p>“Gezim sırasındaki düzenlemelerinizin kusursuzluğu beni hayretler içinde bıraktı. Sayenizde bir kral gibi yolculuk ettim.”</p>
<p>“Britanya ve Amerika’nın kredilerimizi dondurması gibi şeylerin İtsui’yi durduramayacağını siz de bilirsiniz.”</p>
<p>Oriental Otele giderken arabada Hişikawa suskundu, müdür Honda’nın yokluğu sırasında halkın gitgide artan yakınmalarından söz ederken, o sürücünün yanında, bavul kucağında, öylece oturuyordu. Müdür Honda’ya İngiliz ve Amerikan kışkırtmaları yüzünden halkın Japonlara karşı cephe aldığını aktarıp dikkatli olması için uyardı. Honda arabanın camından, daha önce sokaklarda kümeleştiklerini hiç görmediği, yoksul kalabalıklar görüyordu.</p>
<p>“Japon ordusunun işgal tehdidine ilişkin söylentiler, yerel düzenin bozulmasıyla birleşince bir sürü şaşkın sığınmacı Fransız Hindiçini sınırından Bangkok’a akıyor.”</p>
<p>Otel müdürünün İngilizvari, işinin gerektirdiği o mesafeli tutumu hiç değişmemişti. Honda odasına yerleşip yıkandıktan sonra kendini çok daha iyi hissetti.</p>
<p>Şirket müdürüyle adamları bahçeye bakan salonda, arada bir kanatlı böceklerin gürültüyle çarptığı, ağır ağır dönen pervanenin altına oturmuş, akşam yemeği için Honda’nın aralarına katılmasını bekliyorlardı.</p>
<p>Honda aşağıya inerken, birtakım sözde Japon beyefendilerin Güneydoğu Asya’daki küstah tavırlarını düşünceli düşünceli gözlemledi, kendisinin de onlardan biri olduğunu kendisine anımsattı. Hiçbirinde bir tek olumlu yan bulamadı.</p>
<p>Neden acaba, diye şaştı. Şu anda Honda’nın onların... ve kendi çirkinliğini ilk kez ayrımsadığını söylemek yanlış olmazdı. Bunların da o güzelim gençler, Kiyoaki ve İsao gibi Japon olduklarına inanmak öyle güçtü ki.</p>
<p>Kusursuz kesimli, İngiliz keteninden takım elbiseler, beyaz gömlekler ve boyun bağlarından oluşan şıklıklarıyla yarışmak olanaksızdı. Ama hepsi de ellerinden sarkan, bir tek siyah boncukla Japon kordonuna tutturulmuş olan yelpazelerle hiç de zarif olmayan bir hızla serinlemeye çalışıyorlardı. Gülümsedikçe altın dişleri bir yanıp bir sönüyordu; hepsi de gözlüklüydü.</p>
<p>Müdür yapay bir alçakgönüllülükle, işiyle ilgili bir olaydan söz ediyor, ötekilerse pek çok kez dinledikleri bu bayat öyküyü, başlarıyla onaylayarak, hep aynı yorumları yineleyerek dinliyorlardı: “işte, gerçek cesaret diye buna denir... Gerçek bir yüreklilik örneği...” Hafif kadınları, savaş olasılığını, sonra da fısıltıyla, ordunun baskısını çekiştiriyorlardı. Her şeye tropikal <i>sutra</i>’ların o kaygısız, tekdüze tınısı sinmişti, öte yandan yapay bir canlılıkla, garip bir renklilikle de doluydu her şey. Sürekli yaşadıkları o boşvermişliğe, uyuz kaşıntısına ya da ter damlalarına karşın dimdik duruyor, zaman zaman bilinçlerinin bir köşesinde, bir gece önce tattıkları zevkleri, bu zevklere eşlik eden ve kırmızı bataklık nilüferleri gibi yaralar açan o bulaşıcı hastalığın korkusuyla birlikte anmadan edemiyorlardı. Belki de yolculuk yorgunluğundandı, ama Honda birkaç dakika önce odasındaki aynaya bakarken kendini hiç de onlardan biri gibi hissetmemişti. Tek gördüğü şey, kendisini bir zamanlar dürüstlüğe adamış olan, sonra da hayatını adaletin arka sokaklarında kazanmaya başlayan, kırk altı yaşındaki bir adamın, çok uzun yaşamış birinin yüzüydü.</p>
<p>Asansörle salonun arasındaki, kırmızı halıyla kaplı basamakları inerken, “Çirkinliğim çok özel,” dedi içinden. Kendine olan güveni hemen yerine gelmişti. “Nereden bakılırsa bakılsın, ben bir adalet mahkûmuyum; şu tüccarlar gibi değilim.”</p>
<p class="ortali">* * *</p>
<p>O gece bir kanton lokantasında yudumlanan birkaç kadeh şaraptan sonra müdür, Hişikawa’nın önünde Honda’ya şöyle dedi: “Hişikawa canınızı çok sıktığı ve sizi kırdığı için son derece kaygılı. Bu konuda aşırı bir duyarlılık gösteriyor. Siz gittikten sonra bana, her gün ne hatalar yaptığını, ne potlar kırdığını anlattı. Neredeyse evhama kapılmış durumda. Bazı zayıflıkları olduğunu biliyorum, ama onu çok yararlı bir insan olduğu için vermiştim emrinize. Sizi rahatsız ettiyse kendimi sorumlu tutarım. Dört ya da beş gün sonra gidiyorsunuz -askeri bir uçakta yeriniz ayrıldı- Hişikawa bir vicdan muhasebesi yapmış. Bundan sonra sizi hoşnut etmek için elinden geleni yapacağını söylüyor. Bay Honda, sizden onu bağışlamanızı ve ona bir şans daha tanımanızı rica ediyorum.”</p>
<p>Hişikawa masanın öteki ucundan atıldı, yalvarırcasına, “Efendim, lütfen beni canınızın istediği kadar azarlayın,” dedi. “Hatalıydım.” Başını neredeyse masaya değecek kadar eğdi.</p>
<p>Honda için son derece can sıkıcı bir durumdu.</p>
<p>Müdürün sözleri, şöyle yorumlanabilirdi: Honda için iyi bir rehber bulduğuna inanıyordu, ama Hişikawa’ya bakılırsa, Honda hoşnut edilmesi çok güç biriydi. Honda rehberini değiştirirse, Hişikawa olanca saygınlığını yitirebilirdi. Bu yüzden, Hişikawa’nın hakareti sineye çekmesi, Honda’nın da Tayland’dan ayrılıncaya kadar onun hizmetlerinden yararlanmayı sürdürmesi gerekiyordu. Bunu sağlamanın tek yolu da, bütün suçu Hişikawa’ya yüklemekti. Böylece Honda’nın rezil olması da engellenecekti.</p>
<p>Honda’nın içini birden bir öfke kapladı, ama hemen sonra, müdürün önerisini geri çevirmenin kendisine de bir yarar sağlamayacağını anladı. Hişikawa yaptığı bütün hataları tek tek itiraf etmiş olamazdı. Üstelik neden hoşa gitmediğini kavrayabilecek biri de değildi. Yine de Honda’nın hoşnutsuzluğunu hissetmiş ve sorunu sınırlı yeteneklerinin elverdiği ölçüde tarttıktan sonra, sırtındaki yükten kurtulmak için birşeyler yapmayı kararlaştırmış olmalıydı. Bu kadar duyarsız konuştuğuna bakılırsa, müdürü de kendi tarafına çekmeyi başarmıştı.</p>
<p>Honda şişko müdürün duygusuzluğunu bağışlayabilirdi, ama Hişikawa’nın, Honda’nın kendisinden hoşlanmadığını hisseder hissetmez sergilediği o küstah, aşırı duygusal oyunculuğu bağışlayamazdı.</p>
<p>Birden canı, hemen ertesi gün ülkesine dönmek istedi. Ancak bu aşamada programını değiştirmesi, Hişikawa’dan hoşlanmadığı için, çocukça öç almaya çalıştığına yorulabilirdi. Başka seçeneği kalmadığını anlamıştı. Başta anlayışlı davrandığı için şimdi daha da anlayışlı davranması bekleniyordu.</p>
<p>Bundan böyle Hişikawa’ya makine muamelesi yapmaktan başka çaresi yoktu. Gülümseyerek, müdürün özür dilemesine gerek olmadığını, bundan sonraki birkaç gün içinde, armağan satın almak, istediği kitapları aramak ve Rozet Sarayına veda ziyaretinde bulunmak için yine Hişikawa’nın yardımlarına güvendiğini söyledi. En azından, gerçek duygularını müdürden başarıyla gizlemesini sağlayan o kusursuz yapmacıklığından hoşnuttu.</p>
<br/>
<p>Bundan sonra Hişikawa’nın tutumu değişti.</p>
<p>Honda’yı önce, İngilizce ve Tayland dilinde, özensizce basılmış kitapların, elinde çok az mal bulunan bir manavın tezgâhındaki gibi, seyrekçe sergilendiği bir kitapçıya götürdü. Eskiden olsa, Tayland halkının kültür düzeyini kibirli bir tavırla eleştirirdi, oysa şimdi hiç sesini çıkarmıyor, istediği kitapları seçmesi için Honda’yı rahat bırakıyordu.</p>
<p>Honda Tayland’ın Teravada Budizmine ilişkin kitap bulamadı, <i>samsara</i> ile yeniden doğuşu açıklayan İngilizce bir şey de yoktu. Ama ince bir şiir kitapçığı ilgisini çekti; kötü cins bir kâğıda basılmış olan kitabın özel bir yayın olduğu belliydi, beyaz kapağı güneşten sararmış, kenarları kıvrılmıştı. İngilizce önsözü okuyunca bunun, 1932 Haziranındaki kansız devrimden hemen sonra, bizzat devrime katıldığı anlaşılan genç bir adam tarafından yazılmış şiirleri içerdiğini anladı. Şair, hayatını bile vermeye hazır olduğu devrimi izleyen düşkırıklığını dile getiriyordu. Seçki, İsao’nun ölümünden bir yıl sonra yayımlanmıştı. Sayfaları çevirdikçe, solmuş satırların yazarının İngilizcesinin henüz yeterince olgunlaşmamış olduğunu gördü.</p>
<br/>
<div class="gunluk">
<p>Kim bilebilirdi?</p>
<p>Gençliğin geleceğe adanmış özverisinden</p> 
<p>salt çürümenin o iğrenç yaratığının doğacağını</p>
<p>Kim bilebilirdi?</p>
<p>Bir zamanlar, yeniden doğuşu müjdeleyen tarlalarda </p>
<p>salt zehirli ve dikenli bitkilerinin boy atacağını</p>
<p>Kim bilebilirdi?</p>
<p>İğrenç mahluk altın kanatlarını yakında açacak,</p>
<p>ve otların üstünde esen yel dört bir yana veba yayacak.</p>
<p>Yüreğimdeki yurt sevgisi</p>
<p>yağmurdaki mimozalardan daha kırmızı.</p>
<p>Fırtınadan sonra saçakları, sütunları, parmaklıkları</p>
<p>istibdadın o beyaz küfü kaplıyor</p>
<p>Dünün bilgeliği, kazancın refah banyolarında boğuluyor,</p>
<p>ve dünün eylemcisi, işli brokarla kaplı bir tahtırevana rahatça kuruluyor.</p>
<p>Daha güzel günler görmeyeceğiz</p>
<p>Kabin ve Patani yörelerinde;</p>
<p>ki orada çiçeklenen armut ve ağaç</p>
<p>ve manifan’ın bereketli yaprakları,</p>
<p>tırmanan sarmaşık, dikenli gül ve karanfiller dolaşık yollara işaret eder;</p>
<p>Orada güneşle yağmur, derin ormanlara yağar;</p>
<p>Gergedanlar, tapirler, mandalar orada yaşar;</p>
<p>Ve hazan susamış bir fil sürüsü</p>
<p>Kemiklerimi âdeta çiğner geçer.</p>
<p>Çiyle ıslanmış bu çalılıkta, kendi ellerimle</p>
<p>Boğazımda parlak, kırmızı bir yarık açmaktan</p>
<p>Daha doğru bir şey olamaz.</p>
<p>Kim bilebilir?</p>
<p>Kim bilecek?</p>
<p>Hüzün şarkımı söylüyorum.</p>
</div>
<br/>
<p>Bu umutsuz, siyasal şiir Honda’yı derinden etkilemişti. İsao’nun ruhunu rahatlatmak için bundan daha iyisini bulamazdı. O kadar doğruydu ki. İsao uzun zamandır düşlediği devrimi gerçekleştiremeden ölmüştü, ama devrim olsaydı çok daha büyük bir düşkırıklığına uğrayacağı kesindi. Başarıp ölmek, yenilip ölmek - İsao’nun davranışlarını belirleyen şey, ölümdü. Ama asıl şanssızlar, kendilerini zamandan soyutlayarak, iki ölümü iki ayrı noktadan serinkanlılıkla karşılaştırma, birini ya da ötekini seçebilme şansı olmayanlardı. İnsan devrimden sonra düşkırıklığına uğrayarak ölmek ile düşkırıklığını yaşamadan ölmek arasında seçim yapamaz. Düşkırıklığına uğramadan ölmüşse, uğradıktan sonra ölmesi diye bir şey olamaz; aynı biçimde, tersi de olanaksızdır. Bu yüzden insanın yapabileceği tek şey, kendisini bekleyen iki ölümü de tartarak, sezgisiyle bir tanesini seçmesidir. İsao düşkırıklığı başlamadan önce ölümü seçmişti. Bu isabetli seçim, siyasal güçten büsbütün yoksun olan bu gencin ne kadar lekesiz bir bilgeliğe sahip olduğunu gösteriyordu.</p>
<p>Ancak düşkırıklığı ve umutsuzluk -ayın öteki yüzünü görmüşçesine- başarılı bir devrimciye egemen olduğunda ölümü, ölümün kendisinden de kötü olan bir vahşetten kaçışa dönüştürür. Bu nedenle şairin ölümü ne kadar içten olursa olsun, devrimin o yıldırıcı akşamüstünde gerçekleşen sağlıksız bir intihar olarak değerlendirilmeliydi.</p>
<p>İşte bu nedenle Honda bu siyasal şiiri İsao’ya adamak istiyordu. İsao en azından güneşi düşleyerek ölmüştü, oysa bu şiirde vurgulanan şafak, çatlak bir gözün altında iltihaplı bir yara açıyordu. Ne olursa olsun, her ikisi de şans eseri aynı döneme rastlayan İsao’nun yürekli ölümü ile bu siyasal şiirin umutsuzluğu arasında sonu gelmez bir iplik uzanıyordu. İnsanların yaşamlarını feda ettikleri bir geleceğe ait en iyi, en kötü, en güzel ve en çirkin yanılsamalara aynı yerde rastlanabilir; çok daha ürkütücü olan şeyse, hepsinin belki de aynı şey olmasıdır. İsao’nun düşlediği ve uğruna yaşamını bile harcamaya hazır olduğu şey, işte bu şiirde vurgulanan umutsuzluk olmalıydı; önsezileri ne kadar yerindeyse, ölümü de o kadar kusursuzdu çünkü.</p>
<p>Honda olayları bu biçimde değerlendirmeye giderek daha büyük bir eğilim duyduğunun farkındaydı, nedeni de Hindistan’ın onu büyülemiş olmasıydı. Hindistan, Honda’nın düşüncelerine zorla da olsa, nilüfer yaprakları gibi çok katlı bir nitelik kazandırmıştı; artık yalın, dümdüz düşünmesine olanak kalmamıştı. İsao’ya yardım etmek için yargıçlıktan vazgeçtiği dönem -her ne kadar Kiyoaki’ye yardım edememiş olmanın verdiği vicdan azabıyla yüklü olsa da- belki de yaşamının en özverili, kendini bir şeye en çok adamış olduğu ilk ve son dönemiydi. Ancak bütün çabalarına karşın İsao’nun boşu boşuna ölmesini engelleyememişti, bu olaydan sonra da elinden gelen tek şey, düşüncelerini yeniden doğuşa tornistan etmek ve geleceğini <i>samsara</i>’nın dışında görmekti. ‘İnsanca’ duyguları kabullenmekte giderek zorlanan Honda’ya son sözü söyleyen de ürkütücü Hindistan olmuştu.</p>
<p>Zaman, ister başarıda olsun isterse başarısızlıkta, insanı ergeç düşkırıklığına götürüyordu; düşkırıklığını önceden sezmekse bir işe yaramıyor, yalnızca insanı karamsarlığa sürüklüyordu. Önemli olan, ölerek de olsa bu sezgiye göre davranmaktı. İsao bunu olağanüstü bir biçimde başarmıştı. İnsan, zamanın çeşitli noktalarına dikilmiş olan cam duvarların gerisini yalnızca eyleme geçerek görebilirdi; bu cam duvarlara insanca çabalarla tırmanmak olanaksızdı, ama duvarların her iki yanından da öteki tarafı görmek olasıydı. Şiddetli arzular, ulu amaçlar, düşler, ülküler yaşanırken, geçmişle gelecek nitelik açısından eşitlenir; onlar artık eşit değerdedir.</p>
<p>İsao’nun tam ölüm ânında böyle bir dünyayı bir anlığına bile olsa görüp görmediği, giderek yaşlanan Honda’nın artık erteleyemeyeceği bir soruydu -kendi ölüm ânında neyle yüzleşeceğini bilmek istiyorsa elbette. En azından o anda, var olan İsao ile gelecekteki İsao’nun doğruca birbirlerinin gözlerinin içine baktıkları kesindi. Var olan İsao öngörüsüyle karşı taraftakinin, görünmeyenin görkemini kavramış, oradaki gözleriyse bu tarafı özlemle seyretmişti. Var olan İsao’nun gelecekteki İsao’nun zaferini önceden gördüğü kuşkusuzdu; gelecekteki İsao’nun gözleriyse henüz bu zaferi tatmamış olan masum varlığa özlemle dikilmişti. İki İsao, dönüşü olmayan iki varoluştan geçtikten sonra, cam duvarın aracılığı ile birleşmişlerdi. İsao ile siyasal şair, yaşamın içinden geçip ölümü isteyen şairle, geçmişi yadsıyıp ölen delikanlı arasındaki sonsuz bağı akla getiriyordu.</p>
<p>Peki, ama bu varsayım doğruysa, her ikisinin de kendi usullerince şiddetle istedikleri şey neydi acaba? Honda gençliğinden beri, insan iradesinin tarihi etkilemeyeceğine, ancak insan iradesinin asıl doğasının tarihin içinde yer alacağına inanırdı.</p>
<p>En uygun armağan olan bu şiirleri nasıl edip de İsao’nun ruhuna adayabilirdi?</p>
<p>Kitabı alıp Japonya’ya dönmesi ve İsao’nun mezarına bırakması en iyisiydi galiba? Hayır, İsao’nun mezarının boş olduğunu gayet iyi biliyordu.</p>
<p>En iyisi kitabı, İsao’nun yeniden doğmuş biçimi olduğunu açıkça ileri süren küçük Prensese vermekti. En hızlı, en güvenilir ulak oydu. Honda şimdi, zaman duvarını kolayca aşan, ayağına çabuk bir kuryeydi.</p>
<p>Ama ne kadar zeki olursa olsun altı yaşındaki bir kız çocuğu bu şiirlerdeki umutsuzluğu kavrayabilir miydi? Ayrıca, İsao’nun yeniden doğuşunun bu kez bu kadar belirgin olması Honda’yı kuşkulandırıyordu. Üstelik Prensesin güzel, esmer bedeninde, parlak günışığında bile o üç küçük lekeyi görememişti.</p>
<p>Sonunda, çok iyi cins kumaştan yapılma bir Hint <i>sari</i>’si ile şiir kitabını armağan olarak götürmeye karar verince, Hişikawa’dan Rozet Sarayıyla ilişkiye geçmesini istedi. Prenses, Kral burada olmadığı için bir süredir kapalı tutulan Çakri Sarayını Honda için özel olarak açtıracak ve onu Kraliçeler Salonunda kabul edecekti.</p>
<p>Ancak nedimelerin bir koşulu vardı. Prenses, Hindistan yolculuğu sırasında Honda’nın Tayland’a dönüşünü kaygıyla beklemiş, Japonya’ya giderken onunla birlikte gideceğim, diye tutturmuştu. Yardımcılarının yolculuk için hiçbir hazırlık yapmadıklarından yakınıyordu; onlar da kızı yatıştırmak için hazırlanırmış gibi yapıyorlardı. Bu nedenle Honda’dan, ziyareti sırasında Japonya’ya dönüşüne asla değinmemesini, bir süre daha Tayland’da kalacakmış gibi davranmasını istiyorlardı.</p>
    </body>
</html>
