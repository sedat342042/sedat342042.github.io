<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">26</p>
<p>Sâbık Baron Şinkawa, şöminenin karşısındaki koltuğa gömülmüş, öteki konukları soğuk soğuk süzüyordu.</p>
<p>Yetmiş iki yaşındaydı. Evden her ayrılışında söylenir, yakınır, ama gezip tozmaktan da hiç geri durmazdı; bu yaşında bile eğlentilere duyduğu aşkı yitirmemişti. Savaş sonrasındaki tasfiye döneminde sıkıntıdan patlamış, çareyi hiçbir çağrıyı geri çevirmemekte bulmuştu. Bu alışkanlık, tasfiyeyi izleyen yıllarda da sürdü.</p>
<p>Ama artık herkes onu ve geveze karısını, dünyanın en sıkıcı konukları olarak görüyordu. Alaycı dili eski sivriliğini yitirmiş, vecizelerle süslü sözleri ise sonu gelmez, yüzeysel konuşmalara dönüşmüştü. İnsanların adını bir türlü anımsayamıyordu.</p>
<p>“Şu... neydi adı? Hani şu... siyasal karikatürlere sık sık konu olan adam... anımsayamadınız mı? Hani kısa boylu, şişman, bir tereyağ topu gibi yusyuvarlak olan... Neydi adı? ... sık rastlanan bir isim...”</p>
<p>Karşısındaki dinleyici, Şinkawa’nın unutkanlığın o görünmez canavarıyla yaptığı savaşı yitirdiğini apaçık görürdü. Bu sessiz, asla vazgeçmeyen yaratık arada bir geri çekiliyor, ama kısa bir süre sonra yeniden belirip Şinkawa’nın üstüne tırmanıyor, tüylü kuyruğunu adamın alnına sürtüyordu.</p>
<p>Şinkawa sonunda teslim oldu ve öyküsünü kaldığı yerden sürdürdü.</p>
<p>“...her neyse, bu politikacının karısı gerçekten dikkate değer bir kadındı.” Ama can alıcı ögenin, yani adın eksik olduğu öykünün artık hiçbir tadı kalmamıştı. Şinkawa öykünün artık yalnızca kendisine kalan tadını başkalarıyla paylaşmaya öyle hevesliydi ki, ayağını büyük bir öfkeyle yere vururdu. İşte ondan sonra, daha önce hiç tanımadığı, dilenciliğe benzeyen bir duygunun içinde yeşerdiğini hissederdi. Basit, söz oyunlu şakasını değerlendirecek birini bulmak için uğraşırken hiç farkına varmadan, anlayış dilenen, dalkavuk biri olup çıkardı.</p>
<p>Uzun zamandır sahip olduğu o süzülmüş gururdan, acınası bir biçimde vazgeçmeye zorlandı; artık birincil kaygısı, her şeyi hor gören bir tutum takınmaktı -bu küçümsemeyi, tıpkı eski günlerde içtiği puronun dumanı gibi, tam burnunun ucunda sergiliyordu. Aynı zamanda, bu sinsi küçümsemeyi herkesten gizlemek için büyük çaba harcıyor, kimse beni çağırmazsa, diye ödü kopuyordu.</p>
<p>Bazan bir eğlentinin ortasında karısının kolunu çekiştirir, kulağına fısıldardı:</p>
<p>“Beş para etmez bir kalabalık. Uygunsuz bir konuyu, incelikli bir biçimde konuşmaktan bile acizler. Japon çirkinliği öyle yayıldı ki, hemen hemen her şeye egemen oldu. Aman, aklımızdan neler geçtiğinden kuşkulanmasınlar!“</p>
<p>Şinkawa’nın bakışları ansızın şöminedeki alevlere saplanıp kaldı; kırk yıl kadar önce Marki Matsugae’nin evindeki bir partiyi anımsamıştı. Orada da evsahibine karşı küçümseme dışında hiçbir şey hissetmediğini anımsadı gururla.</p>
<p>Ama değişen bir şey vardı. Eskiden hor gördüğü insan Şinkawa’ya zarar veremezdi, oysa şimdi, salt orada bulunması bile Şinkawa’yı derinden yaralıyordu.</p>
<p>Bayan Şinkawa hâlâ hayat doluydu.</p>
<p>Yaşlandıkça, kendinden söz etmekten gittikçe artan, tanımlanamaz bir tat almaya başlamıştı. Dinleyici avına çıktığı zaman gözü hiçbir şey görmüyor, bu av şimdi çok moda olan, sınıf ayrımını ortadan kaldırma çabalarıyla pek güzel örtüşüyordu. Dinleyicilerinin niteliğini umursadığı yoktu.</p>
<p>Fransızca şarkılar söyleyen şarkıcıya, bir soyluyla konuşurcasına, abartılı iltifatlarda bulundu, karşılığında da bir dinleyici kazandı. Hiç utanmadan Makiko Kito’nun şiirlerini övdü, sonra da zavallı kadına zorla kendi öyküsünü dinletti. Bir keresinde bir İngiliz, Bayan Şinkawa’nın ozan olduğunu ileri sürerek onu yüceltmişti. Bu görüşünü, kadın Karuuzawa’nın üstündeki yaz sonu bulutlarını Sisley’in bir tablosuyla karşılaştırdığı zaman, belirtmişti adam.</p>
<p>Şöminenin karşısında oturan kocasının yanına giderek, gizemli bir sezgiyle Matsugae Malikânesinden söz etmeye başladı.</p>
<p>“Geriye bakınca, birkaç geyşanın dansını izleyip müzik dinlemekten oluşan eğlentilerin yapıldığı, aptalca ve çağdışı günlerdi, diyorum. İnsanlar o zamanlar düşgücünden ne kadar yoksundular. Japonya’nın gerçekten ilerlediğini söylemek zorundayım; barbarca gelenekler ortadan kalktı, artık kadınların da sosyal olaylarda yer almaları doğal karşılanıyor. Şunlara bir baksana: Kadınlar artık suskun değiller. Eskiden partilerdeki konuşmalar insanı boğacak kadar sıkıcıydı, oysa şimdi kadınlar son derece zekice sohbetler yapıyorlar.”</p>
<p>Oysa onun ne şimdi, ne de son kırk yıldır herhangi birinin sözüne kulak verdiği kuşkuluydu. Yıllardır kendisinden başka hiçbir şeyden söz etmeye yeltenmemişti ki.</p>
<p>Bayan Şinkawa ansızın kocasının yanından ayrıldı. Duvarda asılı duran, koyu renk aynaya bir bakış fırlattı. Aynalara bakmaktan hiç korkmazdı. Hepsi de, kırışıklıklarını fırlatıp attığı birer çöp sepetiydi onun için.</p>
<p>Levazım kıtasında teğmen olan Jack, elinden geleni yapıyordu. Konuklar, son derece kibar ve sadık olan bu ‘İşgal Güçleri’ üyesine hoşlanarak bakıyorlardı. Keiko ona eşi bulunmaz bir beceriyle, bir kralmışçasına davranıyordu.</p>
<p>Jack arada bir kolunu uzatıp kadının beline sarılıyor, göğsüne yaramazca dokunuyordu. Erkeğin kıllı, yüzüklü parmaklarını iterken Keiko’nun yüzünde yumuşak, çarpık bir gülümseme beliriyordu.</p>
<p>“Tam bir çocuk. Yola getirmek olanaksız,” dedi kuru, öğretmenlerinki gibi bir ses tonuyla; çevresini süzerek. Jack’in üniformasına hapsolmuş kalçaları oldukça iriydi; konuklar Keiko’nun görkemli kalçalarıyla karşılaştırıp, hangisinin daha geniş olduğunu tarttılar.</p>
<p>Bayan Tsubakihara hâlâ İmanişi ile konuşuyordu. Yaşamında, değerli kederini küçümseyen biriyle ilk kez karşılaştığı için şaşkındı, ama yüzündeki o aptalca yas ifadesini değiştirmemişti.</p>
<p>“Ne kadar yas tutarsanız tutun, oğlunuz dirilmeyecek. Üstelik yüreğinizde bir balon var sizin; acıyla öyle şişmiş ki, başka bir şeyin içeri girmesine izin vermiyor. Size güvenli bir duygu veriyor bu, öyle değil mi? İzin verirseniz, biraz daha açık konuşacağım: Bir başkasının balonunuzu şişirme zahmetine katlanmayacağından öyle eminsiniz ki, onu ev yapımı üzüntü benziniyle bizzat doldurmuşsunuz. Bu da sizi, başka bir duyguyla rahatsız edilme kaygısından kurtarıyor.”</p>
<p>“Ne korkunç sözler! Ne kadar acımasızca...”</p>
<p>Bayan Tsubakihara, hıçkırıklarını boğduğu mendilin üzerinden İmanişi’ye baktı. İmanişi’ye, kadının gözlerinde, ırzına geçilmesini isteyen masum, küçük bir kızın bakışları varmış gibi geldi.</p>
<p>Murata İnşaat Şirketinin sahibi, Şinkawa’ya abartılı bir iltifatta bulunmuş, ona finans dünyasının büyük patronu, diye seslenmişti. Şinkawa bu kabasaba inşaatçı ile aynı sınıfa sokulmaktan rahatsız olmuştu. Murata yaptırdığı bütün inşaatlara, üzerinde adının yazılı olduğu kocaman levhalar diktirirdi; kendi reklamını yapmak için hiçbir fırsatı kaçırmazdı. Ama bir inşaatçıya onun kadar az benzeyen biri daha bulunamazdı. Solgun, anlamdan yoksun yüzü geçmişini, savaş öncesi günlerinin yenilikçi bürokratını ele veriyordu. Asalak bir ülkücüydü. Ona buna asılmaktan vazgeçip de iş dünyasında başarı kazanır kazanmaz, doğuştan gelen kabalığını engelsizce akıtabileceği, parlak, engin bir okyanusa kavuşmuştu. Murata, dansçı İkuko Fujima’yı metres tutmuştu kendine. İkuko’nun üzerinde parlak taşlarla süslü ipekten, görkemli bir kimono vardı, parmağında beş kıratlık bir elmas ışıldıyordu; gülerken boynuyla sırtını dimdik tutuyordu.</p>
<p>“Çok güzel bir ev, efendim, ama inşaatı bana yaptırsaydınız epeyce kâr ederdiniz. Çok yazık,” dedi Murata, tam üç kez.</p>
<p>Diplomat Sakurai ile gazeteci Kawaguçi, Akiko Kyoya’nın iki yanında durmuş, uluslararası sorunlardan söz ediyorlardı. Sakurai’ın balığa benzeyen cildiyle Kawaguçi’nin ihtiyarlık ve pirinç rakısının bozduğu cildi, hem kendileri hem de meslekleri arasındaki karşıtlığı çok iyi vurguluyordu. Şarkıcı Akiko’yu etkilemek için, yanlarında kadın varken erkeklerin hep yaptığı gibi, önemli konuları tartışıyorlardı. Oysa kadın bu gizli çekişmeden de, anlamsız gösterişten de habersiz, bir yandan küçük sandviçlerden atıştırıyor, bir yandan da hüzünlü, kara gözleriyle birbirinin dökülmüş saçlarına, bir ötekinin aşırı özenilmiş saçlarına bakıyordu. Dudaklarını yuvarlamış, sandviçleri birbiri ardına, balık gibi açılmış ağzına atıyordu.</p>
<p>Makiko Kito, İmanişi’nin yanına gitme zahmetine girip, “Zevkleriniz oldukça tuhaf,” dedi.</p>
<p>“Öğrencinizle her sevişmemden önce, sizden izin almak zorunda mıyım? Kendimi annemle sevişiyormuş gibi hissediyorum, içimi bir tür kutsal ürperti sarıyor. Ne olursa olsun, sizinle sevişme yanlışına düşmeyeceğim. Benim için ne düşündüğünüzü yüzünüzden okumak olası. Sizi cinsel açıdan en çok iten erkek tipiyim, öyle değil mi?”</p>
<p>“Öyle olduğunu çok iyi biliyorsunuz,” dedi Makiko.</p>
<p>Makiko rahatlamıştı, en çekici sesiyle konuşuyordu. Sonra aralarına, tatami hasırının bordürünü andıran bir suskunluk şeridi soktu.</p>
<p>“Onunla sevişmeyi başarsanız bile, oğlunun yerini asla alamayacaksınız. Ölen oğlu onun için son derece kutsal ve güzeldir; kendini oğluna adamış bir rahibe o.”</p>
<p>“Eh, bilemiyorum. Bana her şey kuşkulu görünür. Bence yaşayan birinin arı duygular beslemeyi ve onları dışa vurmayı sürdürmek zorunda olması, günahtır.”</p>
<p>“İşte bu yüzden onun, ölmüş oğlunun arı duygularına tapındığını söylüyorum ya.”</p>
<p>“Ama bunu, hayatta kalabilmek için yapıyor. Bu da kuşku uyandırmaya yeter.”</p>
<p>Makiko gözlerini kısıp içten gelen bir tiksintiyle güldü.</p>
<p>“Bu toplantıda gerçek bir erkek yok,” dedi. Honda’nın seslendiğini görünce, İmanişi’nin yanından ayrıldı. Bayan Tsubakihara, duvara gömülmüş olan bir bankın üzerine oturmuş, iyice geriye yaslanmış, ağlıyordu. Dışarıda hava epeyce soğumuştu, iri nem damlacıkları pancurlara damlıyordu.</p>
<p>Honda’nın niyeti Makiko’dan, Bayan Tsubakihara’ya göz kulak olmasını rica etmekti. Gözyaşları acıdan çok, içtiği iki yudum likörden kaynaklanıyorsa, duygusal bir sarhoş olup çıkabilirdi.</p>
<p>Rié, beti benzi atmış, kocasına yaklaştı, kulağına fısıldadı:</p>
<p>“Garip bir ses duydum. Az önce bahçeden geldi... Yoksa olmayacak sesler mi duymaya başladım?”</p>
<p>“Baktın mı?”</p>
<p>“Hayır, korktum.”</p>
<p>Honda pencerelerden birinin yanına gidip camdaki buğuyu eliyle sildi. Çimenliğin gerisinde, servilerin üstünde görülmeye değer bir dolunay çıkmıştı. Vahşi bir köpek, gölgesini peşisıra sürüyerek dolaşıyordu. Durup kuyruğunu dikti; ayışığında parlayan tüylü, beyaz göğsünü gererek acı acı uludu.</p>
<p>“Duyduğun ses bu muydu?” diye sordu Honda. Kadının çocuksu korkusunun nedeni pek çabuk anlaşılmıştı. Rié hemen kabullenmedi, ama yüzünde hafif, kararsız bir gülümseme belirdi.</p>
<p>Honda biraz daha dinleyince, serviliğin ilerisinden iki ya da üç köpeğin uluyarak karşılık verdiklerini duydu.</p>
<p>Rüzgâr şiddetlenmişti.</p>      
    </body>
</html>
