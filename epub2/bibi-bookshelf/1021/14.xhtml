<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">14</p>
<p>Bunun üzerine Honda gözlerini bir süre için başka bir yöne çevirdi, incelemelerini on yedinci ve on sekizinci yüzyıllarda İtalya’da yeniden canlanan <i>samsara</i> ve ruh göçü kuramlarında yoğunlaştırdı.</p>
<p>Tommaso Campanella adında, on altı ve on yedinci yüzyıllarda yaşamış olan bir keşiş, yaşam döngüsü ve yeniden doğuş kuramlarına inanıyordu. Bu aykırı ve dikbaşlı düşünür, yirmi dokuz yılını hapislerde geçirdikten sonra, Fransa’ya kabul edildi. Yaşamının geri kalanını orada mutlu bir biçimde, büyük saygı görerek geçirdi. 14. Louis doğunca, keşiş ona bu soylu doğumun, yeniden doğuş kuramını kanıtladığını vurgulayan bir <i>eloge</i><a href="dipnot.xhtml#Footnote0016" id="Feedback0016"><sup class="dipnot_sayi">[16]</sup></a> adadı.</p>
<p>Campanella, Brahma’nın <i>samsara</i> ve ruh göçü kuramını Botero’dan öğrenmişti, ölülerin ruhlarının maymunlara, fillere, hatta ineklere bile geçtiğini de. Ruhun ölümsüzlüğüne ve yeniden doğuşa ilişkin Pisagor inancını ödünç alarak, başlıca çalışması olan <i>Citta del sole</i>’nin<a href="dipnot.xhtml#Footnote0017" id="Feedback0017"><sup class="dipnot_sayi">[17]</sup></a> sakinlerini, ‘Moğolların yağma ve zulmünden kaçmak için Hindistan’dan ayrılan zeki insanlar,’ olarak tanımladı. Onlara “Pisagorlu Brahmanlar” diyordu, ama <i>samsara</i>’ya olan inançlarını belirsiz bırakmıştı. Campanella da, ölümden sonra insan ruhunun ne cehenneme, ne Araf’a, ne de cennete gittiğini öne sürdü.</p>
<p>Yazdığı Kafkas sonelerinin, <i>samsara</i> kuramını hafiften hissettirdiği söylenir. Şiirlerinde açığa vurduğu şey, hüzündü. “Ölümümün insanlığa bir gelişme sağlayacağına inanamam; talihsizlik ortadan kalksa bile, kötülük eskisinden daha çok gelişecektir. İnsan duyuları ölümden sonra da, sonsuza kadar yaşayacak; duyular, bu dünyadaki yaşamda çekilen acıları unutur gider. Daha önceki yaşamlarımızın ıstırap içinde mi yoksa huzur içinde mi geçtiğini bile bilemezken, yaşam sonrasını nasıl bilebiliriz?”</p>
<p>Honda Benares’te, özellikle yeniden doğuşu konuşan Avrupalıların bu yaşamın sıkıntıları ve üzüntüleri karşısında karamsarlığa kapıldıklarına tanık olmuştu. Üstelik bundan sonrası için bekledikleri şey neşe değildi, yalnızca unutmayı umuyorlardı.</p>
<p>Öte yandan, Descartes’in ateşli bir karşıtı olan, on sekizinci yüzyıl düşünürü Giovanni Batista Vico, yeniden doğuşu ve sonsuzluğa dönüşü savunmuş, savaşımı sırasında gösterdiği yüreklilik ve militanlık, onunla aynı düşünceleri paylaşan Nietzche’ye yol göstermişti. Honda Vico’nun, Japonya konusunda pek az bilgisi olmasına karşın, Japonları kahramanlar diye öven bir paragrafını zevkle okudu: “Japonlar kahramanı yüceltir, tıpkı Pön Savaşları sırasında Romalıların yaptığı gibi. Askeri konularda korkusuzdurlar, üstelik Latinceye çok benzeyen bir dilleri var.”</p>
<p>Vico tarihi, kendi tekerrür kavramına göre yorumlamıştı. Kısaca söylemek gerekirse, her uygarlığın son dönemine, ‘Önceden Tasarlanmış Vahşeti’ ile geldiğine inanıyordu ki bu, daha önceki ‘Doğal Vahşet’ten çok daha kötüydü. İkincisi soylu bir arılık içeriyordu, oysa ilki ödlek bir kurnazlıkla, sinsi bir hilekârlığın karışımıydı. Bu nedenle, zehirli ‘Tasarlanmış Vahşet’ ya da ‘Uygar Vahşet’, yüzyıllar süren bir gelişmeden sonra ‘Doğal Vahşet’in yeniden doğuşuyla kesinlikle yok olmalıydı.</p>
<p>Honda, çağdaş Japonya’nın kısa tarihinde buna uyan bir örnek bulunduğunu hissediyordu.</p>
<p>Vico, Katolik dininin ileri sürdüğü evren düzenine inanıyordu; ama <i>karma</i> yoluyla oluşma kuramına da yakındı. “Yaratıcı Tanrı ile,” diyordu bilinmezci bir biçimde, “yaratılanlar ayrı varlıklardır. Her varlığın var olma nedeni ve özü ayrıdır; yaratılan özü açısından Tanrıdan büsbütün farklı bir varlıktır.”</p>
<p>Eğer biri yaratılanı, yani bir varlığı, <i>darma</i> ve <i>atman</i> kabul ediyor, bir başkası ise ona <i>karma</i>’nın varoluş nedeni diye bakıyorsa, o zaman kurtuluşun yolu, yalnızca yaratıcının varlığını bir başka boyutta yakalamaktan geçiyordu.</p>
<p>Vico, Tanrının yaradılışının ‘içsel olarak’ yaratılana, ‘dışsal olarak’ da maddeye dönüştüğünü, bu yüzden de dünyanın tam zamanında yaratıldığını öne sürüyordu. Ayrıca Tanrının yansısı olan insan ruhunun, sonsuzluk kavramını anlayabileceğini ve ölümsüz olduğunu söylüyordu. Ruh, bedene hapsedilmemişti; zamanla sınırlı değildi. Ama Vico, sınırsız varoluşun sınırlı şeylerle neden zincire vurulduğu sorusuna bir yanıt getirmiyor, bunun bilinemez bir şey olduğunu ileri sürüyordu. <i>Samsara</i> ve yeniden doğuş kuramlarının çıkış noktası işte bu olmalıydı.</p>
<p>Buna karşılık, bilginin gücünü inatla savunan Hint felsefesi ne tuhaf düşünceleri ne de düşleri yadsımış, kendi bilinemezciliğini asla geliştirmemişti.</p> 
       
    </body>
</html>
