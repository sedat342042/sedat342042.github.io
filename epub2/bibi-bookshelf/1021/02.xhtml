<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">2</p>
 <p>Zavallı küçük, deli Prensesin öyküsünü dinleyen Honda, huzura kabul edilmek için hemen harekete geçmedi.</p>
<p>Kıza parlak, küçük, altın bir tapınak gibi istediği an ulaşabileceğini biliyordu. Tapınaklar nasıl uçup gidemezse, Prenses de hep orada olacaktı. Delilik, bu ülkenin mimarisine ya da o tekdüze, zarif, sonsuz bir görkemle sürüp giden danslarına benziyordu galiba. Bir başka gün, dedi kendi kendine, ruh durumum değiştiğinde, huzura kabul edilmeyi isterim.</p>
<p>Honda’nın işi ağırdan alması, kısmen tropikal ülkelerde duyumsadığı boşvermişlikten, kısmen de ilerlemiş yaşından kaynaklanıyordu. Saçları ağarmaktaydı; neyse ki çocukluğundan beri biraz miyoptu, yoksa gözleri de eski keskinliğini çoktan yitirmiş olacaktı. Gözlük takmadan pekâlâ idare edebiliyordu.</p>
<p>Yaşı ona deneyimlerinden çıkardığı sonuçları kıstas olarak kullanma olanağı tanıyor, pek çok durumun nasıl sonuçlanacağını önceden tahmin edebiliyordu. Aslına bakılırsa, doğal afetler dışında ne kadar beklenmedik görünseler de bütün tarihsel olaylar ancak uzun bir olgunlaşma sürecinden sonra gerçekleşirler. Tarih, bir evlenme teklifi alan genç bir kız kadar ikirciklidir. Honda’ya göre, isteklerine tam anlamıyla uyan ve tam istediği hızda gerçekleşen her olayda, her zaman üstü örtük bir yapaylık bulunurdu. İşte bu yüzden, davranışlarını tarihin yasalarına dayandırmak istiyorsa, her şeye sakıngan bir biçimde yaklaşmak zorundaydı.</p>
<p>İnsanın istediği hiçbir şeyi elde edemediği, kararlılığının boşa çıktığı öyle çok duruma tanık olmuştu ki. Bu kadar şiddetle istenmeseydi belki ele geçirilebilirdi, denecek şeyler bile salt çok istendiği için insanın elinden kayıp gidebiliyordu. İntiharın büsbütün insanın kendi iradesine ve tasarısına bağlı bir şey olmasına karşın, İsao intiharını başarıyla gerçekleştirebilmek için bir yılını hapiste geçirmek zorunda kalmıştı.</p>
<p>İsao’nun işlediği cinayet ve intiharı, parlak takım yıldızlarıyla dolu bir gece göğündeki pırıl pırıl akşam yıldızları, o haberci yıldızlar gibi sonu 26 Şubat Olayına varan yolu aydınlatmışa benziyordu. Suikastçiler işi sağlama almak için gündoğumunu beklemişler, oysa her şey gece olup bitmişti. Oysa şimdi geriye bakınca, o gecenin boşa harcanmış olduğu, eylemcilerin hiçbirinin aklından bile geçmeyen gergin, boğucu bir sabahın gelip çöreklendiği görülüyordu.</p>
<p>Japonya, Almanya ve İtalya’nın yaptığı antlaşma milliyetçilerin bir kısmıyla, Fransız ve İngiliz yanlılarını kızdırmış, ancak Avrupa’yı, Batıyı sevenleri, hatta Pan-Asya düşüncesini savunan bazı eski kafalıları mutlu etmişti. Japonya Hitler ile değil, Almanya’nın ormanlarıyla, Mussolini ile değil, Roma tapınağıyla evleniyordu. Alman, Roma ve Japon mitolojisini birleştiren bir ittifaktı bu: Doğu ile Batının güzel, erkeksi, dinsiz tanrıları arasında kurulan bir dostluk.</p>
<p>Honda böylesine duygusal bir önyargıya elbette kapılmadı, ama zamanın ürkerek de olsa olgunlaştığını, bir düşün giderek biçimlendiğini duyumsuyordu. Şimdi burada, Tokyo’dan uzakta bu hiç beklenmedik aylaklık ve boş zaman onda garip bir bitkinliğe yol açmıştı, geçmiş olayların anılarına dalmayı önlemek elinden gelmiyordu.</p>
<p>Çok uzun zaman önce, on dokuz yaşındaki Kiyoaki’ye açıkladığı düşüncesinden hâlâ vazgeçmemişti. İnsan amacının özü, tarihte yer alma isteğidir. On dokuz yaşındaki bir çocuğun kişiliğine ilişkin bu içgüdüsel korkusunun oldukça isabetli bir kehanet olduğu ortaya çıkmıştı. Honda o sırada görüşünü açığa vururken gerçekte kendi doğasına duyduğu umutsuzluğu dile getiriyordu. Bu umutsuzluk, yaşlandıkça arttı, sonunda müzmin bir hastalığa dönüştü. Oysa kişiliği en küçük bir değişime uğramadı. Aklına Geşu Tapınağının Başrahibesinin önerdiği iki ya da üç Budist kitaptan biri olan, <i>Gerçekliğin Kuruluşuna İlişkin Üç Tez’in Üç Karşılık</i><a href="dipnot.xhtml#Footnote0004" id="Feedback0004"><sup class="dipnot_sayi">[4]</sup></a> başlıklı bölümünden, son derece ürkütücü iki dize geldi:</p>
<br/>
<p class="gunluk">Biri kötülük yapmaktan hoşlanıyorsa,</p>
<p class="gunluk">Nedeni, kötülüğün henüz olgunlaşmamış olmasıdır.</p>
<br/>
<p>Honda, Bangkok’ta büyük bir nezaketle konuk edilişinden, duyup gördüklerinden, hatta yiyip içtiklerinden tasasız, tropikal bir zevk almaya başladı. Ama bu, elli yıla yaklaşan ömründe hiç kötülük yapmadığı anlamına gelmezdi elbette. Onun şeytanı henüz dalından kendi kendine düşmeye hazır, kokulu bir meyve kadar olgunlaşmamıştı anlaşılan.</p>
<br/>
<p>Honda Güney Budist Öğretisinin ortaya attığı arı nedensellik kavramını da içeren Tayland Teravada Budizminde, gençliğinde kendisini derinden etkilemiş olan Manu yasalarıyla aynı nedenselliğin bulunduğunu ayrımsadı. Teravada Budizmi, Hindu tanrıların tuhaf suratlarıyla doluydu. Kutsal <i>naga</i> yılanı, tapınakların saçaklarını süsleyen beyaz yüzlü, kırmızı kanatlı, altın gövdeli, yarı dev yarı kartal, efsanevi <i>garuda</i> yedinci yüzyıla ait Hint destanı <i>Nagananda</i>’dan alınma öyküleri ısrarla anlatıyor, <i>garuda</i>’nın bir evlâda yakışan dindarlığı ise Hint <i>Vişnu</i>’su<a href="dipnot.xhtml#Footnote0005" id="Feedback0005"><sup class="dipnot_sayi">[5]</sup></a> tarafından yüceltiliyordu.</p>
<p>Bu ülke, Honda’nın o eski öğrenme arzusunu kamçılamıştı.</p>
<p>Teravada Budizminin ruh göçü gizemini nasıl açıkladığını öğrenmek istiyordu. Ona, bir ömür boyu sürdürdüğü ussallığını bir kenara itme olanağı sağlayan da işte bu öğreti oldu.</p>
<p>Araştırmacılara göre Hindistan’daki din felsefesi altı döneme ayrılıyordu:</p>
<p>1. <i>Rig Veda</i> dönemi.</p>
<p>2. <i>Brahmanlar</i> dönemi.</p>
<p>3. İ.Ö. sekizinci ile beşinci yüzyıllar arasını kapsayan, ülkü olarak Brahma’nın birliğini benimseyen, kendine dönük düşün çağı olan, <i>Upanişadlar</i> dönemi. Bu, bütün canlılar ve <i>atman</i><a href="dipnot.xhtml#Footnote0006" id="Feedback0006"><sup class="dipnot_sayi">[6]</sup></a>, yani ‘ruh’ için son yerdir. Doğum ve ölümlerden oluşan döngü, yani <i>samsara</i> düşüncesi ilkin bu dönemde açıkça ortaya atılmış, davranışların (<i>karma</i>) önlenemez sonuçlar doğurduğu kavramıyla birleşince de nedensellik yasası oluşmuştur. Bunun <i>atman</i> düşüncesiyle birleşmesinden de, düşünsel bir sistem doğmuştur.</p>
<p>4. Farklı düşünce okulları arasındaki bölünme dönemi.</p>
<p>5. M.Ö. 3. ve 1. yüzyıllar arasında Teravada Budizminin yetkinleşme dönemi.</p>
<p>6. Bunu izleyen ve Mahayana Budizminin geliştiği, beş yüz yıllık dönem.</p>
<p>Sorun, Manu Yasalarının derlendiği beşinci dönemdeydi. Honda gençken, <i>samsara</i> öğretisinin yasalara bile uygulandığını ayrımsayınca çok şaşırmıştı. <i>Karma</i> düşüncesinin daha sonra Budizme yansıyan biçimi, <i>Upanişadlar</i> döneminden büsbütün farklıydı. Fark, Budizmin <i>atman</i>’ı yadsımasında yatıyordu ve bu yadsıma bu dinin özüydü.</p>
<p>Budizmi öteki dinlerden ayıran üç özellikten biri, bütün <i>darma</i>’ların<a href="dipnot.xhtml#Footnote0007" id="Feedback0007"><sup class="dipnot_sayi">[7]</sup></a> özgeci olmasıdır. Budizm özgeciliği savundu, yaşamın temel unsuru olarak kabul edilen <i>atman</i>’ı yadsıdı. Bunu, ‘ruh’ kavramının dışlanması izledi; ruh <i>atman</i>’ın öteki dünyadaki uzantısıdır. Budizm, ruhu zaten kabul etmez. Canlılarda ruh denen öz, cevher yoksa, cansız maddelerde de yoktur elbette. Nasıl denizanasında hiç kemik yoksa, öteki yaratıklarda da doğuştan gelen bir cevher yoktur.</p>
<p>Ancak bu durumda ortaya şu can sıkıcı soru çıkıyor: İyı davranışlar sonradan iyi, kötü davranışlarsa kötü bir varoluş üretiyorsa ve her şey ölümden sonra hiçliğe dönüşüyorsa, yeniden canlanan şey neydi peki? Ruhun olmadığını kabul edersek, doğum-ölüm döngüsünün temeli neydi?</p>
<p>Teravada Budizmi, pek çok okul arasında üç yüz yıllık bir tartışma ve çekişme dönemi başlattı, bu tartışmaların sonunda hiçbiri doyurucu, mantıklı bir sonuca ulaşamadı. Hepsi de Budizmin yadsıdığı <i>atman</i> ile benimsediği <i>karma</i> arasındaki çelişkiler yüzünden şaşkındı.</p>
<p>İnsanlığın bu soruya güvenilir, düşünsel bir yanıt alabilmek için <i>Yuişiki</i>, ya da ‘salt akıl’ denilen Mahayana öğretisini beklemesi gerekti. Ancak Teravada Sautrantika öğretisi gelişince, ‘tohuma koku sürme’ kavramı ortaya atıldı; buna göre iyi ya da kötü bir davranışın etkisi insanın aklında kalır; parfüm kokusunun giysilere sinmesi gibi, bunlar da insana siner, onun kişiliğini biçimlendirir. Bu biçimlendirme gücü, nedensellik kuramının kaynağıdır. Bu öğreti, daha sonraki <i>Yuişiki</i> inanışının habercisidir.</p>
<p>Honda Siyamlı prenslerin yüzlerinden eksik olmayan gülümsemenin, hüzünlü gözlerinin ardında neyin yattığını şimdi anlıyordu. Ağır, altın bir kayıtsızlığın, ağaçların altındaki uyuşturucu esintilerin yarattığı bir duyguydu bu -örgütlü mantık sistemlerinden sürekli bir kaçış. Bu görkemli tapınaklar, çiçekler ve meyveler ülkesinin, güneşin altında ezilmiş, isteksiz insanları imanla Buda’ya taptılar, bütün yürekleriyle yeniden doğuşa inandılar.</p>
<p>Bir düşünürün keskin zekâsına sahip olan kişi, Prens Kridsada değil, zeki Prens Pattanadid’di. Ama duyguları öyle şiddetliydi ki, o yansız zekâsını olduğu gibi silip süpürüvermişti. Honda’nın Kiyoaki’nin ailesine ait, yazlık villada geçirdikleri günlerden en iyi anımsadığı şey, Prensin sözleri değil de, Çantrapa’nın ölümünü öğrendiği andaki solgun görüntüsüydü. Prensin güneşten yanmış kolu, koltuğun beyaz kenarından gevşekçe sarkıyordu. Başını omzuna dayamış olduğu için, Honda renginin solup solmadığını göremiyordu, ama hafifçe aralanmış dudaklarının arasından parlak, beyaz dişlerini seçebiliyordu. Aşkın ustalıklı okşamaları için yaratılmışa benzeyen uzun, zarif, esmer parmakları gevşek gevşek sallanıyordu, neredeyse yeşil yaz çimenlerine değecekti; beş parmağı Prensin ölmüş aşkını ölümde de kısacık bir an için izler gibiydi.</p>
<p>Honda, prenslerin Japonya’ya ait izlenimlerinin pek de hoş şeyler olmadığından emindi, ama aradan geçen zaman onlara Japonya’yı özletmiş olabilirdi. Dışlanmaları, dil güçlükleri, göreneklerin farklılığı, Prens Pattanadid’in zümrüt yüzüğünü kaybetmesi, Prenses Çantrapa’nın ölümü Japonya’daki yaşantılarının tadını tuzunu kaçırmıştı. Onlara son darbeyi vuran da, Soylular Okulundaki o göz korkutucu Kılıç Ekibi ruhuydu. Bu ruh, salt prensleri değil, Honda ile Kiyoaki gibi sıradan öğrencileri, Beyaz Huş Ağacı adındaki edebiyat topluluğunun liberal, insancıl üyelerini de soğutmuştu okuldan. Gerçek Japonya’yı prenslerin arkadaşlarının arasında bulmak ne yazık ki olanaksızdı, ona düşmanlarının arasında rastlamak çok daha olasıydı; prenslerse elbette bunun ayrımında değillerdi. Kızıl ipeklere bürünmüş, genç bir savaşçı kadar mağrur; kavgaya kışkırtılan, hakareti kabullenmektense ölmeyi yeğleyen bir delikanlı kadar duyarlı; uzlaşmaz bir Japonya. İsao Kiyoaki’den farklıydı, çünkü o bu köktenci dünyanın tam ortasında yaşamış ve ruhun varlığına inanmıştı.</p>
<p>Ellisine yaklaşan Honda’nın artık bir üstünlüğü vardı: Önyargılarının çoğundan kurtulmuştu. Yetkeden de. Bir zamanlar kendisi bir yetkeydi, düşüncenin ete kemiğe bürünmüş biçimiydi.</p>
<p>Kılıç Ekibi ruhu, yüzyılın ikinci on yılında bile üniformalı bir gençliği simgeliyordu; bütün döneme egemen olmuştu. Asla onun bir parçası olmayan Honda bile, artık olgunlaştığı için, o gençlik günlerini belleğinde saldırgan bir ruhla özdeşleştirmekte duraksamıyordu.</p>
<p>Bu saldırganlık, damıtılmış ve incelmiş olarak İsao’nun dünyasını oluşturmuştu. Honda bu dünyayı onunla paylaşmamış, yalnızca bir seyirci gibi izlemişti. İsao’nun gençliğe özgü, her şeyden soyutlanmış olarak savaşan bilinci, kendi kendini yok etmişti; bunu bilen Honda, kendisine bu biçimde yaşama veren şeyin, dışarıdan alınmış olan Batılı düşüncenin gücü olduğunun ayrımındaydı. Döllenmemiş düşünce, ölüm getirir.</p>
<p>Bir insan yaşamak istiyorsa, İsao’nun yaptığı gibi arılığa körü körüne saplanıp kalmamalı. Bütün kaçış yollarını kendine kapamamalı, her şeyi dışlamamalıdır.</p>
<p>İsao’nun ölümü kadar hiçbir şey Honda’yı, katışıksız, arı bir Japonya sorununu daha derinden araştırmaya zorlamamıştı. Japonya’da her şeyi, bugünkü Japonya’yı ve Japon halkını dışlamaksızın yaşamanın bir yolu yok muydu? Sonu, birinin cinayet işlemesine, sonra da intihar etmesine varan bu en çetin yoldan başka bir yol? Herkes dile getirmekten korkuyordu, ama İsao davranışlarıyla bunu kanıtlamamış mıydı?</p>
<p>Öte yandan, bozulmadan kalabilmiş en saf kabilelerde bile kan kokusu ve vahşet lekesi vardı. Dünyanın dört bir yanındaki hayvan severlerin suçlamalarına karşın, ulusal boğa güreşini sürdüren İspanyolların tersine Japonlar, geçen yüzyılın sonunda yeni bir kültüre ve törebilime kucak açarlarken, bütün güçlerini eski kuşakların barbarca geleneklerini ortadan kaldırmaya yönelttiler. Bunun sonucunda da özgün, katışıksız, ulusal ruh geri plana itildi, bu ruhun enerjisi zaman zaman şiddet patlamaları biçiminde ortaya çıkıp insanları kendinden daha da soğuttu, tiksindirdi.</p>
<p>Ancak, hangi korkutucu maskeyi takarsa taksın, özde ulusal ruhun arı bir beyazlığı vardı. Honda, Tayland gibi bir ülkeyi dolaşırken, Japonya’ya özgü şeylerin yalınlığını, arılığını her zamankinden de açık seçik ayrımsıyordu; tıpkı dipteki çakıl taşlarının görülebildiği, duru bir su, ya da Şinto ayinlerinin içtenliği gibi. Honda’nın yaşamını böylesine milliyetçi bir ruh belirlemiyordu. Japonların çoğunluğu gibi o da bu ruhu görmezden geldi, yokmuş gibi davrandı ve ondan kaçarak sağ kaldı. Bütün yaşamı boyunca asal ve arı olandan kaçtı: Beyaz ipek, duru, soğuk su, kötü ruhları defeden büyücünün rüzgârda uçuşan, zigzag çizgili, beyaz kâğıdı, bir <i>torii</i>’yle<a href="dipnot.xhtml#Footnote0008" id="Feedback0008"><sup class="dipnot_sayi">[8]</sup></a> belirlenen kutsal bölge, tanrıların yaşadığı deniz, dağlar, engin okyanus, öylesine arı ve keskin olan, parlak Japon kılıcı. Salt Honda değil, Batılılaşmış Japonların büyük bir bölümü de bu tür aşırı yerel unsurlara katlanamıyordu artık.</p>
<p>Peki, ama ruhun varlığına inanan İsao gerçekten de cennete gitmiş -işte iyi bir sonuç doğuran iyi bir davranışa örnek- ve doğum-ölüm döngüsüne girerek, başka bir insanın bedeninde yeniden canlanmışsa, nasıl açıklanabilirdi bu?</p>
<p>Honda, İsao’nun ölmeye karar verdiği zaman, bir başka yaşamın varlığını hissedip hissetmediğini merak etti. İnsana bunu hissettiren bir belirti vardı mutlaka. Hayatını bu kadar arı bir biçimde, aşırı uçlarda yaşamakta direten bir erkeğin, bir başka varoluş varsayımına ulaşması doğal değil miydi?</p>
<p>Honda’nın aklına Japon türbeleri geldi; bu sıcakta alnına tertemiz, serin su damlacıkları dökülmüş gibi oldu. <i>Torii</i>; taş basamakları tırmanan bir ziyaretçi için, olsa olsa ana türbeye açılan bir kapıdır, oysa ayrılırken ona duru, mavi bir gökyüzünün çerçevesi gibi gelir. Bir çerçevenin bir yanda ulu bir türbeyi, öteki yandaysa boş, mavi göğü içermesi ne garipti. <i>Torii</i>’nin biçimi, İsao’nun ruhunun biçimine benziyordu.</p>
<p>İsao bir <i>torii</i>’yi andıran, sınırları iyi belirlenmiş, ulu, güzel ve yalın bir yaşam sürmüştü. Sonunda da kaçınılmaz bir biçimde, duru, mavi gökyüzüyle dolmuştu.</p>
<p>Ölmekte olan İsao’nun aklı Budizmden ne kadar uzaklaşmış olursa olsun, bu karşıtlık Honda’ya, Japonlarla Budizm arasındaki ilişkiye bir işaretmiş gibi geliyordu. Sanki Menam’ın çamurlu suları, beyaz, ipek bir süzgeçten geçirilmişti.</p>
<br/>
<p>Honda, Hişikawa’dan, Prensesin öyküsünü dinlediği gece, geç vakit odasındaki valizini karıştırdı ve Kiyoaki’nin mor ipeğe sarılı olan Düş Güncesini çıkardı.</p>
<p>Defalarca okuduğu güncenin sayfaları dağılmaya başlamış, Honda onu beceriksizce, ama büyük bir özenle onarmıştı. Kiyoaki’nin aceleci, genç yazısı hâlâ canlıydı, oysa mürekkebi otuz yılda epeyce solmuştu.</p>
<p>Evet, doğru anımsıyordu: Kiyoaki’nin, Siyamlı prenslerin ziyaretinden hemen sonra güncesine yazdığı, Siyam’a ait düşü çok parlaktı.</p>
<p>Kiyoaki, bahçesi harap bir sarayda, zarif bir koltuğa oturmuştu. ‘Mücevher öbekleriyle süslü, yüksek, sivri uçlu, altın bir taç’ takmıştı. Düşünde, Siyam kraliyet ailesinin bir üyesiydi.</p>
<p>Tavandaki kirişlerin üzerine tünemiş olan bir sürü tavuskuşunun beyaz gübreleri aşağıya dökülüyordu. Kiyoaki, Prens Pattanadid’in zümrüt yüzüğünü takmıştı. ‘Küçük bir kızın güzel yüzü’ taşa yansıyordu. Honda’nın henüz görmediği küçük, deli Prenses olmalıydı bu; zümrüte yansıyan, gözleri hüzünlü kişi de Kiyoaki’nin kendisiydi herhalde. Honda, Prensesin gerçekten de, İsao aracılığıyla yeniden doğmuş Kiyoaki olduğundan emindi artık.</p>
<p>Kiyoaki’nin, Siyamlı prensleri evinde ağırlayıp onlardan ülkelerine ait, büyüleyici öyküler dinledikten sonra, böyle bir düş görmesinde şaşılacak bir yan yoktu. Ancak Honda, pek çok deneyimden sonra, gördüğü düşün Kiyoaki’nin yeniden doğuşunun bir başka kanıtı olduğuna inanıyordu.</p>
<p>Artık her şey kendi kendini açıklıyordu. Hatalı mantık sorunu bir kez aşıldı mı, her şey birbirine uyuyordu. İsao, başka kehanetleri olup olmadığını Honda’ya söylememiş, Honda da bunu asla keşfedememişti; İsao tutuklu olduğu gecelerde, tropikal ülkedeki o küçük kızı düşlemiş olabilirdi pekâlâ.</p>
<br/>
<p>Bangkok’ta kaldığı sürece, Hişikawa bütün gereksinimlerini canla başla karşıladı. Honda’nın çabaları sayesinde, dava da çok iyi gidiyordu. Alıcıların bir hatasını bulup çıkarmıştı.</p>
<p>Anglo-Amerikan yasalarına dayanan Tayland Medeni Kanununun 473. maddesine göre, aşağıdaki hallerden biri ya da daha fazlası mevcutsa, satıcıların hatanın sorumluluğunu üstlenmeleri gerekmiyordu:</p>
<p>1. Alıcı, malı alırken kusurun farkındaysa, ya da malı usulüne uygun olarak incelediyse.</p>
<p>2. Kusur, malın sevkiyatı sırasında açıkça ortadaysa, ya da alıcı malı, ihtiraz kaydı koymadan teslim aldıysa.</p>
<p>3. Mal, açık arttırmada satıldıysa.</p>
<p>Honda, araştırmalarını derinleştirince, alıcıların birinci ya da ikinci maddeden suçlu bulunabileceklerinin farkına vardı. Bu olasılığın peşine düşüp yeterli kanıt bulabilirse, karşı tarafı davadan vazgeçirmek olasıydı.</p>
<p>İtsui Ürünlerinin ne kadar teşekkür ettiğini söylemeye gerek yok, Honda’nın kendisi de oldukça rahatlamıştı. Prensesin huzuruna çıkmak için, Hişikawa’ya başvurmayı kararlaştırdı. Ama adam öyle can sıkıcıydı ki.</p>
<p>Honda bir sanatçıyla dost olmayı asla istememişti, gerçekten de sanatçı denebilecek bir tek dostu yoktu. Hele böyle uzak bir ülkede bir sanatçı eskisiyle tanışacağı, aklından bile geçmezdi.</p>
<p>Hişikawa’nın yabancılık çeken bir gezgine bunca yardımcı olması, onun bir dediğini iki etmemesi Honda’yı sinirlendiriyordu. Yetmezmiş gibi, bazı yerlere ön kapıdan girmenin olanaksız olduğu bu ülkede, arka kapıdan girmenin bütün yollarını biliyordu. Gerçekten de paha biçilmez bir rehberdi, kendisi de bunun farkındaydı.</p>
<p>Ama Hişikawa, geçmişte ürettiği şey her ne idiyse, sanatçılara özgü o sevimsiz, yapmacık hali hâlâ üstünden atamamıştı. Hayatını kazanmak için gezginlere rehberlik etmek zorundaydı, ama eşlik ettiği kişileri kültürsüz, incelikten yoksun insanlar olarak kabul ediyor, içten içe onları küçümsüyordu. Honda bunun çok iyi farkındaydı; tam da kendisinden beklendiği gibi kabasaba davranarak, için için eğleniyordu. Japonya’daki karısından, annesinden, çocuk sahibi olamadığı için duyduğu mutsuzluktan bile bile söz etti. Hişikawa’nın hiç kuşkulanmadan oynadığı duygudaşlık rolünü zevkle izliyordu.</p>
<p>Yalnızca olgunlaşmamakla kalmayıp hamlıklarını çalışmalarına yöneltilen eleştirilere karşı yapay bir özür olarak kullanan sanatçılar, Kiyoaki ya da İsao’nun sergilediği o yalansız dolansız hamlıkla kıyaslandığında, ölçülemeyecek kadar iğrençtiler. Sanatçılar bu hamlığı yaşamları boyunca... ta seksenli yaşlarına kadar sürdürürler. Tıpkı peşleri sıra sürükledikleri kundak bezlerini satışa sürer gibi.</p>
<p>Bundan da kötüsü varsa, o da sözde sanatçılardır; tanımlanamaz kibirleri, salt kendilerine özgü bir dalkavukluk türüyle birleşerek, tembellere özgü bir koku yayar.</p>
<p>Hişikawa başkalarına yapışarak yaşayan bir asalaktan başka bir şey değildi, oysa tropikal bir ülkede yaşayan, zarif, kaygısız bir aristokrat rolü oynuyordu. Honda lokantalarda şarap listesini eline alıp “Faturayı İtsui Ürünleri ödeyeceğine göre...” demesine, sonra da en pahalı şarabı ısmarlamasına sinir oluyordu. Honda şaraba fazla düşkün değildi.</p>
<p>Dilerim bir daha böyle birini savunmak zorunda kalmam, diye dua ediyordu; burada konuktu, rehberinin değiştirilmesini istemesi, görgü kurallarını çiğnemek olurdu.</p>
<p>Bölüm müdürünün mahkemede, ya da bir akşam yemeğinde, “Hişikawa’nın hizmetlerinden memnun musunuz?” diye her soruşunda, sesindeki acılığı gizlemeye çalışarak, “Evet, çok yetenekli biri,” diye yanıtlıyordu. Bu yanıt, şişman müdüre yetiyordu anlaşılan. Satır aralarını okumaya hiç niyeti yoktu; Honda’ya artık gına gelmişti.</p>
<p>Ülkesinin yakıcı güneşte parlayan, yemyeşil örtünün altında hızla çürüyen, küf kokulu orman bitkilerini andıran, örtük insan ilişkilerini iyi tanıması Hişikawa’ya, insanlarla ilintili konulardaki çürümenin kokusunu herkesten önce alma yeteneği kazandırmıştı. Gelirinin kaynağı da buydu. Altından yapılma, güçlü sinek kanatlarıyla müdürün tabağındaki yemek artıklarına konabilirdi kolayca.</p>
<br/>
<p>“Günaydın!”</p>
<p>Yatağının başucundaki dahili telefondan gelen tanıdık ses Honda’yı derin uykusundan uyandırdı. Bu sesi her sabah duyuyordu: Hişikawa.</p>
<p>“Sizi uyandırdım mı? Beni bağışlayın. Saray halkı insanı saatlerce bekletir, ama ziyaretçilerin çok dakik olmalarını isterler. Ne olur ne olmaz, diye erkenden aradım. Rahat rahat tıraş olun. Efendim? Kahvaltı mı? Hayır, hayır, bunu dert etmeyin. Eh, doğruyu söylemek gerekirse henüz kahvaltı etmedim, ama şart değil. Ya? Odanızda, sizinle mi? Çok teşekkür ederim. Çağrınızı kabul edecek ve yukarıya geleceğim. Size beş dakika vereyim mi? Yoksa on mu? Neyse bir bayan olmadığınıza göre, teşrifat üzerinde bu kadar durmasak da olur, herhalde.”</p>
<p>Hişikawa, Orient Otelin çeşidi bol, zengin kahvaltısını, Honda’nın odasında, onunla ilk kez paylaşmıyordu.</p>
<p>İyi dikilmiş, beyaz ketenden bir takım elbise giymiş olan Hişikawa, az sonra, hasır şapkasıyla göğsünü yelpazeleyerek içeri girdi. Tavandaki pervanenin geniş, beyaz, ağır ağır dönen kanatlarının altında durdu.</p>
<p>“Prensese nasıl hitap etmeliyim?” diye sordu, pijamalı Honda. “Majesteleri, demek uygun düşer mi?”</p>
<p>“Hayır, hayır!” diye karşı çıktı Hişikawa, kendinden emin. “O, Pattanadid’in kızıdır; babası, kralın yarı kardeşi. Pattanadid’in unvanı, Pra Ong Çao’dur, siz İngilizcede ‘Majesteleri’ diyorsunuz. Ama kızı Mon Çao’dur; siz ‘Prenses Hazretleri’ diye hitap etmelisiniz. Her neyse, merak etmeyin, ben her şeyin icabına bakarım.”</p>
<p>Amansız sıcak, odaya dolmuştu bile. Terden ıslanmış yatağından çıkıp soğuk duşa giren Honda, sabahın ilk tazeliğini teninde duyumsadı. Şaşılacak kadar haz verici bir deneyimdi bu. Mantığın süzgecinden geçirmeden dış dünyayla asla temas etmeyen Honda şu an ona teniyle dokunuyordu; tropikal bitkilerin parlak yeşilini, mimoza çiçeklerinin kırmızılığını, tapınakları süsleyen altın dekoru ya da ansızın çakan mavi şimşeği hisseden teni aracılığıyla çevresindeki dünyayla ilişki kurabiliyordu ancak. Bugüne kadar hiç tatmadığı bir şeydi bu. Sıcak yağmurlar, ılık sağanaklar. Dış dünya rengârenk bir sıvıydı da, Honda sürekli onunla yıkanıp duruyordu sanki. Bütün bunlar, Japonya’dayken aklına gelir miydi hiç?</p>
<p>Kahvaltıyı beklerken Hişikawa bir Avrupalı gibi odada bir aşağı bir yukarı geziniyordu, duvardaki sıradan manzara resmine dudak büktü. Abartılı bir pozla ayakta dururken, yeni cilalanmış siyah ayakkabılarının topukları, halının desenlerini yansıtıyordu. Honda, Hişikawa’nın sanatçıyı, kendisinin ise kültürsüz cahili oynadığı bu oyundan birdenbire sıkılıverdi.</p>
<p>Hişikawa ansızın döndü, cebinden küçük, mor renkte, kadife bir kutu çıkardı. Honda’ya uzattı. “Bunu unutmamalısınız. Doğrudan Prensese verin.”</p>
<p>“Nedir bu?”</p>
<p>“Bir armağan. Burada kraliyet ailesi, eli boş gelen ziyaretçileri geri çevirmeyi alışkanlık haline getirmiştir.”</p>
<p>Honda kutuyu açınca, çok zarif, inci bir yüzükle karşılaştı.</p>
<p>“Anlıyorum. Hiç aklıma gelmemişti. Anımsattığınız için teşekkür ederim. Borcum nedir?”</p>
<p>“Oh, hiçbir şey. Gerçekten gerekmez. İtsui Ürünlerine, saraya kabul edilebilmek için bu armağanı satın almak zorunda olduğunuzu söyledim. Zaten Müdür yüzüğü bir Japondan gayet ucuza kapatmıştır, eminim. Dert etmeyin.”</p>
<p>Honda yüzüğün fiyatı konusunda daha fazla soru sormaması gerektiğini hemen kavradı. İtsui Ürünlerinden, onun kişisel harcamalarını üstlenmesini bekleyemezdi. Borcunu Müdüre daha sonra ödeyecekti. Hişikawa herhalde dolgun bir komisyon istemişti onlardan. Honda bu konuya daha sonra eğilecek, bedeli her neyse, yerel temsilciye ödeyecekti.</p>
<p>“Peki, bu inceliğinizi teşekkürlerimle kabul ediyorum.”</p>
<p>Honda doğruldu, küçük kutuyu giyeceği ceketin cebine sokarken, kayıtsızca sordu: “Prensesin adı nedir?”</p>
<p>“Prenses Çantrapa. Duyduğuma göre Prens Pattanadid son kızına, uzun zaman önce ölen nişanlısının adını vermiş. Çantrapa, ayışığı demektir. Ne yazık ki, prensesimiz deli,” diye ekledi Hişikawa, çok bilmiş bir tavırla.</p>
    
    </body>
</html>
