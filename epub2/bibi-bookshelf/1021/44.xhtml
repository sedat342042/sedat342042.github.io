<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">44</p>

<p>O gece çalışma odasına çekilen Honda, her zaman okuduğu kitaplara el sürmedi. Masasının çok seyrek açılan bir çekmecesinde, <i>Mahkeme Tutanakları</i>’nın bir kopyasını buldu. Yapacak daha iyi bir şeyi olmadığı için, okumaya koyuldu. Tutanaklar, 1950 yılının ocak ayında, Honda’yı şu andaki topraklarının yasal sahibi olarak atayan kararla ilgiliydi.</p>
<p>Siyah bir şeride bağlanmış olan kalın dosyayı, deri kaplı, İngiliz yazı masasının üzerine koyup açtı:</p>
<br/>
<p class="gunluk">Asal hüküm: Tarım Ticaret ve Orman Bakanlığının 9065 sayılı, 15 Mart 1902 tarihli, ulusal arazilerin geri verilmesine ilişkin kararı. Davalı, aşağıda ayrıntılı bir liste halinde sunulan ulusal Ormanları davacıya iade edecektir. Mahkeme giderleri, davalı tarafından karşılanacaktır.</p>
<br/>
<p>Fukuşima yöresinde bulunan, Honda ile hiçbir bağlantısı olmayan ormanların ve dağların şimdi Honda’nın servetinin büyük bir bölümünü oluşturması, bu yaşlılık günlerinde onu rahat ettirmesi bir mucizeydi. Sonunda zafere ulaşmıştı, ama bunun, 1900 yılında açılan, 1902’de reddedilen, sonra da yarım yüzyıl boyunca inatla görmezden gelinen o ilk davayla ilgisi yoktu. İnsanların geceleri asla girmediği kriptomerya ormanları ile nemli bitki örtüsü, Honda’nın bugün sürdüğü lüks yaşamı sağlayabilmek için, doğal yaşam döngülerini yineleyip duruyorlardı. Yüzyılın başında, ormandan geçen bir yabancı, mavi göğe yükselen bu soylu ağaçların tek varolma nedeninin, elli yıl sonra bir adamın çılgınlıklarını gerçekleştirmek olduğunu öğrenseydi, neler hissederdi acaba?</p>
<p>Honda kulak kabarttı. Tek tük böcek sesleri duyuluyordu. Karısı, bitişikteki odaya yatmaya gitmişti. Gecenin çökmesiyle hava ansızın serinlemişti.</p>
<p>Havuzun açılışını kutlamak için verilen ziyafet beş sularında bitmişti; Keiko ile Ying Çan’ın dışında bütün konuklar evlerine döneceklerdi. Ama İmanişi ile Bayan Tsubakihara buradan ayrılmak istemediler. Geceyi burada geçirmek niyetiyle gelmişlerdi. Bunun üzerine, hem akşam yemeği, hem de konukları yatırmak için yeni düzenlemeler yapıldı. Bayan Tsubakihara ev sahiplerine bunca zahmet vermiş olmayı hiç umursamıyordu.</p>
<p>Honda’lar, Keiko, Ying Çan, İmanişi ve Bayan Tsubakihara çardağa gidip bir süre oturdular.</p>
<p>Honda’nın ilk niyeti, Keiko’ya ikinci yatak odasını vermek, çalışma odasına bitişik olan odayı da Ying Çan’a ayırmaktı, ama durum değişince, ikinci odayı İmanişi’ye vermek, Keiko ile Ying Çan’ı da aynı odada yatırmak zorunda kaldı. Böylece Ying Çan’ı uyurken gözetleme şansı da ortadan kalkıyordu. Yanında Keiko olduğu için kız çok daha dikkatli davranacaktı elbette.</p>
<p>Tutanaklardaki sözcükler, deyimler Honda için hiçbir anlam taşımıyordu:</p>
<br/>
<p class="gunluk">Altıncı bölümdeki, dört numaralı talimatın, ‘Tokugawa hükümetinin yasaları gereğince araziye bilfiil sahip olanlar ile zeamet sahipleri’ne ilişkin, on dördüncü maddesi, birinci ile on dördüncü madde ansında belirtilen ve mal sahipliği kabul edilmiş olanların açtıkları davalara eklenenleri tanımlamaktadır; mal sahipliğinin tahkik edilemediği durumlarda mal, onaylanmış sahibine geri verilecektir. ‘Genel onay’ın anlamı...</p>
<br/>
<p>Saate bakınca, on ikiyi beş ya da altı geçtiğini gördü. Birdenbire yüreği, karanlıkta bir şeye çarpmışçasına duruverdi. Ardından sıcak, tanımlanamayacak kadar tatlı bir çarpıntı başladı.</p>
<p>Bu çarpıntılara yabancı değildi Honda. Geceleri parkta gizli gizli dolaşırken, umutla beklediği şey gözlerinin önünde tam gerçekleşmek üzereyken yüreği kızıl karınca sürüsünün saldırısına uğramış gibi çarpmaya başlardı.</p>
<p>Bir çığdı bu. Yoğun, önüne çıkan her şeye tatlılık bulaştıran, aklın sütunlarını devirip geçen, baldan oluşmuş bir çığ; bu tekdüze, hızlı çarpıntılar bütün duygularını ele geçirmişti. Her şey eriyip gitti. Bu çarpıntılara direnmenin yararı yoktu.</p>
<p>Nereden geliyordu bu çığ? Bir yerlerde, cinsel isteğin gizli ini vardı, oradan yolladığı emirler, anten ne kadar güçsüz olursa olsun, tam yerine ulaşıyor, insan her şeyi bir yana bırakıp hemen bu emirlere uyuyordu. Zevkin ve ölümün çıkardığı sesler nasıl da birbirine benziyordu! insan çağrıldığı anda, her şey nasıl önemini yitiriveriyordu! Yaşam, tayfaların yüzüstü bıraktığı bir hayalet gemiye dönüşüyordu; seyir defterindeki eksik kayıtlar, yenmemiş yiyecekler, yarısı cilalanmış ayakkabılar, aynanın önüne bırakılıvermiş tarak, hatta yarısına kadar düğümlenmiş ipler - her şey, gizemli bir biçimde çekip giden erkeklerden bir iz taşır; her şey o telâşla olduğu gibi bırakılmıştır.</p>
<p>Çarpıntılar, içinde kabaran cinsel isteğin işaretiydi. Doğruyu söylemek gerekirse, depoda yalnızca çirkinlik ve utanç vardı, ama bu çarpıntılar yine de bir gökkuşağının zenginliğine, parlaklığına sahipti; yücelikten ayırdedilemeyen bir şey sıyrılmış, ileri fırlamıştı.</p>
<p>Yücelikten ayırdedilemeyen bir şey! Yani, kötücüllük insanı en soylu olana, ya da zorunlu olduğu şeye yönelten güçle, en iğrenç zevkleri ya da en çirkin düşleri esinlendiren güç aynı kaynaktan fışkırıyordu; ikisine de aynı yürek çarpıntılarının eşlik etmesi ise gerçekten çok itici bir şeydi. Büyük istekler, her zaman büyük gölgeler oluşturmazlar; eğer yücelik bu ilk çarpıntılarla alev alıp baştan çıkmamışsa, bir erkeğin onurunu koruma şansı hâlâ var demektir.</p>
<p>Belki de insanı asıl baştan çıkaran şey, bedensel istek değildi; gümüş gibi parlayan yücelik gösterişçi yalanıyla, bulutların üstüne kadar yükselen belirsiz, gizemli, yarı örtük doruğuyla yapıyordu bunu. Bir erkeği tuzağa ilk düşüren, içini o engin ışığa kavuşma isteğiyle dolduran şey de işte bu ‘yücelik’ öksesiydi.</p>
<p>Daha fazla dayanamayan Honda ayağa kalktı. Karısının uyuduğundan emin olmak için bitişikteki odaya bir göz attı. İşte yine çalışma odasında yalnızdı. Tarihin başlangıcından beri bu odada yalnızdı. Tarih sona erdiğinde de yine burada, bir başına olacaktı.</p>
<p>Işığı söndürdü. Ay çıkmıştı, mobilyaların dış çizgileri bulanıklaşmıştı; tek parça zelkova ağacından yapılma masa, üzerine su dökülmüşçesine parlıyordu.</p>
<p>Çalışma odasını yandaki odadan ayıran duvardaki kitaplığa doğru eğilip, yan odada hareket olup olmadığını anlamak için kulak kabarttı. Kulağına birşeyler çalınıyordu, ama konuşma sesine pek benzemiyordu. Belki de uyuyamamış sohbet ediyorlardı; ancak Honda tek bir sözcüğü bile çıkartamadı.</p>
<p>Gözetleme deliğini ortaya çıkarmak için, on kadar yabancı kitabı raftan indirmeye başladı. Kitapların sayısı ve başlıkları hiç değişmezdi. Hepsi de babasından kalma, eski, deri ciltli, yaldız baskılı, Almanca hukuk kitaplarıydı. Parmaklarıyla dokunarak, teker teker hepsinin adını sayabilirdi. Kitapları hep aynı sırayı izleyerek yerlerinden çıkartıyordu. Her birinin ağırlığını tam olarak biliyor, üzerlerinde birikmiş olan tozun kokusunu tanıyordu. Bu ciddi, etkileyici ciltlere dokunmak, ağırlıklarını hissetmek, özenle sıralamak, gözetleme zevkinin ayrılmaz parçalarıydı. Kavramların oluşturduğu taş duvarları saygıyla itelemek, onları okurken alacağı tadı bu sefil tutkuya dönüştürmek dinsel bir törendi Honda için. Dikkatle, hiç ses çıkarmadan ciltleri teker teker yere koydu. Aldığı her kitap, yüreğinin atışını hızlandırıyordu. Sekizinci kitap oldukça kalındı. Kitabı çekerken eli, içini dolduran coşkunun tozlu, altın ağırlığıyla uyuştu.</p>
<p>Görevini hatasız tamamladı, sonra da gözünü, başını bir yerlere çarpmadan, deliğe yerleştirdi. Ustaca, incelikle davranması çok önemliydi. Bu küçük ayrıntılar o kadar önemliydi ki! Öteki parlak dünyaya bir göz atabilmesi için bu töreni, hiçbir ayrıntıyı atlamadan tamamlamalıydı. Karanlıkta bırakılmış, yalnız bir keşişti o. Kafasında defalarca prova ettiği bu törensel işlemleri hatasız bitirmek zorundaydı -ayinin herhangi bir bölümünü atlarsa, bütün yapının çökeceğine inanıyordu. Sağ gözünü özenle deliğe yapıştırdı.</p>
<p>Anlaşılan, başucu lambalarından biri yanıyordu; loş bir ışık odayı yer yer aydınlatmaktaydı. Daha önce Matsudo’ya, duvara bitişik olan yatağın yerini değiştirtmesi iyi olmuştu; şimdi her iki yatağı da rahatça görebiliyordu.</p>
<p>Loş ışıkta, hemen önündeki yatakta ayrılmazcasına birleşmiş iki gövdenin debelendiğini gördü. Beyaz, topluca bir gövdeyle esmer bir gövde, başları ters yönlerde yatıyor, şehvet ateşlerini söndürmeye çalışıyordu. Akıl ete kilitlendiğinde ve aşkı doğuran şey, yani beyin bu aşkla mayalanmış olan şarabı tatmak için her şeyi göze aldığında, insanlar doğal olarak bu duruş biçimini alırlardı. Siyah gölgeli saçlı iki kafa, gene siyah gölgeli, tüylü, iki tümseğe gizlice gömülmüştü. Yanaklara yayılmış, karışmış, sinir bozucu kıl tutamları, aşkın işaretleri olup çıkmıştı. Pürüzsüz, alev alev yanan baldırlar, pürüzsüz, alev alev yanan yanaklara değiyor, yumuşacık göbekler ayışığının aydınlattığı koylardaki deniz gibi kabarıyordu. Honda sesleri ayırdedemiyordu, ama ne zevk ne de acı belirten bir inilti kalçalar boyunca titreşmekteydi. Karşı tarafın özgür bıraktığı göğüslerin ışığa safça uzanmış uçları, arada bir elektrik çarpmışçasına titriyordu. Gece, göğüs uçlarını çevreleyen aylalarda derinleşiyor, göğüsleri ürperten zevkin hâlâ uzaklarda olduğunu, gövdelerdeki her hücrenin çıldırtıcı bir yalnızlığa tutsak olduğunu kanıtlıyordu. Daha, daha yakın olmak, daha büyük bir gizliliğe erişmek, ötekinin içinde erimek için canla başla çabalıyorlardı, ama boşuna. Uzakta, Keiko’nun kırmızı cilalı ayak tırnakları kızgın demirin üzerinde dans ediyormuşçasına kasıldı; oysa loş, alacakaranlık havaya bile zar zor değebildiler.</p>
<p>Honda odanın serin dağ havasıyla dolduğunu hissetti, öte yandan, deliğin tam arkasında yanan bir ocak varmış gibi geliyordu ona. Pırıl pırıl bir ocak. Gündüz havuzda büyük bir dikkatle incelediği Ying Çan’ın terli sırtı, ne yazık ki Honda’ya dönüktü. Az sonra, omurgası boyunca sızan ter esmer böğrüne, oradan da yatağa damladı. Honda burnuna, az önce kesilmiş, olgun, sulu bir tropikal meyvenin kokusunun dolduğunu sandı.</p>
<p>Keiko üste çıkmak için bedenini hafifçe kaldırdı; Ying Çan boynunu yana eğerek, başını Keiko’nun parlak uyluklarının arasına sokmuştu. Kızın göğüsleri ortaya çıktı. Sağ kolunu Keiko’nun kalçasına dolamış, sol eliyle de yavaş yavaş kadının göbeğini okşuyordu. Zaman zaman, rıhtımı yalayan dalgaların küçük şıpırtıları duyuluyordu.</p>
<p>Ying Çan’ın içtenliği öyle güzeldi ki, buna ilk kez tanık olan Honda aşkının böyle sırtından bıçaklarcasına bitişine şaşırıp kalmayı bile unuttu.</p>
<p>Kızın tavana dönük gözleri kapalıydı, alnının yarısı, Keiko’nun arada bir sarsılan kalçalarının altında kalmıştı. Keiko’nun mimozaya benzeyen saçları, artık soğuk ya da kısık olmayan, düzgün, huzurlu burun deliklerini neredeyse tamamen kaplamıştı. Ying Çan’ın yay biçimindeki üst dudağı aralık, nemliydi, hızlı bir emme hareketi duyarlı cildinden geçip esmer esmer parlayan yanaklarına ulaşıyordu. Honda, bir gözyaşı damlasının sımsıkı yumulmuş gözlerini çevreleyen uzun kirpiklerinin gölgesinden, canlı bir hayvan gibi çıkıp yanağından yuvarlandığını gördü.</p>
<p>Dalgaların sınırsız devinimi içinde her şey, henüz bilinmeyen bir doruğa doğru tırmanıyordu. İki kadın da, düşlemedikleri, ummadıkları o son sınırlara ulaşmak için umutsuzca çırpınıyorlardı. Honda’ya, hiç görmediği bir kule, karanlık odanın boşluğunda, pırıl pırıl bir taçmışçasına yükseliyormuş gibi geldi. Belki de bu Tayland’ın, kıvranan iki kadının üstünde yükselen, dolunay biçimindeki tacıydı; onu yalnızca Honda’nın gözleri görebilirdi.</p>
<p>Kadınların gövdeleri sırayla kalkıyor, kasılıyor, sonra da inlemelere, terlere gömülerek yeniden yığılıp kalıyordu. Gerilmiş parmaklarını uzatsalardı, taca dokunabilirlerdi; taç boşlukta kaygısızca yüzüyordu. Düşlenen doruk, o henüz ayak basılmamış, altın sınır gözle görünür hale, gelince, sahne büsbütün değişti; Honda sarmaş dolaş olmuş kadınların yalnızca acı ve işkence çektiklerini görebiliyordu. Etleri doyumsuzluk darbelerini yemiş, çatılmış kaşları acıyla dolmuştu; kızışmış organları onları dağlayan şeyden kaçmaya çalışır gibi kıvranıyordu. Kanatları yoktu. Zincirlerinden, acılarından kurtulmak için boşu boşuna didiniyorlardı, oysa etleri onları sımsıkı tutuyordu. Bundan kurtulmanın tek yolu, kendinden geçmekti.</p>
<p>Ying Çan’ın güzel, esmer göğüsleri tere batmıştı; Keiko’nun altında kalan sağ göğsü ezilmiş, biçimi bozulmuştu, hızlı hızlı inip kalkan sol göğsü ise Keiko’nun karnını okşayan sol kolunun üzerine yayılmıştı. Sürekli titreyen tümseğin üzerindeki göğüs ucu uyukluyor, yağmurdan ıslanmışçasına parlıyordu.</p>
<p>Belki de Keiko’nun uyluklarının serbestçe devinmesini kıskanan Ying Çan sol kolunu yukarı kaldırdı ve onun kendisine ait olduğunu ima edercesine, Keiko’nun uyluğunu sıkıca kavradı. Alıp başının üzerine yerleştirdi; sanki soluk almasa da olurdu. Keiko’nun beyaz, görkemli uyluğu kızın yüzünü tamamen kaplamıştı.</p>
<p>Honda Ying Çan’ı yandan görüyordu. Çıplak göğsünün sol yanında, daha önce kolunun altında kalan yerde, üç tane, küçücük leke göründü: Giderek ölen akşam kızıllığını andıran esmer teninin loş göğündeki Ülker yıldızları.</p>
<br/>
<p>Honda donakalmıştı. Gözlerine binlerce ok saplanıyordu sanki.</p>
<p>Tam başını çekmiş, kitaplıktan uzaklaşmaya hazırlanıyordu ki, sırtına hafifçe vurulduğunu hissetti. Başını çevirince, gecelikli, yüzü insanı korkutacak kadar solmuş Rié’yi gördü.</p>
<p>“Ne yapıyorsun? Bu kadarını beklemezdim!”</p>
<p>Honda terli alnını karısına doğru çevirirken hiçbir suçluluk hissetmiyordu. Lekeleri görmüştü.</p>
<p>“Bak, şu lekelere baksana...”</p>
<p>“Yani delikten gizlice gözetlememi mi söylüyorsun?”</p>
<p>“Hadi, bak! Tam tahmin ettiğim gibi.”</p>
<p>Terbiye ile merak arasında bocalayan Rié bir süre duraladı. Honda ona boşvererek cumbalı pencerenin önüne gitti, cumbadaki sekiye oturdu. Rié gözünü deliğe yapıştırdı. Aynı şeyi yaparken nasıl göründüğünden habersiz olan Honda, karısının bu alçaltıcı görüntüsünü izlemeye katlanamadı. Şimdi bir şeyi paylaşıyorlardı.</p>
<p>Camdan, bir bulutun gizlediği ayı görmeye çalıştı. Bulutun arkasında ışıkla çevrilmiş ay, dört bir yana ışın yayıyor, bulut kümeleri ise ayınkine eş bir görkemle, ayın ardı sıra sürükleniyordu. Tek tük yıldız vardı, aralarından yalnızca biri, servilerin ucuna zar zor değeni pırıl pırıl parlıyordu.</p>
<p>Rié gözetlemeyi bitirince, odadaki lâmbayı yaktı. Yüzü sevinçten ışıl ışıldı. Gelip sekiye oturdu. Artık iyileşmişti.</p>
<p>“Dondum kaldım... Bu işten haberin var mıydı senin?” diye sordu sıcak, alçak bir sesle.</p>
<p>“Hayır. Ben de az önce öğrendim.”</p>
<p>“Ama tam tahmin ettiğim gibi, demiştin.”</p>
<p>“Ben ondan söz etmedim. Lekelerden söz ediyordum. Bir süre önce Tokyo’daki çalışma odamı karıştırdın ve Matsugae’nin güncesini okudun, öyle değil mi?”</p>
<p>“Çalışma odanı mı kanştırdım?”</p>
<p>“Neyse, önemi yok. Benim öğrenmek istediğim, Matsugae’nin güncesini okuyup okumadığındı.”</p>
<p>“Pek... pek anımsamıyorum. Başkalarının günceleri beni ilgilendirmez.”</p>
<p>Honda yatak odasından bir puro getirmesini isteyince, emre uysallıkla uydu. Hatta, pencereden gelen yelden korumak için elini siper ederek, yaktı bile.</p>
<p>“Ruh göçünün anahtarı, Matsugae’nin güncesindeydi. Onları sen de gördün, değil mi? Kızın sol böğründeki üç küçük lekeyi, yani? Bu lekeler Matsugae’de de vardı.”</p>
<p>Başka şeyler düşünen Rié, Honda’nın söylediklerine karşı kayıtsızdı. Kocasının bir özür bulmaya çalıştığını sanıyordu herhalde. Honda bu anı karısıyla paylaşma isteğiyle, onu anımsamaya zorladı.</p>
<p>“Lekeleri gördün, değil mi?”</p>
<p>“Bilemiyorum. Gördüğüm sahne öyle korkunçtu ki. İnsanları asla tanıyamıyoruz, öyle değil mi?”</p>
<p>“İşte bu yüzden, Ying Çan, Kiyoaki Matsugae’nin yeniden doğmuş biçimidir, diyorum.”</p>
<p>Rié kocasına acıyarak baktı. Artık iyileştiğine inanan bir kadının böyle davranması çok doğaldı. Gerçekliği acımasızca doğrulamış olan bu kadın şimdi, tenini tuzlu su gibi yakan sertliği kocasına bulaştırmaya hazırdı. Rié artık o eski Rié değildi. Bir zamanlar gerçekliği dönüştürmek istemişti, ama bilgece davranarak onu olduğu gibi kabullenmeyi öğrenmişti artık. Kendini değiştirmeksizin, gözlem yoluyla dünyanın dönüştürülebileceğini anlamıştı. Kocası gibi gizlice gözetlemiş, aslında onunla suçortağı olmuştu, ama buna hiç aldırmıyor, kocasının dünyasına tepeden bakıyordu.</p>
<p>“Bu yeniden doğma meselesi de nedir? Ne saçma! Ben günce filan okumadım: Neyse, önemli olan, sonunda yatışabilmiş olmam. Senin de gözlerin açılmıştır artık; ortada olmayan bir şey için acı çekip durmuşum. Bir yanılsamayla boğuşuyormuşum. Şimdi anladım artık; kendimi birden çok bitkin hissettim. Neyse, her şeyin sonu iyiye vardı. Artık kaygılanılacak hiçbir şey yok.”</p>
<p>Sekinin iki ucunda oturuyorlardı, aralarında bir kül tablası vardı. Rié’nin üşümesinden korkan Honda pencereyi kapattı; purosunun dumanı ışıkta kıvrıla kıvrıla yükseldi. Susuyorlardı, ama sessizlik sabahki gibi ağır değildi.</p>
<p>Tanık oldukları sahnenin iğrençliği, yüreklerini birleştirmişti; Honda, dünyadaki pek çok çift gibi olabilsek, günahsız, ahlâkçı dürüstlüğümüzü lekesiz beyaz önlükler gibi göğsümüze takabilsek, günde üç kez masanın başına geçip karnımızı doyursak ve dünyadaki öteki şeyleri hor görme hakkına sahip olabilsek ne iyi olurdu, diye düşündü. Oysa tek yapabildikleri, bir çift röntgenciye dönüşmekti.</p>
<p>Ancak, ikisi de aynı şeyi görmemişlerdi. Honda’nın gerçekliği keşfettiği yerde, Rié yanılsamalarıyla yüz yüze gelmişti. Bu ortak noktaya ulaşmalarını aynı işleme borçluydular; bu noktada henüz bitkinliklerinden kurtulamamışlardı, çabalarıysa boşa gitmişti. Geriye kalan tek şey, ortak avuntuydu.</p>
<p>Bir süre sonra Rié esnedi, ağzını öyle geniş açmıştı ki, gırtlağı göründü.</p>
<p>“Sence, bir çocuk evlât edinmeyi düşünmenin zamanı gelmedi mi?” diye sordu Rié, karışmış saçlarını geriye atarak.</p>
<p>Keiko ile Ying Çan’ı birlikte gördüğü anda ölüm, Honda’nın yüreğinden uçup gitmişti. Şimdi, ölümsüz olduğuna inanması için bir nedeni vardı. “Hayır,” dedi, kararlı bir sesle. Dudağına yapışmış olan bir parça tütünü alarak, “Baş başa yaşamamız daha iyi. Mirasçım olmamasını yeğlerim.”</p>
<br/>
<p>Honda ile Rié kapının vurulmasıyla uyandıkları anda, duman kokusunu aldılar.</p>
<p>“Yangın! Yangın!” diye bağırıyordu bir kadın. El ele tutuşmuş çift kapıdan fırladığında, ikinci katın koridoru girdap gibi dönen dumanla çoktan dolmuş, onları uyandıran kişi de gitmişti. Kollarıyla ağızlarını kapatarak, öksürüp tıksırarak basamaklardan indiler. Honda’nın aklına havuzun suyu geldi. Hiç gecikmeden havuza ulaşabilirlerse, güvende olacaklardı.</p>
<p>Terasa fırlayıp havuza bakınca, Ying Çan’ın koluna girmiş, uzaktan onlara seslenen Keiko’yu gördüler. Yangının evi çoktan sardığı belliydi, çünkü ışıkların yanmamasına karşın iki kadının yansısı suyun yüzeyinde açıkça görülebiliyordu. Honda, Keiko ile Ying Çan’ı karşısında görünce afallamıştı. İkisinin de saçları dağınıktı, ama sabahlıklarını giymişlerdi. Honda’nın sırtında yalnızca pijaması vardı, Rié ise gece kimonosunu giymişti.</p>
<p>“Duman yüzünden öksürerek uyandım. Galiba Bay İmanişi’nin odasından geliyordu,” dedi Keiko.</p>
<p>“Bizim kapıyı kim çaldı?”</p>
<p>“Ben. Bay İmanişi’nin kapısına da vurdum, ama hâlâ aşağıya inmedi. Ne yapsak acaba?”</p>
<p>“Matsudo! Matsudo!” diye seslendi Honda. Şoför havuzun kıyısından koşarak geldi.</p>
<p>“Bay İmanişi ile Bayan Tsubakihara içerideler. Onlara yardım edebilir misin?”</p>
<p>Hep birlikte üst kata baktılar; ikinci kattaki camlardan alevler, yoğun, beyaz bir duman fışkırıyordu.</p>
<p>“Bu olanaksız, Bay Honda,” dedi şoför, durumu iyice düşünüp taşınarak. “Artık çok geç. Neden dışarı çıkmadılar acaba?”</p>
<p>“Çok fazla uyku hapı almış olmalılar,” dedi Keiko. Ying Çan yüzünü Keiko’nun göğsüne gömerek ağlamaya başladı.</p>
<p>Anlaşılan çatı çökmüştü; alevler, uçuşan kıvılcımların doldurduğu gökyüzüne yükseliyordu.</p>
<p>“Havuzun suyunu kullansak?” dedi Honda, çaresizce. Su, yansıyan alevlerden ve kıvılcımlardan öyle kızarmıştı ki, insana elini değdirse yanacakmış gibi geliyordu.</p>
<p>“Evet, bence yangını söndürmek için artık çok geç, ama salondaki değerli eşyaların üzerine su dökebiliriz. Gidip bir kova getireyim mi?” diye sordu Matsudo, yerinden kıpırdamaksızın.</p>
<p>Honda’nın aklına başka bir şey gelmişti.</p>
<p>“Peki ya itfaiye? Saat kaç acaba?”</p>
<p>Kimsede saat yoktu. Hepsi içeride bırakmışlardı saatlerini.</p>
<p>“Dördü üç geçiyor. Güneş az sonra doğar,” dedi Matsudo.</p>
<p>“Saatini yanında getirmekle ne iyi yapmışsın,” dedi Honda alaya alarak. Bu koşullarda bile alaycılığını sürdürebildiğine göre, kendini toplamaya başladığı anlaşılıyordu.</p>
<p>“Eski bir alışkanlık. Yatarken saatimi çıkartmam,” dedi Matsudo sakin sakin. Üstü başı her zamanki gibi düzgündü.</p>
<p>Rié yarı bilinçsiz, kendini şemsiyenin yanındaki koltuğa bıraktı.</p>
<p>Honda, Ying Çan’ın yüzünü Keiko’nun göğsünden uzaklaştırdığını, telâşta sabahlığının ceplerini karıştırdığını ve cebinden bir fotoğraf çıkardığını gördü. Resmin parlak yüzeyi, alevlerin etkisiyle daha da parlaklaşmıştı. Dalgın dalgın resme bakınca, bir iskemleye doğru eğilmiş olan, çırılçıplak Keiko’yu gördü.</p>
<p>“Yanmadığına sevindim,” dedi Ying Çan gülümseyerek. Başını kaldırıp Keiko’ya bakınca, bembeyaz dişleri alevlerin ışığında parladı. Kafası allak bullak olan Honda, Ying Çan’ın, Katsumi odasına dalmadan önceki halini anımsadı. Ying Çan’ın baktığı o değerli fotoğraf buydu demek?</p>
<p>“Deli kız,” dedi Keiko, bir kolunu şefkatle kızın omzuna dolayarak. “Yüzüğü ne yaptın?”</p>
<p>“Yüzük mü? Tanrım! Onu odada bıraktım,” dediğini duydu Honda. Birden içini, ikinci kattaki odanın camlarına bakarsa, dehşetle bağıran iki dostunun alevler içindeki karaltılarını görme korkusu doldurmuştu. Şu anda orada ölmekteydiler. Belki de çoktan ölmüşlerdi bile. Yangının, onca gıcırtıya, onca kükremeye karşın insana, ortalık çok sessizmiş gibi bir duygu vermesinin nedeni de bu olabilirdi pekala.</p>
<p>İtfaiye arabası hala gelmemişti. Honda’nın aklına, Keiko’nun yenilenen evindeki telefon geldi; Matsudo’yu Gotemba itfaiyesini araması için Keiko’nun evine gönderdi.</p>
<p>Yangın ikinci katı büsbütün sarmıştı, birinci kat ise dumanla doluydu. Rüzgar Fuji’den gelip kuzeybatıya doğru estiği için duman havuza doğru yayılmıyordu, ama şafak serinliği yangını seyredenlerin bellerine doğru sinsice tırmanıyordu.</p>
<p>Yangın, her an biçim değiştiriyordu. Alevlerin ortasında, korkunç ayak seslerine benzeyen gürültülere karışan, aralıklı patlamalar duyuluyordu. Honda, gürültüleri yanan nesnelerle birleştiriyordu; şimdi bir kitap, şimdi de masa. Gözünün önünde dönen, güller gibi kabaran sayfalar belirdi.</p>
<p>Duman arttıkça, yangın büyüyordu. Sıcaklık ta buradan bile hissediliyordu; yükselen sıcak hava közleri, kıvılcımları taşıyordu. Közler, küle dönüşmeden önceki kısacık sürede altın bir renk alıyor, yuvadan ayrılan yavru kuşların altın kanatlarının çırpınışını andırıyordu. Sanki birşeyler, başını almış gidiyordu. Gökyüzünün, yükselen alevlerin aydınlattığı belli bir bölümde, tan kızıllığına gizlenmiş bulut kümeleri görünüyordu.</p>
<p>Evden müthiş bir kükreme geldi; ikinci kattaki kirişler çökmüş olmalıydı. Sonra, duvarın bir yanını alevler sardı; alev almış bir çerçeve yerinden kopup havuza düştü. Sinsi, süslü alevler düşen nesneyi bir an için, Siyam’daki Mermer Tapınağa ait bir pencereye dönüştürdüler. Çerçeve suya gömülürken, ortalığa bir cızırtı yayıldı. Havuzun başındakiler geriye kaçıştılar.</p>
<p>Duvarlarını yavaş yavaş yitiren ev, alev alev yanan, kocaman bir kuş kafesine benzemişti. Zarif alevlerden kopan parçalar, yarıklarda, çatlaklarda çırpınıyordu. Ev soluk alıp veriyordu. Alevlerin arasında, derin ve canlı bir yaşamın sürdüğü bir kaynak vardı sanki. Zaman zaman tanıdık bir mobilyanın karaltısı, yaşamı çağrıştıran, eski bir gölge alevlerin ortasında beliriveriyor, aynı anda da parlayarak çöküyor ve neşeyle dans eden alevlere dönüşüyordu. Birden yükselen alevler, bir yılanın dili gibi uzanıveriyor, sonra da hemen duman tarafından yutuluyordu. Yoğun, kapkara dumanların şurasında burasında kıpkırmızı alevler beliriyordu. Her şey, akıl almaz bir hızla olup bitmekteydi; alevler el ele tutuşuyor, dumanlar birbirine sarılıyor, hepsi de aynı zirveye ulaşmak için çabalıyordu. Yanmış, yıkılmış ev havuza alevden toplar fırlatıyor, alevin parmak uçlarının arasından saydam tan yeri görünüyordu.</p>
<p>Rüzgâr yön değiştirmişti; havuza doğru savrulan duman, durmuş yangını seyredenleri sudan uzaklaştırdı. Kesin olarak saptayamıyorlardı, kimse de sözünü etmiyordu, ama dumanın taşıdığı yanık et kokusunu aldılar; iki elleriyle burun deliklerini tıkadılar.</p>
<p>Rié, sabah çiğinden korunmak için çardağa gitmelerini önerdi. Kadınlar yangına sırtlarını dönerek, bir gün önce biçilmiş olan çimin üzerinden, çardağa doğru ilerlediler. Honda yalnız kalmıştı.</p>
<p>Nedense, bu sahneyi daha önce gördüğü duygusundan kurtulamıyordu.</p>
<p>Suya yansıyan alevler ...yanan cesetler... Benares! O kutsal topraklarda gördüğü sonu, bir kez daha görmeyi başarmıştı işte!</p>
<p>Ev alev almış, yaşam bir ateşe dönüşmüştü. Bütün saçmalıklar yanıp kül olmuştu; en gerekli olanın dışında hiçbir şeyin önemi kalmamıştı; o dev boyutlu yüz, başını ansızın alevlerden yukarı kaldırmıştı. Alevlerin yaygarası, tahtaların çatırtısı, çarpılmış pencere camları ve mafsalların gıcırtısı, kahkahaları, çığlıkları, hıçkırıkları yutmuştu - sesin kendisini bile mutlak bir sessizlik sarmıştı. Kor kesilmiş kiremitler çatlayıp düştü, prangalar birer birer kırıldı, ev şimdiye kadar hiç görülmemiş, parıltılı bir çıplaklığa büründü. Henüz yanmamış olan birinci katın, açık krem rengindeki dış duvarı ansızın buruştu, kahverengi bir renk aldı; aynı anda alevler ince bir duman lekesinden hızla dışarıya fırladılar. Her şeyin yumuşacık bir hızla alevlere dönüşmesi ve alevlerin bir kaçış yolu bulabilmek için yer değiştirmeleri, düşlenemeyecek kadar güzel bir görüntüydü.</p>
<p>Honda, omzundaki, kollarındaki külleri silkeledi. Havuzun yüzeyi, mercimek gibi kıpır kıpır kaynaşan közlerle, küllerle kaplanmıştı. Yangının parıltısı her şeye işlemişti; Mani Karnika Tapınağı bütün arılığıyla bu küçük, sınırlı suya, Ying Çan’ın yıkanması için yaptırılmış olan bu kutsal havuza yansıyordu. Ganj Irmağına yansıyan cenaze ateşlerinden ne farkı vardı ki bunun? Burada da ateş ve odun vardı, yanması oldukça zaman alan iki insan gövdesinin alevlerin arasında kıvrandığı, harman gibi dövüldüğü kuşkusuzdu. Artık acı duymuyorlardı; yok oluşa direnen et yalnızca acı çekme taklidi yapıyor, acı çekme biçimlerini yineliyordu. O akşam kızıllığında, suyun üzerinde yüzen tapınaktaki duru yangının tıpatıp aynısıydı. Her şey, kendisini oluşturan ögelere hızla bölünüyordu. Duman gökyüzüne yükseliyordu.</p>
<p>Eksik olan tek şey, alevlerin karşısından doğruca Honda’nın yüzüne bakan kutsal ineğin beyaz yüzüydü.</p>
<br/>
<p>İtfaiye arabası geldiğinde, yangın çoktan sönmüştü. İtfaiyeciler yine de üstlerine düşeni yapıp eve su sıktılar. Evdekileri kurtarmayı denediler, ama buldukları iki ceset büsbütün yanıp kül olmuştu bile. Polis geldi; Honda’dan cesetleri teşhis etmesini istedi. Ancak merdiven çöktüğü icin üst kata ulaşmak olanaksızdı, Honda vazgeçti. İmanişi ile Bayan Tsubakihara’nın alışkanlıklarını öğrenen polis memuru, yangına yatakta içtikleri sigaranın yol açmış olabileceğini söyledi. Üç sularında uyku hapı almışlarsa, ilacın etkisini en çok gösterdiği zamanla, çarşafa düşen sigaranın neden olduğu yangının başlama zamanı çakışıyordu kuşkusuz. Honda, intihar olasılığını kabul etmedi. Polis, ‘ikili intihar’dan söz edince, kenarda durmuş dinleyen Keiko, dizginleyemediği bir kahkaha patlattı.</p>
<p>Etraf biraz yatışınca Honda ifade vermek için karakola gidecekti. Bugün çok meşgul olacağı kesindi. Matsudo’yu kahvaltılık aldırmak için alışverişe göndermesi gerekiyordu, ama daha dükkânların açılmasına epeyce zaman vardı.</p>
<p>Gidecek başka bir yerleri olmadığı için çardakta toplandılar. Ying Çan, bozuk Japoncası ile yangından kaçarken gördüğü yılandan söz etti. Yılan çimenlikte ortaya çıkmış, inanılmaz bir hızla kayarak uzaklaşırken alevlerin yansısı kaygan, kahverengi derisinde bir an parlayıp sönmüştü. Onu dinleyenler, özellikle kadınlar, insanın içine işleyen sabah serinliğini daha bir derinden hissettiler.</p>
<p>Tam o sırada Fuji karşılarında belirdi; gündoğumunda rengi kiremit kırmızısına dönüşen zirvesine, bir fırça darbesiyle sürülmüş olan kar ışıl ışıldı. Honda gözlerini, bu koşullarda bile, elinde olmaksızın kırmızı dağdan hemen sabah göğüne çevirdi. Bilinçsizce yinelenen bir alışkanlık halini almıştı bu. Fuji’nin kışın alacağı o farklı görünümü açıkça görebiliyordu.</p>        
    </body>
</html>
