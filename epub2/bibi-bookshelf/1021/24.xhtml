<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">24</p>
 <p>Tomurcuklanmış, kokulu defne çalıları verandanın çevresini kuşatmıştı; bir köşedeki kuşevinin çatısı anabinayı örten kırmızı kiremitlerden yapılmıştı. Yemliğin çevresine tünemiş olan minik serçeler, Honda ile Keiko’nun yaklaştığını görünce, iğneyle dürtülmüşçesine, cıvıldayarak uçuştular.</p>
<p>Hole girer girmez, ortası renkli camdan yapılma ikinci bir kapı, onun her iki yanında da geç Edo Dönemindeki Hollanda evlerinin pencerelerine benzeyen kafesli, turuncu kanatları olan pencereler vardı. Dışarıdan bakan biri içeriyi zar zor seçebilirdi. Honda burada durup evin akşam güneşinin canlı renklerine boğulmuş olan içini, kılı kırk yararak döşediği salonu seyretmekten hoşlanıyordu: Bir köy evinden alıp hiç dokunmadan buraya getirttiği kalın kirişler, Kuzey Almanya yapımı yalın, antika avize, basit Otsu halk resimleriyle bezeli kapı aynalıkları, bir piyade neferine ait olan bir zırh, bir yay ve oklar - hepsi de giderek solan sarı bir ışıkla boyanmış, Hollandalı bir ressamın, örneğin Jan Treck’in yaptığı bir Japon manzarası gibi kasvetli ve durgun bir yaşamı çağrıştırıyordu.</p>
<p>Honda, Keiko’yu içeriye davet etti. Şöminenin karşısındaki koltuğa oturttu, sonra da ateşi canlandırmaya çalıştı, ama beceremedi. Şömineyi Tokyolu bir uzman çizmişti; çok iyi tasarımlandığı için dumanın geri dönüp odaya yayılmasına izin vermiyordu. Ancak Honda ne zaman ateş yakmaya kalksa, yaşamı boyunca hiçbir zaman en basit teknikleri ya da becerileri bile geliştirme fırsatını bulamadığını anlıyordu. Gerçekten de en temel araç-gereci bile hiç kullanmamıştı.</p>
<p>Bunu, bu yaşta öğrenmesi garipti. Yaşamı boyunca bir gün bile keyif çatmamış, yan gelip yatmamıştı. Doğayla da hiçbir ilişkisi olmamıştı elbette; okyanusun dalgaları, ağaçların sertliği, kayaların ağırlığı, gemi donanımı, balık ağları, av tüfekleri gibi, çalışan insanların günlük işleri nedeniyle haşır neşir oldukları, ya da tam tersine, aristokratların yaşam tarzları gerektirdiği için aşina oldukları şeyleri o hiç tanımıyordu. Kiyoaki’ye gelince; o boş zamanını doğaya değil, kendi coşkularına yöneltmişti; büyüseydi tembelin biri olup çıkacaktı.</p>
<p>“Dur, yardım edeyim,” dedi Keiko; Honda’nın beceriksizliğini bir süre izledikten sonra. Dilinin ucu sert dudaklarının arasından çıkmış, ağırbaşlılıkla öne eğilmişti. Kalçaları, Honda’nın aşağıdan yukarıya doğru bakan gözlerine neredeyse uçsuz bucaksızmış gibi görünüyordu. Kocaman bir Yi vazosu kadar dolgun olan kalçaları, dar etekliğinin parlak mavisi ve beline iyice oturan ceketinin kesimiyle daha bir belirginleşmişti.</p>
<p>Keiko ateşle uğraşırken, yapacak bir işi olmayan Honda daha önce sözünü ettiği yüzüğü almak için odadan çıktı. Döndüğünde vahşi, kızıl alevler çoktan odunlara saldırmaya başlamıştı bile; yanan çıralar işveyle yükselen dumanların arasında dişlerini gıcırdatıyor, yeni kesilmiş odunlardan sızan özsu cızırdıyordu. Alevlerin ışığı, şöminenin tuğlalarında titreşiyordu. Keiko sakin sakin ellerini çırptı, çabasının sonucunu apaçık bir hoşnutlukla süzdü.</p>
<p>“Nasıl?”</p>
<p>“Çok etkilendim,” dedi Honda; elini ateşin ışığına doğru uzatıp yüzüğü Keiko’ya verirken. “Az önce sözünü ettiğim yüzük bu. Ne diyorsun? Onu birine armağan olarak aldım.”</p>
<p>Keiko, kırmızıya boyanmış, manikürlü tırnaklarıyla tuttuğu yüzüğü camdan giren solgun ışıkta inceledi.</p>
<p>“Bir erkek yüzüğü,” dedi.</p>
<p>Koyu yeşil, dört köşe bir zümrüt, etkileyici, yarı hayvan suratlı, bir çift koruyucu <i>yakşa</i> biçiminde oyulmuş altın bir çerçevenin içine oturtulmuştu. Keiko, herhalde kırmızı tırnaklarının yansısını yok etmek için, yüzüğü parmak uçlarından uzaklaştırdı, orta parmağına geçirdi. Erkek yüzüğü olmasına karşın, belli ki zarif, esmer bir parmak için yapılmıştı; kadına bile çok bol gelmedi.</p>
<p>“İyi bir taş. Ama eski zümrütlerin iç çatlakları zamanla mutlaka matlaşır. Lekeler alttan yukarıya doğru çıkınca da taşın çatlama tehlikesi vardır. Bu taşta da aynı durum görülüyor. Ama yine de iyi cins bir taş. Kesimi de çok değişik. Bir antika olarak değerli.”</p>
<p>“Nereden aldığımı tahmin et.”</p>
<p>“Yurtdışından mı?”</p>
<p>“Hayır, Tokyo’daki yıkıntılardan. Prens Toin’in diikkânından.”</p>
<p>“Ah, evet, o günler... Bir antikacı dükkânı açana kadar Prens öyle sıkıntılar çekti ki!.. Ben de oraya birkaç kez gitmiştim. İlgimi çeken her parçanın, uzun zaman önce akrabalarımın evlerinde gördüğüm bir parça olduğu ortaya çıktı. Ama Prens dükkânı kapatmak zorunda kaldı. Duyduğuma göre oraya hiç uğramazmış; şimdi tezgâhtar olan, eski kâhyası her şeyi yönetiyor, bütün kârı da cebe indiriyormuş. Zaten savaştan sonra saray soylularının bir teki bile herhangi bir işte dikiş tutturamadı. Oysa, Emlâk Vergisi ne kadar ağır olursa olsun, elden çıkardıkları mallarını mutlaka korumaları gerekiyordu. Onları birşeyler için kandıran girişimciler hiç eksik olmadı ki çevrelerinden! Özellikle, daima bir asker olarak kalan Prens Toin’in. Bana, Restorasyon’dan sonra iflas eden, zavallı <i>samurai</i>’ları anımsatıyor.”</p>
<p>Sonra Honda yüzüğün öyküsünü anlattı.</p>
<p>1947’de, Prens Toin’in savaştan sonra unvanını yitirdiğini ve emlâk vergilerinden bunalan eski soylulardan ucuza sanat eseri topladığını duymuştu. Prens, yabancılar için bir antikacı dükkânı açmıştı. Honda kalkıp dükkana gitseydi bile, Prens onu anımsamazdı, ama salt meraktan, kendini tanıtmaksızın gidip dükkâna bir göz atmaya karar vermişti. Orada, cam bir kutuda, Siyamlı Prens Çao Pattanadid’in otuz dört yıl önce Soylular Okulunun yatakhanesinde kaybettiği, Prenses Çantrapa’nın armağanı olan zümrüt yüzüğü görmüştü.</p>
<p>O sıralar kaybolduğu sanılan yüzüğün gerçekte çalındığı anlaşılıyordu. Satıcı malın kökenini açıklamamıştı elbette, ama eski soylulardan birinin evinden gelmiş olmalıydı. Satmak zorunda kalan adam Honda ile aynı dönemde okulda öğrenciydi herhalde. Eski bir haktanırlık duygusuyla yüzüğü almak ve kendi elleriyle asıl sahibine geri vermek istemişti Honda.</p>
<p>“Yüzüğü vermek için Tayland’a mı gideceksin? Salt mezun olduğun okulun adını temize çıkarmak için?”</p>
<p>“Bir gün yapacaktım, ama artık gerek kalmadı. Prenses eğitimi için Japonya’ya geldi.”</p>
<p>“Ölmüş bir kız buraya okumaya mı geldi?”</p>
<p>“Hayır, hayır, ikinci Çantrapa’dan, yani Ying Çan’dan söz ediyorum,” dedi Honda. “Onu yarın vereceğim partiye çağırdım. Niyetim, buraya gelince, yüzüğü parmağına takmak. On yedi yaşında; çok güzel, simsiyah saçları, pırıl pırıl gözleri var. Japoncası oldukça iyi; ülkesinden ayrılmadan önce epeyce sıkı çalışmış olmalı.”</p>   
    
    </body>
</html>
