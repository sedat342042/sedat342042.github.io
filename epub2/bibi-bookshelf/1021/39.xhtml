<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">39</p>

<p>Honda tuvalete gitme gereksinimiyle uyandı.</p>
<p>Yarım kalan düşlerin o paramparça sonları.</p>
<p>Düşünde canı, Tokyo’nun minicik, çitle çevrili bahçelerin sıralandığı, küçük bir yerleşim bölgesinde gezinmek istemişti. Evler küçücüktü, avlularındaki raflara <i>bonsai</i>’ler<a href="dipnot.xhtml#Footnote0026" id="Feedback0026"><sup class="dipnot_sayi">[26]</sup></a> dizilmişti; kimi avluda ise deniz kabuklarıyla çevrilmiş, küçük çiçek tarhları vardı. Bahçeler nemliydi, sümüklüböcekle kaynıyordu. İki çocuk terasın kenarına, karşı karşıya oturmuş, ılık şıra içiyor ve köşeleri kırık kurabiyeler yiyordu. Tokyo’nun artık bu tür sahnelerin büsbütün yok olduğu mahallelerinden biriydi. Honda çitlerle çevrili, çıkmaz bir sokağa gelmişti. Sokağın karşı ucunda döküntü, büyük bir tahta kapı vardı.</p>
<p>Kapıyı itip içeri girince, kapının eski tip bir otelin önündeki ferah bahçeye açıldığını gördü; bahçede bir parti veriliyordu. Ronald Colman vari bir bıyığı olan müdür, öne doğru ilerledi ve saygıyla eğildi.</p>
<p>Tam o anda, büfenin kurulduğu çadırdan, boruların tiz, acıklı sesleri yükseldi, toprak ansızın ikiye ayrıldı, altından yapılma bir elbise giymiş olan Prenses Ayışığı, altın bir tavuskuşunun kanatları üzerinde yeryüzüne çıktı. Tavuskuşu kanatlarıyla çan sesine benzer bir ses çıkartarak başlarının üstünde uçarken, bahçede toplananlar alkışladı.</p>
<p>Altın tavuskuşuna binmiş olan Prensesin parlak, esmer kalçaları gözler önündeydi; kız hiç zorlanmadan, izleyicilerin yukarıya dönük yüzlerine kokulu bir çiş sağanağı boşaltıverdi.</p>
<p>Neden tuvalete gitmedi acaba, diye sordu Honda kendi kendine. Bu tür tuhaf davranışları yüzünden kızı azarlamalıydı. Banyoyu aramak için otele girdi.</p>
<p>Binanın içi tam anlamıyla sessizdi, dışarıdaki gürültüyle büyük bir karşıtlık oluşturuyordu.</p>
<p>Odaların kapılan kilitli değildi; kapılar yarı aralıktı. Honda hepsini teker teker açtı, odaların boş olduğunu gördü; yalnızca her yatağın üzerinde bir tabut duruyordu.</p>
<p>Bir ses, aradığı tuvaletin bu olduğunu söyledi.</p>
<p>Artık kendini daha fazla tutamayacaktı, odalardan birine girdi ve tabuta işemeye çalıştı, ama günaha girme korkusu yüzünden bir türlü başaramadı.</p>
<p>Aynı anda uyandı.</p>
<p>Bu tür düşler, işeme gereksiniminin giderek sıklaştığı yaşlılığa özgü acınası işaretlerdi. İyice ayılmış ve kafasını toparlamış olarak tuvaletten dönünce, düşün kopmuş tellerini yeniden birleştirmeyi denedi. Orada, yadsınamaz bir mutluluk bulunduğundan emindi.</p>
<p>Düşü sürdürmenin o ışıltılı sevincine yeniden kavuşmayı isterdi. Pırıl pırıl bir arılıkla, sınırsız bir zevk vardı onda. Ve sevinç gerçekti. Honda yaşamının yinelenmesi olanaksız bir bölümünü ele geçirmenin zevkine düşünde bile inanamazsa, başka ne gerçek olabilirdi? Gökyüzüne bakınca, Tavuskuşu Bilgelik Kralının eğilim ile anlayışın o kusursuz uyumu içinde, altın bir tavusa dönüşmüş olduğunu gördü. Ying Çan, onundu.</p>
<p>Mutluluğu, ertesi sabah uyandıktan sonra da sürdü. Honda’nın keyfi yerindeydi.</p>
<p>İkinci kez uyurken gördüğü düş, öyle belirsiz, öyle biçimsizdi ki, anımsaması olanaksızdı. Anımsayabildiği tek şey, onda ilk düşteki mutluluktan eser olmadığıydı. Ama birinci düşün parlak ışığı, bir kar kümesine benzeyen ikinci düşe işlemiş ve Honda’nın belleğinde sabaha kadar capcanlı kalmıştı.</p>
<p>Kızın yokluğu Honda’nın içindeki özlemi depreştirmişti, bütün gün Ying Çan’ı düşündü. Hiç tatmadığı, gençliğe özgü ilk aşk tutkusunun elli yedi yıllık bedenine aktığını fark edince, şaşırdı kaldı.</p>
<p>Öte yandan, aşık olmak Honda için salt alışılmadık bir şey değil, komikti de. Kiyoaki Matsugae’yi yakından gözlemlemiş biri olarak, ne tür insanların aşık olması gerektiğini çok iyi biliyordu.</p>
<p>Âşık olmak, çekiciliği, cahilliği, düzensizliği ve kavrama yoksunluğunun başkalarıyla ilgili düşlemler oluşturmasına izin verdiği kişilere tanınmış bir tür ayrıcalıktı. Yontulmamış bir ayrıcalıktı bu. Honda çocukluğundan beri, böyle birinin tam karşıtı olduğunun bilincindeydi.</p>
<p>Alınyazısı bazan salt bilgisizliğinden ötürü, birinin tarihin içinde yer almasına, bir başkasının ise bunu istediği için yer alamamasına yol açıyordu. Honda bu karşıtlığı öyle sık gözlemlemişti ki. Giderek, insanın istediğini elde edememesinin gerçek nedeninin, elde etme isteğinde yattığına inanır olmuştu. Honda hiçbir zaman para istememiş, milyonlar gelip avucuna konmuştu.</p>
<p>İşte böyle düşünüyordu. Herhangi bir şeyi elde edememesi, onun kabahati değildi, ne doğuştan gelen bir kusurdu bu, ne de şanssızlığından kaynaklanıyordu. Honda her şeyi kurallar biçiminde kalıplaştırmak, evrenselleştirmek alışkanlığındaydı. Bu konuyu da geçiştirmeye çalışmasına hiç şaşmamalı. Her şeyi bir başına çözümlemeye alışmıştı; hem yasa koyucu hem de yasa çiğneyici rolünü kolaylıkla oynayabiliyordu. Bir başka deyişle, asla elde edemeyeceği şeylere duyduğu özleme gem vurmuştu. İstediği bir şeye şans eseri ne zaman sahip olduysa, bunun değersiz bir şey olduğu anlaşılmıştı. Böylece bu nesneye ulaşılmaz gözüyle bakmaya, onunla arasına elinden geldiğince büyük bir uzaklık koymaya çaba harcadı. Bir başka deyişle, o şeye karşı yüreğinde ateşli bir kayıtsızlık besledi.</p>
<p>Ying Çan’a gelince; bu bol yapraklı Tayland gülünün gizeme bürünmesi o gece Gotemba’daki olaydan sonra gerçekleşti denilebilir. Kızı ulaşılmaz bir yere, algı yeteneğinin asla işlemeyeceği bir yere sürgün etmişti. (Kolunun uzunluğu ile algı yeteneğininki aynıydı.) Görülmesi olanaksız bir evren olmalı ki insan görmekten zevk alsın. Honda Hindistan’da dünyanın ucunu gördüğünü hissetmişti.</p>
<p>Tembel bir hayvanın güneşin altında uzanmış, yağlı tüylerini yalarken, avını algı pençelerinin uzanamayacağı bir yere gönderirken neler hissettiğini bilmek istiyordu. Böyle bir hayvana öykünmeye çalışırken, Tanrıya öykünmeye çalışmıyor muydu?</p>
<p>Cinsel isteklerinin algılama isteğiyle tam anlamıyla örtüşmesi Honda için dayanılmaz bir şeydi; ikisini birbirinden ayırmadığı sürece aşkın içinde filizlenemeyeceğini çok iyi biliyordu. Bir gül bir çift kocaman, dolaşık ve çirkin sütunun arasında nasıl açabilirdi? Aşk, asalak bir orkide gibi utanmazca sarkan kökleriyle, ne o yavan algılama isteğinde, ne de kötü kokulu, elli yedi yıllık şehvetinde açmalıydı. Ying Çan, Honda’nın algısının ulaşabileceği noktanın çok ötesinde varolmalı, Honda ise yalnızca gerçekleştirilmesi olanaksız isteğiyle boğuşmalıydı.</p>
<p>Bunun için en iyisi, kızın ortalarda görünmemesiydi. Gerçekten gerekliydi bu. Aşkı için gereken katıksız, kusursuz tek malzeme buydu. Kızın yokluğu olmasaydı, geceleri ortaya çıkan algı canavarı hemen ateş püskürtmeye başlar, az sonra da keskin pençeleriyle önüne geleni parçalardı. Bilinmeyeni ısırmak, her şeyi bildik cesetlere dönüştürmek, algı morguna atmak - bu korkunç, sıkıcı hastalık bir zamanlar Hindistan tarafından sağaltılmamış mıydı? Hindistan ile Benares’in Honda’ya öğrettiği şey işte buydu. Ying Çan algının uzanabildiği o son noktayı atlatıp yeryüzünde kalan son gülmüş gibi tozlu, abanoz bir çekmecenin en dibine atılmalı, çekmece kilitlenmeliydi; Honda bunu çoktan beri biliyormuş gibi yapar, böylece kendi bilincinin gözlerinden bile kaçmasını sağlayabilirdi. Evet, Honda bunu başarmıştı. Çekmeceyi kendi elleriyle kilitlemişti, istemediği için de açmıyordu.</p>
<p>Yıllar önce büsbütün olanaksız olanın büyüsüne kapılan Kiyoaki, hata yapmıştı. Oysa Honda olanaksızı kendi eliyle yaratmıştı ki, ona karşı bir suç işlemesin. Bir suç işlediği andan başlayarak, güzellik artık bu dünyada var olamazdı.</p>
<p>Ying Çan’ın ortadan kaybolduğu gün, sabah havasının ne kadar taze olduğu geldi aklına. Honda’nın bir parçası korkmuş, bir parçası ise durumun tadını çıkartmıştı. Kızın odasında olmadığını anladıktan sonra bile paniğe kapılmamış, hemen Katsumi’ye seslenmemişti. Kızın odada hala hissedilen, o hiç kaybolmayan kokusunu içine çekerek kendinden geçmişti.</p>
<p>Çok güzel, güneşli bir sabahtı. Yatak dağınıktı. Kızın huzursuz gövdesinin bir yandan bir yana dönüp durduğunu, sıkıntıyla kıvrandığını kanıtlayan buruşuklukları çarşafta kolayca saptadı Honda. Örtünün kabarık yerlerinin altına, küçük, güzel bir hayvanın acı çektiği bir yuvaya benzeyen yere gizlenmiş bir tutam kıvırcık saç buldu. Ying Çan’ın saydam tükürüğünden iz olup olmadığını anlamak için, hala çukur olan yastığı inceledi.</p>
<p>Ancak ondan sonra Katsumi’ye haber vermek için aşağıya indi.</p>
<p>Katsumi haberi duyunca bembeyaz kesilmişti. Ama gerçekten şaşırmadığını anlamak Honda için hiç de zor olmadı.</p>
<p>Kızı aramak için güç birliği yapmayı kararlaştırdılar.</p>
<p>O sırada Ying Çan’ın ölmüş olabileceği düşüncesiyle avunduğunu Honda yadsıyamazdı. Aslında kızın öldüğüne inanmıyordu, ama yağış mevsiminin izin verdiği bu güneşli saatlerde ölüm, sabah kahvesinin uçup gitmiş kokusunda bile hissediliyordu. Acıklı bir şey ince, gümüş bir kıyı şeridi gibi çepeçevre sarmıştı sabahı. Honda’nın düşlediği Tanrı bağışının bir kanıtıydı bu.</p>
<p>Aslında hiç de niyeti olmamasına karşın, Katsumi’ye polise haber vermenin yerinde olacağını söyledi ve oğlanın yüzünde beliren korku ve telaş ifadesini zevkle izledi.</p>
<p>Honda ürpererek, Ying Çan’ın göğün mavisini yansıtan havuzda yüzen cesedini gözünün önüne getirdi. Terasa çıkıp, kazılmış çukurdaki yağmur birikintilerine baktı. Gerçekle gerçek olmayanı ayıran camın o an paramparça olduğunu, bilinmeyenin dünyasına artık kolayca girebileceğini duyumsadı. O sabah evren, herhangi bir şey olabilirdi. Her şey olasıydı: Ölüm, cinayet, intihar, hatta bu parlak, taze görüntünün tam ortasında, evrensel bir yıkım bile.</p>
<p>Fuji Dağı günlerdir ilk kez bahçenin ötesinde görünüyordu. O artık yazlık bir dağdı. Karlı etekleri hiç beklenmedik bir biçimde yukarıya sıyrılmış, sabah güneşi toprağı yağmurla ıslanmış bir tuğla gibi kızartmıştı.</p>
<p>Irmağa baktılar, servi ağaçlarının altını araştırdılar.</p>
<p>Araziden ayrılınca Katsumi’ye, Keiko’nun evine gidip kızın orada olup olmadığına bakmasını söyledi. Oğlan şiddetle karşı çıktı, onun yerine arabayla istasyona kadar gidip yola bakmayı önerdi. Teyzesiyle karşılaşmaktan ödü kopuyordu.</p>
<p>Honda bu kadar erken bir saatte Keiko’yu rahatsız etmeye çekiniyordu, ama onu mutlaka görmek zorundaydı. Zili çaldı. Keiko pür makyaj, zümrüt yeşili bir elbise, üzerine de bir hırka giymiş olarak karşısında belirdi.</p>
<p>“Günaydın,” dedi, oldukça doğal bir sesle. “Ying Çan’ı mı arıyorsun? Ortalık henüz aydınlanmamıştı ki buraya geldi. Jack’in yatağında uyuyor. Neyse ki Jack burada değildi, yoksa büyük şamata kopardı. Kız üzgün görünüyordu, biraz likör verdim, sonra da yatırdım. Ama bir daha da uyuyamadım. Ne korkunç adamsın! Neler olup bittiğini ona sormadım. Uyurken o güzel yüzünü seyretmek ister misin?”</p>
<p>Hâlâ inanılmayacak kadar sabırlı davranan Honda, Ying Çan’ı görme isteğini bastırdı. Ne kız ne de Keiko ona haber verme zahmetinde bulunmuşlardı.</p>
<p>Çılgınlığın kendisini büsbütün ele geçirmesini bekliyordu.</p>
<p>Akıl müthiş bir korku tarafından tehdit edilmişti; tıpkı <i>Tilki Avı</i> adlı farsta, tuzak tehlikesini bile bile avının üzerine atılan yaşlı tilki gibi Honda da onca deneyimi, bilgisi, başarısı, yeteneği, sağduyusu ve nesnelliğine karşın, kendi yıkımına doğru körü körüne sürüklenmeyi bekliyordu -daha doğrusu hepsinin üst üste yığılarak onu oraya sürükleyeceği ânı.</p>
<p>Bir çocuğun olgunlaşmayı beklemesi gibi, elli yedi yaşındaki biri de olgunlaşmayı bekliyordu; bu, felâkete giden bir olgunlaşmaydı. Kasım ayında, kurumuş bir koruluktaki bütün ağaçlar yapraklarını döküp çalılar sararınca, kış güneşi her yana <i>Arı Ülke</i>’deki gibi bembeyaz, kupkuru bir görünüm verince, yılan gibi uzun bir su kabağı, ölü sarmaşıkların arasındaki o tek kırmızı nokta gibi Honda da felâketle son bulacak olgunlaşmayı coşkuyla bekliyordu.</p>
<p>Yaşı, özlemle beklediği şeyin bir alev gibi ansızın parlayan bir kavrayış mı, yoksa ölüm mü olduğunu anlamasını güçleştiriyordu. Nerede olduğunu bilmiyordu, ama bir yerde bir şey yavaşça ve özenle hazırlanmaktaydı. Artık geleceğe ilişkin tek kesin şeyse, ölümdü.</p>
<p>Marunoçi Binasındaki işyerinde, özel bir görüşme yaparken amirlerinin anlamaması için telefon almacını eliyle kapatan genç memuru görünce, Honda’nın içini yoğun bir yalnızlık duygusu kapladı. Arayanın bir kadın olduğu belliydi; çevresindeki insanların yargısına önem veren genç adam gönülsüzmüş gibi davranmıştı; Honda uzaktan uzağa genç kadının duru, çekici sesini duyabiliyordu.</p>
<p>Herhalde gizli bir dil kullanıyor, birbirleriyle iş söylemini kullanarak iletişim kuruyorlardı. Saçlarını özenle taramış, duygulu bakışları ve kibirli dudaklarıyla bir hukuk bürosuna hiç yakışmayan bu genç adamı kovmak geçti Honda’nın aklından.</p>
<p>Günlerini yemek davetleri, kokteyl partileri ve resmi şölenlerde geçiren Keiko’yu yakalamak için en uygun zaman, sabahın on biriydi. Genç memurun konuşmasına kulak misafiri olan Honda, kadını o gür sesiyle bu küçük ofisten aramayı göze alamadı. Biraz alışveriş yapacağını söyleyerek dışarıya çıktı.</p>
<p>Marunoçi Binasındaki alışveriş merkezi, Tokyo’nun savaş öncesindeki halini hâlâ koruyan birkaç yerden biriydi. Honda tuhafiyecilerin vitrinlerine bakmaktan, güzel yazı için kâğıt seçmekten hoşlanırdı. Savaş öncesinden kalma birkaç beyefendi, bütçelerini zorlamayacak, makul alışverişler yapmak için aranıyor, yağmurdan sonra özellikle kayganlaşan mozaik zeminde kaymamak için dikkatle yürüyorlardı.</p>
<p>Honda, paralı bir telefondan Keiko’yu aradı.</p>
<p>Her zamanki gibi kadın hemen yanıtlamadı, ama Honda onun evde olduğundan emindi. Gözünde kadının geniş, görkemli kalçaları canlandı; herhalde üstünde külodu, aynanın karşısına geçmiş, makyaj yapıyordu, şölende giyeceği gösterişli giysiyi seçmişti, telefonun ziline aldırdığı yoktu.</p>
<p>“Beklettiğim için özür dilerim,” dedi o dolgun, acelesiz sesiyle. “Aramamakla düşüncesizlik ettim. İyi misin?”</p>
<p>“Çok iyiyim, teşekkür ederim. Bugünlerde, birlikte öğle yemeği yiyip yiyemeyeceğimizi soracaktım.”</p>
<p>“Ah, ne kadar kibarsın! Ama aslında Ying Çan’ı görmek istiyorsun sen, beni değil.”</p>
<p>Honda’nın aklına söyleyecek bir şey gelmedi, en iyisi önce Keiko’nun konuşmasını beklemekti. “Seni tedirgin ettiysem özür dilerim. O geceden sonra Ying Çan beni hiç aramadı. Ya sen, gördün mü onu?”</p>
<p>“Hayır, o zamandan beri görmedim. Acaba neler yapıyor? Sınavları filan vardı galiba.”</p>
<p>“Fazla ders çalıştığını sanmam.”</p>
<p>Honda konuşmayı böylesine sakince sürdürebilme yeteneğine kendisi de şaşmıştı.</p>
<p>“Ama ne olursa olsun, onu görmek istiyorsun,” diye söze başladı Keiko. Sonra bir an durup düşündü. Ağır, ya da önemli bir sessizlik değildi. Beyaz pudra yatak odasının camlarından süzülen ışık hüzmesinde uçuşuyordu herhalde. Honda onun gizemli tavırlar takınan bir kadın olmadığını bilirdi; her şeyi ona bırakarak bekledi.</p>
<p>“Galiba bir şeyi açıklığa kavuşturmam gerekiyor,” dedi Keiko.</p>
<p>“Nedir o?”</p>
<p>“Ying Çan evime sığındı; bana tam anlamıyla güveniyor. Yani yemeğe benim de katılacağımı söylersem, çağrını hemen geri çevirmeyecektir. Sence de uygun mu?”</p>
<p>“‘Sence de uygun mu’ da ne demek? Ben de senden tıpatıp böyle davranmanı isteyecektim.”</p>
<p>“Onunla baş başa görüşmeni gerçekten istiyorum, ama bir süre... Yanıtını bildirmek için seni nereden arayayım?”</p>
<p>Honda, “İşyerimden. Bundan sonra her sabah oraya uğramaya karar verdim,” dedikten sonra telefonu kapadı.</p>
<p>O andan sonra dünya biçim değiştirdi. Bir saat sonrasını, bir sonraki günü nasıl bekleyecekti? Kendi kendisiyle küçük bir bahse tutuştu: Buluştuklarında Ying Çan yüzüğü takmışsa, onu bağışlamış demekti; takmaması ise bunun tersine işaretti.</p>        
    </body>
</html>
