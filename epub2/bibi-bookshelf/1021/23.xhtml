<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">23</p>
<p>“Ne güzel serviler yetiştirmişsiniz,” dedi Honda’nın yeni komşusu. “Burası o kadar kıraç ve ağaçsızdı ki.”</p>
<p>Keiko Hisamatsu, etkileyici bir kadındı.</p>
<p>Ellisine yaklaşmıştı, ama söylendiğine göre estetik ameliyat yaptırdığı yüzü, fazlasıyla gergindi; pırıltılı gençliğini koruyordu. Başbakan Yoşida ya da General MacArthur ile hiç çekinmeden konuşabilen o sıradışı Japonlardan biriydi; kocasını çoktan boşamıştı. Şu sıralar, Fuji Dağının eteklerindeki kampta görevli olan, İşgal Güçlerine mensup, genç bir Amerikalı subayla ilişkisi vardı. Gotemba, Ninooka’da epeydir savsakladığı villasını onartmış, arada bir, bir randevu ya da kendi deyimiyle, ‘uzun zamandır bekleyen mektupları ağır ağır yanıtlamak’ için buraya gelmeye başlamıştı. Villası, hemen Honda’nın villasına bitişikti.</p>
<p>1952 yılının baharında Honda elli yedinci doğumgününü kutladı. Hayatında ilk kez bir villa satın aldı. Villaya taşınmasını kutlamak için yarın bir parti veriyordu; Tokyo’dan konuklar çağrılmıştı. Kendisi de hazırlıklara göz kulak olmak için bir gün önceden buraya gelmiş, yarım dönümden biraz daha büyük olan bahçesini gözden geçirmesi için komşusu Keiko’yu çağırmıştı.</p>
<p>“Evinizin bitmesini sanki kendi evimmiş gibi, sabırsızlıkla bekledim,” dedi Keiko; nemden ıslanmış çimenliği geçerken yüksek topuklu ayakkabılarıyla bir su kuşu gibi sekerek. Bu çimenler geçen yıl ekilmişti. Ne de güzel büyüdüler. Önce bahçeyi yaptınız, sonra da acele etmeden evi. Yalnızca gerçek bir bahçe âşığı yapardı bunu.”</p>
<p>“Kalacak yerim yoktu, bu yüzden her gün Gotemba ile burası arasında mekik dokudum,” diye yanıtladı Honda. Kalın, biraz eskimiş ceketi, soğuğa karşı boynuna doladığı ipek fularıyla Parisli bir kapıcıya benziyordu.</p>
<p>Honda, Keiko gibi boş bir yaşam süren kadınların yanında kendini biraz huzursuz hissederdi. Önemsiz biri olduğu hemen anlaşılacakmış gibisine gelirdi -bütün yaşamı boyunca çalışıp öğrenmenin, şimdi de, tam yaşlılığa merdiven dayamışken, nasıl yan gelip yatılacağını öğrenmeye çalışmasının bayağılığı.</p>
<p>Burada bir villanın sahibi olarak bulunmasını, 18 Nisan 1899’da imparatorluk Mührüyle yayınlanan ve ‘ulusal toprak, orman ve arazilerin sahiplerine geri verilmesine ilişkin’ çok az bilinen bir yasanın, çoktan eskimiş bir maddesine borçluydu.</p>
<p>Temmuz 1873’te bir toprak reformu kararnamesi yayınlanmış ve hükümet görevlileri köy köy gezerek bazı mülklerin sahiplerini saptamaya girişmişti. Vergilerden korkan kimi mülk sahipleri topraklarını inkâr etmiş, bunun sonucunda da hatırı sayılır sayıda özel mülkle, ortak kullanılan arazi sahipsiz kalarak devlete devredilmişti.</p>
<p>Daha sonra yükselen pişmanlık ve öfke dolu feryatlar üzerine, 1899’da çıkartılan bir yasanın ikinci maddesiyle, arazisini geri almak isteyenlerin, arazinin asıl sahibi olduklarını kanıtlamak için gereken yedi belgeden en az bir tanesini getirmeleri istendi. Buna ‘devlet belgesi’ deniyordu. Yasanın altıncı maddesi ise geçerli bütün yasal davaların, İdari Dava Mahkemesinin yargısına bırakıldığını bildiriyordu.</p>
<p>1890’lı yıllarda bu türden pek çok dava açıldı, ama İdari Dava Mahkemesi yalnızca bir tek duruşmaya izin verdi; temyiz şansı da yoktu. O zamandan beri yasal işlemlerin denetiminde hiçbir düzenleme yapılmadığı için, işler son derece yavaş yürümekteydi.</p>
<p>Düşüncesizce söylenmiş bir yalan yüzünden ortak arazileri devletleştirilmiş olan her köyde, Oaza, yani yönetim kurulu davacı oldu. Köy bir kasabaya dönüşmüş olsa bile Oaza mülkiyet isteminde bulunabiliyor ve bir tür ‘sahiplik bölgesi’ olarak kalıyordu.</p>
<p>Fukuşima Bölgesindeki Miharu bölgesinin belli bir köyü için 1900 yılında bir yasa çıkartıldı; duruşmada hem hükümet hem de davacı çok gevşek davrandı. Aradan elli yıl geçti, davalı, yani Tarım ve Ticaret Bakanlığı, Tarım ve Orman Bakanlığına dönüştü; davaya bakan avukatlar birer birer öldü, yerlerini yenileri aldı. 1940 yılında davacı köyden bir delege Tokyo’ya geldi ve bu umutsuz davayı, artık iyice tanınmış bir avukat olan Honda’nın ellerine teslim etti.</p>
<p>Elli yıllık düğüm, Japonya’nın savaşta yenilmesi üzerine çözüldü.</p>
<p>1947’de yürürlüğe giren yeni anayasa ile özel mahkemeler kaldırıldı, İdari Dava Mahkemesi feshedildi. Halâ süren bütün davalar Tokyo Yüksek Mahkemesine devredildi, sivil davalar gibi işlem görmeye başladı. Bunun sonucunda da Honda davayı kolayca kazandı. Şanstan başka bir şey değildi bu -doğru zamanda doğru yerdeydi Honda.</p>
<p>Yıllardır elden ele geçen antlaşmaya göre Honda’nın ücreti, köye geri verilen toprakların üçte biriyle ödendi. Ya toprağı olduğu gibi kabul edecekti ya da o günkü değerinden satıp nakite çevirecekti. İkinci yolu seçti. Böylece eline otuz altı milyon <i>yen</i> geçti.</p>
<p>Bu olay Honda’nın yaşamını oldukça derinden etkiledi. Savaş sırasında mesleğinden gitgide sıkılmıştı; büyük saygınlığı olan Honda Hukuk Bürolarını kapatmamış, ama bütün işi genç ortaklarına devretmişti; arada bir boy göstermekle yetiniyordu. Sosyal yaşamı da, düşünceleri de değişmişti. Talihinin birden açılmasını; hiç beklenmedik bir anda kırk milyon <i>yen</i>’e yakın bir paraya kavuşmasını ciddiye alamıyordu, böylesi bir mucizeyi olası kılan dönemi de ciddiye alamadığı gibi. Olup biteni kayıtsızca karşılamayı seçti.</p>
<p>Hongo’daki evini yıktırıp baştan yaptırmayı düşündü; saldırılarda yansaydı çok daha iyi olacaktı belki de. Ama bu kent onu öyle büyük bir düşkırıklığına uğratmıştı ki, buraya yeni bir şey inşa edip sonsuza kadar ayakta kalmasını beklemek, olanaksızdı artık. Nasılsa bir sonraki savaşta yerle bir olacaktı.</p>
<p>Karısı Rié, bu koskoca evi satıp daha küçük bir daireye taşınmalarından yanaydı. Ama Honda onun hastalığını öne sürerek, kent dışında, dinlenebileceği, tenha bir yerde bir villa yaptırmaya karar vermişti.</p>
<p>Hakoné’deki Sengokuhara yöresine, bir tanıdıklarının önerisi üzerine bir araziyi görmeye gittiler, ama yörenin ne kadar rutubetli olduğunu öğrenince korkup vazgeçtiler. Kiraladıkları arabanın sürücüsü onları Hakoné Geçidinden geçirince, Gotemba bölgesindeki, kırk yıl kadar önce gelişen Ninooka sayfiyesini keşfettiler. Eskinin ileri gelen kişilerine ait pek çok villa vardı burada. Savaştan sonra, yakındaki Fuji Talim Alanındaki Amerikan İşgal Güçlerinden ve onları izleyen, kaçınılmaz kadın ordusundan çekinerek, kapılarına kilit vurmuşlardı. Honda villaların bulunduğu semtin batısında, bir zamanlar devlete ait olan, ama sonradan toprak reformu ile bölgedeki çiftçilere devredilen boş bir arazi bulunduğunu öğrendi. Oradan ucuza bir yer kapatmak olasıydı.</p>
<p>Hakoné Dağının eteğindeki bütün bölge, Fuji’nin çevresindeki gibi boydan boya volkanik lavlarla kaplanmamıştı. Ama servinin dışında hiçbir şey yetiştirilemeyecek, kıraç bir topraktı. Çiftçiler araziyi ne yapacaklarını bilemiyorlardı. Honda, tepesi püsküllü uzun kamışlar ve kokulu çalılarla kaplı bir yokuşun hafif bir eğimle vadideki ırmağa ulaştığı bir yeri çok beğendi. Fuji Dağı buradan açıkça görülebiliyordu.</p>
<p>Sorup soruşturunca, fiyatının oldukça uygun olduğunu anladı ve Rié’nin bu konuyu biraz daha düşünmesi için yaptığı öneriye kulak asmadı. İki dönümden biraz az olan parselin peşinatını hemen ödedi.</p>
<p>Rié yörenin, adlandıramadığı o iç karartıcı sertliğinden hiç hoşlanmamıştı. Burada hüzne kapılmaktan korkuyordu. Bu yaşta böylesi duyguların hiçbir yarar sağlamayacağının farkındaydı. Ama keyif düşleri kuran Honda için gerekli olan şey bu kasvetli ortamdı.</p>
<p>“Önemli değil. Çevreyi temizleyip biraz yeşillik diker, sonra da evi yaparsak, neredeyse fazla neşeli bir yer bile olabilir,” dedi.</p>
<p>Ev için yakınlardan marangoz bulmak, ağaçları dikecek, bahçeyi düzenleyecek birilerini tutmak biraz zaman aldı, ama giderler düşüktü. Honda öteden beri gelişigüzel para harcamaya karşıydı. Öte yandan, konuklarından birini ağır ağır dolaştırarak geniş arazisini göstermenin keyfi, uzun zaman öncesinden, ta delikanlılığında, Matsugae Malikanesini ziyaret ettiği günlerden kalma bir özlemdi. İnsanın tenini Hakoné’nin uzun süren, dondurucu kışı gibi ısıran, erken bahar serinliğine aldırmıyordu, çünkü bu, kendi bahçesinin serinliğiydi; soluk gölgeleri geniş çimenliğe düşen iki insanın yalnızlığı da hoşuna gidiyordu, çünkü bu, kendi mülkünün yalnızlığıydı. Honda’ya, özel mülkiyetin gerçek lüksünü ilk kez tadıyormuş gibi geliyordu. Üstelik buna, müsriflik ederek değil, tamamen mantıklı düşünerek ve iyi zamanlama yaparak sahip olmuştu.</p>
<p>Keiko’nun oldukça düzgün profilinde ne kadınca bir işvenin, ne de kayıtsızlığın izi vardı. Yanındaki her erkeğe -bu, elli yedi yaşındaki Honda bile olsa- kendini bir delikanlı gibi hissettirme yeteneğine sahipti. Elli yedi yaşına basmış, kadınlara karşı çekingen ve saygılı, ne pahasına olursa olsun görünüşü kurtarmaya kararlı olan birine bir delikanlının katıksız beğenmişliğini, açık neşesini ve vurdum duymazlığını ancak bir kadın hissettirebilir.</p>
<p>Honda’nın bakış açısına göre yaş, fazla önemsenmesi gereken bir şey değildi. Kırk yaşını geçinceye kadar, yılların artılarına, eksilerine dikkat ederdi. Ama şimdi, bu konunun hiçbir önemi kalmamıştı. Bazan, elli yedi yıllık gövdesinde saf çocuksuluğun apaçık izlerine rastladığında, hiç şaşırmıyordu. Yaşlılık, her nasılsa, iflasını ilan etmek gibi bir şeydi.</p>
<p>Sağlığıyla giderek daha çok ilgilenir olmuştu; bencilliği onu ürkütüyordu. Eğer sağduyunun amacı denetimse, ona duyulan ivedi gereksinim artık ortadan kalkmıştı. Deneyimler, bir tabaktaki sıyrılmış kemiklerden başka bir şey değildi.</p>
<p>Keiko çimenliğin ortasında durmuş, Hakoné’nin doğu yanındaki manzarasıyla, kuzey-batıda kalan Fuji’nin görüntüsünü karşılaştırıyordu. Kadın, krallara yakışır denebilecek bir görkem sergiliyordu; üstüne oturan paltosu, dimdik boynu, kısacası her şeyiyle bir general, bir komutan havasına sahipti. Emrindeki genç subaylar, kimileri yerine getirilmesi pek kolay olmayan, her tür emirle karşılaşıyorlardı kuşkusuz.</p>
<p>Hakoné’nin duru, karla beneklenmiş bayırlarına oranla bulutların yarı örttüğü Fuji, çok kısa ömürlüymüş gibi görünüyordu. Honda bir göz aldatmasının dağı bazan olduğundan daha yüksek, bazan da daha alçak gösterdiğini ayrımsadı.</p>
<p>Yakınlardan bir yerden satın alıp arazisine diktiği ince servilerin kırılgan, kurumuş üst dallarının arasından dağa bakarken, “Bugün ilk kez bir bülbül sesi duydum,” dedi.</p>
<p>“Bülbüller martın ortasında gelir,” dedi Keiko. “Mayısta guguk kuşlarını da görebileceksiniz. Yani hem görüp hem dinleyeceksiniz. Burası insanın bir guguk kuşunu hem görüp hem de dinleyebildiği tek yer belki de.”</p>
<p>“Gelin içeri girelim. Şömineyi yakıp, çay demleyelim,” önerisinde bulundu Honda.</p>
<p>“Biraz kurabiye getirdim,” dedi Keiko; az önce girişe bıraktığı paketten söz ediyordu. Ginza’daki Owari-ço’nun köşesindeki Hattori Saatçisinin yerine savaştan sonra bir PX açılmıştı; dükkâna serbestçe girebilen Keiko vereceği armağanları genellikle oradan alıyordu. Çok eskiden beri sevdiği İngiliz kurabiyeleri orada ucuza satılıyordu. Kurabiyelerin içine incecik sürülen erik marmeladı, çocukluğundaki beş çaylarının hâlâ sürdüğüne inanmasını sağlıyordu.</p>
<p>Honda, “Değer biçmenizi istediğim bir yüzük var elimde,” diyerek, yürümeye koyuldu.</p>         
    </body>
</html>
