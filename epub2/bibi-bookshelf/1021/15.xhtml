<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">15</p>
<p>Honda, Batıya özgü yeniden doğuş inancının yalnız, tekbaşına kalmış düşünürler tarafından, güçsüz bir biçimde savunulduğunu keşfedince, kuzey-batı Hindistan’a M.Ö. ikinci yüzyılda egemen olan Kral Milinda’nın, yaşlı Nagasena ile karşılaştığı zaman, eski Yunanistan’ın Pisagor düşüncesini büsbütün unutmuşçasına, Nagasena’yı sorulara boğmasının son derece doğal olduğunu düşündü. O samsara ve ruh göçüne ilişkin, çok daha engin olan Budist kuramlarla ilgileniyordu, üstelik kuşkucuydu da.</p>
<p><i>Kral Milinda’nın Soruları</i> adlı kutsal Budist kitabın Japonca çevirisinin birinci cildi, hükümdarın başkentini şöyle tanımlıyordu:</p>
<br/>
<div class="kucuk">
<p class="girintili">“Yunanlıların gelip yerleştiği ülkelerden birinde, Sagara adında bir kent var. Büyük bir ticaret ve alışveriş merkezi; mor dağları, duru suları, parkları, ormanları ve tarlalarıyla yeryüzünde kurulmuş, hoş, doğal bir cennet; kent halkıysa gerçekten sofu. Üstelik düşmanlarının tamamını püskürtmüşler, en küçük bir güvensizlik ya da baskı hissetmiyorlar. Kralın sarayı çok iyi surlar, görkemli, ürkütücü yan kapılar, yüksek beyaz duvarlar ve derin hendeklerle çevrili; korunması kusursuz. Kentin alanları, caddelerin kesişme noktaları ve pazar yerleri en uygun biçimde tasarlanmış; çok güzel döşenmiş dükkanlar sayısız değerli malla tıkabasa dolu. Yüzlerce hayır hastanesi kente saygınlık katıyor; binlerce konak ve yüksek köşk, Himalayalar gibi bulutlara doğru yükseliyor. Kentin caddeleri insan kaynıyor; çam ağaçları gibi erkekler, çiçek gibi kadınlar, rahipler, savaşçılar, çiftçiler, tüccarlar, serfler- her sınıftan insanlar öbek öbek dolaşıyor.</p>
<p class="girintili">“Kent, çeşitli dinlere ve öğretilere mensup olan bilginleri, öğretmenleri bağrına basmış; Sagara, yaşlılara, her inançtaki bilginlere kucak açan bir yuva gibi. Sokaklarda büyük, küçük tüccarlar yan yana, Benares’te dokunan, <i>kotumbari</i> denen kumaşları ve akla gelebilecek her türlü malı satmaktalar. Çiçek ve tütsü pazarından yükselen çeşit çeşit koku kentin havasını temizliyor. Bazı dükkânlar da dilek incileri, değerli taşlar, altın, gümüş, bakır ya da taştan yapılma eşyalar satıyor. İnsan, göz kamaştırıcı bir elmas madeninin içine dalmış gibi oluyor. Sonra, bir başka yöne dönüyor ve tahılla dolu, kocaman dükkânlara, paha biçilmez mallarla dolu depolara rastlıyorsunuz; her tür yiyecek, içecek ve tatlı satılıyor, tek eksik yok. Kısacası, Sagara zenginlik açısından Uttarakuru ile boy ölçüşebilir; giderek artan refahı Arakamandar ile yani cennet kentiyle kolayca karşılaştırılabilir.”</p>
</div>
<br/>
<p>Kendine duyduğu sonsuz güven, konuşma ve tartışma yeteneğiyle Kral Milinda, zekice, ama incir çekirdeğini doldurmayan sözleriyle Hintlileri aşağılıyordu. İşte bu büyüleyici ve görkemli kentin orta yerinde yaşlı Nagasena ile, kendisinden çok daha bilge olan bu yaşlı insanla ilk kez karşılaştı.</p>
<p>“Ey, Bilge Kişi. Sana Nagasena diyorum, peki, ama tam olarak kim bu Nagasena?”</p>
<p>Yaşlı bilge bu soruya bir soruyla yanıt verdi: “Peki Nagasena sence nedir?”</p>
<p>“Ey, Bilge Kişi, bence Nagasena bir bedenin içindekidir; ona bir yel ya da soluk gibi giren bir yaşam ya da ruhtur.”</p>
<p>Kralın yanıtı Honda’ya, Pisagorcuların Evrensel Soluk kuramını anımsatmıştı. Yunancada <i>psyche</i> ‘soluk’ demekti; eğer insan ruhu soluk ise, insan hava tarafından yutuluyor, demekti, sonuçta da bütün evreni ayakta tutan, hava ile soluktu. Doğal düşüncenin İyon yorumu da böyleydi.</p>
<p>Yaşlı bilge daha sonra, insanın bir kabuğa, bir flüte ya da bir boruya üflediği soluğun bir kez ağızdan çıktıktan sonra neden geri dönmediğini, buna karşın üfleyenin nasıl olup da ölmediğini sordu. Nagasena, Yunan ve Budist düşüncenin arasındaki farklılığı açıkladı:</p>
<p>“Ruh, soluk değildir. Alınan ve verilen soluk, bedenin görünmeyen enerjisi ya da gücü sayılmamalıdır.”</p>
<p>Honda hemen, bundan sonraki konuşmayı kestirebilirim, diye düşündü; bir sonraki sayfada yazılanlar gerçekten de beklediği gibiydi.</p>
<p>Kral sordu: “Ey, Bilge Kişi, hiç kimse ölümden sonra dirilmiş midir?”</p>
<p>“Bazıları dirilir, bazıları dirilmez.”</p>
<p>“Peki onlar nasıl insanlardır?”</p>
<p>“Günah işleyenler yeniden doğacak, günahsız ve arı olanlarsa bir daha doğmayacak.”</p>
<p>“Peki sen yeniden doğacak mısın, bilge kişi?”</p>
<p>“Öldüğüm zaman eğer yaşama yürekten bağlıysam, yeniden doğacağım, yok değilsem, bir daha doğmayacağım.”</p>
<p>“Anlıyorum.”</p>
<br/>
<p>O andan sonra Kral Milinda’nın yüreği öğrenme tutkusuyla yanıp tutuştu, <i>samsara</i> ve ruh göçüne ilişkin sorular sormayı inatla sürdürdü. Yaşlı Bilgeyi, Yunan diyaloğunun sarmal sorgulama yöntemiyle sıkıştırdı. Budizmin ‘özgecilik’ inancına ilişkin kanıtlar istedi, bir ‘öz’ü olmayan insanların neden <i>samsara</i>’dan geçtiğini; öz’ün <i>samsara</i> yasasının öznesi olup olmadığını sordu. Çünkü, <i>samsara</i> birtakım nedenler ve sonuçlardan oluşuyorsa -iyi bir amaç, ödül olarak iyi sonuçlar, kötü bir amaçsa kötü sonuçlar doğuruyordu- o zaman nedensel davranışlardan sorumlu olan, ölümsüz bir cisim var, demekti. Ama <i>Upanişadlar</i> zamanında kabul edilen <i>atman</i>, Nagasena’nın bağlı olduğu okulu oluşturan Abidarma öğretilerinde kesinlikle yadsınıyordu. Nagasena bu kurama, daha sonra gelişen ‘Salt Bilinç’ okulunun her şeyi ince eleyip sık dokuyan öğretisine sırt çevirdiği için, soruyu ancak şöyle yanıtlayabildi: “<i>Samsara</i>’da öz diye bir cisim yoktur.”</p>
<p>Honda Nagasena’nın <i>samsara</i> ve ruh göçünü açıkladığı meselde, alevi akşam, geceyarısı ve tan vakti değişen, ama bütün gece yanan aynı fitilin ucunda sürdüğü için gene de değişmeyen kutsal bir mumun o tanımlanamaz güzelliğini bulmuştu.</p>
<p>Nagasena’nın o zamanlar öğrettiği şey, <i>samsara</i>’nın var olduğu gerçeğiydi ve bunu, yüzyıllarca sonra benimseyen İtalyan düşünürlerle hemen hemen aynı üslupla yapmıştı.</p>

        </body>
</html>
