<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">16</p>
<p>Kral Milinda’nın bu konuşmalarında kendisine muhatap olarak bir Budisti seçmesi son derece doğaldı, çünkü o bir yabancı olduğu için Hinduizmden ister istemez dışlanmıştı. Hint kast sisteminde doğmayan biri, kral bile olsa, bu din tarafından yadsınıyordu.</p>
<p>Honda ‘samsara’ ve ‘yeniden doğuş’ sözcükleriyle ilk kez otuz yıl önce, Geşu Tapınağının Başrahibesinin vaazını dinledikten sonra, Kiyoaki’nin evinde, <i>Manu Yasaları</i>’nı Louis Delongehamps’ın Fransızca çevirisinden okurken karşılaşmıştı. İsa’nın doğumundan önceki ikinci yüzyılla, doğumundan sonraki ikinci yüzyıl arasında kalan dönemde derlenmiş olan bu yasalar, M.Ö. sekizinci yüzyılda Brahma ile <i>atman</i>’ın birliğine inanan Upanişadlar tarafından ortaya atılan <i>samsara</i> düşüncesinden çıkmıştı. <i>Brihadaranyaka Upanişad</i> şöyle diyordu:</p>
<br/>
<div class="kucuk">
<p class="girintili">“İyi bir iş yapan bir kişi, gerçekten de yardımsever; kötü bir iş yapansa iblis olacaktır; insan arı davranışlarla arı, kötü davranışlarla kapkara biri olur. Bu yüzden de denir ki: İnsanoğlu <i>kama</i>, ya da ‘arzu’dan oluşmuştur; <i>kama</i>’yı izleyerek iradesini yaratır; iradesini izleyerek <i>karma</i>’yı yaratır; <i>karma</i> yoluyla da <i>kama</i> meydana gelir.”</p>
</div>
<br/>
<p>Honda’nın Benares’te yaşadığı deneyimin daha on dokuz yaşındayken, <i>Yasalar</i>’ı tanıdığı anda alnına yazıldığı söylenebilir. <i>Manu Yasaları</i>, cennetin ve yeryüzünün yaradılışı ile başlayıp <i>samsara</i> ile son bulan bütün bir dini, ahlâkı, gelenekleri ve yasaları içeriyordu. Hindistan’daki egemenlikleri sırasında İngilizler uyanık davranarak, bu yasaların Hintliler için işlevselliğini sürdürmesine izin vermişlerdi.</p>
<p>Honda <i>Yasalar</i>’ı ikinci kez okuduktan sonra, Benares’te tanık olduğu o yengi dolu şenliğin ve tapınmanın kaynağına ilk kez inebildi. Yasaların son derece etkileyici olan ilk bölümünde, bütün dünyanın atası olan Brahma’nın doğuşu tanımlanmış, Tanrının oluştuğu anda o karanlık karmaşanın ortadan kalktığı, yerini aydınlığa bıraktığı anlatılmıştı. Tanrı önce suyu yaratmış, içine bir tohum atmıştı. Tohum büyümüş ve güneş kadar parlak, altın bir yumurta haline gelmişti. Tanrı bir yıl sonra yumurtayı kırmış, içinden Brahma çıkmıştı. Tanrıyı besleyen su, Benares’in suyuydu.</p>
<p><i>Manu Yasaları</i>’nda yorumlanan yeniden doğuş ilkesi, insanın yeniden doğuşunu kabaca üç sınıfa ayırıyordu. Bütün bilinçli varlıklara egemen olan üç nitelik vardı: Neşeli ve yüce olan, arı, parlak duygularla dolu bilgelik (<i>sattva</i>) bir Tanrı olarak yeniden doğmuştu; iş girişimlerini seven, kararsız, hilekârlığa eğilimli, kösnül zevklere düşkün bir insan olarak yeniden doğan cahillik (<i>rajas</i>); tembel, sefih, aylak, acımasız, inançsız olan, kötü bir yaşam süren ve bir hayvan olarak yeniden doğan öfke (<i>tamas</i>).</p>
<p>İnsan ruhunun öldükten sonra bir hayvana göçmesine yol açan günahlar ayrıntılı bir biçimde belirtilmişti: Brahma’ya inanan birini öldürenin ruhu bir köpeğin, domuzun, eşeğin, deve, keçi, inek, koyun, geyik ya da bir kuşun bedenine girecekti; bir Brahman’dan bir şey çalan Brahman bin kez bir örümcek, yılan, kertenkele ya da suda yaşayan bir hayvan biçiminde doğacaktı; soylu birinin yatağına tecavüz eden biri yüz kez çimen, çalı, asma, ya da etobur bir hayvan olarak doğacaktı; tahıl çalan biri fare; bal çalan at sineği; süt hırsızı kuş; baharat aşıran köpek; et hırsızı akbaba; yağlı et hırsızı karabatak; keten hırsızı kurbağa; pamuk hırsızı turna; inek çalan biri iguana; tütsü yürüten sıçan; sebze hırsızı tavuskuşu; ateş çalanlar balıkçıl; mobilya hırsızları yabanarısı; at hırsızı kaplan; kız kaçıran biri ayı; su hırsızı gugukkuşu; meyve çalan biri de maymun olarak doğacaktı.</p>
    </body>
</html>
