<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">8</p>
<p>Benares’e giderken, yolda, kurbanların görüntüsü Honda’nın gözlerinin önünde tekrar tekrar canlandı.</p>
<p>Başka bir şeyin hazırlığıymış gibi, alelacele geçiştirilmiş bir kaynaşma sahnesiydi. Honda kurban töreninin orada bitmediğini hissediyordu; sanki bir şey başlamıştı; görünmeyen, daha kutsal, daha korkunç, daha ulu bir şeye bir köprü kurulmuştu. Bir başka deyişle, bu törenler dizisi anlatılamaz birini karşılamak için yere serilen kırmızı, dar, uzun bir halıydı sanki.</p>
<p>Benares kutsal yerlerin en kutsalı, Hintlilerin Kudüs’üdür. Ganj’ın nefis bir yarımay çizerek kıvrıldığı, Tanrı Şiva’nın yaşadığı Himalaya Dağlarının eriyen karlarının toplandığı noktada, ırmağın batı kıyısında eski Varanasi, şimdiki Benares kenti bulunur.</p>
<p>Kali’nin kocası Şiva’ya adanmış olan bu kentin, cennete açılan anakapı olduğuna inanılır. Ülkenin her yanından gelen hacıların akınına uğrar. Beş kutsal suyun -Ganj, Dutapapa, Krişna, Jamna ve Sarasvati- birleştiği bu sularda yıkanmakla, cennet mutluluğuna yeryüzünde erişilir.</p>
<p>Suyun yararlarını anlatan <i>Veda</i>’larda<a href="dipnot.xhtml#Footnote0010" id="Feedback0010"><sup class="dipnot_sayi">[10]</sup></a>, aşağıdaki türden pek çok dize vardır:</p>
<br/>
<p class="gunluk">Su ilaçtır.</p>
<p class="gunluk">Su bedeni hastalıktan arındırır.</p>
<p class="gunluk">Su bedeni dirimle doldurur.</p>
<p class="gunluk">Su öyle şifalıdır ki,</p>
<p class="gunluk">Bütün hastalıkları, kötülükleri sağaltır.</p>
<br/>
<p>Ya da:</p>
<br/>
<p class="gunluk">Suda sonsuz yaşam vardır.</p>
<p class="gunluk">Su bedeni korur.</p>
<p class="gunluk">Suda iyileşmeyi sağlayan mucizevi yararlar vardır.</p>
<p class="gunluk">Suyun korkunç güçlerini sakın aklından çıkarma,</p>
<p class="gunluk">Çünkü onlar bedenin ve ruhun ilaçlarıdır.</p>
<br/>
<p>Yüreğin duayla, gövdeninse bu dizelerde övülen suyla temizlendiğini vurgulayan en kutsal Hint ayinleri, Benares’in sayılamayacak kadar çok gat’ında<a href="dipnot.xhtml#Footnote0011" id="Feedback0011"><sup class="dipnot_sayi">[11]</sup></a> canlandırılır.</p>
<p>Honda Benares’e öğleden sonra vardı, hiç zaman yitirmeden oteldeki odasına yerleşti ve yıkandı. Sonra bir rehberle anlaştı. Uzun tren yolculuğuna karşın kendini yorgun hissetmiyordu; gençliğe özgü garip bir merak onu neşeli, yerinde duramaz bir hale getirmişti. Batan güneşin giderek solan ışığı pencereden görünen her şeyi kaplamıştı. Çıkıp içine dalsa, hemen o anda gizemini kavrayacaktı sanki.</p>
<p>Ancak Benares kutsal olduğu kadar da pis bir kentti. Dar, güneş almayan sokakların iki yanında kızarmış yemek ve tatlı satıcılarının, falcıların, hububat, un tacirlerinin tezgâhları üst üste yığılmıştı; her yanı leş gibi bir koku, rutubet ve hastalık sarmıştı. İnsan sokaklardan geçip ırmak kıyısındaki taş döşeli alana çıkarken, çevresini yere çömelmiş, cüzzamlı dilenciler ordusu sarıveriyordu; ülkenin dört bir yanından hacı olarak gelmiş, burada ölümü bekliyor, bir yandan da dileniyorlardı. Güvercin sürüleri. Akşamüstüne özgü o boğucu hava. Cüzzamlı bir dilenci, içinde birkaç madeni para bulunan bir kutunun arkasında oturuyor; bir gözü kıpkırmızı, iltihaplı; parmaksız elleri devrilmiş bir dut ağacının kökleri gibi akşam göğüne uzanmış.</p>
<p>Akla gelebilecek her türlü çarpıklık vardı burada. Öteye beriye koşuşturan cüceler, sağda solda çözülememiş, çok eski bir yazı gibi, bir tek ortak simgesi bulunmayan gövdeler. Çarpıklıkların nedeni yozlaşma ya da sefahat değildi; tam tersine bu sefil, eğri büğrü biçimler tazelikleri ve canlılıklarıyla, tiksindirici bir kutsallık yayıyorlardı. Kan ve irin, tıpkı polenler gibi, binlerce şişman, yeşilimsi sarı sinek tarafından taşınmaktaydı.</p>
<p>Irmağa inen yokuşun sağ yanına, üzerinde kutsal işaretler bulunan, rengarenk bir çadır kurulmuştu, bir rahibin yönettiği töreni izleyen kalabalığın hemen yanıbaşındaki bu çadırda, beze sarılmış cesetler vardı.</p>
<p>Her şey devinim halindeydi. Dışkısı, pis kokusu, mikropları ve zehirleriyle insan etine ait en çirkin gerçekler güneşin altında bolca sergileniyordu. Her şey, sıradan gerçeklikten bir buhar gibi yükselip havada asılı kalıyordu. Benares. Parıltıdan nasibini almamış bir halı parçası. Tapınaklar, insanlar ve çocukların gece gündüz, neşeyle havalandırdıkları uçan halı; bin beş yüz tapınak, cinsel birleşmenin olası bütün duruş biçimlerini betimleyen, siyah abanoz kabartmalı, kırmızı sütunlu aşk tapınakları, içindekilerin sürekli, haykıra haykıra sutra söyleyerek, dört gözle ölümü bekledikleri Dullar Evi... kent halkı, ziyaretçiler, gezginler, ölüler, yüzleri çiçek bozuğu çocuklar, annelerinin göğsüne sımsıkı yapışmış, ölen çocuklar...</p>
<p>Alan yokuş aşağı inerek ırmağa ulaşıyor, ziyaretçileri doğal bir biçimde o en önemli <i>gat</i>’a doğru yönlendiriyordu: Dasasvameda, yani “On Kurbanlık At”. İnanışa göre yaratıcı Brahma bir keresinde burada on tane atı kurban etmişti.</p>
<p>Taşkın suları sapsarı olan ırmak, Ganj’dı! Müminlerin Kalküta’daki kurbanlıkların alınlarına dökmek için küçük, pirinç güğümlere doldurdukları o değerli, kutsal su şimdi Honda’nın gözlerinin önündeki geniş ırmakta akıyordu. Bu, inanılmayacak kadar cömert bir kutsallık şöleniydi. ‘</p>
<p>Hastanın, sağlıklının, sakatın, ölmekte olanın, kısacası herkesin burada ışıl ışıl bir mutlulukla dolması öyle doğaldı ki. Sineklerin, börtü böceğin tombul, neşeli bir pisliğe bulaşmış olması, Hintlilerin kendilerine özgü o vakur ve anlamlı yüzlerinin boşluğa yaklaştıkça hûşuyla dolması öyle doğaldı ki. Honda sağduyusunu, alev alev yanan akşam güneşiyle, dayanılmaz kokuyla, bataklıklardaki uçucu buhara benzeyen ırmak meltemleriyle nasıl bağdaştırabileceğini merak ediyordu. Şarkı söyleyen sesler, çalan ziller, dilencilerin yakarışları ve hastaların iniltileriyle dokunmuş, kalın bir kumaş gibi her şeyi örten bu akşam havasına dalıp dalamayacağından kuşkuluydu. Aklının, salt kendisinin bildiği, ceketinin iç cebine gizlediği bir bıçak gibi bu kusursuz kumaşı boydan boya yırtmasından korkuyordu.</p>
<p>Önemli olan şey, bu bıçaktan kurtulmaktı. Gençliğinden beri tek silâhı olarak gördüğü akıl bıçağı, ruhun her dirilişinde açtığı yırtıklar düşünüldüğünde, pek de başarıyla gizlenmiş sayılmazdı. Artık onu mikroba, toza bulanmış olan bu terli kalabalığa sezdirmeden fırlatıp atmaktan başka seçeneği yoktu Honda’nın.</p>
<p>Alanda, yıkananların kullanması için mantara benzeyen, sayısız şemsiye vardı, ama şu anda çoğu kullanılmadan öylece duruyordu, akşam güneşinin ışınları şemsiyelerin altına ok gibi saplanmıştı. Doruğa şafakta ulaşan yıkanma töreninin zamanı çoktan geçmişti. Rehber kıyıya inip sandalcılardan biriyle pazarlığa girişti. Honda’nın bu bitmek bilmez, uzun çekişmenin sonuna kadar bir köşede, akşam güneşinin kızgın demirini sırtında hissederek beklemekten başka çaresi yoktu.</p>
<p>Honda ile rehberi taşıyan kayık sonunda kıyıdan ayrılabildi. Dasasvameda, Ganj’ın batı kıyısına sıralanmış olan pek çok <i>gat</i>’ın, aşağı yukarı ortasındaydı. Gezinti tekneleri genellikle önce <i>gat</i>’ları görmek için akıntıyı izleyerek güneye iner, sonra da Dasasvameda’nın kuzeyindeki <i>gat</i>’lara ulaşmak için geri dönerdi.</p>
<p>Batı kıyısı kutsal sayıldığı için ırmağın doğu yakası fena halde ihmal edilmişti. Orada yaşayanların yeniden dünyaya gelince bir eşeğin bedenine girecekleri söylenir, bu nedenle de herkes doğu kıyısından uzak dururdu. Bir tek evin bile gölgesine rastlanmıyordu; tek görünen şey, alçak, yeşil ormandı.</p>
<p>Tekne akıntı yönünde ilerlemeye başlar başlamaz, parlak akşam güneşini birden binalar kesti; gerideki sütunların, direklerin üzerine kurulmuş evlerin, insanı etkileyen bir sürü <i>gat</i>’ın oluşturduğu görkemli görüntüyü çevreleyen, göz alıcı bir aylaya dönüştü. Batan güneşe, salt <i>gat</i>’a sırtını dayamış duran Dasasvameda yol veriyordu. Akşam göğü, gül rengindeki yumuşak ışığını ırmağa dökmeye başlamıştı bile; geçen yelkenliler suda loş gölgeler bırakıyordu.</p>
<p>Akşam karanlığından hemen önce havayı dolduran o bol, gizemli ışıltının zamanıydı. Bütün çizgilerin kusursuzlaştığı, her martının bütün ayrıntılarıyla çizildiği, her şeyin gül sarısına boyandığı, ırmaktaki yansımayla gökteki parlaklık arasında isteksiz bir uyumun bir gravürdeki kadar kusursuzcasına hüküm sürdüğü, tam anlamıyla ışığın denetimindeki bir zaman.</p>
<p><i>Gat</i>’lar, tam da bu tür ışığa uygun, büyük yapılardır. Sarayların ya da büyük katedrallerin merdivenlerine benzeyen, görkemli merdivenleri suya kadar iner; her bina sırtını yekpâre taştan, yüksek bir duvara yaslamıştır. Bu tapınakların arka planını oluşturan sütunlar ve kemerler, duvara yapışıktır; sıra kemerlerde kör pencereler bulunur. Kutsal bir yere özgü soyluluğa sahip olan tek yeri merdivenleridir. Kimi sütun başlıkları Korint, kimisiyse Yakın Doğu tarzındadır; bunlar birbirlerinden oldukça farklıdırlar. Sütunların üzerine, dört metreye kadar çıkabilen enlemesine beyaz çizgiler çizilmiştir, yıllık sel baskınlarında suyun ulaştığı yüksekliği gösterirler; en kötü baskınlar, özellikle 1928 ve 1936 yıllarında yaşananlardı. Her an devrilecekmiş gibi duran yüksek plastronların üst yanında, duvarların tepesinde yaşayan insanlar için, çıkıntılı kemerler yapılmıştır, güvercinler bu taş çıkıntılara tünerler. Giderek solan akşam güneşinin aylası, çatıların üstünde bir an için asılı kalır.</p>
<p>Honda’nın kayığı, Kedar denilen <i>gat</i>’a yanaşmak üzereydi. Bir adam, kayığının yakınında ağla balık avlıyordu. Kedar sessizdi, tıpkı suda yıkanan zayıf, abanoz tenli insanlar gibi, basamaklara oturmuş olan izleyiciler de kendilerini duaya ve derin düşünceye kaptırmışlardı.</p>
<p>Honda’nın dikkatini, geniş basamakların tam ortasında duran, yıkanmaya hazırlanan bir adam çekti. Arkasındaki koyu sarı fonda, bir çizgi üzerine dizilmiş görkemli sütunlar yükseliyordu; giderek solan kızıllıkta, sütun başlıklarındaki süslü kertiklere kadar her şey duru ve belirgindi. Adam kutsallığın orta yerinde duruyordu, ancak ona bir insan denip denemeyeceği kuşkuluydu; teni çevredeki, tepeleri tıraş edilmiş rahiplerin esmer gövdeleriyle büyük bir karşıtlık oluşturuyordu. Yalnızca bu uzun boylu, heybetli, yaşlı adamın teninin rengi pırıltılı bir pembeydi.</p>
<p>Ak saçlarını tepesinde küçük bir topuz halinde toplamıştı, sol eliyle kalçasına doladığı kızıl peştemalı tutuyordu. Bunun dışında her yanı hafifçe pörsümüş, geniş, pembe bir çıplaklıktı. Gözleri, kendinden geçmişçesine, bir noktaya saplanıp kalmıştı, çevresinde kimseler yoktu sanki; dikkatle karşı sahilin üstündeki gökyüzüne bakıyordu. Sağ eli, esrimiş bir halde, yavaşça gökyüzüne uzandı. Yüzü, göğsü, karnı, akşam ışığında taze, pembemsi bir beyazlıktaydı, soylu görünümü onu çevresindeki her şeyden soyutluyordu. Ama bu dünyaya ait kara deri parçaları şurasında burasında, kollarının üst kısımlarında, ellerinin üzerinde ya da baldırlarında kalmıştı, hemen hemen soyulmak üzereyse de lekeler, çiller, çizgiler oluşturuyordu. Bu kalıntılar, parlak gövdesinin daha da güzel görünmesini sağlıyordu. Beyaz bir cüzzamlıydı o.</p>
<p>Bir güvercin sürüsü havalandı.</p>
<p>Tekne akıntıya karşı ilerlemeye başlamıştı; bir kuşun devinimi bir anda ötekilere geçiyordu, birçok kanadın peş peşe çırpınışı Honda’yı gafil avlamıştı. Dikkatini, ıhlamur ağaçlarının, <i>gat</i>’ların arasından ırmağa doğru uzanan, yaprakla yüklü dallarına vermişti. Her yaprağın, yeni ölmüş, yeniden doğmayı bekleyen birinin ruhunu on gün süreyle barındırdığına inanılırdı.</p>
<p>Tekne, Dasasvameda <i>gat</i>’ını geride bırakmış, kırmızı kumtaşından yapılma Dullar Evinin önünden geçiyordu. Pencerelerin çerçeveleri yeşil ve beyaz mozaikle süslenmiş, iç kısımları ise yeşile boyanmıştı. Camlardan tütsü sızıyor, zillerin sesi, <i>kirtana</i> şarkısı tavanda yankılanıp ırmağa dökülüyordu. Hindistan’ın dört köşesinden gelen dullar ölümü beklemek için burada toplanmışlardı. Hastalıktan bir deri bir kemik kalmış, ortadan kalkarak kurtulmayı uman bu insanlar için son günlerini Benares’teki Mumukşu Bavan, ya da ‘Mutluluk Evi’nde geçirmek, en büyük mutluluktu. Her şey son derece elverişli bir biçimde, birbirine yakındı. Ölülerin yakıldığı <i>gat</i>, kuzeydeydi, hemen onun arkasında da cinsel ilişkinin binlerce biçimini gösteren heykellerin sıralandığı, Nepallilere ait Aşk Tapınağı vardı.</p>
<p>Honda’nın gözüne, kayığın yanında yüzen, kumaşa sarılı bir paket ilişti. Biçimi, iriliği, uzunluğu insanın aklına, iki ya da üç yaşlarında bir çocuğun cesedini getiriyordu; sonradan, gerçekten de öyle olduğunu söylediler.</p>
<p>Saate bir göz atınca, beşi kırk dakika geçtiğini gördü. Akşam kızıllığı hızla artıyordu. O sırada, tam önünde bir ateş ilişti gözüne; Mani Karnika <i>gat</i>’ının cenaze ateşiydi.</p>
<p>Ganj’a bakan <i>gat</i>, Hint tarzındaki bir kaidenin üzerine sıralanmış, farklı genişlikte, beş kat yükseltiden oluşmuştu. Tapınak, ortadaki geniş <i>stupa</i>’yı<a href="dipnot.xhtml#Footnote0012" id="Feedback0012"><sup class="dipnot_sayi">[12]</sup></a> çeviren uzunlu kısalı <i>stupa</i>’lardan meydana geliyordu; her yapının nilüfer yaprağı biçiminde, İslam üslubunda yapılmış, kemerli bir balkonu vardı. Dev boyutlu, kahverengi tapınak duman isiyle lekelendiği ve yüksek, sıra sütunlar üzerinde durduğu için loş, insansız, dumanla sarılmış, etkileyici dış çizgileri, Honda’nın kayığı yaklaştıkça, gökyüzündeki uğursuz bir sanrı gibi daha da korkunçlaştı. Ancak kayıkla <i>gat</i> arasında hâlâ geniş, çamurlu su uzanmaktaydı. Suyun giderek kararan yüzeyinde, Kalküta’da gördüğü kızıl Java çiçekleri de içinde olmak üzere, adanmış çiçekler, tütsüler, çöpler hep birlikte ırmağın aşağısına doğru yüzmekteydi; cenaze ateşinden yükselen alevlerin tersyüz olmuş yansısı suda açıkça oynaşıyordu.</p>
<p><i>Stupa</i>’lara konan güvercinler karman çorman kanat çırpıyor, gökyüzüne yükselen kıvılcımlara karışıyorlardı. Gökyüzü, griyle karışık bir çivit rengine dönmüştü.</p>
<p>Suya yakın, isli, taş bir mağaranın önünde yükselen, Şiva ile karılarından birinin, kocasının onurunu kurtarmak için kendini ateşe atan Sati’nin heykellerinin önüne çiçekler konmuştu.</p>
<p>Cenaze ateşlerine odun taşıyan kayıklar sahile bağlanmıştı; Honda’nın teknesi <i>gat</i>’ın merkezinden oldukça uzaktaydı. Parlak ateşin arkasında, tapınağın sıra kemerlerinin iyice altında, küçük bir ateş daha görünüyordu. Bu, kutsal, sonsuza kadar yanacak olan alevdi; her cenaze ateşi ilk kıvılcımını ondan alırdı.</p>
<p>Irmaktan esen yel kesilince, ortalığı bunaltıcı bir sıcak kapladı. Benares’teki her yer gibi buraya da sessizlikten çok gürültü egemendi; insanların hiç kesilmeyen devinimi, haykırışlar, çocuk kahkahaları, sutra söyleyen sesler birbirine karışıyordu. Suda salt insanlar yıkanmıyordu, iskeleti çıkmış köpekler çocukların peşisıra suya giriyor, ateşlerden uzak olan karanlık derinliklerde, bakıcıların haykırışlarla güttüğü mandaların güçlü, parlak sırtları, suların altında kalan basamaklarda beliriveriyordu. Basamakları sendeleyerek çıkarken, ıslak kara sırtları cenaze ateşlerini bir ayna gibi yansıtıyordu.</p>
<p>Bazan alevler beyaz bir dumanla sarılıyor, aradaki gediklerde çırpınan kırmızı diller beliriyordu. Duman tapınağın balkonlarına sızdı, binanın loş girintilerinde canlı bir şeymiş gibi dönmeye başladı.</p>
<p>Mani Karnika <i>gat</i>’ı, son arınma noktasıydı; her şey Hint geleneklerince ortada, açıktaki halk <i>krematoryum</i>’unda<a href="dipnot.xhtml#Footnote0013" id="Feedback0013"><sup class="dipnot_sayi">[13]</sup></a> olup bitiyordu. Bu da, mide bulandırıcı bir iğrençlikle, Benares’te kutsal ve arı sayılan her şeyin o kaçınılmaz karışımıyla doluydu. Buranın, dünyanın sonunu belirlediği tartışma götürmezdi.</p>
<p>Kırmızı kumaşa sarılı bir cesedi, Şiva ile Sati mağaralarını birleştiren yumuşak eğimli basamaklara yaslamışlardı. Ganj’ın sularını emmiş olan ceset, yakılma sırasını bekliyordu. Kırmızı kumaş bunun bir kadın cesedi olduğuna işaretti. Beyaz kumaş erkekler için kullanılıyordu. Akrabaları, başlarının tepesi kazınmış rahiplerle birlikte bekleşiyorlardı; cenaze ateşi yandıktan sonra cesedin üzerine tereyağ ve tütsü atacaklardı. Biraz sonra, şarkı söyleyen rahipler ile ölünün akrabaları, bambu bir sedyeye yatırılmış, beyaza sarılı bir ceset daha getirdiler. Ayaklarının altında bir sürü çocukla siyah bir köpek kovalamaca oynuyordu. Yaşam olanca canlılığı ve korkunç gürültüsüyle, Hindistan’ın her yerinde olduğu gibi burada da sürüyordu.</p>
<p>Saat altı olmuştu. Ansızın dört ya da beş yerde birden alevler yükseldi. Rüzgâr dumanı tapınak yönüne savurduğu için, iğrenç kokusu kayıktaki Honda’nın burnuna erişmedi, ama Honda her şeyi açık seçik görebiliyordu.</p>
<p>En sağda, bir araya toplanmış olan küller, ırmağın sularınca emilmeye bırakılmıştı. Her gövdeye inatla yapışan kişisel özellikler artık yok olmuştu, bütün gövdelerin külleri birleşmiş, sonunda da Ganj’ın kutsal sularında eriyip gitmişti; böylece dört temel ögeye ve engin Evrene dönüyorlardı. Henüz Ganj tarafından emilmemiş olan alttaki küller, yörenin nemli toprağıyla ayrılmaz bir biçimde kaynaşmıştı. Hintliler mezar yaptırmazlar. Honda birden, Kiyoaki’nin mezarını ziyaret etmek için gittiği Aoyama Mezarlığında içini yalayıp geçen o ürpertiyi, Kiyoaki’nin o mezartaşının altında olmadığını kesinkes anladığı anda duyduğu dehşeti anımsadı.</p>
<p>Cesetler birbiri ardına ateşin üzerine yatırılıyordu. Cesedi bağlayan ipler yandıktan ve kırmızı, beyaz kefenler eriyip gittikten sonra, birden, siyah bir kol uzanıyor, ya da cesetlerden biri uykusunda dönermişçesine ateşin içinde kıvrılıyordu. Cenaze ateşinin üzerine yerleştirilen cesetler önce koyu gri bir renk alıyordu. Kaynayan çaydanlıktan çıkan sese benzeyen bir cızırtı geliyordu sudan. Kafatasları kolay yanmıyordu; ölü yakıcı ikide bir ateşe yaklaşıyor, elindeki bambu sırıkla gövdelerinin çoktan yanıp kül olmasına karşın, hala yanmayı sürdüren kafataslarını itekliyordu. Sırığı kemiklerinin arasına sertçe daldırırken, güçlü, siyah kollarında alevlerin yansısı titreşiyor, çıkan çatırtılar tapınağın duvarlarında yankılanıyordu.</p>
<p>Ah, insan gövdesini arıtma, parçalarını yeniden dört temel ögeye çevirme işleminin yavaşlığı... direnen insan eti, etin ölümden sonra havada asılı kalan o yararsız kokusu... Alevlerde kırmızı bir şey açılıyor, parlak bir şey kıvranıyor, siyah, tozsu zerrecikler kızgın kıvılcımlarla birlikte dans ediyordu. Alevlerde, bir şey yaratılıyormuş gibi, bir parlayıp bir sönen bir canlılık vardı. Zaman zaman, yanan odunlar gürültüyle çöktüğü ve alevlerin bir kısmı görünmez olduğunda, ölü yakıcı ateşe biraz daha odun atıyordu; bazan da hiç beklenmedik alev sütunları yukarı sıçrıyor, tapınağın balkonlarını yalıyordu.</p>
<p>Üzüntü yoktu. Acımasızlık gibi görünen şey, aslında katıksız sevinçti. Bu, salt samsara ve yeniden doğuş inançlarından kaynaklanmıyordu; insanı durmaksızın yenilenen doğanın bir parçası olarak kabul ediyorlardı. Çeltik tarlası, orada boy atan bitkiler, meyve veren ağaçlar. İnsan elinin biraz yardım etmesi şarttı; tıpkı hasadın ve tarımın insan müdahalesine gereksinmesi gibi. İnsanlar, bu doğal akıştaki sıralarını almak için doğuyorlardı.</p>
<p>Hindistan’da acımasızlık gibi görünen her şeyin kaynağı gizli, coşkun, engin bir neşeyle bağlantılıdır! Honda böylesi bir neşeyi kavramaktan korkuyordu. Bu aşırılıklara tanık olmuş biri olarak, şaşkınlığını hiçbir zaman üstünden atamayacağını da biliyordu. Sanki bütün Benares kutsal bir cüzzama yakalanmış, Honda’nın görüş açısı bile bu sağaltılamaz illete tutulmuştu.</p>
<p>Ama o son noktayı görmüş olduğunu yüreğini kristalden bir ürpertiyle sarsan o ânı yaşadıktan sonra anlayabildi ancak.</p>
<p>Bu, kutsal ineğin yüzünü Honda’ya çevirdiği andı.</p>
<p>Krematoryumda beyaz bir inek vardı, şu Hindistan’ın her yerinde, her şeyine izin verilen, kutsal hayvanlardan biri. Ateşe alışkın olan kutsal inek, ölü yakıcı tarafından kovalanınca tapınağın koyu renk kemerlerinin önünde, alevlerin ulaşamayacağı bir yerde durdu. İçerisi tam anlamıyla karanlıktı; hayvanın beyazlığı saygı uyandıran, ulu bir bilgelikle doluydu. Kıpırdaşan alevleri yansıtan beyaz karnı, Himalaya’nın ayışığında yıkanmış, soğuk karlarını andırıyordu: Duygusuz karla ulu etin, bir hayvanın bedenindeki has bileşimi. Duman alevleri sarmıştı, arada bir, kızıl bir alev parlıyor, ama kıvrıla kıvrıla yükselen duman onu hemen bastırıyordu. İşte tam o anda kutsal inek muhteşem beyaz yüzünü, yanan cesetlerden yükselen dumanın ortasında, Honda’ya çevirdi, doğruca gözlerinin içine baktı.</p>
<p>O akşam Honda yemeğini bitirdikten sonra, ertesi sabah gündoğumunda otelden ayrılacağını bildirdi, bir kadeh içki içtikten sonra uyudu.</p>
<p>Düşleri bin çeşit hayaletle doldu. Düşünde, parmakları daha önce hiç dokunmadığı bir klavyede geziniyor, garip sesler çıkartıyordu. Parmakları bir mühendis gibi, tasarlanmış evrenin şimdiye kadar tanıdığı bütün köşelerini inceliyordu. Birden kristal Miwa Dağı karşısında belirdi, sonra da zirvesinde Tanrıların oturduğu, olanca haşmetiyle yükselen Offing Kayası; bir çatlaktan kan fışkırıyordu; sonra da kırmızı dilini sarkıtmış olan Kali yeryüzüne çıktı. Yanmış bir ceset, güzel bir delikanlı biçiminde yükseldi; saçları ve beli kutsal sakaki ağacının pırıl pırıl, lekesiz yapraklarıyla örtülüydü. Tapınaktaki o tiksindirici sahne bir anda bir Japon türbesinin tertemiz taşlarla kaplanmış, serin bahçesine dönüştü. Bütün düşünceler, bütün Tanrılar hep birlikte, sapından tutmuş, <i>samsara</i>’nın dev çarkını döndürüyorlardı. Büyük çark, sarmal yıldız takımı gibi ağır ağır dönüyor, <i>samsara</i>’nın etkisinden habersiz olan, tıpkı dünyanın döndüğünden bihaber, günlük yaşantılarını sürdüren insanlar gibi, mutlu, kızgın, üzgün ya da sevinçli insan yığınlarını taşıyordu. Tanrıların eğlence parkında, ışıklarla donatılmış bir dönmedolaptı sanki.</p>
<p>Belki de Hintliler hepsinin ayrımındaydı. Her şeyi biliyorlardı. Bu korku Honda’nın peşini düşlerinde bile bırakmıyordu. Nasıl dünyanın dönmesi insanın herhangi bir duyusu tarafından saptanamıyor, ancak bilimsel mantıkla güçbela sezilebiliyorsa, <i>samsara</i>, yeniden doğuş ve <i>karma</i> da aynı biçimde, sıradan algılama ve akılla değil, yalnızca doğaüstü bir güçle, fazlasıyla doğru, düzenli, sezgili bir üst mantıkla ayrımsanabiliyordu belki de. Belki de Hintlileri böylesine kayıtsız, gelişmeye karşı böylesine diretken kılan, sıradan insanları değerlendirmekte kullanılan ortak ölçütler olan neşe, öfke, kaygı ya da zevk gibi insanca duygulardan yoksun kılan şey de bu anlayıştı?</p>
<p>Bunlar, bu ülkeye yeni ayak basmış bir gezginin kaba taslak izlenimleriydi elbette. Düşler bazan en üst düzeydeki simgelerle en pespaye görüşleri kaynaştırırlar. Honda düşlerinde yargıçlık günlerinden kalma, eski alışkanlığını sürdürüyor olabilirdi: Soğuk, yavan, kuramsal süreç istemeyerek de olsa yeniden kendini gösteriyordu işte. Honda’nın mesleksel alışkanlıkları ve kişiliği bir kedinin diline benziyordu, sıcak yiyeceğe karşı aşırı duyarlı, sıcak, tanımlayamadığı maddeleri ise bir an önce soğutan ve düşünsel olarak donmuş yiyeceğe dönüştüren bir dile. Düşlerinde özellikle sakıngan davranan pek çok insan gibi, Honda da aynı bildik, otomatik savunma düzeneğini kullanıyordu.</p>
<p>Düşün belirsizliği, tuhaflığı bir yana bırakılsa bile, gerçekten gördüğü, insanın anlamayı ya da yorumlamayı inatla yadsıdığı şey, çok daha büyük bir sırdı Honda için. Uyandığında bu gerçek, gövdesinde, beyninde hâlâ dolanıp duruyordu. Kendini tropikal bir hastalığa yakalanmış gibi hissetti.</p>
<p>Sakallı rehber, otel koridorunun ucundaki masadan yayılan loş ışığa yakın bir yerde durmuş, gece nöbetçisi olan çocukla şakalaşıp gülüşüyordu. Beyaz keten bir takım elbise giymiş olan Honda’nın yaklaştığını görünce, saygıyla eğildi.</p>
<p>Honda’nın otelden gün ağarırken ayrılmasının nedeni, <i>gat</i>’lara toplanmış, doğan güneşe tapınmak için bekleşen kalabalığı görmekti.</p>
<p>Benares, çok’tan oluşan tek anlayışına, yani aşkın bir Tanrı olan Brahma’nın birliğine, çoğu içeren Tek Tanrıya adanmış bir kentti. Güneş, Brahma’nın Tanrısallığının somutlaşmış biçimiydi; güneşin ufukta yükseldiği an Brahma’nın dindarlığı doruğuna ulaşıyordu. Hint dininde kutsal Benares ile cennet eşdeğerdi. Din bilgini Şankara, bir keresinde şöyle demişti: “Tanrı cennetle Benares’i teraziye koyduğu zaman daha ağır çeken Benares yeryüzüne inmiş, daha hafif olan cennetse gökyüzüne yükselmiş.”</p>
<p>Hintliler, en yüce Tanrı bilincine güneşte ulaşılacağına inanırlar ve güneşi gerçeğin son simgesi olarak kabul ederler. Bu yüzden Benares’i güneş yuvarlağına tapma, Tanrıdan güneşi yakarma doldurur. İnsanların bilinci, yeryüzüne egemen olan kurallardan sıyrılır. Benares ise duaların etkisiyle uçan bir halı gibi yükselir.</p>
<p>Dasasvameda bir gün öncesinden farklı olarak insan yığınlarıyla kaynıyordu, sayısız şemsiyenin altında yanan mumlar, gün ağarmadan hemen önceki alacakaranlıkta titreşiyordu. Irmağın karşı kıyısındaki ormanı saran gökyüzünde, bulut dizilerinin altından şafağın yaklaştığı hissediliyordu.</p>
<p>Halk, geniş bambu şemsiyelerin altına peykeler koymuş, Şiva’yı simgeleyen <i>lingam</i> taşını kırmızı çiçeklerle süslemişti. Kimisi küçük dibeklerde kırmızı tarçın karıştırıyor, yıkandıktan sonra alınlarını boyamaya hazırlanıyordu. Onlara eşlik eden rahipler bu macunu pirinç kaplarda, tapınağa adanmış ve kutsanmış olan Ganj suyuyla karıştırıyorlardı. Birtakım insanlar, tam güneş doğarken suda olabilmek için basamakları çoktan inmişti. Suyu avuçlayarak kutsadıktan sonra yavaş yavaş bütün gövdelerini suya sokuyorlardı. Kimisi de şemsiyelerin altına diz çökmüş, gündoğumunu bekliyordu.</p>
<p>Günün ilk ışığı ufuk çizgisinin üstünde belirir belirmez, <i>got</i>’taki görüntü tam bir çizgi ve renk cümbüşüne dönüştü; kadınların <i>sari</i>’leri, ciltleri, çiçekler, ak saçlar, uyuzlular, pirinç taslar - hepsi birden renk saçmaya başladı. Biçimi bozulmuş sabah bulutları usul usul yer değiştirerek, gittikçe yayılan ışığa yol verdi. Sonunda, kıpkırmızı sabah güneşinin bir ucunu alçak ormanın üstünde gösterdiği anda, alanı neredeyse Honda’yla omuz omuza sürtünür durumda doldurmuş olan insanların dudaklarından saygı dolu bir uğultu yükseldi. Kimisi dua etmek için yere diz çöktü.</p>
<p>Sudakiler kâh ellerini birleştirip, kâh kollarını iki yana açarak, ağır ağır yükselen, yusyuvarlak ortaya çıkan kırmızı güneşe tapınıyorlardı. Gövdelerinin, morumsu sarı dalgalı ırmağın ta karşı kıyısına düşen gölgeleri basamaklardaki insanların ayaklarına kadar ulaşıyordu. Karşı kıyıda güneş için atılan büyük sevinç çığlıkları duyuldu. Bu arada herkes, görünmeyen bir el tarafından yönlendirilirmişçesine, birbiri ardınca suya giriyordu.</p>
<p>Güneş şimdi yeşil ormanın tam üstündeydi, Aşağıdayken, insanların kendisine bakmasına izin veren bu kızıl yuvarlak şimdi bir anlık bir bakışı bile kabul etmeyen bir parıltı yumağına dönüşmüştü. O artık nabız gibi atan, tehdit edici bir alev topuydu.</p>
<p>Ansızın Honda anladı! İsao’nun intihar ederken düşleyip durduğu güneş buydu!</p> 
     
    </body>
</html>
