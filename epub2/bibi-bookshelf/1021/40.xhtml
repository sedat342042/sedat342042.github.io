<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">40</p>

<p>Keiko’nun evi Azabu’nun yüksekçe bir yerine kurulmuştu; araba yolu kıvrıla kıvrıla evin kapısına kadar çıkıyordu. Keiko’nun babası, evin ön yüzünü, gençliğini geçirdiği Brighton’ın anısına, yarım kemerli Regency tarzında yaptırmıştı. Haziranın sonlarına doğru ılık bir akşamüstü Honda aldığı çay davetini kabul ederek, içinde savaş öncesinin Japonya’sına dönermiş gibi bir duyguyla, Keiko’nun evine yollandı.</p>
<p>Tayfun, fırtına ve yağmurun ardından, yağış mevsimi için alışılmadık olan yaz güneşinde, ön bahçedeki suskun ağaçlar, bütün bir dönemin andaçlarını kendilerinde toplamış gibiydiler. Honda geçmişe özlemle dolu o müziğe döndüğünü düşündü. Yanık yıkıntılar arasında, ayakta kalabilmiş neredeyse tek yapı olan bu malikane yalnızlığı yüzünden daha da ayrıcalıklı, günahkar ve kasvetli görünüyordu. Zamandan geriye kalan andaçların etkisi, yıllar geçtikçe giderek artmıştı sanki.</p>
<p>Honda’nın aldığı resmi davetiyede, Keiko’nun evinin Amerikan İşgal Güçlerince boşaltıldığı, bu olayı kutlamak için de bir çay toplantısının yapılacağı yazılıydı. Kadın, Ying Çan konusuna değinmemişti. Honda bir buket çiçek yaptırdı. Eve el konmuş durumdayken annesi ile birlikte, eskiden hizmetkarlara ayrılmış olan ayrı bir evde oturan Keiko, bu süre boyunca Tokyo’daki evine bir tek konuk bile çağırmamıştı.</p>
<p>Honda’yı kapıda beyaz eldivenli bir uşak karşıladı. Yuvarlak holün tavanı yüksekti. Kapıların bir yüzüne turna resimleri yapılmıştı, öteki yüzleri ise ikinci kata çıkan bir merdivene bakıyordu. Merdivenin ortasındaki karanlık bir girintiye, gözlerini uysallıkla yere eğmiş, bronz bir Venüs heykeli konmuştu.</p>
<p>Kano tarzındaki turnalı kapılar aralıktı; salona açılıyordu. içeride kimse yoktu.</p>
<p>Yan yana sıralanmış pencerelerden giren ışık salonu aydınlatıyor, camların eski tarzdaki kristal yüzeyleri gökkuşağının renklerini yansıtıyordu. Daha ileride, salonun bir yanı geniş bir girinti oluşturuyordu.</p>
<p>Duvarlara boydan boya bulutlar resmedilmiş, duvarlardan birine güzel yazılı, dar bir parşömen asılmıştı. Monoyama tarzındaki kafesli tavandan bir avize sarkıyordu. Bütün küçük sehpalar ve koltuklar On Beşinci Louis tarzındaydı -d’époque. Her koltuğun döşemesi farklıydı; hep birlikte Watteau’nun açıkhava eğlencelerini çağrıştıran bir sahne oluşturuyorlardı.</p>
<p>Honda koltukları incelerken, burnuna tanıdık bir koku geldi; arkasına dönünce Keiko’nun modaya uygun, hardal rengi Çin ipeğinden, çift etekli bir öğleden sonra giysisiyle dikildiğini gördü.</p>
<p>“Nasıl, beğendin mi? Tufandan önceki devre ait şeyler, öyle değil mi?”</p>
<p>“Doğuyla Batının kusursuz, nefis bir uyumu!”</p>
<p>“Babamın zevki her şeyde bu yöndeydi. Ama eşyalar ne kadar iyi korunmuş, değil mi? Eve el konulması kaçınılmazdı, ama koşuşturup durdum ve görmemişlerin herhangi bir şeye zarar vermelerini engellemek için elimden geleni yaptım. Burayı ordunun ileri gelenleri için kullandıklarından, senin de gördüğün gibi oldukça iyi durumda teslim ettiler. Bu evin her köşesinde çocukluğuma ait bir anım var. Ohio’lu ahmak köylülerin buranın altını üstüne getirmemiş olmaları büyük şans. Burayı bu haliyle görmeni istedim.”</p>
<p>“Öteki konuklar nerdeler peki?”</p>
<p>“Bahçedeler. Hava sıcak, ama tatlı bir esinti var. Sen de dışarıya gelmez misin?”</p>
<p>Keiko, Ying Çan’dan hiç söz etmemişti.</p>
<p>Odanın bir köşesindeki kapıdan geçip bahçeye açılan terasa çıktılar. Uzun ağaçların gölgesine bambu koltuklar, küçük masalar yerleştirilmişti. Bulutlar inanılmayacak kadar güzeldi, çimenin yeşili kadınların giysilerindeki renk bolluğunu daha da vurguluyordu. Çiçeğe benzeyen şapkalar öne arkaya dalgalanıyordu.</p>
<p>Kalabalığa yaklaşan Honda çoğunluğu yaşlı kadınların oluşturduğunu, dahası buradaki tek erkek olduğunu ayrımsadı. Tanıştırılırken kendini rahatsız hissetti. Kahverengi benekli, kırışık, pembe elleri sıkıp sıkmamakta duraksıyordu; peş peşe uzanan ellerden bunalmıştı; eller yüreğini bir geminin ambarındaki kurumuş meyveler gibi karartıyordu.</p>
<p>Sırtlarındaki fermuarların açılmış olduğundan habersiz, Batılı kadınlar geniş kalçalarını sallıyor, gıdaklar gibi gülüyorlardı. Kahverengi ya da mavi, çökük gözleri Honda’nın saptayamadığı birşeylere dikilmişti. Bazı sözcükleri telaffuz ederken karanlık ağızlarını öyle çok açıyorlardı ki, bademcikleri görünüyordu. Kendilerini kaba bir coşkuyla sohbete kaptırmışlardı. İki ya da üç tane, incecik sandviçi kırmızı ojeli tırnaklarıyla sımsıkı tutan biri, ansızın Honda’ya döndü ve üç kez boşandığını açıkladı; acaba Japonlar da sık sık boşanıyorlar mıydı?</p>
<p>Rengârenk giysili konuklar sıcaktan kaçınmak için koruda geziniyor, ağaçların altında bir görünüp bir kayboluyorlardı. İki ya da üç tanesi korunun girişinde göründü; iki Batılı kadınla Ying Çan’dı bunlar.</p>
<p>Honda’nın yüreği, tökezlemişçesine çarpmaya başladı. İşte buydu; bu çarpıntı çok önemliydi. Onun sayesinde yaşam katı, ölü bir cisim olmaktan çıkıyor, akıcı, hatta uçucu bir şeye dönüşüyordu. Kızı yalnızca görmek bile iyi gelmişti Honda’ya. Bu çarpıntı ânında çaydaki şeker erimiş, yapılar sallanmaya başlamış, köprüler şekerden yapılmışçasına bükülmüş, yaşam yıldırımla, rüzgarda sallanan gelincikle, ya da bir perdenin kıpırdanışıyla özdeşleşmişti. Akşamdan kalmalıkta olduğu gibi son derecede benmerkezli bir hoşnutlukla tatsız bir utangaçlık birbirine karışmış, Honda’yı bir tek dirsek darbesiyle bir düş dünyasına itelemişti.</p>
<p>Yanında uzun boylu iki kadın olan Ying Çan, birdenbire koruluktan çıktı. Kolsuz, somon pembesi bir elbise giymiş, simsiyah saçlarını omuzlarına salmıştı. Prensesin iki yaşlı nedimeyle birlikte Bang Pa İn’de düzenlediği pikniği anımsamak Honda’ya iki kat zevk verdi.</p>
<p>Keiko’nun yanında durduğunu neden sonra ayrımsadı.</p>
<p>“Buna ne dersin?” diye fısıldadı, erkeğin kulağına. “Verdiğim sözü her zaman tutarım.”</p>
<p>Honda’yı, çocuksu bir güvensizlik duygusu sarmıştı. Keiko’nun yardımı olmaksızın bu sahneyi yüz akıyla atlatamamaktan korkuyordu. Ying Çan gülümseyerek, adım adım bu kavranamaz korkuya doğru yaklaştı. Kız ona ulaşmadan önce duygularını denetleme telâşına kapılmıştı, ama kız yaklaştıkça Honda’nın korkusu artıyordu. Daha ağzını bile açamadan, dili tutulmuştu.</p>
<p>“Hiçbir şey olmamış gibi davran. En iyisi Gotemba’dan hiç söz etme,” diye fısıldadı Keiko.</p>
<p>Neyse ki Ying Çan tam çimenliğin ortasına geldiğinde, gevezelik etmek isteyen bir kadın tarafından durduruldu. Henüz Honda’yı fark etmemişe benziyordu. On, on beş metre ileride, zamanın dalında sallanan, birkaç saniyede ulaşılabilecek, olgun, ağır kokulu ve sulu bir portakal gibiydi. Honda onu baştan başa inceledi: Göğüslerini, bacaklarını, gülümsemesini, beyaz dişlerini. Her şeyi yakıcı yaz güneşinin altında beslenip olgunlaşmıştı, ama yüreği nüfuz edilemeyecek kadar soğuktu.</p>
<p>Ying Çan sonunda, daire biçiminde dizilmiş olan iskemlelerde oturanlara katıldığında, Honda’yı fark edip etmediği hâlâ belli değildi. Belki de fark etmemiş gibi yapıyordu?</p>
<p>Keiko yüreklendirircesine, “Bak, Bay Honda da burada,” dedi.</p>
<p>“Ya?” dedi Ying Çan, o sakin gülümsemesiyle. Yaz güneşi yüzüne can vermişti; gülümseyen dudakları eskisinden de huzurluydu. Kaşları kalkık, iri siyah gözleri esmer yüzünde ışıl ışıldı. Yüzü, mevsimin tadını doyasıya çıkarıyordu. Yaz onu, geniş bir banyoda salt kendi keyfi için geriniyormuşçasına rahatlatmıştı. Duruşu tam anlamıyla doğaldı. Honda, sutyeninin altında bir saunadaymış gibi terleyen göğüs ayrımını düşleyince, kızın gövdesinin derinliklerine gizlenmiş olan yazı duyumsadı.</p>
<p>Prenses elini uzattı; yüzü ifadesizdi. Honda bu eli nedense titrek bir biçimde tuttu. Kız zümrüt yüzüğü takmamıştı. Gerçi iddiaya kendi kendisiyle girmişti, ama içten içe iddiayı kaybetmek, soğukça geri çevrilmek istiyordu. Geri çevrilmenin hoş bir heyecan verdiğini, o küstah hayallerini hiç mi hiç bozmadığını anlayınca, çok şaşırdı.</p>
<p>Ying Çan boş bir çay fincanı aldı; Honda uzanıp gümüş çaydanlığı kulpundan tuttu. Maden öyle ısınmıştı ki, Honda duraladı. Belki de güvensizlik sisinin onu engelleyeceğinden korkmuştu; elinin titreyeceği, korkunç bir sakarlık yapacağı kesindi. Aynı anda, bir uşağın beyaz eldivenli eli imdadına yetişti. Honda’yı kaygılarından kurtardı.</p>
<p>Sonunda, “Çok iyi görünüyorsun. Yaz sana yaramış,” diyebildi. Farkında değildi, ama konuşması her zamankinden daha kibardı.</p>
<p>Ying Çan, bir ders kitabından okurcasına, “Evet, yaz mevsimini severim,” dedi. Gülümsüyordu.</p>
<p>Çevresindeki yaşlı kadınlar ilgilenmişti, sözlerini çevirmesini istediler. Masadaki limondan, yaşlı gövdelerden yayılan koku, parfüm kokusu Honda’nın sinirlerini germişti; yine de konuşmayı çevirdi. Yaşlı kadınlar anlamsız anlamsız güldüler; yaz sözcüğünün Japoncasının içlerini ısıttığını, sözcüğün tropikal bir kökten türetilmiş olabileceğini söylediler.</p>
<p>Honda Ying Çan’ın sıkıldığını hissetti. Çevresine bakınınca, Keiko’nun çoktan gitmiş olduğunu gördü. Can sıkıntısı Ying Çan’ın içinde, nemli çimenlere uzanmış, dertli dertli kaşınan, suskun bir hayvan gibi çoğalmaktaydı. Bu sezgi, kızla arasındaki tek bağdı. Prenses ağırbaşlılıkla hareket ediyor, gülümsüyor, İngilizce konuşuyordu, ama Honda aslında can sıkıntısından söz etmek istediğini biliyordu. Dolgun göğüslerinden güzel, ince bacaklarına kadar bütün etini kaplayan yaz hüznünün üst üste yığılmasından oluşmuş bir müzikti bu. Müzik kulaklarından gitmiyordu; bir yüksek bir alçak; tıpkı yaz göğünde uçuşan böceklerin hafif vızıltısı gibi.</p>
<p>Ancak bu, kızın çay toplantısından sıkıldığı anlamına gelmeyebilirdi de.</p>
<p>Belki de gövdesini dolduran can sıkıntısı, her yaz canlanan doğal haliydi. Bu sıkıntıyı hiç yadırgamadığı belliydi. Elinde çay fincanı, yavaşça bir ağacın gölgesine çekildi; çevresini saran, ona Prenses Hazretleri diye seslenen yaşlı kadınlarla cıvıl cıvıl konuşmaya başladı. Birden ayakkabılarından birini çıkardı, sivri, çoraplı parmağıyla öteki baldırını kayıtsızca kaşıdı; bir flamingonun o nefis dengesini korumuştu. Bu arada elindeki fincanı hiç kıpırdatmadan tutuyordu, tabağa tek bir damla bile sıçratmadı.</p>
<p>Honda o an, henüz bağışlanmamış bile olsa, Ying Çan’ın yüreğine dosdoğru, kayarcasına girebileceğinden emindi.</p>
<p>Konuşma sırasındaki bir anlık suskunluktan yararlanarak, Japonca, “Bu, gerçek bir başarıydı,” dedi.</p>
<p>“Ne?”</p>
<p>Ying Çan soru dolu gözlerini kaldırdı. Bir bilmece sorulduğu zaman çözmek için hiç uğraşmadan, hemen, “Ne?” diyen ve suda yüzen bir baloncuğa benzeyen bu dudaklardan daha çekici bir şey olamazdı. Cahillik umurunda bile değildi, keşke Honda da onun kadar yürekli olabilseydi. Honda küçük bir not defterinden koparttığı bir sayfaya kurşunkalemle bir not yazmıştı.</p>
<p>“Lütfen benimle baş başa görüş,” diye yazmıştı. “Günün herhangi bir saatinde olabilir. Bir saat yeter. Bugüne ne dersin? Buraya gelebilir misin?” Altına günü ve saati yazarak kıza uzattı.</p>
<p>Ying Çan kadınların araştıran bakışlarını ustaca görmezden gelerek, kâğıda baktı. Bir anlık tedirginliği, Honda’nın hoşuna gitmişti.</p>
<p>“Boş musun?”</p>
<p>“Evet.”</p>
<p>“Gelecek misin?”</p>
<p>“Evet.”</p>
<p>Ying Çan’ın ‘evet’i neredeyse fazla kesindi, ama yüzündeki gülümseme yanıtın katılığını yumuşatıverdi. Aklından hiçbir şey geçirmediği belliydi.</p>
<p>Aşk ve nefret nereye giderdi? Tropikal bulut kümeleri, toprağa taş gibi düşen yağmur damlaları, nerede gözden yiterdi? Honda’nın acı çekmenin yararsızlığını fark etmesi, anlık mutlulukların yararsızlığını fark etmesinden çok daha güçlü bir etki bırakmıştı, üzerinde.</p>
<p>Epeydir ortalarda görünmeyen Keiko tam o sırada ortaya çıktı; tıpkı Honda’ya yaptığı gibi iki kadının önüne düşmüş, onları salondan bahçeye çıkartıyordu. Yaşlı bir kadın, biri açık öteki koyu mavi, son derece güzel kimonolar giymiş bu iki kişiyi görünce, dilini şaklatarak, papağanın sesine benzeyen çatlak, sert, hayranlık çığlıkları attı. Honda dönüp baktı. Gelenler Makiko ile Bayan Tsubakihara idi.</p>
<p>Honda Ying Çan’ın rüzgârda tıpkı bir yelken gibi uçuşuveren simsiyah saçlarından gözlerini alamıyordu; yeni gelenler çok yanlış bir zaman seçmişlerdi. İki kadın yaklaşıp önce Honda’yı selâmladılar. “Bugün ne kadar da şanslısınız,” dedi Makiko, soğuk soğuk çevresindeki yaşlı kadınları süzerek. “Bir buket güldeki tek diken!”</p>
<p>İki kadın Batılı kadınlarla tanıştırıldılar, karşılıklı iltifatlardan sonra hemen Japonca konuşabildikleri Honda’ya döndüler.</p>
<p>Bulutlar dağılıp saçlarındaki gölgeler koyulaştığında, Makiko, “Haziranın yirmi beşindeki gösteriyi gördünüz mü?” diye sordu.</p>
<p>“Hayır. Gazetelerden okudum.”</p>
<p>“Ben de öyle. Şinjuku’da kan gövdeyi götürmüş, her yana Molotov kokteyli atmışlar, bazı polis noktalarını da yakmışlar. Duyduğuma göre korkunç bir ayaklanmaymış. Bu aşamada komünistlerin yönetimi ele geçirip geçirmeyeceklerini merak ediyorum.”</p>
<p>“Hiç sanmam.”</p>
<p>“Bu kadar gamsız biri olduğunuza göre, çok yaşayacaksınız demektir,” dedi Makiko. “Bugünlerde dünyanın haline baktıkça, İsao yaşasaydı acaba ne olurdu, diyorum. ‘Yirmi Beş Haziran’ adlı birtakım şiirler yazmaya başladım. Şiiri en alt düzeyde yazmak niyetindeyim; üzerine şiir yazmanın olanaksız olduğu bir düzeyde. Asla şiire dönüştürülemeyecek bir malzeme arıyordum ki, bu olayla karşılaştım.”</p>
<p>“Karşılaştım, diyorsunuz, oysa gidip gözlerinizle görmemişsiniz.</p>
<p>“Bir şair uzağı görebilir, sizlerden farklıdır.”</p>
<p>Makiko’nun kendi şiirinden böylesine dingince söz etmesi, alışılmadık bir şeydi. Aslında bu tavrı bir tür kışkırtmaydı. Çevresine bakındı, sonra gülümseyerek gözlerini Honda’ya dikti.</p>
<p>“Geçen gün Gotemba’da canınızın epeyce sıkıldığını duydum.”</p>
<p>“Kimden duydunuz?” diye sordu Honda, kılı kıpırdamaksızın.</p>
<p>“Keiko’dan,” diye yanıtladı Makiko, heyecansız.</p>
<p>“Bir düşünün,” diye sürdürdü sonra, “acil bir durum olabilir, ama Ying Çan geceyarısı birinin evine dalıp iki âşığın yattığı odanın kapısını yumruklayabildiğine göre oldukça soğukkanlı biri olmalı. Neyse ki Jack çok tatlı bir çocuk, ona son derece kibar davranmış. Gerçekten iyi yetişmiş, çekici bir Amerikalı o.”</p>
<p>Honda’nın aklı karışmıştı. Keiko’nun o sabah şöyle dediğinden emindi: “Neyse ki Jack burada yoktu. Olsaydı, büyük şamata kopardı.” Oysa Makiko, Jack geceyi orada geçirmiş gibi konuşuyordu. Ya Makiko yanlış anlamıştı, ya da Keiko yalan söylemişti, Keiko’nun bu anlamsız, küçük yalanını yakalamak Honda’ya, Makiko ile paylaşmaktan kaçındığı, gizli bir üstünlük duygusu vermişti. Kadınların dedikodusuna bulaşarak saçmalamak niyetinde değildi. Üstelik Makiko, İsao’nun duruşmasında yalancı tanıklık etmekten hiç çekinmemişti. Honda asla yalan söylemezdi, yalnızca bazan bazı önemsiz gerçeklerin gözünün önünden, küçük bir hendekte yüzen süprüntüler gibi kayıp gitmesini görmezden gelirdi, o kadar. Yargıçlık günlerinden kalma kötü, ama önemsiz bir alışkanlıktı bu.</p>
<p>Tam konuyu değiştirmeye hazırlanırken, Bayan Tsubakihara’nın sanki Makiko’nun kanadının altına sığınmak istermiş gibi yanlarına sokulduğunu gördü. Honda onu son görüşünden bu yana, bu kadar kısa bir sürede, yüzünün nasıl bu kadar bitkin bir görünüm alabildiğine şaşırmıştı. Yüzündeki o her zamanki anlamın yerini, bir bitkinlik ifadesi almıştı, gözleri içeri kaçmış, cafcaflı bir turuncuya boyadığı dudaklarıysa onu tam bir soytarıya çevirmişti.</p>
<p>Makiko gülümseyen gözlerle çömezine baktı, yuvarlak, beyaz çenesini tek parmağıyla tutup ansızın yukarı kaldırdı ve Honda’ya gösterdi.</p>
<p>“İntihar etmekle tehdit ederek bana öyle güç anlar yaşatıyor ki.”</p>
<p>Bayan Tsubakihara sonsuza kadar öyle kalmasını istercesine, çenesini Makiko’nun parmağına yasladı, ama Makiko elini hemen çekti. Akşamüstü yeli esmeye başlamıştı; çimenliğin karşısına bakan Bayan Tsubakihara kalın bir sesle Honda’ya, “Peki, ama bir insan yeteneği olmadan yaşamını nasıl sürdürebilir?” diye sordu.</p>
<p>“Yeteneksizlerin ölmesi gerekseydi, Japonya’da bir tek canlı insan kalmazdı,” diye yanıtladı Makiko, alaylı.</p>
<p>Honda bu konuşmayı ürpererek izlemişti.</p>
        
    </body>
</html>
