<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">20</p>
 <p>Honda’nın düşünceleri bu noktaya ulaştığı zaman, çevresindeki her şey, önceden kestirilemeyecek bir görünüm almıştı.</p>
<p>O gün, epeydir süren bir dava yüzünden Şibuya yöresindeki Şoto’daki bir villaya çağrılmıştı; ikinci kattaki kabul salonunda bekliyordu. Konukların kalabileceği bir yer yoktu, davacı dava açmak için Tokyo’ya geldiği zaman, memleketlisi olan zengin bir adamın evinde kalıyordu. Ev sahibi bombalardan kaçmak için Tokyo’yu çoktan terk etmiş, Karuizawa’ya gitmişti.</p>
<p>Hükümete karşı açılan dava, inanılmayacak kadar yavaş yürütülmekteydi. Aslında, 1899 yılında yürürlüğe konan bir yasaya dayanmaktaydı; tartışmanın kökeni ise yıllar öncesine, Restorasyon sonrasındaki günlere kadar iniyordu. Sanık hükümetti; davalının adı bile meclisin yeniden düzenlenmesiyle Tarım ve Ticaret Bakanlığından, Tarım ve Orman Bakanlığına çevrilmişti. Davacıyı temsil eden avukatlar birkaç kuşağı içeriyordu. Şu anda davayı üstlenmiş olan Honda kazanırsa, asıl anlaşmaya göre davalının payına düşen arazinin üçte birini alacaktı ki bu, Honda’nın ücretini zar zor karşılıyordu. Her neyse, Honda da zaten davanın sonunu görmeye ömrünün yetmeyeceğine inanıyordu.</p>
<p>İşte bu yüzden, Şibuya’daki villaya gelmesinin asıl nedeni, vakit geçirmekti. Onu buraya çeken şeylerden biri de, müvekkilinin genellikle memleketinden armağan olarak getirdiği terbiyeli tavukla pilavın hayâliydi.</p>
<p>Buraya çoktan varmış olması gereken müvekkili, ortalarda yoktu. Başının trenlerle derde girdiği anlaşılıyordu.</p>
<p>Bu haziran öğleden sonrası, sivil üniforma giymiş, tozluk takmış olan Honda için fazla sıcaktı; uzun, İngiliz tipi, dikdörtgen pencereyi açtı; biraz serinleyebilmek umuduyla önünde durdu. Hiç askeri deneyimi olmadığı için, tozluklarını düzgün tutmayı bir türlü beceremiyor, tozluklar bacaklarından kayıp bileklerinde toplanıyordu, her adım atışında Honda’ya, hacıların bacaklarına doladıkları torbalardan taşıyormuş gibi geliyordu. Rié gevşek tozlukların, tıkış tıkış tramvaylarda bir yere takılıp Honda’yı düşüreceğinden korkuyordu.</p>
<p>Bugün, tozlukların kıvrımlarından ter akıyordu. Yün elyafından kabaca dikilmiş olan parlak yazlık üniforma kolayca kırışıyor, bir daha da açılmıyordu; Honda oturmaktan sırtının fena halde kırıştığından emindi. Ama çekiştirmenin hiçbir yararı olmayacaktı.</p>
<p>Camdan, haziran güneşinde yıkanan Şibuya İstasyonuna kadar bütün yöreyi görebiliyordu. Hemen yakındaki, evlerin bulunduğu mahalle bir oranda bozulmadan kalabilmişti, ama yaylanın eteğinden istasyona kadar uzanan bayırın şurasında burasında yeni bombalanmış, yarıya kadar yıkılmış, beton yapılar görünüyordu. Yöreyi yerle bir eden hava saldırıları bir hafta önce, 1945 Mayısının yirmi dördü ile yirmi beşi gecelerinde yapılmış, toplam beş yüz tane B29, Tokyo’nun çeşitli yerleşim bölgelerini ateş yağmuruna tutmuştu. Yangının kokusu hâlâ sürüyordu; cehenneme yakışır sahnenin anısı günışığında bile capcanlıydı.</p>
<p>Tıpkı bir krematoryumdaki kokuya benzeyen koku, mutfaklardan ya da şenlik ateşlerinden yükselen, daha sıradan kokularla karışmış, bir ilaç fabrikasına özgü ya da makinelerden çıkan o acı, kimyasal kokuya benzeyen bir karışıma dönüşmüştü. Neyse ki Honda’nın Hongo’daki evi henüz sağlamdı.</p>
<p>Yanmış yıkıntılarda kalan eşyalar paslandı; ezilmiş damlar el sürülmeden, öylece kaldı. Farklı yüksekliklerdeki sütunlar dört bir yanda kararmış kazıklar gibi yükseliyor, hafif yelin kaldırdığı küller havada dönüyordu.</p>
<p>Şurada burada bir şey ansızın parlıyordu - kırılmış pencere camları, yanmış, yamulmuş camlar, kırık şişe parçaları. Bu küçük parçacıklar, toplayabildikleri bütün haziran ışığını biriktiriyorlardı. Honda molozların parıltısını ilk kez görüyordu.</p>
<p>Çökmüş duvarların altında kalan evlerin beton zeminlerini açık seçik görebiliyordu. Yüksek ya da alçak, her zemin akşam güneşiyle aydınlanmıştı. Bu da yıkıntılara, bir gazete kalıbını andıran bir görünüm veriyordu. Ama asıl baskın çıkan renk, gazete kalıplarının o düzensiz griliği değil de, bir çiçek saksısının o açık kızıl-kahve arası rengiydi.</p>
<p>Fazla yeşillik yoktu; bu bölgede daha çok işyerleri bulunurdu zaten. Kaldırımlarda birkaç yanmış ağaç görülüyordu.</p>
<p>Yıkılmış işhanlarının çoğu camsız olan pencereleri bu yandaydı, aralarından uzaktaki camların yansıttığı ışık seçiliyordu; pencerelerin çerçeveleri, büyük olasılıkla açılan ateşlerden arta kalan is yüzünden kararmıştı.</p>
<p>Yamaçlı bir bölgeydi, farklı düzeylerdeki arka sokaklar karmaşık bir ağ oluşturuyordu. Ayakta kalabilmiş olan beton merdivenler hiçbir yere çıkmıyordu. Üstlerinde ya da altlarında hiçbir şey kalmamıştı. Moloz tarlasının da ne başlangıcı vardı ne de sonu; yalnızca basamaklar gidilecek yöne bağlı kalmışlardı.</p>
<p>Her yan sessizdi, ama belli belirsiz bir kımıltı hissediliyordu; sanki her şey yavaşça doğruluverecekti. Honda baktıkça, bir sanrı görüyormuş gibi oldu, sanki sayısız iğrenç yaratığın yağmaladığı kararmış cesetler görüyordu. Bunlar yelin savurduğu, dört yandan yükselen küllerdi. Uçuşan küllerin bir kısmı yıkık bir duvara yapışmış, kalmıştı. Samanların, kitapların, okunmuş kitap satan bir serginin, bir yorgan dikimevinin külleri ayrı ayrı uçuşuyor, rastgele karışık yer değiştiriyor, giderek yok oluşun çehresine bürünüyordu.</p>
<p>Asfalt yolun bir bölümü, patlamış bir borudan fışkıran suyla ıslanmış, siyah siyah parlıyordu.</p>
<p>Gökyüzü garip bir biçimde geniş, yaz bulutları ise lekesiz bir aklıktaydı.</p>
<p>İşte şu anda Honda’nın beş duyusuna sunulan dünya buydu. Daha önce bolca biriktirdiği para, savaş sırasında yalnızca kafasına uyan davaları üstlenmesini sağlamış, boş zamanını tam anlamıyla dolduran samsara ve yeniden doğuş incelemeleri, ona sanki bu yok oluşun su yüzüne çıkması için tasarımlanmış gibi gelmeye başlamıştı. Yok edici olan, Honda’nın kendisiydi.</p>
<p>Gözlerinin önündeki bu geniş yok oluş manzarası, dünyanın sonuna benzeyen bu görüntü, ne sondu ne de başlangıç. Bu, kendini her an soğukkanlılıkla yeniden üreten bir dünyaydı. Hiçbir şeyin rahatsız edemediği <i>alaya</i> bilinci bu kızılımsı yıkıntıları bir dünya olarak kabulleniyor, bir an sonra onu terk ediyor ve yıkımın renginin her gün, her ay giderek koyulduğu öteki dünyaları da aynı biçimde kabulleniyordu.</p>
<p>Honda bu görüntüyü daha önceki haliyle karşılaştırırken, hiçbir şey hissetmedi. Yalnızca gözleri, yıkıntıların arasındaki kırık cam parçalarının parlak yansılarına değip de bir an için körleşince, camın, bütün yıkıntıların bir başka yıkıntıya yol açmak için bir an sonra görünmez olacağını bütün duyularıyla kesinkes algıladı. Felâkete felâketle karşı durabilir, sonsuz ayrışmanın, dağılmanın ve terk edilmenin hakkından, çok daha büyük, her şeyi kapsayan, her an yenilenen bir yıkılış gelebilirdi. Ancak Honda bu anlık, kaçınılmaz, topyekûn yıkımı kavramak, kendini belirsiz bir geleceğin soykırımına hazırlamak zorundaydı. Yuişiki kuramından derlediği bu canlandırıcı düşüncelerin onu sevinçten titrediği bir noktaya getirmiş olmasından hoşnuttu.</p>      
    </body>
</html>
