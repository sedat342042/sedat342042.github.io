<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">30</p>

<p>Akşam yemeğini İmperial Otelde yediler. Otel felaket durumdaydı. işgal Güçleri, Frank Lloyd Wright’ın yaratıcı dehasını anladıklarını öne sürüyorlardı, ama bahçedeki taş feneri beyaza boyamaktan çekinmemişlerdi. Yemek salonunun Gotik taklidi tavanı her zamankinden de kasvetli ve kötü durumdaydı. insanın içini açan tek şey, yemek masalarının üzerindeki, gösterişle parlayan, beyaz örtülerdi.</p>
<p>Honda siparişi verir vermez hemen ceketinin iç cebindeki küçük kutuyu çıkardı, Ying Çan’ın önüne koydu. Kız açtı, bir çığlık attı.</p>
<p>“Yüzüğün sana iade edilmesi gerekiyordu.” Yalın sözcüklerle yüzüğün öyküsünü anlattı. Kız dinlerken yüzünde gezinen gülümseme her seferinde Honda’nın anlattıklarıyla uyuşmuyordu; Honda’ya kız bütün söylediklerini anlamıyormuş gibi geldi.</p>
<p>Masanın üstünden görünen göğüsleri çocuksu yüzüne hiç benzemiyordu, kusursuz bir biçimde gelişmişlerdi; tıpkı bir geminin burnundaki oyma süs gibi. Honda daha görmeden, karşısındaki bu yalın öğrenci gömleğinin içinde, Ajanta’nın duvarlarındaki Tanrıçalardan birinin gövdesinin bulunduğunu biliyordu.</p>
<p>Hafif gibi görünen, ama sıkı eti, koyu renk bir meyvenin dolgunluğuna sahipti... neredeyse boğucu, simsiyah saçlar ve hafif yayık burun deliklerinden üst dudağa inen belirsiz, arzulu çizgiler... Honda’yı dinlerken, kendi gövdesinin söylediklerinden habersizmiş gibi görünüyordu. Kocaman, kapkara gözlerinden zekâ fışkırıyordu; bu gözler ona nedense kör birinin görünümünü veriyordu. Biçimlerin gizemi! Ying Çan’ın fazlasıyla kokulu olduğu belli olan gövdesinde, ta Japonya’ya kadar uzanan bir ormanın büyüsü vardı. Honda, kanbağı denen şeyin belki de insanı sonsuza kadar kovalayan, kalın, biçimden yoksun bir ses olduğunu düşündü. Bazan tutkulu bir fısıltı, bazan kaba bir haykırıştı, ama bütün güzel gövdesel biçimlerin ve onlardan yayılan çekiciliğin tek kaynağıydı bu ses.</p>
<p>Koyu yeşil renkteki zümrüt yüzüğü Ying Çan’ın parmağına taktığı anda, o derin, dalgın sesle kızın gövdesel varlığının sonunda kusursuzcasına kaynaştığına tanıklık ettiği duygusuna kapıldı.</p>
<p>“Teşekkür ederim,” dedi Ying Çan, soyluluğunu bozabilecek, yaltaklanır gibi bir gülümsemeyle. Bencilce duyguları anlaşıldığı anda kızın yüzünde hep bu anlam beliriyordu. Ama bu gülümseme daha Honda’nın ayrımsadığı anda uçup gitmişti bile; tıpkı hızla geri çekilen bir dalga gibi.</p>
<p>“Tam olarak anlayamıyorum,” dedi Ying Çan, herhangi bir duyguyu açığa vurmaksızın. “Çocukluğuma ait hiçbir şey anımsamıyorum. Gerçekten anımsamıyorum. Hafif kaçık olduğumu söyleyerek benimle alay ediyor, senin az önce söylediklerini yineleyerek bana gülüyorlar. Ama ben her şeyi unuttum. Savaş çıkınca İsviçre’ye gittim, bitene kadar da orada kaldım. Japonya’ya ilişkin anımsadığım tek şeyse, birinin bana gönderdiği o Japon bebeğini ne kadar çok sevdiğim.”</p>
<p>O bebeği gönderenin kendisi olduğunu söylemek, Honda’nın dilinin ucuna kadar geldi, ama kendini tuttu.</p>
<p>“Babam, Japonya’daki okulların çok iyi olduğunu söyledi, ben de eğitimim için buraya geldim. Son zamanlarda şöyle düşünüyorum: Ben çocukken belki de insanların aklından geçenleri yansıtan bir ayna gibiydim ve içimdeki her şeyi dışa vuruyordum. Örneğin senin aklına gelen bir şey bende yansımış olabilir. Galiba olan buydu. Sen ne dersin?”</p>
<p>Ying Çan’ın her soruyu, İngilizlere özgü, yüksek bir vurguyla bitirme alışkanlığı vardı. Cümle sonları Honda’ya, Tayland tapınaklarının masmavi göğe yükselen, kırmızı tuğlalı çatılarının sivri uçlarındaki altın yılanların, sertçe kıvrılmış kuyruklarını anımsatıyordu.</p>
<p>Birdenbire, yakındaki masalardan birinde oturan bir aile Honda’nın dikkatini çekti. Büyük bir olasılıkla işadamı olan baba, karısı ve yetişkin oğullarıyla yemek yiyordu. Düzgün giysilerine karşın yüzlerinde bir bayağılık okunuyordu. Kore Savaşı sırasında zenginlemiş olduklarını düşündü Honda. Özellikle oğlanların yüzü az önce uyanmış bir köpeğin yüzü gibi sarkık, dudaklarıyla gözleri ise terbiyeden büsbütün yoksundu. Hep birlikte höpürdeterek çorbalarını içiyorlardı.</p>
<p>Arada bir oğlanlar birbirlerini dürterek gizlice Honda’nın masasına bakıyorlardı. Gözleri alaycıydı: Yaşlı bir adam, liseli bir kızı andıran genç metresiyle yemek yiyor. Söyleyecek daha iyi birşeylerinin olmadığı gözlerinden belliydi. Honda elinde olmadan, Ninooka’daki o geceyarısı İmanişi’nin insanı çileden çıkaran yetersizliğini anımsadı ve kendisiyle karşılaştırdı.</p>
<p>Honda böylesi anlarda dünyada ahlâkçılıktan çok daha sert kurallar bulunduğunu hissediyordu. Uyumsuz çiftler asla düşlere kaynaklık edememe, başkalarında salt tiksinti uyandırma gerçeğiyle cezalandırılıyordu. İnsanlığın hümanizmden yoksun olduğu dönemlerdeki insanlar, bütün çirkin yaratıklara karşı, çağdaş insandan çok daha acımasızdı.</p>
<p>Ying Çan yemekten sonra tuvalete gitmek için izin istedi. Honda salonda yalnız kalmıştı. Birden rahatladığını hissetti. Artık bundan böyle Ying Çan’ın yokluğunu, hiç yerinmeksizin kabullenecekti.</p>
<p>Birden aklına geldi: Ying Çan’ın, evdeki kutlama yemeğinden önceki geceyi nerede geçirdiğini hâlâ öğrenememişti.</p>
<p>Kız bir süre salona dönmedi. Honda küçük kızın nedimelerle birlikte Bang Pa İn’de kendini nasıl kaybettiğini anımsadı. Sonra aklına çıplak Prensesin, mangrov kökleriyle sarılı ırmağın kahverengi sularında yüzüşü geldi. Ne kadar dikkatli baktıysa da, kızın sol böğründeki o üç siyah lekeyi görememişti.</p>
<p>Honda’nın istekleri oldukça yalındı, bu duyguya ‘aşk’ demek doğru olmazdı. Tek istediği şey, Prensesi çırılçıplak görmekti; bir zamanlar dümdüz olan göğüslerinin geliştiğini, yavru kuşların yuvadan uzanan kafaları gibi dimdik kabardığını biliyordu; pembe göğüs uçlarının hoşnutsuzca somurtuşunu, esmer koltukaltlarının soluk gölgede nasıl durduğunu, kollarının alt yüzünün duyarlı, kumlu bir sahil gibi dalga izleri taşıdığını görmek, loş ışıkta ergenliğe atılan her adımı ayrımsamak, sonra da bu gövdeyi küçük kızın gövdesiyle karşılaştırarak onun karşısında ürpermek istiyordu. Hepsi bu kadardı işte. Göbek deliği, yumuşacık etine iyice gömülmüş, küçük bir mercan adasıydı herhalde. Bir zamanlar ciddi ve yoğun olan kuytu sessizliği, <i>yakşa</i> yerine sık tüylerce korunan, sürekli, nemli gülümsemelere dönüşmüş olmalıydı. Güzel ayak parmaklarının birer birer açılışı, baldırlarının parlayışı, gelişmiş bacaklarının, yaşam dansının disiplin ve düşlerini içtenlikle desteklemek için uzanışı. Bütün bunları, küçük kızın çıplak gövdesiyle karşılaştırmak istiyordu. Böylece zamanı, zamanın neleri götürüp neleri getirdiğini anlayabilecekti. Dikkatli bir inceleme sonunda da sol yanındaki küçük lekeleri bulamazsa, kıza sonunda bütün yüreğiyle aşık olacaktı. Ruh göçü, Honda’dan bu aşka uzanan yolu tıkıyor, <i>samsara</i> ise Honda’nın tutkusunu dizginliyordu.</p>
<p>Ying Çan’ın salona dönmesiyle düşlerinden sıyrıldı ve aklından geçeni hiç düşünmeksizin dile getirdi. Sesi her şeye karşın, kıskançlıktan sertleşmişti.</p>
<p>“Sormayı unuttum. Gotemba’daki davetten önceki geceyi dışarıda geçirmişsin, üstelik Yabancı Öğrenci Merkezine haber vermeden. Geceyi bir Japonun evinde mi geçirdin?”</p>
<p>“Evet öyle,” diye yanıtladı Ying Çan, hiç duraksamadan. Honda’nın yanındaki koltuğa oturmuş, sırtını hafifçe kamburlaştırmış, gözlerini sıkıca birleştirdiği güzelim dizlerine dikmişti. “Taylandlı bir arkadaşım orada kalıyordu. Aile benim de kalmam için ısrar etti, ben de kabul ettim.”</p>
<p>“Bir sürü gençle dolu, eğlenceli bir ev olmalı.”</p>
<p>“Pek sayılmaz. Evin iki oğlu, kızı, Taylandlı arkadaşım ve ben, hep birlikte sessiz film oynadık. Babaları Güneydoğu Asya’da büyük bir şirketi yönetiyor, hepsi de Güneydoğu Asyalılara karşı çok kibarlar.”</p>
<p>“ Taylandlı arkadaşın erkek mi?”</p>
<p>“Hayır, kız. Neden?”</p>
<p>Ying Çan sorusunun son hecesinde, yine sesini ansızın yükseltmişti.</p>
<p>Honda bu kadar az Japon arkadaş edindiği için onu kınadı. Öğrenim gördüğü ülkenin insanlarıyla tanışmadığı sürece yurtdışında yaşamanın hiçbir yarar sağlamayacağı konusunda kızı uyardı. Honda ile baş başa yemek yemekten sıkılabilirdi; bir dahaki sefere yanında birkaç genç dostunu da getireceğini söylerken aslında bilinçaltı, kızı bir kere daha görmeyi tasarlıyordu. Haftaya bugün, saat yedide İmperial Otelin salonuna gelmesi için kızdan söz aldı. Aklına Rié gelince, kızı evine davet etmekten caymıştı.</p>        
    </body>
</html>
