<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/BiNCOL.css" type="text/css" rel="stylesheet"/>
</head>
<body>
<h1>V</h1>
<p>Aynı günün akşamında, Vadili adamlar Leah şehrine varmıştı. Şehri sınırlayan kaya ve harçla sıvanmış duvarlar, her ne kadar akşam güneşinin parlaklığı bu donuk gri kütlenin az ısıtılmış demir kadar sevimsiz görünmesine neden oluyorsa da, yorgun yolcuları karşılayan bir liman olmuştu. Duvarların büyüklüğü ve hacmi kendi evlerinin etrafındaki ormanların özgürlüğünü tercih eden Vadililere iğrenç görünüyordu, ama bitkinlikleri tüm hoşnutsuzlukları bir kenara itti ve tereddüt etmeksizin batı kapısını geçip şehrin dar sokaklarına daldılar. Şehir işlek bir saatindeydi; insanlar, surlarla çevrili şehrin girişinin iki yanında dizilen ve içeri, Menion’un ağaçlar ile özenle budanmış çimlikler ve hoş kokulu bahçeleri çevreleyen çitlerle gizlenmiş görkemli bir malikâne olan evine doğru uzanan küçük dükkân ve panayırların yanından birbirlerini itip kakarak ilerliyorlardı. Gölgeli Vadililere göre Leah büyük bir metropoldü, ama aslında Güneykarası’nın içlerindeki büyük şehirlerle, hatta Tyrsis’in sınır şehriyle kıyaslanınca küçüktü. Leah dünyadan uzakta kurulmuş bir şehirdi ve yolcular kapılarından nadiren geçerlerdi. Kendi kendine yeter, her şeyden önce varlığını kendi halkının gereklerini karşılamak için sürdürürdü. Araziyi yöneten krallık Güneykarası’nın en eski krallığıydı. Bu uyruklarının bildiği tek kanundu – belki de ihtiyaç duydukları tek kanun. Shea, halkın büyük kısmı yönetimden ve sağladığı yaşam tarzından hoşnut olsa da, buna hiçbir zaman ikna olmamıştı.</p>
<p>Vadililer kalabalıkta kendilerine yol açmaya çalışırken, Shea kendini Menion Leah ile beklenmedik arkadaşlığını kafasında tartarken buldu. Beklenmedik deyimi kullanılmalıydı, diye düşündü, çünkü görünürde pek bir ortak yönleri yoktu. İkisinin arasında anlamlı bir kıyaslama yapılamayacak kadar farklı geçmişleri olan Vadili ile dağlı. Shea, bir han sahibi tarafından evlat edinilmiş, kalın kafalı, pratik ve işçi gelenekleriyle yetiştirilmiş. Menion, Leah kraliyet ailesinin tek oğlu ve tahtın varisi, maksatlı olarak reddettiği sorumluluklarla dolu bir hayata doğmuş, ufak başarılarla gizlemeye çalıştığı küstahça kendine güvene ve Flick gibi acımasız eleştirmenlerin bile ona diş bileyerek de olsa gösterdiği saygıyı hak eden olağanüstü bir avcılık içgüdüsüne sahipti. Politik düşünceleri de geçmişleri kadar ayrıydı. Menion ırkların sorunlarıyla uğraşmakta eski yöntemlerin etkisiz kaldığının kanıtlandığına inanırken, Shea eski günleri savunan sadık bir muhafazakârdı.</p>
<p>Aralarındaki tüm bu farklılıklara rağmen, karşılıklı saygıya dayalı bir dostluk geliştirmişlerdi. Menion bu küçük arkadaşının düşüncelerini zaman zaman çağdışı buluyor, ama fikirlerini ve saptamalarını takdir ediyordu. Flick’in sık sık dile getirdiği düşüncesinin aksine, Vadili adam Menion’un kusurlarını görmüyor değildi, ama Leah Prensi’nde diğerlerinin dikkate almamak eğiliminde oldukları güçlü ve ilginç doğruyla yanlışı sezme kabiliyeti görüyordu.</p>
<p>O sıralarda, Menion Leah herhangi bir gelecek kaygısı taşımadan yaşıyordu. Yaşamının büyük bölümünü başına yeni belâlar almakla geçiriyor gibi görünse de, çokça seyahat etmiş, dağlık ormanlarda avlanmıştı. Yay kullanma ve iz sürme konularındaki güçlükle edinilen uzmanlığı işe yarar bir amaç için kullanılmamıştı. Tam tersine, sadece durmadan, ama başarısız bir şekilde oğlunun ve yegâne varisinin ilgisini krallığının yönetimine çekmeye çalışıp duran babasını kızdırmaya yaramıştı. Bir gün Menion kral olacaktı, ama Shea kaygısız arkadaşının bu olasılığa gelip geçici bir düşünceden fazlasını ayırdığından şüpheliydi. Ondan başka türlüsünü beklemek aptallık olurdu. Menion’un annesi birkaç yıl önce, Shea krallığa ilk seyahatini yaptıktan kısa süre sonra ölmüştü. Menion’un babası pek yaşlı değildi, ama bir kralın ölümü her zaman yaşlılıktan olmazdı ve ondan önceki Leah hükümdarlarının çoğu birdenbire, beklenmedik zamanlarda ölmüşlerdi. Şayet babasının başına umulmadık bir şey gelecek olursa Menion hazır olsun olmasın kral olacaktı. Shea ondan sonra öğrenilmesi gereken dersler olacaktır, diye düşünerek kendi kendine gülümsedi.</p>
<p>Leah malikânesi ceviz ağacı kümelerinin ve küçük bahçelerin ortasında sükût içine gömülmüş, geniş, iki katlı, taştan bir yapıydı. Arazi şehirden yüksek çitlerle ayrılmıştı. Evin ön tarafındaki küçük yolun üzerinde geniş bir park vardı ve iki Vadili giriş kapılarından yorgun argın geçerken çocuklar parkın ortasındaki küçük havuzdan sular sıçratarak oynuyorlardı. Hava hâlâ sıcaktı, insanlar bu iki yolcunun yanından geçip arkadaşlarıyla buluşmak ya da evlerine ve ailelerine ulaşmak için hızlı hızlı yürüyorlardı. Batıda, akşamüstü göğü altın renginde hafifçe puslanıyordu.</p>
<p>Uzun demir kapılar aralıktı ve Vadililer dolambaçlı taş yolun çitlerini ve bahçelerin sınırlarını geçip evin ön kapısından girdiler. Ağır meşe kapı içerden açılıp da umulmadık bir şekilde Menion Leah ile karşılaştıklarında evin önündeki taş eşiğe yaklaşmaktaydılar. Çok renkli bir pelerin, yeşil ve açık sarı bir yelek giymişti, zayıf, kamçı gibi bedeni bir kedinin zarif rahatlığıyla ilerliyordu. İri bir adam olmamasına rağmen, Vadililerden beş altı santim daha uzundu, ama geniş omuzları ve uzun kolları ona sıska bir görünüm veriyordu. Yan yollardan birinde yürüyordu, ama ana yoldan yaklaşmakta olan perişan kılıklı, kir pas içindeki ikiliyi görünce durdu. Bir süre sonra hayretle gözleri açıldı.</p>
<p>“Shea!” diye bağırdı. “Ne diye böyle... ne oldu sana?”</p>
<p>Hemen arkadaşının yanına gelip zayıf elini dostça sıktı.</p>
<p>“Seni gördüğüme sevindim, Menion,” dedi Shea gülümseyerek.</p>
<p>Dağlı bir adım geri çekilmişti, gri gözleri kurnazca onları inceliyordu.</p>
<p>“Mektubumun bu kadar kısa süre içinde sonuç vereceğini ummuyordum...” dedi ve diğerinin bitkin yüzünü incelemeye başladı. “Vermiş de değil, yanılıyor muyum? Ama anlatma – duymak istemiyorum. Dostluğumuz hatırına yalnızca beni ziyaret etmeye geldiğini farz etmeyi tercih ederim. Ve kimseye güvenmeyen Flick’i de getirdiğini görüyorum. Bu bir sürpriz.”</p>
<p>Bakışlarını Shea’dan kaşlarını çatmış ters ters başını sallayan Flick’e çevirerek sırıttı.</p>
<p>“Bu benim fikrim değildi, emin olabilirsin.”</p>
<p>“Keşke bu ziyaretin tek nedeni dostluk olsaydı,” diye içini çekti Shea. “Seni bu işe karıştırmamayı dilerdim, ama korkarım ki, başımız cidden dertte ve sen de bize yardım edebilecek tek kişisin.”</p>
<p>Menion gülümseyecekti, ama diğerinin yüzüne yansıyan ifadeyi görünce aniden fikrini değiştirip ağırbaşlılıkla başını salladı.</p>
<p>“Bunda eğlenceli bir şey yok, değil mi? Pekâlâ, sıcak bir banyo ve yemek her işin başlangıcıdır. Sizi buraya getiren şeyi daha sonra tartışırız. Gelin. Babamın sınırda işi var, ama ben sizin emrinizdeyim.”</p>
<p>İçeri girdiklerinde, Menion Vadililerle ilgilenmeleri için hizmetkârlara emirler verdi, böylece sıcak, hoş bir banyo yapmak ve giysilerini değiştirmek üzere götürüldüler. Bir saat sonra, üç arkadaş aslında sayılarının iki katı adamı rahatlıkla doyuracak, ama o gece için onlara ancak yeten yemek için büyük holde toplandılar. Yemek sırasında, Shea Menion’a Gölgeli Vadi’den kaçışlarının garip hikâyesini anlattı. Flick’in esrarengiz gezgin Allanon’la karşılaşmasını ve Shannara’nın Kılıcı’nı açıkladı. Allanon’un gizlilik konusundaki emrine rağmen, eğer Menion’dan yardım isteyecekse, bu gerekliydi. Kısa ve özlü uyarısıyla çıkagelen Balinor’dan, kara Kafatası yaratığından kılpayı kaçışlarından ve sonunda da dağlığa kaçmalarından bahsetti. Tüm konuşmayı Shea yapmıştı. Flick, son birkaç haftanın olaylarında kendisiyle ilgili kısımları ayrıntılarıyla anlatma isteğine karşı koyarak, konuşmaya katılmaya isteksiz davranıyordu. Sessiz kalmayı seçmişti, çünkü Menion’a güvenmemekte kararlıydı. Vadililer’in iyiliği için en azından birinin tetikte olmasının ve çenesini tutmasının daha iyi olacağını düşünüyordu.</p>
<p>Menion Leah bu uzun hikâyeyi, Shea’nın geçmişiyle ilgili onu ölçüsüz bir şekilde memnun eder gibi görünen kısma kadar yüzünde hiçbir şaşırma ifadesi göstermeden dinlemişti. Zayıf, esmer yüzü ancak sürekli bir gülümseyişin ve gri keskin gözlerinin kenarlarındaki küçük kırışıkların kırdığı anlaşılmaz bir maske olarak kalmıştı. Vadililerin neden geldiklerini hemen anlamıştı. Araziyi bilen birinin –güvenebilecekleri birinin– yardımı olmaksızın Leah’dan kalkıp Clete Ovası’nı geçmeleri, oradan sonra da Kara Meşeler’i aşmaları beklenemezdi. Düzeltelim, diye düşündü Menion, içten içe gülümseyerek – Shea’nın güvenebileceği. Kardeşinin ısrarları olmasa Flick’in Leah’ya asla gelmeyeceğini biliyordu. Flick’le aralarında pek dostane bir ilişki olmamıştı. Gene de, o da buradaydı, sebep ne olursa olsun, o da yardımını istiyordu ve kendi hayatı tehlikede bile olsa Shea’yı asla reddedemezdi.</p>
<p>Shea hikâyesini bitirmiş, sabırla Menion’un yanıtını bekliyordu. Dağlı düşüncelere dalmış gibiydi. Başını dayadığı dirseğinin üzerinden yarısı boşalmış şarap şişesine bakıyordu. Konuştuğunda sesi çok uzaklardan geliyor gibiydi.</p>
<p>“Shannara’nın Kılıcı. Bu hikâyeyi yıllardır duyduğum yok – doğru olduğuna da hiç inanmamıştım. Şimdi tam bir belirsizliğin içinden tekrar ortaya çıkıyor ve eski dostum Shea Ohmsford da görünürde onun varisi. Ya da gerçekten öyle mi?” Birden gözlerini dikip, “O Kuzeykarası yaratıklarının kovalayıp yok etmesi için bir yem olabilirsin. Allanon’dan nasıl emin olabiliriz? Bana anlattığın hikâyede o da seni avlamaya çalışan şeyler kadar tehlikeli görünüyor – hatta belki de onlardan biridir.”</p>
<p>“Buna inanamam. Bu çok saçma.”</p>
<p>“Belki de değildir,” diye devam etti Menion yavaşça, içinden olasılıkları tartarak. “Yaşlanıyor ve şüpheci mi davranıyorum? Açıkçası, anlattığın bütün bu hikâye biraz olasılık dışı görünüyor. Şayet doğruysa, bunlara sahip olmaktan ötürü talihlisin. Kuzeykarası ve Streleheim Ovaları’nın üzerindeki şeytanlar hakkında bir sürü hikâye var – güçten, bahsediyorlar, herhangi bir ölümlünün anlayamayacağı kadar muazzam bir güçten...”</p>
<p>Bir süre sustu ve büyük bir dikkatle şarabından bir yudum aldı.</p>
<p>“Shannara’nın Kılıcı... efsanenin doğru olma ihtimali bile yeterli...” Kafasını sallayıp sırıttı. “Bunu öğrenme şansını nasıl geri çevirebilirim? Sizi Anar’a götürecek bir rehbere ihtiyacınız var ve o adam benim.”</p>
<p>“Senin olacağını biliyordum.” Shea uzanıp minnettarlıkla Menion’un elini sıktı. Flick hafifçe inledi, ama güç belâ gülümsemeyi de başardı.</p>
<p>“O halde şimdi, ne durumda olduğumuza bakalım.” Menion hemen idareyi ele almış ve Flick şarap içmeye dönmüştü. “Pekiyi ya şu Elftaşları? Onlara bir bakalım.”</p>
<p>Shea hemen deri keseyi çıkarıp içindekileri avucuna boşalttı. Üç taş meşale ışığında parıldıyordu, mavi parıltıları derin ve ışıltılıydı. Menion birine nazikçe dokundu ve eline aldı.</p>
<p>“Gerçekten çok güzeller,” dedi onaylarcasına. “Benzerlerini gördüğümü hiç sanmıyorum. Fakat bunlar bize nasıl yardım edebilir ki?”</p>
<p>“Bunu henüz bilmiyorum,” diye içtenlikle itiraf etti Vadili. “Yalnız Allanon’un anlattıklarını, yani taşların sadece acil durumlarda kullanılacağını ve etkilerinin çok güçlü olduğunu biliyorum.”</p>
<p>“Pekâlâ, umarım haklıdır,” dedi diğeri küçümseyerek. “Yanıldığını zor yolla anlamaktan nefret ederim. Ama bu ihtimalle yaşamak zorunda olacağız, sanırım.”</p>
<p>Bir süre duraklayıp Shea’nın taşları kesenin içine koyuşunu, keseyi de gömleğinin cebine yerleştirişini izledi. Vadili bakışlarını tekrar kaldırdığında şarap kadehine boş boş bakıyordu.</p>
<p>“Balinor denen adam hakkında bir şeyler biliyorum, Shea. Üstün bir askerdir – tüm Güneykarası’nda onun dengini bulabileceğinden kuşkuluyum. Bence babasından yardım istesek daha iyi olur. Callahorn’un askerleri ormanlarda yaşayan Anarlı Cücelerin askerlerinden daha iyi korurdu seni. Tyrisis’e giden yolları biliyorum, hepsi de güvenlidir. Ama Anar’a giden hemen hemen tüm yollar doğrudan Kara Meşeler’den geçiyor – orası da bildiğiniz gibi, Güneykarası’nın en güvenli yeri değildir.”</p>
<p>“Allanon bize Anar’a gitmemizi söyledi,” diye ısrar etti Shea. “Bunun bir sebebi olmalı ve onu yeniden bulana kadar şansımı zorlamayacağım. Üstelik Balinor da bize onun direktiflerini izlememizi söyledi.”</p>
<p>Menion omuz silkti.</p>
<p>“Bu talihsiz bir durum, çünkü Kara Meşeler’i geçebilsek bile, onun ötesindeki bölgeyi pek fazla bilmiyorum. Anar Ormanları’na giden yolların geçtiği yerlerin nispeten yerleşim olmayan yerler olduğunu duydum. Yerleşenler de daha çok bize karşı düşmanlık gütmeyen Güneykaralılar ve Cücelerdir. Culhaven aşağı Anar’daki Gümüş Nehir’in üzerindeki bir Cüce köyü – o kadar uzağa gidebilirsek orayı bulmakta fazla güçlük çekeceğimizi sanmıyorum. Öncelikle, baharda eriyen karların bizi zorlayacağı Clete Ovaları’na, sonra da Kara Meşeler’e gitmek zorundayız. Burası yolculuğun en tehlikeli bölümü olacak.”</p>
<p>“Etrafından dolaşan bir yol bulamaz mıyız?” diye sordu Shea umutla.</p>
<p>Menion kendine bir kadeh daha şarap doldurup sürahiyi, onu gözünü kırpmadan kabul eden Flick’e uzattı.</p>
<p>“Bu haftalar alır. Leah’nın kuzeyinde Gökkuşağı Gölü var. Eğer o yöne gidersek koca nehrin etrafında Runne Dağları’nı geçerek bir daire çizmek zorunda kalırız. Kara Meşeler gölden güneye doğru yüz kilometre uzanıyor. Önce güneye gidip diğer taraftan tekrar kuzeye dönmemiz en azından iki haftayı bulur – ayrıca da her tarafı açık. Korunak yok. Ovalardan, sonra da meşelerden geçerek doğuya gitmek zorundayız.”</p>
<p>Flick Leah’ya son gelişlerinde, Menion’un günlerce kurtların ve açlığın tehdidi altında ormanda kaybolmalarına sebep oluşunu hatırlayarak kaşlarını çattı. Canlarını güç belâ kurtarmışlardı.</p>
<p>“Dostum Flick Kara Meşeler’i hatırlıyor,” diye güldü Menion diğerinin suratını görünce. “Pekâlâ, Flick, bu defa daha hazırlıklı olacağız. Korkulacak bir yer, ama orayı benden iyi kimse bilemez. Ve orada bizi kimse takip edemez. Gene de, kimseye nereye gideceğimizi söylemeyeceğiz. Sadece uzun bir ava gideceğimizi söyleriz. Babamın da kendi dertleri var zaten – yokluğumu bile hissetmez. Benim zaman zaman haftalarca bile uzakta olmama alışkındır.”</p>
<p>Bir süre durakladı ve acaba bir şey unuttum mu diye Shea’ya baktı. Vadili dağlının gizlemediği şevkini görünce sırıttı.</p>
<p>“Menion, sana güvenebileceğimizi biliyordum. Yanımızda senin de olman çok iyi olacak.”</p>
<p>Flick açıktan açığa tiksinmiş göründü; Menion da onun bakışını gördüğünde ufak bir eğlence fırsatının kaçmasına dayanamadı.</p>
<p>“Bana kalırsa biraz da bu işten benim çıkarımın ne olacağını konuşalım,” diye başladı birden. “Yani, sizi sağ salim Culhaven’a ulaştırırsam elime ne geçecek?”</p>
<p>“Eline ne mi geçecek?” diye atıldı Flick düşünmeden. “Ne diye...”</p>
<p>“Tamam,” diyerek sözünü kesti diğeri hemen. “Seni unutmuşum, dostum Flick, ama endişelenmene gerek yok; senin payında gözüm olmaz.”</p>
<p>“Ne diyorsun, seni aptal?” dedi Flick hışımla. “Hiçbir zaman bir şey almayı düşünmedim ben...”</p>
<p>“Yeter!” diye atıldı Shea, yüzü kızarmıştı. “Eğer hep birlikte yolculuk edeceksek, bu, böyle devam edemez. Menion, sen kardeşimi sinirlendirmekten vazgeçmelisin ve sen, Flick, Menion’a karşı anlamsız kuşkularını artık bir kenara bırak. Birbirimize inanmalı ve dost olmalıyız!”</p>
<p>Menion utanarak yere baktı, Flick de hırsla dudaklarını ısırdı. Shea öfkesi yatışınca yeniden yerine oturdu.</p>
<p>“Haklı,” diye kabul etti Menion bir süre sonra. “Flick, işte elimi uzatıyorum. Geçici bir ateşkes yapalım, en azından – Shea için.”</p>
<p>Flick uzatılan ele bakıp yavaşça sıktı.</p>
<p>“Sözleri söylemek senin için kolaydır, Menion. Umarım bu kez onları ciddiye alırsın.”</p>
<p>Dağlı bu paylamayı bir gülümseyişle karşıladı.</p>
<p>“Bir ateşkes, Flick.”</p>
<p>Elini Vadili’nin elinden çekip şarap bardağını aldı. Flick’i hiçbir şeye ikna edemediğini biliyordu.</p>
<p>Artık iyiden iyiye geç olmuştu ve üçlü planlarını tamamlayarak dinlenmeye istekliydi. Ertesi sabah erkenden yola çıkmaya karar verdiler. Menion sırt çantaları, av pelerinleri, erzak ve silahtan oluşan hafif kamp malzemeleri tedarik etmişti. Leah’nın doğusundaki arazinin bir haritasını buldu, ama harita fazla detaylı değildi, çünkü o arazi pek az biliniyordu. Doğudaki dağlıklardan Kara Meşeler’e kadar uzanan Clete Ovaları kasvetli, korkutucu, engebeli ve çıplak bir araziydi – ama haritada, üzerinde isim yazılan beyaz bir boşluktan öte bir şey değildi. Kara Meşeler Gökkuşağı Gölü’nden güneye doğru uzanan, Leah’yla Anar arasında bir duvar gibi duran sık ormanlık bir alandı. Menion Vadililerle kısaca arazi ve yılın bu mevsiminde hava koşulları hakkında konuştu. Ama harita gibi onun bilgileri de oldukça eksikti. Yolcuların bulacakları şeylerin çoğu önceden tahmin ettikleri gibi olmayabilirdi ve en umulmayan şey en tehlikelisi olabilirdi.</p>
<p>Gece yarısı yattıklarında Anar’a yolculuk hazırlıkları tamamlanmıştı. Flick’le paylaştığı odada Shea yumuşak yatağında sırt üstü uzanıp bir an açık pencereden karanlığı inceledi. Gecenin bulutlandırdığı gökyüzünde, sisli dağlara uğursuzca yerleşmiş dalgalı, yoğun bir karanlık vardı. Doğudan esen serin rüzgârlar gündüzün sıcağını kovmuştu ve uyuyan şehirde tamamen huzurlu bir ıssızlık vardı. Yanındaki yatakta Flick uykuya dalmıştı bile, solukları ağır ve düzenliydi. Shea dalgın dalgın onu izledi. Kendisinin de uykusu gelmişti ve bedeni Leah’ya ulaşma mücadelesinden bitkin düşmüş olmasına rağmen uyanık kaldı. İçinde bulunduğu çıkmazı ilk defa anlamaya başlıyordu. Menion’a ulaşmak, bir olasılıkla yıllar boyunca sürecek bir yolculuğun sadece ilk adımıydı. Anar’a sağ salim ulaşsalar bile Shea sonuçta oradan da kaçmak zorunda kalacaklarını biliyordu. Karabüyücü Lord –ya da Shea– yok edilene kadar kendilerini aramaya devam edeceklerdi. O zamana kadar, Vadi’de, orada bıraktığı eve ve babasına dönemeyeceklerdi ve nerede olurlarsa olsunlar güvenlikleri ancak o kanatlı avcıların kendilerini bir defa daha bulmalarına kadar sürecekti.</p>
<p>Gerçek dehşet vericiydi. Sessiz karanlıkta, Shea Ohmsford korkularıyla baş başaydı ve içinde bir yerlerde yükselen korkuyla boğuşuyordu. Neden sonra uyuduğunda epeyce vakit geçmişti.</p>
<div><br/></div>
<p class="p1" style="text-align: center;">* * *</p>
<div><br/></div>
<p>Ertesi gün kasvetli ve güneşsiz, insanı iliğine kadar ürperten rutubetli bir gündü. Sisli Leah dağlarından doğuya ilerlerken Shea ve iki yoldaşı kendilerini sıcaktan ve rahattan yoksun bulmuşlar ve ötedeki ovaların keyifsiz iklimine doğru yavaş yavaş yürümeye başlamışlardı. Tek sıra halinde gri, hantal kayaların ve şekilsiz, ölü çalılıkların arasında dolanan dar patikada yürürlerken aralarında herhangi bir konuşma olmadı. Menion, keskin gözleri belirsizleşmiş izlerde olduğu halde önde, gitgide engebesi artan arazide neredeyse zarifçe yürürken adımları uzun ve rahattı. İnce sırtında yayının ve oklarının asılı olduğu bir çanta taşıyordu. Buna ek olarak, çantanın altında, uzun bir deri askıyla bedenine bağlanmış, yetişkinlik çağına geldiğinde babasının verdiği eski bir kılıç vardı. Bu kılıç Leah Prensi’nin doğum hakkıydı. Soğuk, gri demiri loş ışıkta zayıfça parlıyordu ve birkaç adım gerisinden yürüyen Shea bunun Shannara’nın Kılıcı’nın basit bir taklidi olup olmadığını düşünüyordu. Elf kaşları ilerideki arazinin sonsuz kasvetini incelerken sorgularcasına havaya kalkmıştı. Canlı hiçbir şey yok gibiydi. Burası ölülere yaraşır ölü bir yerdi ve yaşayanlar buradan izinsiz geçer gibiydi. Bu pek de şevk verici bir düşünce değildi; aklını başka konulara çevirmeye çalışırken kendi kendine hafifçe sırıttı. Flick arkadaydı, dayanıklı sırtında Clete Ovaları’nı ve korkunç Kara Meşeler’i geçene kadar onları ayakta tutacak erzağın olduğu çantası vardı. Oraya kadar gittiklerinde –tabii gidebilirlerse– orada dağınık halde yaşayanlardan takas ya da satın alma yoluyla yiyecek tedarik etmek zorunda kalacak ya da son çare olarak, Flick’in pek de hoşuna gitmeyen bir ihtimal, onu arazide kendileri bulacaklardı. Menion’un bu yolculukta kendilerine yardım etmeye içtenlikle istekli olmasından ötürü artık kendini daha da güvende hissediyordu, ama hâlâ dağlının bunu yapabileceği konusunda içi rahat değildi. En son yolculuklarında yaşadıkları olaylar kafasında hâlâ canlıydı ve bir kez daha böyle tüyler ürpertici bir deneyim yaşamak istemiyordu.</p>
<p>Üçlünün Leah Krallığı’nın sınırlarını geçtiği ilk gün can sıkıcı geçmişti ve gece olduğunda kasvetli Clete Ovaları’nın kenarına ulaşmışlardı. Birkaç kuru ağacın ve sık çalılıkların korumasındaki küçük bir vadide gece için barınak buldular. Sisin nemi tüm giysilerini sırılsıklam etmişti ve iyiden iyiye bastıran gecenin soğuğu onları titretiyordu. Biraz olsun ısınabilmek ve kuruyabilmek için bir ateş yakma girişiminde bulundular, ama çevredeki bütün odunlar neme tamamen doymuş olduğundan bunları yakabilmek mümkün olmadı. Sonunda, ateş yakmaktan vazgeçip soğuk bir şeyler yemeye razı oldular ve yolculuğun başında su almamasına özen gösterilmiş battaniyelerine sarındılar. Pek az şey konuşuldu, çünkü kimse hava şartlarına sövgüler homurdanmaktan öte konuşma isteğinde değildi. Yalnız karanlık ve sessizlik vardı; battaniyelerinin içinde yatarlarken üşüyen yüzlerine belli belirsiz bir esinti dokunuyordu. Sonunda günün yorgunluğu üzerlerine çöktü ve teker teker hepsi huzursuz bir uykuya daldılar.</p>
<p>İkinci ve üçüncü günler ilkinden inanılmaz ölçüde daha kötüydü. Tüm bu süre boyunca sürekli yağmur yağmıştı – yavaş, soğuk serpinti önce giysilerini ıslatıyor, sonra iliklerine kadar insanın içine işliyordu ve en sonunda da sinir merkezlerine kadar ulaşıyordu; böylece bitkin bedenlerinin hissettiği tek şey rahatsız edici bir ıslaklık oluyordu. Gündüzleri kapalı ve soğuk olan hava geceleri dondurucu oluyordu. Üç yolcunun etrafındaki her şey bu kolay kolay geçmeyecek soğuğa tamamen yenilmiş gibiydi; göz alabildiğine, her küçük çalı ya da yeşillik çarpılmış, ölmüştü, şekilsiz ağaç yığınları ve solmuş yapraklar harap olmayı ve hep beraber mahvolmayı bekliyorlardı. Burada ne bir hayvan ne bir insan yaşardı – en küçük bir kemirgen bile uzun, güneşsiz ve cansız günler ile gecelerin dondurucu soğuğundan kıvranan toprak tarafından yutulur, yok edilirdi. Üçlü, birinin ya da bir şeyin daha önce geçmiş olduğuna ya da bir daha asla geçmeyecek olduğuna dair bir iz, bir ipucu bulunmayan şekilsiz araziden doğuya doğru yürürlerken hiçbir şey hareket etmedi, hiçbir kıpırtı olmadı. Yürüyüşleri boyunca güneş hiç görünmedi; solgun ışınları bu ölü, unutulmuş yerde yaşayan dünyayı göstermedi. Göğü tamamen örten şeyin geçmek bilmeyen sis mi, yüklü bulutlar mı, yoksa her ikisi birden mi olduğu, cevaplanamayan bir soru olarak kalmıştı. Tek dünyaları içinde yürüdükleri o tatsız, itici boz araziydi.</p>
<p>Dördüncü gün ümitsizliğe kapılmaya başlamışlardı. Karabüyücü Lord’un kanatlı avcılarından hiçbir iz olmaması, takip edilmekten vazgeçildiği ihtimali bile saatler geçtikçe onlara teselli vermemeye başlamış, sessizlik derinleşmiş, arazi daha da kasvetli bir hal almıştı. Menion’un sarsılmaz ruhu bile tereddüt etmeye başlamış, genelde kendinden emin olan aklına şüphe hırsız gibi sinsice girmişti. Yollarını kaybettiklerinden, hatta belki de daireler çizip durmakta olduklarından kuşkulanıyordu. Bunu araziden anlamalarına imkân olmadığını, bir kez yollarını kaybettiler mi sonsuza dek kaybolacaklarını biliyordu. Shea ile Flick’in korkuları çok daha derindi. Bu ovalar hakkında hiçbir şey bilmiyorlardı ve Menion’un sahip olduğu avcılara has yetenekten ve içgüdüden yoksundular. Her ikisi de tamamen ona güveniyorlardı, ama dağlının onları endişelendirmemek için kendi şüpheleri konusunda sessiz kalmasına rağmen bir şeylerin yanlış gittiğini seziyorlardı. Saatler geçmiş, ama arazinin soğuk, ıslak ve ölü hali hâlâ değişmemişti. İçlerindeki inancın parçalandığını ve onlara acı vererek kaybolduğunu hissediyorlardı. Sonunda, yolculuklarının beşinci günü hâlâ ilerliyorlardı ve soğuk, kasvetli ovada umutsuzca aradıkları Kara Meşeler’e dair en ufak bir iz bile görmemişlerdi. Shea bu sonu gelmez yürüyüşe son verdi ve soran gözlerle Leah Prensi’ne bakarak kendini yere bıraktı.</p>
<p>Menion omuz silkti ve dalgınca sisli ovaya baktı. Yakışıklı yüzü havanın soğuğundan gerilmişti.</p>
<p>“Size yalan söylemeyeceğim,” diye mırıldandı. “Doğru yolda olduğumuzdan emin değilim. Daire çizmiş olabiliriz; hatta umutsuzca kaybolmuş olabiliriz.”</p>
<p>Flick hoşnutsuzlukla çantasını atıp o kendine has, ‘Dememiş miydim?’ bakışıyla kardeşine baktı. Shea ona bir göz atıp bakışlarını gene hemen Menion’a çevirdi.</p>
<p>“Tamamen kaybolduğumuza inanamıyorum! Yolumuzu yeniden bulmanın bir yolu yok mu?”</p>
<p>“Önerilere açığım.” Eğilerek kendi çantasını da yere bırakıp düşüncelere dalmış Flick’in yanına çökerken keyifsizce gülümsedi. “Sorun nedir, dostum Flick? Gene başını derde mi soktum?”</p>
<p>Flick öfkeyle baktı ona; ama gri gözlerine baktığında adama duyduğu antipatiyi yeniden gözden geçirdi. Bu gözlerde içten bir kaygı, hatta onları düş kırıklığına uğratmış olma düşüncesinden ötürü üzüntü vardı. Flick sessizce başını sallayarak elini şahsında nadiren görülen bir sevecenlikle, diğerinin omzuna koydu. Shea birden ayağa kalkıp çantasını fırlattı ve içindekileri alt üst etti.</p>
<p>“Taşlar bize yardım edebilir,” diye bağırdı.</p>
<p>Bir anlığına diğer ikisi boş gözlerle ona baktılar, sonra ani bir kavrayışla umutlanarak ayağa kalktılar. Kısa süre içinde, Shea içindeki değerli taşların olduğu küçük deri keseyi çıkardı. Elftaşlarının sonunda değerlerini kanıtlayacağını, Clete’nin ıssızlığından kendilerini bir şekilde kurtaracağını düşünerek yıpranmış keseye baktılar. Shea hevesle kesenin bağlarını çözüp açık avucuna üç küçük, mavi taşı dikkatle boşalttı. Üçü izler ve beklerken orada donuk donuk parlayarak durdular.</p>
<p>“Onları havaya kaldır, Shea,” diye uyardı Menion bir süre sonra. “Belki ışığa ihtiyaçları vardır.”</p>
<p>Vadili taşları kaygıyla izleyerek onun söylediğini yaptı. Hiçbir şey olmadı. Ellerini indirmeden önce bir süre daha bekledi. Allanon onu taşların en vahim durumlarda kullanılması konusunda uyarmıştı. Taşlar belki de sadece özel durumlarda yardımına koşacaktı. Umutsuzluğa kapılmaya başlamıştı. Konu ne olursa olsun, taşları nasıl kullanacağını bilmediği gerçeğiyle yüz yüze gelmişti. Ümitsizlikle arkadaşlarına baktı.</p>
<p>“Tamam, başka bir şey dene!” diye atıldı Menion hararetle.</p>
<p>Shea taşları ellerinin arasına alıp sertçe birbirine sürttü, sonra zar gibi sallayıp attı. Gene bir şey olmadı. Onları ıslak zeminden geri alıp dikkatle temizledi. Koyu mavi renkleri onu içine çekiyor gibiydi, o da sanki cevap oradaymışçasına berrak, cama benzeyen derinliklerine baktı.</p>
<p>“Belki de onlarla konuşmalısın ya da...” Flick’in kesilen sesi umutluydu.</p>
<p>Shea’nın gözlerinin önüne, Allanon’un eğik, derin bir konsantrasyonla kilitlenmiş esmer yüzü geldi. Belki de Elftaşlarının sırrı başka bir şekilde çözülebilir, diye düşündü birden. Küçük Vadili adam avucunu açtı, gözlerini kapayıp umutsuzca ihtiyaç duydukları gücü arayarak düşüncelerini taşların koyu maviliğine yoğunlaştırdı. Elftaşlarından sessizce kendilerine yardım etmelerini istedi. Saatler gibi gelen uzun bir süre geçti. Gözlerini açtı ve üç arkadaş Shea’nın avucundaki mavilikleri karanlıkta ve sisin rutubetinde donuk donuk parıldayan taşlara bakıp beklediler.</p>
<p>Sonra, aniden, adamların parlaklıktan korunmasız gözlerini kapatmalarına ve sendelemelerine yol açan göz kamaştırıcı bir mavilikle parladılar. Etraflarını saran ışıltı öyle kuvvetliydi ki, Shea şaşkınlıkla taşları az daha avucundan düşürecekti. Keskin parıltı etraftaki ölü araziyi güneşin bile aydınlatamayacağı kadar aydınlatarak, daha da parlak bir hale gelmişti. Parlaklık yoğunlaşarak koyu maviden dehşet içindeki izleyenleri gerçekten hipnotize edecek kadar göz kamaştırıcı açık mavi bir pırıltıya dönüştü. Arttı, sabitleşti ve dev bir fenerin ışığı gibi sol taraflarına dönüp, sonunda o sisle kaplı griliği kolayca yok ederek, yüzlerce, belki binlerce metre ötedeki eski Kara Meşeler’in boğum boğum ağaç gövdelerini gösterdi. Işık kısa bir süre daha kaldı ve sonra söndü. Gri sis soğuk nemiyle geri geldi, üç küçük taş da eskiden oldukları gibi pırıldamaya başladı.</p>
<p>Menion çabucak toparlandı ve yüzünde kocaman bir sırıtışla Shea’nın sırtına sertçe vurdu. Tek ve hızlı bir hareketle çantasını sırtlanmıştı, yola çıkmaya hazırdı. Gözleri Kara Meşeler’in artık görünmez olduğu noktayı tarıyordu. Shea Elftaşlarının olduğu keseyi aceleyle cebine koydu. Diğerleri de çantalarını sırtlarına astılar. Işığın gösterdiği yöne doğru, uzun süredir aranan ormanı hevesle gözleyerek hızla yürürlerken, tek kelime konuşulmadı. Geçen beş günün gri karanlığının soğuğu ve çisentisi gitmişti. Birkaç dakika öncesine kadar hissettikleri umutsuzluk da öyle. Sonunda artık yalnızca bu berbat ovadan kaçmak imkânının ellerinde oluşuna dair inanç vardı. Taşların gösterdiği görüntüden kuşku duymuyorlardı. Kara Meşeler, Güneykarası’nın en tehlikeli yeriydi, yine de şu anda orası Clete’le kıyaslandığında umut verici bir liman gibi görünüyordu.</p>
<p>İlerlerken zaman sonsuz gibi geliyordu onlara. Gri sis aniden istemeye istemeye yukarıdaki puslarda kaybolana kadar yükselen kocaman, yosun kaplı ağaç gövdelerini ele verdiğinde aradan saatler ya da sadece dakikalar geçmiş olabilirdi. Bitkin bir haldeki üçlü durmuştu, yorgun gözleriyle neşe içinde önlerinde bitimsizce uzanan keyifsiz canavarları seyrettiler, geçilmesi olanaksız bir nem duvarı koca bir kütle, kabukları yarılmış, derinlerde sayısız çağlar boyunca orada durmuş ve olası ki karanın kendisi yok olana kadar orada kalacak olan köklü temeller üzerinde. Sisli ovanın loş ışığında bile hayret verici bir görünümleri vardı ve onları izleyenler, bu ağaçlarda yaşlarına derin, kin dolu bir saygı beslemelerini emredecek kadar, inanılmaz derecede eski bir yaşam gücünün varlığını hissetmişlerdi. Sanki başka bir çağa, bir başka dünyaya adım atmışlardı ve sessizce önlerinde duran şeyde cezbedici tehlikeleri olan bir peri masalı büyüsü vardı.</p>
<p>“Taşlar doğruyu söyledi,” diye mırıldandı Shea, yorgun ancak mutlu yüzüne yavaşça bir gülümseme yayılmıştı. Rahatlayarak derin bir nefes aldı.</p>
<p>“Kara Meşeler,” dedi Menion hoşnutlukla.</p>
<p>“İşte gene başlıyoruz,” diye soludu Flick.</p>
</body>
</html>