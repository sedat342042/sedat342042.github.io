<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/BiNCOL.css" type="text/css" rel="stylesheet"/>
</head>
<body>
<h1>X</h1>
<p>Sabah küçük grup için çabucak geldi ve gündoğumunun altın rengi loşluğu, uyku dolu gözlerle uzun yolculuklarına başlamaya hazırlanırken buldu onları. Balinor, Menion ve Vadililer Eventine’in kuzenleriniyle Allanon’u bekliyorlardı. Kimse konuşmuyordu, bunun sebebi kısmen her birinin hâlâ uykulu olması nedeniyle kibar davranış kalıplarına uyamayacak oluşları, kısmen de içten içe önlerindeki tehlikeli yolculuğu düşünüyor olmalarıydı. Shea’yla Flick taş bir bankın üzerine oturmuşlardı. Birbirlerine bakmadan Allanon’un önceki gece kendilerine anlattığı hikâyeyi düşünerek, Shannara’nın Kılıcı’nı ele geçirme, Karabüyücü Lord’u yok etmek için onu kullanma ve eve sağ salim dönebilme şanslarının ne kadar olduğunu merak ediyorlardı. Özellikle Shea en yoğun duygusunun korku olduğu noktayı geçmişti; şimdi kendini bir teslim edişle, bir kıyıma itilmekte olduğu gerçeğini robotumsu bir kabullenişle zihnini duyumsuzlaştıran bir uyuşukluk hissediyordu. Gene de Paranor’a yolculuklarına karşı gösterdiği boyun eğer tavrına rağmen, karma karışık olmuş aklının derinlerinde bir yerlerde, bu üstesinden gelinemezmiş gibi görünen engelleri başarıyla aşacağına dair sarsılmaz bir inanç vardı. Onun orada saklı olduğunu, şahlanmak için uygun bir fırsat kolladığını ve doyuma ulaşmayı beklediğini hissedebiliyordu. Ama o an kendine itaatkârca hissiz bir teslim oluşa gömülme izni vermişti.</p>
<p>Vadililer Cüce halkından temin edilen, sabahın bu serin saatlerinde soğuktan korunmak için sarındıkları yarım pelerinlerin de dahil olduğu oduncu giysileri giymişlerdi. Ayrıca, Vadi’den beraberlerinde getirdikleri kısa av bıçakları da kemerlerinde asılıydı. Çantaları Vadililerin ufak tefek yapılarına uygun olarak küçüktü. Geçtikleri arazide tüm Güneykarası’ndaki en elverişli av alanlarından bazıları vardı ve orada Allanon’a ve Cücelere dost topluluklar yaşıyordu. Ama burası aynı zamanda Cücelerin ezeli düşmanı Gnomların da vatanıydı. Küçük grubun yolculuklarını gizlilik içinde yapma ve Gnom avcılarla karşılaşmaktan kaçınma şansları vardı. Shea Elftaşlarının bulunduğu keseyi kimseye göstermeden dikkatle cebine koymuştu. Allanon Culhaven’a geldiğinden beri onlardan hiç bahsetmemişti. Bu sağduyulu bir davranış olsun olmasın, Shea sahip olduğu yegâne güçlü silahtan vazgeçmek niyetinde değildi ve keseyi gömleğinin cebinde saklı tutuyordu.</p>
<p>Menion Leah iki kardeşten birkaç metre ötede volta atıyordu. İz sürücü ve avcı olarak işini alabildiğince kolaylaştırmak için arazinin renginde bol avcı giysileri giymişti. Ayakkabıları ses çıkarmadan yürümesini sağlamak ve en elverişsiz yol koşullarında bile ayak tabanlarının incinmemesi için özel yağlarla sertleştirilmiş yumuşak deridendi. İnce sırtında asılı kayışa, kınına konmuş büyük kılıcı takılıydı, etrafta huzursuz huzursuz dolaşırken kılıcın kabzası sabahın ilk ışıklarında donuk donuk parlıyordu. Omzuna, av seyahatlerinde en gözde silahı olan uzun yayını ve oklarını asmıştı.</p>
<p>Balinor sırım gibi bedenine sıkıca sardığı bildik uzun av pelerinini giymiş, başlığını da başına geçirmişti. Pelerinin altında kolunun her hareketinde giysinin siperinden çıkınca parıldayan zincir zırhı vardı. Belinde uzun bir av bıçağı ve Vadililerin gördüğü en büyük kılıç asılıydı. O kadar büyüktü ki, onlara bir savruluşunda bir adamı ikiye ayırabilirmiş gibi gelmişti. Şu anda pelerinin altında saklıydı, ama iki kardeş, sabah yanlarına geldiğinde onu kayışla beline astığını görmüşlerdi.</p>
<p>Bekleyişleri Allanon yanında iki Elfle beraber meclis binasından çıktığında sona erdi. Hiç vakit kaybetmeden, herkese iyi sabahlar diledi ve onları birkaç kilometre önlerindeki Gümüş Nehir’i geçtikten sonra Gnomların bulunduğu araziye girecekleri ve konuşmaktan olabildiğince kaçınılması gerektiği konusunda sertçe uyarıp yola çıkmak için sıraya girmelerini işaret etti. Rotaları onları nehirden dosdoğru Anar Ormanları’nın içinden geçerek ötesindeki dağlara götürecekti. Bu engebeli araziyi geçerken fark edilme riski daha batıda uzanan arazinin oldukça düz olduğu ovalardakinden daha azdı. Eğer Karabüyücü Lord yolculuklarının amacını öğrenirse işleri bitmiş demekti. Yolculukları orman ve dağların onları kamufle ettiği gündüz vakitleriyle sınırlanacak ve geceleri yolculuktan kaçınacaklardı. Kafatası Taşıyıcıları’nca keşfedilme riskine yalnızca kilometrelerce kuzeydeki ovaları geçmek zorunda kaldıklarında atılacaklardı.</p>
<p>Cüce reisi temsilci olarak Menion’u Sirenlerden kurtaran, ağzı sıkı Hendel’i seçmişti. Araziyi en iyi tanıyan kişi olarak gruba Culhaven’dan çıkışta Hendel öncülük ediyordu. Onun yanında, ancak gerektiğinde konuşarak ve sessiz varlığıyla Cüce’nin dikkatini çekmemeye özen göstererek yürüyen Menion vardı ki, bu cücenin kanısına göre tamamen gereksiz bir şeydi. Onların birkaç adım arkalarında, Shea’ya güven verici gelen melodik sesleriyle birbiriyle konuşurken rahat adımlarla yürüyen Elf kardeşlerin gölgemsi bedenleri vardı. İkisi de Menion’unkine benzer uzun yaylar taşıyordu. Pelerin giymemişlerdi, üstlerinde bir önceki gece toplantıda giydikleri tuhaf, dar giysiler vardı. Shea’yla Flick onların arkasındaydı ve Vadililerin arkasında da grubun sessiz lideri, yeri sıkıca kavrayan adımlarıyla rahat bir yürüyüş tutturmuş, esmer yüzü yola eğilmiş olan Allanon geliyordu. En arkada da Balinor vardı. Shea da Flick de grubun en ortasındaki yerlerinin kendilerine en iyi korumayı sağlamak için olduğunu anlamakta gecikmemişlerdi. Shea bu görevin başarısı için diğerlerinin kendisine ne kadar çok değer verdiğini biliyordu, ama bir yandan da, gerçek bir tehlikeyle karşılaştığında kendini savunmaktan aciz olduğunu düşündüklerinin de bilincinde olmaktan acı duyuyordu.</p>
<p>Grup Gümüş Nehir’e ulaştı ve kıyıların birbirine iyice yaklaştığı bir noktadaki köprüden geçti. Karşıya geçtiklerinde konuşmalar son buldu ve gözler huzursuzca önlerinde uzanan sık ormanlığa çevrildi. İlerleyişleri hâlâ oldukça sorunsuz geçiyordu; patika kuzey yönünde büyük ormana doğru kıvrım kıvrım uzanırken zemin engebesizdi. Sabah güneşi dalların arasındaki boşluklardan süzülüp ormanın serin havasında içlerini ısıtıyordu. Ayaklarının altında, düşen yapraklar ve dallar yoğun çiylerle ıslanmış, ayak seslerini günün sükûnunu bozmayacak şekilde gizleyen bir yastık olmuştu. Rengârenk kuşlar ile daldan dala atlayıp zıplarken yolcuları fındık ve dal sağanağına tutan birkaç sincaptan başka bir şey göremiyorlarsa da çevrelerindeki yaşamın seslerini duyabiliyorlardı. Her taraf görüşe kapalıydı ve de grup Hendel’in araziyi tanıyor oluşuna ve kendilerine bu bitki labirentinde yol gösteren Menion Leah’nın iz sürme yeteneğine güvenmek zorundaydı.</p>
<p>İlk gün olaysız geçti ve geceyi Gümüş Nehir’le Culhaven’ın kuzeyinde bir yerde, dev ağaçların altında geçirdiler. Her ne kadar Allanon sıkı ağızlı Cüce’yle nerede bulundukları ve izledikleri rota konusunda kısa bir konuşma yaptıysa da, nerede olduklarını tam olarak bilen tek kişi Hendel’di. Grup yemeği dikkat çekmesinden endişe ettikleri için ateş yakmayarak soğuk yemişti. Ama genel hava sıcak ve konuşmalar neşeliydi. Shea iki Elfle konuşma fırsatı yakalamıştı. Bunlar Eventine’in kuzenleriydiler ve Elf imparatorluğunu temsil etmek üzere Allanon’a eşlik etmek ve Shannara’nın Kılıcı’nı bulmasında ona yardımcı olmak için seçilmişlerdi. Kardeştiler ve büyük, zayıfça olanı, ilk anda Shea’da ve daima kuşkulu olan Flick’te güvenilir bir adam izlenimi uyandıran tipik bir Batıkaralı olanın adı Durin’di. Genç olanı, Shea’dan birkaç yaş küçük olanı Dayel’di. Son derece utangaç ve sevimliydi. Çocuksu çekiciliği grubun daha yaşlı üyelerinin, özellikle de vatanlarının sınırlarını yıllar yılı koruyarak savaşta sertleşmiş Balinor’la Hendel’in hoşuna gidiyordu. Onun genç ve yaşama taptaze bakışı onlara yıllar önce kaybettikleri şeyleri yeniden elde etmek için ikinci bir şans veriyor gibiydi. Durin Shea’ya kardeşinin yörenin en güzel kızlarından biriyle yapacağı evlilik töreninden birkaç gün önce Elf vatanından ayrıldığını anlattı. Shea Dayel’in evlenecek kadar büyük olduğuna inanmadı ve herhangi birinin nasıl olup da evliliğinin arifesinde oradan ayrılabildiğini anlamakta güçlük çekti. Durin bunun kardeşinin kendi fikri olduğu konusunda Shea’yı ikna etmeye çalıştı, ama Shea daha sonradan Flick’e bu kararda onun kralla olan akrabalığının büyük bir rolü olduğuna inandığını söyledi. Böylece, suskun, soğuk Hendel dışında grubun bütün üyeleri oturup sessizce birbirleriyle konuşurlarken, Shea genç Elfin bu tehlikelerle dolu Paranor yolculuğuna çıkmak için müstakbel eşini bırakma kararından ne kadar üzüntü duyuyor olabileceğini düşünüyordu. İçten içe Dayel’in bu grubun bir üyesi olmayı seçmemiş, yurdunun güvenli sınırları içinde kalmış olmasını dilediğini fark etti.</p>
<p>O akşam daha sonra, Shea Balinor’un yanına gidip Dayel’in neden böylesi bir yolculuğa çıkmasına izin verildiğini sordu. Callahorn Prensi, ikisinin arasındaki yaş farkının kendisine göre farksız olduğunu düşünerek Vadilinin ilgisini gülümseyerek karşılamıştı. Shea’ya birçok halkın vatanı tehdit altındayken, kimsenin durup neden orada yardım için bulunduğunu sormayacağını, bunun yalnızca kabul edileceğini anlatmıştı. Dayel bu göreve gelmeyi seçmişti, çünkü kral bunu ondan istemişti, çünkü eğer gelmemiş olsaydı kendini daha az erkek gibi hissederdi. Balinor Hendel’in yıllardır vatanını korumak için Gnomlarla savaştığını açıkladı. Bu sorumluluk ona verilmişti, çünkü o Doğukarası’ndaki en tecrübeli ve bilgili sınır gözcülerinden biriydi. Geçen sekiz hafta içinde yalnızca bir kere görebildiği ve daha uzun süre de göremeyeceği bir karısı ve ailesi vardı. Sözlerini yolculuğa katılmış olan herkesin kaybedecek çok şeyi olduğunu söyleyerek tamamladı, hatta Shea’nın düşündüğünden bile çok. Bunun sözlerinin sonu olduğunu belli edecek bir şey yapmadan, uzun boylu sınır gözcüsü Allanon’la başka konular üzerinde görüşmek üzere uzaklaştı. Shea konuşmanın bu ani bitişinden ötürü bir parça huzursuzlanarak Flick’le Elf kardeşlerin yanına gitti.</p>
<p>“Eventine nasıl biri?” Shea gruba katıldığında Flick bu soruyu soruyordu. “Onun, herkes tarafından saygı duyulan, Elf krallarının en büyüklerinden biri olduğunu duydum hep. Gerçekten nasıl biri o?”</p>
<p>Durin gülümsedi, Dayel de bu soruyu biraz beklenmedik ve şaşırtıcı bularak neşeyle güldü.</p>
<p>“Kuzenimiz hakkında ne söyleyebiliriz?”</p>
<p>“O büyük bir kraldır,” diye yanıtladı Durin birkaç saniye sonra ciddiyetle. “Diğer kralların ve liderlerin söylediğine göre, bir kral için oldukça genç sayılır. Ama sağduyuludur ve hepsinden önemlisi, işleri yapılması gereken zamanda yapar. Tüm Elf halkının sevgisini ve saygısını kazanmıştır. Onun ardından her yere gitmeye ve her dediğini yapmaya hazırdırlar, bu da hepimiz için bir şanstır. Konseyimizin ileri gelenleri diğer karaları dışlayarak ayrı olmayı tercih ederlerdi. Bu düpedüz aptallık, ama yeni bir savaştan korkuyorlar. Yalnız Eventine onlara ve bu politikalarına karşı çıkıyor. Hepsinin korktuğu savaştan kaçınmanın tek yolunun onu önceden fark edip ilk saldıran olmak ve tehdit eden ordunun başını ezmek olduğunu biliyor. Bu görevin bu denli önemli olmasının nedenlerinden biri – bu istilânın daha büyük bir savaşa dönüşmeden dizginlenmesini sağlamak.”</p>
<p>Menion küçük kamp alanının diğer tarafında aylak aylak dolaşmayı bırakıp onlara katıldığında konuşmanın son kısmını duydu.</p>
<p>“Shannara’nın Kılıcı hakkında ne biliyorsunuz?” diye sordu merakla.</p>
<p>“Aslında çok şey değil,” diye itiraf etti Dayel, “her ne kadar bu bizim için bir efsaneden çok tarihse de. Kılıç her zaman Elf halkına ruhlar âleminin yaratıklarından bir daha asla korkmalarının gerekmediğine dair verilmiş bir söz olarak düşünülür. Irkların İkinci Savaşı’nın sona ermesiyle tehdidin artık bittiği varsayıldı, bu yüzden de kimse, hakkında kimsenin bir şey bilmediği Shea dışında Shannara Soyu’ndan gelen herkesin yıllar içinde ölmüş olduğu gerçeğiyle ilgilenmedi. Eventine’in ailesi, –yani bizim soyumuz, Ellessediller– yaklaşık yüz yıl önce hükümran oldu. Kılıç, neredeyse herkes tarafından unutularak şimdiye kadar Paranor’da kaldı.”</p>
<p>“Pekiyi, Kılıç’ın gücü nedir?” diye ısrar etti Menion, Shea’ya bir uyarı bakışı atan Flick’i görmezden gelerek.</p>
<p>“Bu sorunun cevabını bilmiyorum,” diye itiraf etti Dayel ve karşılık olarak omuzlarını silkip başını sallayan Durin’e baktı. “Bunu bilen tek kişi Allanon gibi görünüyor.”</p>
<p>Hepsi de aynı anda, açıklığın karşı tarafında, Balinor’la ciddiyetle konuşmakta olan uzun boylu adama baktı. Sonra Durin diğerlerine döndü.</p>
<p>“Shannara soyundan biri, yani Shea var olduğu için çok şanslıyız. Onu ele geçirdiğimizde Kılıç’ın gücünün sırrını ortaya çıkarabilecek, bu güçle de Karanlık Lord daha hepimizi yok edecek savaşı çıkaramadan onu alt edeceğiz.”</p>
<p>“Yani, Kılıç’ı ele geçirebilirsek demek istiyorsun,” diye düzeltti Shea çabucak. Durin bu yorumu kısa bir gülüş ve güven veren bir baş sallayışla kabul etti.</p>
<p>“Tüm bunlarda hâlâ yerine oturmamış parçalar var,” dedi Menion sessizce, uyumak için kendine bir yer aramak üzere ayağa kalkarken. Shea dağlının uzaklaşmasını seyretti, kendisi de onunla hemfikirdi, ama bu kuşkularını gidermek için ne yapabileceklerini bilmiyordu. Şu anda kılıcı ele geçirmeyi başarma umutları olmadığını hissediyordu ve yalnızca Paranor’a olan yolculuklarını tamamlamaya yoğunlaştı. Bundan sonra neler olacağını şu anda düşünmek bile istemiyordu.</p>
<p>Grup gündoğumuyla uyandı ve Hendel’in öncülüğünde yola koyuldu. Cüce, Anar Ormanları’nın içlerine doğru ilerledikçe daha da sıklaşan büyük ağaçların arasından hızlı bir tempoda ilerliyordu. Patika yukarı meyletmeye başlamıştı, bu da Anar boyunca uzanan dağlara yaklaştıklarını gösteren bir işaretti. Kuzey tarafında bir yerde, Paranor’un doğusunda uzanan ovalara ulaşmak için bu tepeleri aşmak zorunda kalacaklardı. Gnomların topraklarında ilerlemeye başladıklarında gerilim arttı. Ormana saklanmış, saldırmak için zaman kollayan birinin onları izlediğine dair rahatsız edici bir hisse kapıldılar. Yalnız onlara öncülük eden Hendel buna aldırmaz görünüyordu; araziyi tanıyor olması belli ki korkularını yatıştırıyordu. Gözleri çevrelerini saran sessiz ormanı incelerken kimse konuşmuyordu.</p>
<p>Öğlene doğru patika dik bir yokuş halini aldı ve grup tırmanışa geçmişti. Artık ağaçlar ve çalılıklar seyrelmişti. En ufak bir bulutun bile lekelemediği masmavi gök ağaçların arasından açıkça görülebiliyordu artık. Ağaçların arasından süzülerek tüm ormanı aydınlatan güneş parlak ve sıcaktı. Kayalıklar küçük gruplar halinde belirmeye başladı ve ayaklarının altındaki zemin yükselerek orta Anar’daki sıradağların güney yamaçlarının başlangıcını işaret eden uzun tepeler ve yamaçlar halini almaya başladı. Tırmandıkça ısı düşmeye ve nefes alıp vermek zorlaşmaya başladı. Birkaç saat sonra grup ölü çamlardan oluşan çok sık bir ormanın kıyısına ulaştı; ağaçlar öylesine sıktı ki, herhangi bir noktadan altı yedi metre ötesini görmenin imkânı yoktu. İzledikleri yolun her iki yanında da uzun, taştan yarlar yüzlerce metre boyunca göğe yükseliyor ve ikindi göğünün maviliğine uzanıyordu. Orman kayaların dibinde sonlanarak her bir yöne yayılıyordu. Hendel çamların kenarında durmalarını söylemiş, belli ki bir şeyler sorarak Menion’a ormanı ve kayalıkları işaret ediyordu. Allanon da onlara katıldı, sonra da grubun geri kalan üyelerine toplanmalarını söyledi.</p>
<p>“Aşmak üzere olduğumuz dağlar, ne Gnomlara ne de Cücelere ait olmayan Wolfsktaag’dır,” diye açıkladı Hendel yavaşça. “Bu yolu seçtik, çünkü burada Gnom avcılarla büyük olasılıkla savaşla sonuçlanacak bir karşılaşma olması riski daha az. Wolfsktaag dağlarında öbür dünyadan yaratıkların olduğu söylenir – iyi espri, değil mi?”</p>
<p>“Sadede gel,” diye sözünü kesti Allanon.</p>
<p>“Asıl konu şu ki,” diye devam etti Hendel esmer tarihçiyi unutmuş gibi, “on on beş dakika geride, bir ya da belki iki Gnom devriyesi tarafından fark edildik. Daha fazlası da olabilir – dağlı büyük bir grubun izlerini gördüğünü söylüyor. Durum her neyse, devriyeler bizim burada olduğumuzu diğerlerine haber verecektir, bu nedenle elimizi çabuk tutmalıyız.”</p>
<p>“Daha kötüsü!” dedi Menion çabucak. “İzler önümüzde bir yerlerde, o ağaçların arasında da Gnomların olduğunu gösteriyor.”</p>
<p>“Belki öyle, belki değil, dağlı,” diye sözünü kesti Hendel sertçe. “Ağaçlar bir kilometreden daha fazla bu şekilde devam ediyor ve kayalıklar her iki tarafta da uzanıyor, ama Wolfsktaag’ın girişi olan İlmik Geçidi’nde aniden daralıyor. Tutmamız gereken yol bu. Başka bir rota denemek iki günümüze mal olur, diğer taraftan Gnomlarla karşılaşma olasılığımız neredeyse kesin olur.”</p>
<p>“Bu kadar yeter,” dedi Allanon öfkeyle. “Acele edelim. Geçidin diğer tarafına ulaştığımızda dağlarda olacağız. Gnomlar bizi orada izlemeyecektir.”</p>
<p>“Çok cesaret verici,” diye mırıldandı Flick.</p>
<p>Grup çam ormanlarında tek sıra halinde kırık ağaç dallarını aşarak ilerliyordu. Ormanın zemini ölü çam iğneleriyle kaplanmıştı ve bunlar ayak seslerini duyulmaz kılıyordu. Beyaz ağaç gövdeleri tepeleri açık gökyüzünü ilginç desenlerle nakışlayan örümcek ağları gibi birbirine kavuşarak yükseliyordu. Grup, rotalarını çabucak ve hiç tereddütsüz belirleyen Hendel’in peşinden, ağaç gövdeleri ve dallarının labirentinde kıvrıla kıvrıla ilerliyordu. Etrafa merakla bakınan ve açıkça havada bir şeyler arayan Durin onları aniden durdurduğunda ancak birkaç yüz metre ilerlemişlerdi.</p>
<p>“Duman!” dedi aniden. “Ormanı ateşe vermişler!”</p>
<p>“Ben duman kokusu almıyorum,” dedi Menion havayı koklayarak.</p>
<p>“Bir Elfin sahip olduğu duyulara da sahip değilsin,” dedi Allanon sertçe. Durin’e döndü. “Ateşin nerede olduğunu söyleyebilir misin?”</p>
<p>“Ben de duman kokusu alıyorum,” dedi Shea kendi duyularının da Elflerinki kadar keskin oluşuna şaşarak.</p>
<p>Durin bir dakika kadar dumanın hangi yönde olduğunu saptamaya çalıştı.</p>
<p>“Bilemiyorum, ama birden fazla yerde ateş yaktıkları kesin. Bu durumda orman birkaç dakika içinde tutuşacaktır!”</p>
<p>Allanon bir an için duraksadı, sonra İlmik Geçidi’ne doğru ilerlemelerini işaret etti. Kapana kıstırıldıkları ateş tuzağının ötesine geçmek için hızlandılar. Bu kuru ağaçlardaki alevler ağaç tepelerine ulaştığında kaçma şansları kalmazdı. Allanon’un ve sınır gözcüsünün uzun adımları Shea’yla Flick’in arkada kalmamak için kendilerini zorlamalarına neden oluyordu. Bu koşuşturmaca içinde Allanon bir ara Balinor’a bağırarak bir şeyler söyledi ve sınır gözcüsü ormana dalıp gözden kayboldu. Önlerinde de Menion’la Hendel gözden kaybolmuştu; yalnız çamların arasında koşmakta olan Elf kardeşler ara sıra görünüyorlardı. Açıkça görebildikleri tek kişi birkaç adım önlerinden kendilerine daha hızlı koşmalarını söyleyen Allanon’du. Yoğun beyaz duman bulutu ağaçların arasından sızarak önlerindeki yolu belirsizleştirip nefes almalarını güçleştirmeye başlamıştı. Ateşin kendisi hâlâ görünmüyordu. Birbirine geçmiş dallara yayılacak ve çıkışlarını engelleyecek kadar güçlenmemişti henüz. Birkaç dakika içinde etraf dumanla kaplanmıştı ve Shea’yla Flick her nefes alışlarında şiddetle öksürüyorlardı; gözleri de sıcaklıktan yanmaya başlamıştı. Allanon aniden onlara durmalarını söyledi. İstemeyerek de olsa, durup devam etmeleri için verilecek emri beklemeye başladılar, ama Allanon arkaya bakıyordu; kemikli, esmer yüzü yoğun beyaz dumanda tuhaf şekilde gri görünüyordu. Kısa süre sonra av pelerinine sıkıca sarınmış Balinor arkalarındaki ormandan çıktı.</p>
<p>“Haklıydın, arkamızdalar,” dedi tarihçiye, güçlükle nefes alarak. “Ardımızdaki ormanı tamamen ateşe vermişler. Bu bizi İlmik Geçidi’ne sürmek için kurulmuş bir tuzak.”</p>
<p>“Onların yanında kal,” diye emretti Allanon korku içindeki Vadilileri işaret ederek. “Geçide ulaşmadan diğerlerine yetişmeliyim!”</p>
<p>Uzun boylu liderleri, o kadar iri bir adam için inanılmaz bir hızla ilerideki ağaçlara koştu ve aynı anda gözden kayboldu. Balinor Vadililere kendisini izlemelerini işaret etti ve duman içinde nefes almaya ve önlerini görmeye çalışarak aynı yönde hızlı adımlarla ilerlediler. Sonra, korkutucu bir hızla yanan ağaçların çatırtısını duydular ve duman kör edici beyaz ısı dalgaları halinde yanlarından yükseldi. Yangın onlara yetişiyordu. Birkaç dakika içinde alevler ulaşacak ve onları diri diri yakacaktı! Üçlü şiddetli öksürüklerle, yakalandıktan cehennemden kaçmak için çam ağaçtan arasında çaresizce koşuyordu. Shea çabucak göğe baktı ve alevlerin ağaç tepelerini sardığını, uzun ağaç gövdelerini yaka yaka indiğini gördü.</p>
<p>Sonra bir anda dumanın ve ağaçların arasında kayalıkların aşılmaz duvarı belirdi ve Balinor o yönü işaret etti. Dakikalar sonra, kayalıkların yüzeyi boyunca el yordamıyla ilerlerken grubun diğer üyelerinin yanan ağaçların kenarındaki bir açıklıkta çömeldiklerini gördüler. İleride, kayalıkların arasından yukarı doğru kıvrılan ve İlmik Geçidi’nde kaybolan açık bir yol vardı. Bütün orman alevler içinde kalırken üçlü diğerlerine katılmıştı.</p>
<p>“Bizi çam ormanlarında kavrulmakla geçidi aşmaya çalışmak arasında bir seçim yapmaya zorluyorlar,” diye bağırdı Allanon yanan ağaçların çatırtısı arasında, önlerindeki patikaya endişeyle bakarak. “Sadece iki seçeneğimiz olduğunu biliyorlar, ama kendileri de aynı durumda; üstünlüğü yitirdikleri nokta da bu. Durin, geçidin girişine git ve Gnomların pusuya yatıp yatmadıklarına bak.”</p>
<p>Elf sesini çıkarmadan daha da çömelip kayalık duvar boyunca ilerlemeye başladı. Kayalıklardaki patikada gözden kaybolana kadar ona baktılar. Shea yapabileceği bir şeyler olduğunu umarak diğerlerine yaklaştı.</p>
<p>“Gnomlar aptal değildir,” diyen Allanon’un sesi düşüncelerini aniden böldü. “Geçittekiler ormanı ateşe verenlerin yolu biz oraya varmadan önce kestiklerini biliyor. Her ne sebeple olursa olsun, Wolfsktaag Dağları’na geri çekilmeyi göze alamayacaklardır. Ya Durin’in bizi haberdar edebileceği gibi Gnom güçleri geçitte bekliyor ya da kafalarında başka planları var.”</p>
<p>“Her ne düşünüyorlarsa bunu Düğüm denen yerde uygulamaya koyacaklardır,” diye onları bilgilendirdi Hendel. “Bu noktada geçit kayaların birbirine iyice yaklaşmasıyla ancak tek kişinin geçebileceği kadar daralıyor.” Durdu, aklında başka şeyler var gibiydi.</p>
<p>“Bizi nasıl durdurmayı planladıklarını anlamıyorum,” dedi Balinor. “Bu kayalar dimdik – bunlar uzun ve tehlikeli bir tırmanış gerektirir. Bizi fark ettikten sonra Gnomların buraya tırmanacak vakitleri olmadı ki!”</p>
<p>Allanon sınır gözcüsüyle aynı fikirdeymişçesine başını salladı, Gnomların kendileri için neler hazırladığını bilemiyordu. Menion Leah Balinor’la sessizce bir şeyler konuştuktan sonra gruptan ayrılıp zemini dikkatle inceleyerek geçidin kaya duvarlarının iyice daraldığı girişine doğru ilerlemeye başladı. Yanan ağaçların ısısı öyle artmıştı ki, geçidin ağzına biraz daha yaklaşmak zorunda kalmışlardı. Her taraf ölen ormandan çıkıp havaya yayılan beyaz duman bulutuyla kaplanmıştı. Altı kişi Menion’la Durin’in dönüşünü beklerken dakikalar geçti. İnce yapılı dağlının geçidin girişindeki zemini incelediğini görebiliyorlardı, iri bedeni dumanda gölgeyi andırıyordu. Sonunda kalktı, onlara doğru yürümeye başladı ve neredeyse geri dönen Elfle aynı anda onlara katıldı.</p>
<p>“Geçitte ayak izleri dışında hiçbir yaşam belirtisi yok,” dedi Durin. “En dar yere kadar her şey gayet normal görünüyor. Daha öteye gitmedim.”</p>
<p>“Bir şey daha var,” diye sözünü kesti Menion çabucak. “Geçidin girişinde bir çift giren, bir çift de çıkan ayak izleri var – Gnom ayak izleri.”</p>
<p>“Önümüzden içeri gizlice biz tam ortada öylece dururken girmiş ve sonra kayalıklara iyice sinerek çıkmış olmalılar,” dedi Balinor öfkeyle. “Ama şayet önümüzde idiyseler, o halde nasıl olup da...?”</p>
<p>“Burada oturup tartışarak öğrenemeyiz bunu!” dedi Allanon bezginlikle. “Yalnızca tahmin yürütebiliriz. Hendel, dağlıyla önden git, bir de sen bak. Geri kalanlar, siz de önceden olduğunuz sırada kalın.”</p>
<p>Tıknaz Cüce yanında Menion olduğu halde İlmik Geçidi’nin girişine doğru daralan patikanın yanındaki her bir kaya parçasına bakarak ilerlemeye başladı. Diğerleri de birkaç adım geriden etraflarını çevreleyen engebeli araziye bakınarak onları izliyordu. Shea bir an arkasına bakma cesaretini gösterdiğinde, Allanon’un hemen arkasında olduğunu, ama Balinor’un görünmediğini fark etti. Görünüşe göre Allanon sınır gözcüsünü arkalarını gözlemesi ve ötelerde bir yerlerde olan Gnom avcılarının beklenmedik saldırılarına karşı gözcülük etmesi için yeniden yanan çamların kenarında bırakmıştı. Shea içgüdüsel olarak, öfkeli Gnomlar tarafından özenle hazırlanmış bir tuzağa düştüklerini ve tek yapabileceklerinin bunun ne çeşit bir şey olduğunu bulmaktan ibaret olduğunu biliyordu.</p>
<p>Önlerindeki patika ilk yüz metrede dikleşiyor sonra kademeli olarak incelerek kayalıkların arasından ancak tek bir kişinin geçmesine elverecek kadar daralıyordu. Geçit, kayalık yüzeyindeki derin bir oyuktan ibaretti. Mavi gökyüzünden sadece ince bir ışık huzmesi süzülüp önlerindeki kıvrımlı yola ulaşıyordu. Öncülük eden adamlar Gnomların hazırlamış olabilecekleri tuzakları ararken yürüyüş hızları oldukça düşmüştü. Shea Durin’in keşif görevinde ne kadar ilerlediğini bilmiyordu, ama görünüşe bakılırsa Hendel’in Düğüm dediği yere kadar gitmemişti. Bu adın nereden geldiğini anlayabiliyordu. Geçidin darlığı insanda bir celladın düğümünden geçerek mahkûmların kaderini paylaştığı izlenimini uyandırıyordu. Flick’in güçlükle nefes alışını neredeyse kulağının içinde duyabiliyor ve kaya duvarların yakınlığı karşısında nahoş bir boğulma duygusu yaşıyordu. Grup ağır ağır ilerliyor, daralan kaya duvarlardan ve bunların jilet keskinliğindeki taş çıkıntılarından sakınmak için hafifçe kıvrılıyordu.</p>
<p>Aniden, hızları daha da yavaşladı ve sıranın tamamı bir araya geldi. Shea arkasında Allanon’un kalın sesinin öfkeyle bir şeyler mırıldandığını, ne olduğunu öğrenmeyi talep ettiğini ve heyecanla öne geçmesine izin verilmesini istediğini duydu. Ama bu kadar sıkışık bir mekânda kimsenin yol vermesine imkân yoktu. Shea ileriye baktı ve öncülerin ötesinde keskin bir ışık huzmesi gördü. Belli ki, yol en sonunda genişliyordu. İlmik Geçidi’nden neredeyse çıkmışlardı. Ama sonra, Shea tam diğer tarafa sağ salim ulaştıklarını düşündüğünde, yüksek sesle nidalar oldu ve sıra halindeki grup durdu. Menion’un şaşkınlık ve öfke dolu sesi Allanon’un küfürler mırıldanmasına ve gruba ilerlemesini emretmesine sebep olarak yarı karanlıkta çınladı. Bir süre hiçbir şey olmadı. Sonra grup yavaş yavaş güneşli gökyüzünden ayrılan kayalıkların gölgelediği geniş bir açıklığa doğru ilerlemeye başladı.</p>
<p>“Ben de bundan korkuyordum,” diye mırıldandı Hendel, Shea Dayel’in ardından yarıktan çıkarken. “Gnomların kendileri için yasaklanmış olan bir bölgede bu kadar ileri gidemeyeceklerini ümit ediyordum. Görünüşe göre, dağlı, bizi tuzağa düşürdüler.”</p>
<p>Shea ışığa, diğerlerinin öfkeli tonlarla konuşmakta olduğu düz bir kaya çıkıntısına tırmandı. Allanon da neredeyse onunla aynı anda belirdi ve önlerindeki manzarayı beraberce gözden geçirdiler. Üzerlerinde durdukları kaya İlmik Geçidi’nin ağzından, aniden yüzlerce metre derinlikteki sarp bir uçurum halini alan küçük bir çıkıntı oluşturarak yaklaşık kırk beş metre uzanıyordu. Parlak gün ışığında bile uçurum dipsizmiş gibi görünüyordu. Kayalık duvarları, uçurumun etrafında sırtları dışarı doğru bir kavis çizecek şekilde yayılıyor ve birkaç yüz metre ötede başlayan ormanlara yol vererek dimdik aşağı meylediyordu. Her açıdan doğanın bir cilvesi olan uçurum, sivri bir burnu andırıyordu, görünürde hiçbir yol da yoktu. İnce çatlağın diğer tarafında yolcuların geçebilmesi için tek yol olan bir zamanlar ipten ve tahtadan yapılmış bir köprüden artakalanlar sarkıyordu. Sekiz çift göz kaygan yüzeyde tırmanmanın yollarını arayarak uçurumun dik kayalık sathını inceledi. Ama diğer tarafa geçmenin tek yolu önlerindeki açık çukuru geçmek gibi görünüyordu.</p>
<p>“Gnomlar köprüyü tahrip ederken ne yaptıklarını biliyorlardı!” diye homurdandı Menion ortaya. “Bizi kendileriyle bu dipsiz delik arasında kıstırdılar. Arkamızdan gelmelerine bile gerek yok. Biz açlıktan ölene kadar bekleyebilirler. Ne aptallık...”</p>
<p>Öfke içinde sustu. Hepsi de böylesine basit, ama etkili bir tuzağa düşmüş olmalarının ne büyük bir aptallık olduğunu biliyorlardı. Allanon uçurumun kenarına yürüdü, derinliğini inceledi ve sonra karşıya geçmenin bir yolunu arayarak diğer tarafa baktı.</p>
<p>“Biraz daha dar olsaydı ya da koşmak için biraz daha yer olsaydı karşı tarafa atlayabilirdim,” diyerek gönüllü oldu Durin umutla. Shea karşı tarafa olan uzaklığın yüz metreyi aşkın olduğunu tahmin ediyordu. Durin dünyanın en iyi atlayıcısı bile olsa bu şartlar altında bu tür bir girişimi sorgulardı.</p>
<p>“Bekleyin biraz!” diye bağırdı Menion birden Allanon’un yanına atlayıp kuzeyi göstererek. “Sol taraftaki kayalıkta duran yaşlı ağaca ne dersiniz?”</p>
<p>Herkes, dağlının ne önerdiğini anlamaya çalışarak oraya baktı. Bahsettiği ağaç sol taraftaki kayalık yüzeyinde büyümüş, yaklaşık yüz elli metre ötelerindeydi. Gri gövdesi açık göğe karşı çırılçıplak asılı duruyordu, adımının ortasında donmuş bir devin yorgun bacakları gibi aşağı sarkan dalları yapraksızdı. Uçurumdan uzanıp ötedeki ormanlıkta kaybolan kayalık yolun üzerinde görünen tek ağaçtı. Shea da diğerleri gibi oraya baktı, ama buradan gelebilecek herhangi bir fayda göremedi.</p>
<p>“Eğer ucuna bir ip bağlanmış bir oku ona isabet ettirebilirsem hafif biri karşıya geçip ipi geri kalanlar için sağlam bir yere bağlayabilir,” diye öneride bulundu Leah Prensi sol elini yayına götürerek.</p>
<p>“Bu atış yüz metrenin üzerinde,” diye karşılık verdi Allanon hırçınca. “Oka bağlanan ipin ağırlığını da hesaba katarsan, oraya isabet ettirebilmek için dünyanın en büyük atışını yapman gerekir; oku ağaca bir adamın ağırlığını taşıyacak kadar derin gömmen gerekeceğinin sözünü bile etmiyorum. Bunun yapılabileceğini sanmıyorum.”</p>
<p>“Pekâlâ, başka bir çare bulalım ya da Shannara’nın Kılıcı’nı ve diğer her şeyi unutalım,” diye homurdandı Hendel; kırışık yüzü öfkeden kıpkırmızı olmuştu.</p>
<p>“Bir fikrim var,” dedi Flick aniden bir adım öne çıkarak. Herkes sanki ilk defa görüyormuş, hatta bütün bu zaman boyunca orada olduğunu unutmuşçasına Vadili’ye baktı.</p>
<p>“Pekâlâ, bunu kendine saklama o halde!” diye çıkıştı Menion sabırsızlıkla. “Planın nedir, Flick?”</p>
<p>“Eğer grupta uzman bir yaycı olsaydı –” Flick Menion’a kin dolu bir bakış attı “– diğer tarafta asılı olan köprünün tahtalarından birine bir ok atabilirdi ve böylece onu bu tarafa çakabilirdik.”</p>
<p>“Bu denemeye değer!” diye kabul etti Allanon çabucak. “Şimdi kim...”</p>
<p>“Bunu halledebilirim,” dedi Menion çabucak, Flick’e öfkeyle bakarak.</p>
<p>Allanon başıyla onayladı ve Hendel bir ip çıkardı, Menion da ipin boşta kalan tarafını deri kemerine, diğer ucunu da oklarından birinin ucuna bağladı. Menion oku yayına yerleştirdi ve nişan aldı. Bütün gözler uçurumun diğer tarafına bağlı olan ipin üzerindeydi. Menion yaklaşık doksan metre aşağı tarafta asılı olan bir tahta parçası görene kadar tahrip olmuş köprüye bağlı ipi incelemeye devam etti. Grup, o, büyük yayı gerip çabucak nişan aldıktan sonra oku keskin bir vınlamayla serbest bırakırken nefesini tutmuştu. Ok uçurumu geçip tahtaya saplandı, ucundaki ip gevşekçe sallanıyordu.</p>
<p>“İyi atış, Menion,” diyerek omzunu sıvazladı Durin. Dağlı gülümsedi.</p>
<p>Köprü iplerin kesilmiş uçları tekrar toplanana kadar dikkatle çekildi. Allanon bunu sağlamlamak için bir şeyler aradı, ama Gnomlar onu tutan çubukları da almışlardı. Sonunda Hendel’le Allanon uçurumun kenarlarında durup Dayel belindeki ikinci bir iple sarp uçurumdan karşıya geçerken köprünün iplerini tuttular. Siyah cüppeli devle Cüce ipi tutarken birkaç gergin an yaşandı, ama Dayel sonunda sağ salim karşıya geçebildi. Balinor yeniden ortaya çıktı ve yangının söndüğünü ve Gnom avcıların yakında İlmik Geçidi’nde olacaklarını bildirdi. Dayel’in karşı tarafa geçirdiği ip o tarafta sıkıca bağlandıktan sonra alelacele gerisingeri bu tarafa fırlatıldı ve uzun kalan kısmı geçidin girişindeki sivri kayalara kadar getirilip sıkıca bağlandı. Grubun geri kalan üyeleri de sırayla Dayel gibi uçurumun karşı tarafına geçti. Herkes karşıya geçtikten sonra ip izlenmeyeceklerinden emin olmak için kesilip eski köprünün kalan kısmıyla beraber uçuruma atıldı.</p>
<p>Allanon gruba yaklaşan Gnomlara dikkatle kurulmuş bu tuzaktan kurtulduklarını fark ettirmemek için oradan aceleyle uzaklaşmalarını emretti. Gene de oradan ayrılmadan önce uzun boylu tarihçi Flick’e yaklaşıp zayıf, esmer elini omzuna koyarak neşesizce gülümsedi.</p>
<p>“Bugün, dostum, bu grubun bir üyesi olma hakkını kazandın – kardeşinle olan bağının bile üzerinde ve ötesinde olan bir hak.”</p>
<p>Aniden dönüp Hendel’e öncülüğü almasını işaret etti. Shea Flick’in kızarmış mutlu yüzüne baktı ve kardeşinin sırtını sıvazladı. Diğerleriyle birlikte olma hakkını gerçekten kazanmıştı – Shea’nın belki de henüz kazanamadığı o hakkı.</p>
</body>
</html>