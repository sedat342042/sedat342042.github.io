<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/BiNCOL.css" type="text/css" rel="stylesheet"/>
</head>
<body>
<h1>XII</h1>
<p>Dayel’in korkunç raporu ani bir tepkiye yol açtı. Menion ayağa sıçrayıp kılıcını yakalayarak ya savaşarak geçidi aşacağı ya da bu uğurda öleceği yolunda tehditler savurdu. Balinor onu durdurmaya, ya da en azından sakinleştirmeye çalıştı, ama diğerleri de bağıran dağlının yeminlerine katılınca birkaç dakika süresince bir kargaşa yaşandı. Hendel, biraz sarsılmış olan Dayel’e geçidin girişinde gördükleri hakkında birkaç soru sordu ve ardından herkesi sükûnete davet etti.</p>
<p>“Gnom şefleri oradaymış,” dedi Cüce neden sonra Menion’u sakinleştirebilen Balinor’a. “Her ay yapılan özel ayin için civar köylerin üyeleri ve din adamları da Günbatımında gelip yasak toprakların, yani Wolfsktaag’ın gazabından korunmak için tanrılarına dua ediyorlar. Bu tören gece boyunca sürecek ve sabah olduğunda genç arkadaşlarımıza yardım etmek için geç olacak.”</p>
<p>“Gnomlar harika bir halkmış doğrusu!” diye patladı Menion. “Buradaki belâlardan korkuyorlar, ama Kafatası Krallığı’yla ittifak yapıyorlar. Sizi bilmem, ama ben birkaç yarım akıllı Gnom işe yaramaz büyüler mırıldanıyor diye pes edecek değilim!”</p>
<p>“Kimsenin pes ettiği yok, Menion,” dedi Balinor çabucak. “Bu gece bu dağlardan çıkıyoruz. Hemen şimdi.”</p>
<p>“Bunu nasıl yapmayı düşünüyorsun?” diye sordu Hendel. “Gnom halkının yarısı oradayken ortalarından geçip mi gideceğiz? Yoksa uçacak mıyız?”</p>
<p>“Durun biraz!” diye atıldı Menion ve baygın bir halde yatan Shea’nın üzerine eğilip giysilerinin arasında bir şeyler aradı. Sonunda güçlü Elftaşlarının olduğu küçük deri keseyi bulmuştu.</p>
<p>“Elftaşları bizi buradan çıkaracak,” dedi keseyi sıkıca kavrayarak.</p>
<p>Dağlının keseyi hevesle tuttuğunu görüp inanamayan Hendel, “Aklını mı kaçırdı bu?” diye sordu.</p>
<p>“İşe yaramaz bu, Menion,” dedi Balinor alçak sesle. “Taşları ancak Shea kullanabilir. Ayrıca Allanon bir defasında taşların sadece güçleri madde ötesinde yatan şeylere, insanın aklını karıştıran tehlikelere karşı kullanılabileceğini söylemişti. Gnomlar ise etten kemikten yaratıklar, hayal gücünün ya da ruhlar âleminin ürünü değiller ki.”</p>
<p>“Neden bahsettiğini bilmiyorum, ama benim bildiğim bu taşların Sisli Bataklık’taki yaratığa karşı etkili olduğudur ve işe yaradığını gözlerimle gördüm...” Menion birden sustu, söylediklerini düşündü, keseyi ve içindekileri tutan eli düştü. “Neye yarar? Haklı olmalısın. Artık ne söylediğimi bilmez oldum.”</p>
<p>“Bir yol olmalı!” diye atıldı Durin. “Dikkatlerini beş dakika olsun başka bir yöne çekebilirsek belki onları atlatabiliriz.”</p>
<p>Menion kulaklarını dikti, belli ki bu fikri kayda değer bulmuştu, ancak binlerce Gnomun dikkatini dağıtacak bir şeyi hayal edemiyordu. Diğerleri ortaya gelişigüzel öneriler atarken Balinor düşüncelere dalmış, volta atıyordu. Hendel acı bir alayla kendisini Gnomların ortasına atıp esir düşmeyi önerdi. Gnomlar yıllardır peşinde oldukları adımı ele geçirdiklerine o kadar sevinirlerdi ki, başka bir şeye dikkat etmezlerdi. Menion bu şakayı pek beğenmedi ve onun önerdiği şeyi yapmasına izin verme taraftarı oldu.</p>
<p>“Bu kadar laf yeter!” diye kükredi Leah Prensi sonunda kendini hepten kaybederek. “Şimdi Vadililerin işi bitmeden hemen bir plan yapıp yola koyulmalıyız. Pekâlâ, ne yapacağız?”</p>
<p>“Geçidin genişliği ne kadar?” diye sordu Balinor dalgın dalgın, voltasına devam ederek.</p>
<p>“Gnomların olduğu noktada iki yüz metre kadar,” diye cevapladı Dayel Menion’la yüzleşmekten kaçınarak. Bir süre düşündükten sonra bir şey hatırlamış gibi parmaklarını şaklattı. “Geçidin sağ tarafı tamamen açık alan, ama sol tarafta kayalık boyunca küçük ağaçlar ve çalılıklar var. Bunlar bize siper olabilir.”</p>
<p>“Yeterli değil,” diye sözünü kesti Hendel. “Yeşim Geçidi bir ordunun geçebileceği kadar geniştir, bu kadar az gizlenerek oradan geçmeye çalışmak intihar olur. Geçidin diğer yanını da biliyorum. Bakan herhangi bir Gnom bizi anında görecektir!”</p>
<p>“O halde başka bir tarafa bakmaları gerekecek,” diye hırladı Balinor, kafasında planı belirginleşmeye başlamıştı. Birden durup ormanın zeminine çömeldi ve geçidin girişini gösteren bir plan çizip Dayel’le Hendel’e onay beklercesine baktı. Menion da şikâyet etmeyi bırakıp onlara katılmıştı.</p>
<p>“Çizime göre, biz buraya ulaşana kadar ışığın dışında kalarak saklanabiliriz gibi görünüyor,” dedi Balinor sol taraftaki kayalıkları işaret ederek. “Eğim Gnomlara görünmeden geçebileceğimiz ve çalılıklara gizlenebileceğimiz kadar az. Şurada da, kayalıkların ötesinde ormanın başlangıcına kadar yirmi beş otuz metrelik bir açıklık var. Işık alan, bizi görebilecekleri nokta, şaşırtmaca noktası burası. Gnomlar biz bu noktayı geçerken başka bir tarafa bakmalılar.”</p>
<p>Durakladı ve daha iyi bir planı olmasını dileyerek, ancak Shannara’nın Kılıcı’nı ele geçirme şansını kaybetmemek istiyorlarsa başka bir plan yapacak vakit olmadığını bilerek endişe dolu gözleri inceledi. Her şeyi göze almalıydılar, o an hiçbir şey Kılıç’ın gücünü kullanabilecek tek varis ve dört karanın halklarının kendilerini yok edecek bir savaştan kurtuluşunun tek çaresi olan zayıf Vadilinin hayatı kadar önemli değildi. Bu yegâne umudun sönmemesi için kendi hayatları pek de kıymetli değildi.</p>
<p>“Güneykarası’nın en iyi okçusuna ihtiyacımız olacak,” diye duyurdu sınır gözcüsü sessizce. “Bu adam Menion Leah.” Dağlı bu ani bildiriyle şaşkınlığa uğramış, gururlandığını gizleyememişti. “Tek bir atış olacak,” diye devam etti Callahorn Prensi. “Bu atış hedefi bulamazsa, işimiz biter.”</p>
<p>“Planın nedir?” diye lafa karıştı Durin merak içinde.</p>
<p>“Biz korunaklı kısımları geçip açık alana geldiğimiz sırada Menion, geçide en uzak yerdeki Gnom şeflerinden birini hedef alacak. Tek atışta onu öldürecek, biz de çıkan kargaşadan faydalanıp onları atlatacağız.”</p>
<p>“Bu işe yaramaz, dostum,” diye hırladı Hendel. “Liderlerinin bir okla vurulduğunu gördükleri anda geçidin girişine doluşacaklardır. Anında yakalanırız.”</p>
<p>Balinor başını sallayarak hafifçe gülümsedi, ama ikna olmamıştı.</p>
<p>“Hayır, yakalanmayacağız, çünkü başka birinin peşinde olacaklar. Gnom şefi düştüğü anda birimiz geçidin gerisinde kendini onlara gösterecek. Gnomlar onu ele geçirmek için öyle bir hırsa kapılacaklar ki, başkasını aramayı akıl edemeyecekler. Bu kargaşada biz de geçidi aşmış olacağız.”</p>
<p>Bu durum değerlendirmesini bir suskunluk izledi. Hepsi de kafalarında aynı düşünceyle birbirlerine endişeli gözlerle baktılar.</p>
<p>“Kendisini göstermek için geride kalan kişi sayılmazsa herkes için gayet iyi bir plan gibi görünüyor,” dedi Menion inanamaz bir halde. “Bu intihar görevini kim alıyor?”</p>
<p>“Plan benimdi,” dedi Balinor. “Geride kalmak Gnomları Wolfsktaag’ın içlerine çektikten sonra bir yolunu bulup sizinle Anar Ormanları’nda buluşmak benim görevim olacak.”</p>
<p>“Geride kalıp bu işin tüm onurunu sahiplenmene izin vereceğimi sanıyorsan, çıldırmış olmalısın. Atışı yapacak olan bensem ve eğer ıskalarsam...”</p>
<p>Menion birden durup omuz silkti, diğerleri kuşkuyla kendisine bakarken Durin’in omzuna hafifçe vurdu. Balinor itiraz edecekti ki, Hendel araya girdi ve kafasını itiraz edercesine salladı.</p>
<p>“Plan işe yararsa iyi. Ama geride kalacak adamın peşine binlerce Gnom düşecek. Bu nedenle bu kişi Gnomların savaş taktiklerini iyi bilen biri olmalı, onlarla ömrü boyunca savaşmış bir Cüce, yani ben olmalıyım.”</p>
<p>“Ayrıca,” diye ekledi sertçe, “kellemi ne çok istediklerini söylemiştim. Böyle bir aşağılanmadan sonra bu fırsatı es geçmeyeceklerdir.”</p>
<p>“Ve benim de önceden söylediğim gibi,” diye üsteledi Menion yeniden, “bu benim...”</p>
<p>“Hendel haklı,” diye sözünü kesti Balinor sertçe. Diğerleri hayretle ona bakıyordu. Yalnızca Hendel, sınır gözcüsünün verdiği kararın, ne kadar tatsız da olsa bir terslik olması durumunda kendi vereceği kararla aynı olduğunu biliyordu. “Seçim yapıldı, buna uymalıyız. Kurtulma şansı en çok olan Hendel.”</p>
<p>Bodur Cüce savaşçıya döndü ve elini ona uzattı. Öteki bu eli kuvvetlice sıktı, ardından Hendel dönüp yavaş bir koşu tutturarak patikada gözden kayboldu. Diğerleri onu izliyordu, ama o saniyeler içinde gözden yitmişti bile. Davul ve ilahi sesleri batıda aydınlık gökyüzüne yükseliyordu.</p>
<p>“Vadililerin ağzını sıkıca bağlayın ki, bağırmasınlar,” dedi Balinor diğerleri bu ani emrin keskin tınısıyla irkilirken. Menion olduğu yerde kalakalmış, sessizce Hendel’in gittiği yola bakarken, Balinor omzunu sıvazladı. “Emin ol, Leah Prensi, senin atışın onun fedakârlığından daha değersiz değil.”</p>
<p>İki Vadilinin hâlâ kıvranan bedenleri derme çatma sedyelere sıkıca bağlandı ve haykırışları ağızlarına sıkıca bağlanmış bezlerle bastırıldı. Geride kalan dört adam sedyeleri yüklenip ağaçlara gizlenerek Yeşim Geçidi’nin ağzına doğru ilerlemeye başladılar. Gök Gnomların yaktığı ateşlerin sarı-turuncu alevleriyle aydınlanmıştı. Davulları düzenli bir tempoda çalıyor, daha da yaklaştıkça kulakları sağır edici bir yüksekliğe ulaşıyordu. İlahi sesleri öyle yükselmişti ki, adeta bütün Gnom halkı orada toplanmış gibiydi. Genel izlenim ürkütücü bir düşsellik idi, adeta ilkel dünyalarında ruhlarla ölümlülerin iç içe geçtiği, tanımlanabilir bir amacı olmayan tuhaf ayinlerinde kaybolmuşlardı. Her iki yanda yükselen kayalıklar, Yeşim Geçidi’nin girişinde yer alan tabloda uzak, ama uğursuz, davetsiz misafirler gibi göğü dişliyordu. Kaya duvarları bir renk cümbüşüne dönüşmüştü – insan eliyle yakılan ateşte dans eden ve titreşen kırmızı, sarı, turuncu renkler hepsine baskın çıkan yeşilin koyu tonuna karışıyordu. Renkler duvardan yansıyarak sedye taşıyan dört kişinin gergin yüzünü aydınlatıyor, zaman zaman bastırmaya çalıştıkları korkularını belirginleştiriyordu.</p>
<p>Sonunda adamlar geçidin koridorunda, ilahiler söyleyen Gnomların kendilerini göremeyecekleri bir uzaklıkta durdular. İki yanda uzanan yokuşların kuzeyde olanı gizlenmeye hiç uygun değildi, ama güneydekinde küçük ağaçlar ve kendi kendini boğacak sıklıkta çalılıklar vardı. Balinor güneydekini işaret etti. En güvenli yolu araştırarak, dağın daha yukarısında büyüyen küçük ağaçların arasından yokuş yukarı yol göstererek onlara öncülük ediyordu. Ağaçların güvenliğine ulaşmaları zaman aldı. Balinor geçidin ağzına doğru yavaş yavaş ilerlemelerini işaret etti. Yürürlerken Menion ağaçların ve çalılıkların arasından ilerde yanan ateşleri, ışıkta ritmik bir şekilde hareket eden, Wolfsktaag’ın ruhlarına boğuk sesle ilahiler söyleyen yüzlerce küçük, boğum boğum figürün maskelediği alevleri görebiliyordu. Yakalanırlarsa başlarına gelecekleri ve Hendel’i düşünürken boğazı kurudu. Aniden Cüce adına çok korktu. Yokuştan yukarı çıktıklarında ağaçlar ve çalılıklar seyrelmişti, artık dördü gizlendikleri yerde sürünmeye başlamışlardı, ama artık daha yavaş, daha tereddütlüydüler ve Balinor’un bir gözü sürekli Gnomlardaydı. Durin ve Dayel kedi gibi sessiz adımlarla yürüyorlardı, hafif Elf gövdeleri kuru ve gevrek dallarla yapraklar üzerinde sessizce ilerliyor, etraflarındaki doğa araziye karışıyordu. Menion yeniden, bu defa biraz daha yakından Gnomlara, davulların ritmine göre dalgalanan, tanrılarına çağrılarla ve dağın ruhlarına dualarla geçirdikleri saatlerin teriyle parlayan sarımtırak bedenlerine bir göz attı.</p>
<p>Nihayet dörtlü siperlerinin sonuna varmıştı. Balinor, ilerdeki Anar Ormanları’nın karanlığıyla aralarında kalan metrelerce açık alanı işaret etti. Uzun bir mesafeydi ve adamlarla geçidin zemini arasında güneşten kavrulmuş çimen öbekleriyle bodur çalılıklardan başka bir şey yoktu. Şarkı söyleyen Gnomlar hemen aşağıdaydı ve bulundukları yerden güney yamacındaki iyice aydınlanmış açıklıktan geçecek herhangi birini görebilirlerdi. Dayel haklıydı; bu şartlar altında buradan geçmeye çalışmak intihar olurdu. Menion yukarı baktı ve yüzlerce metre yüksekliğindeki sarp kayalıklar yüzünden yanlarındaki iki yaralı Vadiliyle daha yukarı çıkamayacaklarını gördü. Sonra dönüp yeniden açıklığa baktı. Şimdi öncekinden daha geniş görünüyordu. Balinor dar bir çember halinde toplanmalarını söyledi.</p>
<p>“Menion çalılıkların ucuna kadar gidebilir,” diye fısıldadı ihtiyatla. “Hedefi bulup Gnomu vurduğunda Hendel diğer yamaçtan ortaya çıkıp dikkatleri üzerine çekecek. Tam zamanında, yerinde olmalı. Gnomlar ona doğru koştuğunda olabildiğince süratle açıklığı geçeceğiz. Asla durup bakmak yok – acele edin.”</p>
<p>Üçü de başlarını salladılar. Tüm gözler, uzun bir ok alıp gerginliğini sınayan Menion’a çevrilmişti. Uzun, siyah bir ok aldı, uygun olup olmadığını inceledi, sonra bir an tereddütle ağaçtan perdeler arasında aşağıdaki vadide bulunan yüzlerce Gnoma baktı. Birden kendinden istenen şeyi anladı. Bir adam öldürecekti, ama savaşta ya da adil bir çatışmada değil, tuzağa düşürerek ve adamın hiçbir şansı olmayacaktı. İçgüdüsel olarak bunu yapamayacağını, Balinor gibi yılların savaşçısı olmadığını, Hendel’de olan soğukkanlılığa sahip olmadığını düşündü. Atılgan, hatta zaman zaman cesurdu, açık bir savaşta herkesle dövüşebilirdi, ama bir katil olamazdı. Bir an diğerlerine baktı ve onun ne düşündüğünü gözlerinden hemen anladılar.</p>
<p>“Bunu yapman gerek!” diye fısıldadı Balinor sertçe, gözlerinde vahşi bir azim yanıyordu.</p>
<p>Durin’in yüzü yarı aydınlıkta hafifçe yana dönüktü, sert ve kararsızlıktan donmuş gibiydi. Dayel, Elf gözlerini kocaman açmış, dağlının karşı karşıya olduğu seçimden dehşete düşmüş, Menion’a bakıyordu.</p>
<p>“Bu şekilde kimseyi öldüremem,” dedi Menion kendi sözlerine elinde olmadan titreyerek, “onların hayatını kurtarmak için bile olsa...”</p>
<p>Durakladı. Balinor başka şeyler daha söylemesini bekleyerek ona bakmaya devam ediyordu.</p>
<p>“Bu işi yapabilirim,” dedi Menion birden bir süre daha düşündükten ve vadiye ikinci bir defa baktıktan sonra. “Ama farklı bir şekilde.”</p>
<p>Daha başka açıklama yapmadan ağaç kümelerine yöneldi ve neredeyse bunların sunduğu seyrek korumanın ötesine kadar çömelerek ilerledi. Gözleri, sonunda geçidin uzak tarafındaki şeflerden birinin üzerinde durana kadar Gnomların üzerinde dolaştı. Gnom, adamlarının önünde, pörsümüş sarı yüzü yukarda ve uzun bir kor kâsesi tutan küçük ellerini uzatmış, duruyordu. Diğer Gnom şefleriyle beraber ayini yönetirken hareketsizdi, yüzü Wolfsktaag’ın girişine dönüktü. Menion sadağından ikinci bir ok daha çıkarıp önüne koydu. Sonra tek dizinin üzerinde, küçük ağacın korunağından sıyrılıp birinci oku yaya yerleştirdi ve nişan aldı. Diğer üçü yeşilliğin kenarında nefeslerini tutmuş, okçuyu izliyorlardı. Bir an için her şey donmuş gibi gelmişti ve sonra gergin yay duyulabilen bir vınlamayla boşaldı ve ok hedefine doğru görünmeksizin uçtu. Menion inanılmaz bir hızla, ikinci oku da yaya yerleştirdi, nişan alıp atışını yaptı ve ok yakınlardaki bir ağaca saplandı.</p>
<p>Her şey o kadar çabuk olup bitti ki, kimse tamamını göremedi, ama hepsi de okçunun hareketlerini ve hiçbir şeyden kuşkulanmayan Gnomların ortasında meydana gelen manzarayı görebilmişti. İlk ok ilahi söyleyen şefin elinde tuttuğu kâseyi vurdu ve paramparça etti. Parıldayan kırmızı korlar kıvılcımlar saçarak uçuştu. Biraz sonra, şaşkın haldeki Gnom ile hâlâ transtaki müritleri bir anlık bir kararsızlıkla donup kalmışken şefin yarı dönük ve son derece savunmasız kalçasına saplanarak yanan ateşin ışığıyla aydınlanan Yeşim Geçidi’nin tamamı boyunca yankılanan ızdırap dolu bir inleme koyvermesine neden olmuştu. Zamanlama mükemmeldi. O kadar ani olmuştu ki, talihsiz kurbanın bu utanç verici saldırının nereden geldiğini ya da bunun hangi gafilin işi olabileceğini anlayabilecek ne zamanı ne de hali olmuştu. Gnom müritleri korkuyla endişe arasında gidip gelirken şef korku ve acı içinde hoplayıp zıplıyordu. Törenleri saygısızca bölünmüş ve başkanlarından biri haince vurulmuştu. Aşağılanmış ve tehlikeli bir biçimde sinirlenmişlerdi.</p>
<p>Okların hedefi vurmasından birkaç saniye sonra, daha kimse kendini toparlayacak zaman bulamamışken, kuzeydeki yamacın üst kısmında bir fener belirdi. Hendel’in çimenleri tutuşturarak yaktığı ateş, sanki yerküre öfkeli Gnomların çığlıklarına cevap olarak püskürmüş gibi gece göğüne yükselerek parlıyordu. Cüce Hendel yükselen alevlerin ardında elinde kendisine bakanlara tehditkâr bir savunmayla kavradığı topuzu, kollarını bir meydan okuyuşla sallayarak duruyordu. Kulakları sağır eden kahkahası kayalıklarda yankılanıyordu.</p>
<p>“Gnomlar – yeryüzünün solucanları! Çıkın karşıma!” diye haykırdı alayla. “Çıkın ve savaşın. Aptal tanrılarınız sizi Wolfsktaag’ın kötü ruhları şöyle dursun, bir Cüceden bile koruyamaz!”</p>
<p>Gnomların arasında yükselen öfke dolu kükreyiş korkunçtu. Yokuşun üst tarafındaki alaya şekle ulaşmak için Yeşim Geçidi’ne akın ettiler, kendilerini aşağılayan ve utandıran bu adamın kalbini sökmeye kararlıydılar. Gnom şefinin vurulması zaten yeterince kötüydü, ama üstüne üstlük dinlerine ve cesaretlerine sövülmesi affedilemezdi. Gnomlardan bazıları Cüce’yi tanımıştı, adını diğerlerine sesleniyorlar ve derhal öldürülmesini haykırıyorlardı. Gnomlar körleşmişçesine, ayinleri, yanan ateşleri, her şeyi unutup geçide üşüşmüşlerdi. Bu esnada yokuşta bekleyen dört adam ayağa fırlayıp sedyeleri ve kıymetli yüklerini yüklendiler ve güneydeki yokuş boyunca aşağıdaki ateşin ışığıyla tamamen görünür bir halde eğilerek ilerlemeye koyuldular. Gölgeleri kayalıkların yüzüne dev canavarlar gibi yansıyordu. Hiçbiri öfkeli Gnomlara bakmıyordu, gözleri Anar Ormanı’nın karanlığının korunağına kilitlenmiş, çılgınca ilerliyorlardı.</p>
<p>Mucize eseri ormanın güvenliğine erişebildiler. Orada, büyük ağaçların gölgelerinde soluk soluğa durup geçitten gelen sesleri dinleyerek bir süre dinlendiler. Aşağıda, geçidin girişinde içlerinden biri yaralı şefe saplanan oku çıkarmaya çalışan birkaç Gnomdan başka kimse kalmamıştı. Menion bu manzaraya kendi kendine gülüyordu, kemikli yüzüne hafif bir gülümseme yayılmıştı. Ne var ki, bu gülümseyiş çabucak kayboldu, çünkü gözü kuzey yamacında, ateşin hâlâ vahşice yanmaya devam ettiği yere ilişmişti. Çılgına dönmüş Gnomlar, küçük, sarımtırak binlerce beden her yönden yukarı tırmanıyordu, en öndeki, ateşin yandığı yere varmıştı bile. Hendel’den eser yoktu, ama görünüşe göre yamacın bir yerlerinde kapana kısılmış olmalıydı. Dörtlü ancak bir dakika kadar daha seyredip Balinor’un sessiz işaretiyle yola koyuldular. Yeşim Geçidi geride kalmıştı artık.</p>
<p>Gnomların yaktığı ateşin ötesinde sık ağaçlarla kaplı orman karanlıktı. Balinor, Leah Prensi’ni batıya giden bir yol bulması için önden yollamıştı. Böyle bir yolun bulunması fazla uzun sürmedi ve küçük grup Anar’ın içlerine doğru yürümeye başladı. Orman gökteki yıldızların donuk ışığını perdeliyor ve büyük ağaçlar önlerinde uzanan patikayı simsiyah bir duvar gibi çevreliyordu. Vadililer ağızlarındaki bezlere rağmen tekrar acıyla inlemeye ve sedyelerinin üzerinde çılgınca kıvranmaya başlamışlardı. Arkadaşları artık onlar için iyiden iyiye umutsuzluğa kapılmaya başlamışlardı. Zehir damarlarında yavaş yavaş dolanıyordu ve birazı bile kalplerine eriştiği anda sonları gelecekti. Dört adamın ne ne kadar zamanları olduğunu ne de en yakın tıbbi yardımın ne kadar uzaklıkta olduğunu bilmelerinin imkânı yoktu. Orta Anar’ı bilen tek kişi arkada kalmış, Wolfstaag’da kapana kısılmış, canını kurtarmaya çalışıyordu.</p>
<p>Birdenbire, daha dörtlü saklanacak vakit bile bulamadan, önlerindeki ağaçtan duvarın arasından bir grup Gnom belirdi. Bir anlık bir sürede her iki grup da loş ışıkta gözlerini kısarak birbirlerinin kimliğini anlamaya çalıştılar. Birbirlerini tanımaları ancak bir saniye aldı. Dört adam, hantal sedyeleri yere bırakıp tek sıra halinde ilerlediler. Sayılan on on iki kadar olan Gnomlarsa bir an için bir araya toplandı, içlerinden biri de geri dönerek ağaçların arasında kayboldu.</p>
<p>“Yardım çağırmaya gidiyorlar,” diye fısıldadı Balinor diğerlerine. “Bunları hemen atlatamazsak takviye kuvvetler yetişip işimizi bitirecekler.”</p>
<p>Tam bu sözleri söylemişti ki, Gnomlar vahşi çığlıklar atarak, kısa, paslı gibi görünen kılıçlarıyla dördüne saldırmak için öne atıldılar. Menion’la Elf kardeşlerin sessiz okları üçünü yarı yolda yere sererken diğerleri vahşi kurtlar gibi sürü halinde üzerlerine saldırdı. Dayel bu saldırıda yere kapaklandı ve bir süre için gözden kayboldu. Balinor dev kılıcının tek bir darbesiyle iki talihsiz Gnomu ikiye bölerken dimdikti. Sonraki birkaç dakika, keskin çığlıklarla, savaşçıların dar patikada bir ileri bir geri dövüşürken alıp verdikleri derin nefes sesleriyle dolmuştu. Gnomlar arka taraftaki adamlara ulaşmaya, dört savunucu da kendilerini vahşi saldırganlarla iki yaralı yoldaşları arasında tutmaya çalışıyorlardı. Sonunda, bütün Gnomlar kana bulanmış patikaya ölü olarak serilmişlerdi, vücutları donuk yıldız ışığında küçük bir yığın oluşturmuştu. Dayel kaburgalarından bir an önce sarılması gereken yaralar almıştı. Menion’la Durin’de de birkaç küçük yara vardı. Balinor pelerininin altındaki hafif zincir zırhı sayesinde Gnomların kılıç darbelerinden yara almamıştı.</p>
<p>Dörtlü ancak Dayel’in yaralarını sarmak için oyalandıktan sonra sedyeleri yüklenip terk edilmiş patikada daha hızlı adımlarla yol almaya başladılar. Hızlanmaları için artık başka nedenleri de vardı. Gnomlar ölü yoldaşlarını bulur bulmaz peşlerine düşecekti. Menion, yıldızların konumunu ve güneş Wolfsktaag Dağları’nda battığından beri aldıkları yolu hesaba katarak saati saptamaya çalıştı, ama ancak sabah saatleri civarında olduğunu çıkarabildi. Dağlı, öncülüğü alan Balinor’un arkasında hızla yol alırken yorgunluğun son sinyallerinin de ağrıyan kollarına ve tutulan sırt kaslarına yayıldığını hissetmeye başlamıştı. Hepsi de, gün içinde yolculuklarında, vücutları önce Wolfsktaag’daki canavarla, sonra da Gnomlarla olan karşılaşmalarından yorulmuş olduğundan, bitkin düşmek üzereyedi. Ama ayakta kalmak zorunda olduklarını, dururlarsa Vadililere ne olacağını biliyorlardı. Ne var ki, Gnomlarla yaptıkları küçük muharebenin üzerinden yarım saat geçmişken Dayel kan kaybından ve yorgunluktan yere yığıldı. Diğerlerinin onu kendine getirip ayağa kaldırmaları birkaç dakikalarını aldı. Ondan sonra da yürüyüşleri fark edilir derece yavaşladı.</p>
<p>Balinor birkaç dakika sonra ikinci bir mola daha vermek zorunda kaldı. Yolun kenarına sessizce çöküp etraflarındaki gittikçe yükselen kargaşa seslerini dehşetle dinlediler. Patikadaki karşılaşmadan beri hâlâ uzakta olmalarına rağmen bağrışmalar ve davul sesleri yeniden başlamıştı. Görünüşe göre Gnomlar varlıklarından, onları izlemek için çok sayıda av kafilesi gönderecek kadar haberdardı. Tüm Anar Ormanı yakalanmamak için on ya da daha fazla Gnomu öldüren ellerinden kaçırdıkları düşmanı bulmak için etraftaki ağaçlıkları ve tepeleri araştıran öfkeli Gnomlarla capcanlı gibiydi. Menion, bembeyaz kesilmiş yüzleri terle kaplanmış Vadililere baktı. Ağızlarındaki bezlerin arasından iniltileri sızıyor, bedenleri gücü azalan sistemlerinde amansızca akan zehir yüzünden yavaş yavaş morarıyordu. Menion onlara bakarken bir an için kendine en fazla ihtiyaçları olduğu zaman onları yüz üstü bıraktığını ve şimdi bu hatasının bedelini ödüyor olduklarını düşündü. Tüm bu, eski çağlardan kalma bir kalıntıyı yeniden ele geçirerek kendilerini ve ilgili herkesi Karabüyücü Lord gibi bir yaratıktan kurtarmak için Paranor’a gitme çılgınlığını öfkeyle düşündü. Gene de uzak bir ihtimalden öte bir şey değilken kabul ettikleri bir şeyi sorgulamanın yanlış olduğunu biliyordu. Bitkince Flick’e bakıp neden daha iyi dost olamadıklarını merak etti.</p>
<p>Durin’in uyarı fısıltısıyla bir anda hantal sedyelerle beraber patikadan çıkıp kendilerini büyük ağaçların arasına attılar ve yere kapaklanıp nefessizce beklemeye başladılar. Kısa bir süre sonra, boş patikada ağır çizmelerin yankılanması duyuldu ve geldikleri yönden bir grup Gnom savaşçının karanlıktan çıkıp saklandıkları yere doğru yürüdüğünü gördüler. Balinor gelenlerin sayısının baş edilemeyecek kadar fazla olduğunu tahmin ederek, heyecan içindeki Menion’un ani bir hareket yapmasına engel olmak için onu tuttu. Gnomlar tek düzende patika boyunca ilerliyorlardı, kocaman açılmış gözleri karanlık ormanı huzursuzca incelerken, yüzleri, yıldız ışığında taş gibiydi. Grubun saklandığı yere kadar geldiler ve avlarının birkaç metre ötede olduğundan habersiz geçip gittiler. Gözden kaybolduklarında, Menion Balinor’a döndü.</p>
<p>“Eğer Allanon’u bulamazsak işimiz bitik demektir. Yardım almadan bu şartlar altında Flick’le Shea’yı bir kilometre daha taşıyamayız!”</p>
<p>Balinor sessizce başını salladı, ama bir şey söylemedi. Durumlarını biliyordu. Ama aynı zamanda şimdi durmalarının yakalanmaktan ya da Gnomlarla ikinci defa daha karşılaşmaktan daha kötü olacağını da biliyordu. İki yaralı kardeşi ormanda bırakıp yardım alarak gelemezlerdi – bu çok büyük bir riskti. Diğerlerine ayağa kalkmalarını işaret etti. Konuşmaksızın sedyeleri alıp, Gnomların artık hem önlerinde, hem de arkalarında olduklarını bilerek yorucu yürüyüşlerine yeniden başladılar. Menion yeniden endişeyle cesur Hendel’in başına ne geldiğini düşündü. Dağ savaşlarında son derece becerikli olan Cücenin bile onca öfkeli Gnomdan uzun süre kaçması imkânsız görünüyordu. Ama ne olursa olsun, Cüce o anda, Anar’da iki yaralı adam olan ve görünürde yardım alabilecekleri bir şey olmayan kendilerinin içinde oldukları halden daha kötü bir durumda olamazdı. Eğer güvenli bir yere varamadan Gnomlar onları yeniden bulacak olurlarsa, Menion’un başlarına geleceklerden en ufak bir şüphesi yoktu.</p>
<p>Durin’in keskin kulakları bir defa daha yaklaşmakta olan ayak seslerini duydu ve herkes yeniden ağaçların arasına atladı. İlerideki ağaçların arasından şekiller belirdiğinde, kendilerini, çalılıkların ortasında yere yatarak gizlediler. Yıldızların soluk ışığında bile, Durin’in keskin gözleri, yaklaşmakta olan küçük grubun zayıf bedenine uzun siyah bir pelerini gevşekçe sarmış dev bir adam olan liderini derhal seçti. Kısa süre içinde diğerleri de onu gördü. Allanon’du bu. Ama Durin’in aniden yaptığı uyarı hareketi Balinor’la Menion’un dudaklarındaki rahatlama ünlemini bastırdı. Karanlıkta kısık gözlerle baktılar ve tarihçiye eşlik eden küçük, beyaz pelerinli şekillerin kesinlikle Gnomlar olduklarını gördüler.</p>
<p>“Bize ihanet etti!” diye fısıldadı Menion sertçe, eli içgüdüsel olarak belindeki uzun av bıçağına uzanmıştı.</p>
<p>“Hayır, bekle biraz,” diye emretti Balinor sessizce, grup saklanma yerlerine iyice yaklaştığında yerde kalmalarını işaret ederek.</p>
<p>Allanon görünüşte hiç acele etmeden, gözleri ilerde, yol boyunca yürüyordu. Esmer alnı kırışmıştı. Menion içgüdüsel olarak bulunacaklarını biliyordu ve kasları, ilk darbesiyle haini yere sermeye hazır bir halde yola atlamak üzere gerilmişti. İkinci bir şansı olmayacağını biliyordu. Beyaz giysili Gnomlar, ayaklarını sürüyerek liderlerini ağırbaşlılıkla izliyorlardı. Allanon birden, sanki varlıklarını sezmişçesine durdu ve etrafı inceledi. Menion atılmaya hazırlandı, ama güçlü bir el sertçe omzunu tutup onu yerinde kalmaya zorladı.</p>
<p>“Balinor,” diye seslendi uzun boylu gezgin doğrudan, cevap bekleyerek etrafa bakınırken ne ileri ne de geri hareket ediyordu.</p>
<p>“Bırak beni!” dedi Menion öfkeyle Callahorn Prensi’ne.</p>
<p>“Silahları yok,” diyen Balinor’un sesi öfkesini böldü ve uzun boylu adamın yanındaki beyaz giysili Gnomlara bir kez daha bakmasına neden oldu. Görünürde silahları yoktu.</p>
<p>Balinor yavaşça ayağa kalkıp açıklığa çıktı, kılıcını bir eliyle sıkıca kavramıştı. Tam arkasında, ağaçların arasındaki yayında atmaya hazır okuyla Durin’in zayıf bedenini işaret ederek, Menion duruyordu. Allanon Balinor’u görünce rahatlamış ve elini uzatmıştı ki, sınır gözcüsünün gözlerine yansıyan hafif güvensizliği ve dağlının yüzündeki düpedüz öfkeyi görünce durdu. Bir an için hayretle kalakaldı, sonra birden dönüp arkasında hareketsiz duran küçük şekillere baktı.</p>
<p>“Hayır, her şey yolunda!” dedi telaşla. “Onlar dost. Silahsızlar ve size karşı düşmanlıkları yok. Onlar şifacı, hekim.”</p>
<p>Bir süre kimse kımıldamadı. Sonra Balinor büyük kılıcını kınına sokarak Allanon’un uzatmış olduğu elini sıktı. Menion da onu izledi, ama arka tarafta bekleyen Gnomlara hâlâ güvenmiyordu.</p>
<p>“Şimdi bana neler olup bittiğini anlatın,” diye emretti Allanon, yorgun grubun liderliğini yeniden ele alarak. “Diğerleri nerede?”</p>
<p>Balinor çabucak, Wolfsktaag’da başlarına gelenleri, yol ayrımında yanlış patikayı seçmelerini, şehir harabelerinde yaratıkla mücadelelerini, geçide kadarki yolculuklarını ve toplanmış Gnomları aşıp geçidi geçme planlarını anlattı. Allanon Vadililerin yaralandığını duyar duymaz hâlâ şüphede olan Menion’a arkadaşlarının yaralarını iyileştirebileceklerini söyleyerek kendine eşlik eden Gnomlarla konuştu. Beyaz giysili Gnomlar yaralı Vadililerin olduğu yere gidip küçük şişelerinden birtakım sıvılar çıkarıp ilgiyle etraflarında dolaşırken, Balinor da hikâyesini anlatmaya devam etti. Menion bu Gnomlar niçin diğerlerinden farklı olsunlar, diye kendi kendine merak ederken endişeyle onlara bakmayı sürdürüyordu. Balinor anlatımını bitirdiğinde Allanon öfkeyle başını salladı.</p>
<p>“Benim hatamdı, yanlış hesap yaptım,” diye mırıldandı öfkeyle. “Hep yolculuğun çok ilerisini düşündüm ve yakındaki tehlikeleri göz ardı ettim. Eğer bu iki adam ölecek olursa, tüm bu yolculuk boşa gitmiş olacak!”</p>
<p>Koşuşturan Gnomlarla bir şeyler konuştu ve içlerinden biri Yeşim Geçidi’ne doğru patikada aceleyle ilerlemeye başladı.</p>
<p>“İçlerinden birini Hendel’den haber getirmesi için geri yolladım. Eğer ona bir şey olduysa bunun tek sorumlusu benim.”</p>
<p>Gnom hekimlere Vadilileri kaldırmalarını emretti ve batıya doğru, sedye taşıyıcıları önde, yorgun grup üyeleri arkada, yola koyuldular. Dayel, kaburgalarındaki yaralar tedavi edilmiş olduğundan yardım almaksızın yürüyebiliyordu. Grup boş patikada yol alırken, Allanon bu bölgede neden Gnomlu avcılarla karşılaşmayacaklarını açıkladı.</p>
<p>“Storların yani yanımdaki Gnomların topraklarına yaklaşıyoruz,” diye onları bilgilendirdi. “Bunlar tüm Gnom ulusundan ve diğer ırklardan ayrı, hayatlarını sığınağa ve tıbbi yardıma ihtiyaç duyanlara yardım etmeye adamış hekimlerdir. Diğer ulusların çekişmelerinden uzakta, kendi kendilerini yöneterek yaşıyorlar – birçok adamın yapamadığını yapıyorlar yani. Dünyanın bu bölümünde yaşayan herkesin onlara büyük saygısı ve takdiri vardır. Birazdan gireceğimiz ülkelerinin adı Storlock’tır. Bu topraklar kutsal olduğundan hiçbir Gnom avcı grubu davet edilmeksizin buralarda dolaşmaya cesaret edemez. Bu gece böylesi davetlerin olmayacağından da emin olabilirsiniz.”</p>
<p>Bu zararsız kişilerle uzun yıllardır dostluğu olduğunu, onların sırlarını paylaştığını ve zaman zaman birkaç ay boyunca onlarla beraber yaşadığını açıklayarak devam etti sözüne. Menion’a Storlara güvenilebileceğini, onların Vadililere şifa verebileceğini anlattı. Onlar dünyanın en önde gelen hekimleriydi ve tarihçi Anar Ormanları’nı geçip Yeşim Geçidi’nde grubu karşılamak için dönerken yanında onların da bulunması bir rastlantı değildi. Storlock’ın sınırında yasak toprakların ruhlarının kendilerini yok etmek için hücuma geçtiğine inanan korkmuş bir Gnomdan olan biten tuhaf şeyleri öğrenince, geçitte yaralanmış olmalarından korktuğu arkadaşlarını aramaya giderken Storları da çağırmıştı.</p>
<p>“Wolfsktaag’daki vadide varlığını sezdiğim yaratığın sizin için bıraktığım işaretlerin yerini değiştirecek kadar kurnaz olduğunu düşünemedim,” diye itiraf etti kızgınlıkla. “Ne var ki, bunu akıl edip, o yolu seçtiğinizden emin olmak için başka işaretler de bırakmalıydım. Daha da beteri, o akşam Gnomların dağın ruhlarını çıkarmak amacıyla düzenleyecekleri ayin için orada toplanacaklarını fark edemeden öğle saatlerinde Yeşim Geçidi’nden geçmiştim. Görünen o ki, sizi fena halde yarı yolda bıraktım.”</p>
<p>“Hepimiz hatalıydık,” dedi Balinor, diğer taraftan dinleyen Menion ise onun haklı olduğuna inanmaya hiç istekli değildi. “Tetikte olsaydık, bunlar başımıza gelmezdi. Olan olduğuna göre, şimdi bütün sorun Shea’yla Flick’in tedavi edilmesi ve Gnom avcıların onu bulmadan önce Hendel’in bulunması.”</p>
<p>Bir süre, Stor köyünün vaat edilen güvenliğine ulaşana kadar morali bozuk olan adamlar konu üzerinde daha fazla düşünemeyecek kadar yorgun, yalnız bir adımın ardından bir diğerini atabilmeye konsantre olmuş bir halde, sessizlik içinde yürüdüler. Patika, Anar Ormanları’nın ağaçları arasında bitimsizce uzanıyordu. Kısa bir süre sonra, dördü de zamana ve mekâna dair tüm algılarını yitirdiler, zihinleri uykusuzluktan körelmişti. Gece yavaşça akıp gitti ve şafağın ilk ışıkları bir anda doğu ufkunda belirdi, ancak hâlâ gidecekleri yere ulaşamamışlardı. Sonunda Stor köyünde yanan gece ateşlerinin yorgun yolcuları çevreleyen ağaçlara yansıyan ışığını gördüklerinde bir saat geçmişti. Köye girdiklerinde, aynı beyaz giysilere sarınmış, hayalete benzeyen Storlar etraflarını sarmıştı. Bitkin haldeki yolcuları alçak binalardan birine yerleştirirken yüzlerinde hüzünlü bir ifadeyle bakıyorlardı onlara.</p>
<p>İçeri girdiklerinde, grubun üyeleri tek söz etmeden yumuşak yataklara yığıldılar. Yıkanamayacak, hatta soyunamayacak kadar yorgundular. Gergin mizacı yatıştırıcı uykunun kıskacına, sulanmış gözlerinin odada Allanon’u sessizce aramasına yetecek kadar uzun süre direnen Menion dışındaki herkes birkaç saniye içinde uykuya daldı. Onu göremeyince, ağır ağır yumuşak yataktan kalkıp bitkin bir halde belli belirsiz hatırladığı yandaki ikinci bir odaya açılan ahşap kapıya doğru ilerledi. Kapı pervazındaki çatlağa kulağını dayayıp tarihçiyle Storlar arasındaki konuşmaları dinledi. Uykunun verdiği sersemlikle, Shea’yla Flick’ten bahsedildiğini duyabildi. Tuhaf küçük adamlar Vadililerin istirahat ve özel ilaç tedavisiyle iyileşeceğini düşünüyordu. Sonra birden ötedeki kapı açıldı ve içeri birkaç kişi girdi, sesleri anlaşılmaz dehşet ve şaşkınlık ünlemleriyle birbirine karışmıştı. Allanon’un derin sesi bunları buz keskinliğiyle böldü.</p>
<p>“Ne buldunuz?” diye sordu. “Korktuğumuz kadar kötü mü?”</p>
<p>“Dağlarda birini yakalamışlar,” diye cevapladı çekingen bir ses. “İşlerini bitirdiklerinde bunun kim ya da ne olduğunu söylemek dahi imkânsızdı. Onu paramparça etmişlerdi!”</p>
<p><i>Hendel!</i></p>
<p>Serseme dönen dağlı, tüm bitkinliğine rağmen kendini dikleştirdi ve doğru duyup duymadığından emin olamadan sendeleyerek kendisini bekleyen yatağına döndü. İçinde büyük bir boşluk açılmıştı. İçinden, hâlâ kuru olan gözlerine ulaşamayan öfke gözyaşları yükseldi ve Leah Prensi sonunda yatıştırıcı bir uykuya dalana kadar oldukları yerde kaldılar.</p>
</body>
</html>