<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css" />
</head>

<body class="calibre">
  <h1>DÖRDÜNCÜ KISIM</h1>

  <p>Otomobilde bu müthiş kadından kendimi nasıl kurtarabildiğime şaşarak bir müddet sigara içtim. Bir müddet de maksatsız dolaştım. Roz’un kendisine mahsus kokusu, ihtirasla titreyişi, sesinin ahengi, sanki iliklerime işlemişti. Bazı kadınların cesareti, fedakârlığı sizi sarar, bazısının da aşırı korkaklığı. Bu ikinci cins kadınlar ötekilerden daha fazla kadın oluyorlar. Kadınları biraz da himaye hissimizi tatmin ettikleri için hoş buluyoruz. Velda birinci çeşittendir. Erkek-kadınlardan... Kızı hatırlayınca yüreğimi derin bir pişmanlık kapladı. Bu dünyada benden daha rezil bir herif olamaz. Ben erkeklerin yüz karası mıyım yahu? Nedir bu bendeki irade hafifliği? Güzel kadın görmüyor muyum, elim ayağım kesiliyor. Sapıtıyorum</p>

  <p>Öfkeyle gaza bastım. Hızlandım. Bereket bir yol kavşağında kırmızı ışıklar aklımı başıma getirdi. Biraz sakinleştim. Velda’nın suratıma dargın dargın bakan hayaline gülümsedim. Bir tenha sokağa saptım. İlk rastladığım kulübenin önünde durup büroya telefon ettim.</p>

  <p>Kız hapishaneden dönmüştü.</p>

  <p>— Ne diyor oğlan? diye sordum.</p>

  <p>— Hiç, dedi: Eşeğin biri. “Ben öldürmedim” den başka sözü yok. “Sen bana bakar mısın yavrum," dedim, “bu laf on para etmez ki," dedim, “bu gidişle kıkırdayacaksın. Seni elektrikli sandalyede katı yumurtaya çevirirler,” dedim. Omuzlarını silkiyor. Nihayet ne dese iyi?</p>

  <p>— Ne dedi?</p>

  <p>— Mister Mayk Hammer beni kurtarır, demesin mi? Büsbütün cinler başıma toplandı. “Yakında cumhurreisi seçimi var. Galiba adaylığını koyacak. O zaman af istidası verirsin. Ölüm cezanı yirmi yıla çevirir," dedim. Yüzüme baktı da gülüverdi. Sahi dangalak. Böyle aptalları da nereden bulursun bilmem ki?</p>

  <p>— Kendi aptallığımdan yavrum, bilmez misin?</p>

  <p>— Estağfurullah diyeceğimi zannettinse avcunu yala! Hakikaten bu kocaman New York şehrinde senden dangalağı yoktur. Şimdi ne yapacağız?</p>

  <p>— Hiç.</p>

  <p>— Hiçmiş. Burada bir kamyon yükü mektup birikmiş. Cevap verilecek. İşler teklif ediliyor. Üstünde durup düşüneceksin. Büroya abone olan iki sigorta şirketinden senelik ücret çekleri geldi.</p>

  <p>— Bankaya yatır.</p>

  <p>— Yatırdım.</p>

  <p>— Mersi canım! Sen olmasan...</p>

  <p>— Bırak gevezeliği münasebetsiz. Ben olmasaymışım... Nereden telefon ediyorsun?</p>

  <p>— Sokak telefonlarının birinden.</p>

  <p>— Sürt bakalım... Sürt de...</p>

  <p>Telefonu hışımla kapattı.</p>

  <p>Otomobili sürdüm. Merhum Mister Velmon’un nakliyat şirketine dayandım. Cinayetten sonra, mahkeme, şirketi kontrol altına almıştı. İşler bir müddet tatil edilmiş. Beni emektar olduğu eski kolluklarından ve kalın camlı gözlüklerinden belli bir ihtiyar memur karşıladı, Cinayete kurban giden patronunun derdiyle sesi hâlâ ağlamaklı bir herif.</p>

  <p>Mister Velmon’un iyiliklerini sayıp dökmekle işe başladı. Herkes kendisini sever, sayarmış. Böyle olacak adam değilmiş ama...</p>

  <p>Madamı pek sevmediği de lafı geçtikçe başını manalı manalı sallamasından belli. Cebimden bir telefon fişi çıkardım.</p>

  <p>— Polis müfettişiyim, dedim. Müdüriyetten personel listesini istediler.</p>

  <p>Avcumdaki fişe bakmaya bile lüzum görmedi. Mahkeme için zaten hazırlamışlarmış. Zaten bu müessesede her şey her zaman intizam içinde cereyan edermiş. Listenin bir suretini verdi. Gözlerinin yaşını yerli yerinde bırakıp gözlüğünün camlarını kurulayarak gene müteveffa patronunu methe başladı. “Mersi" deyip yürüdüm.</p>

  <p>Otomobilde bu listeye bir göz attım. Şoförler, bir de kamyonlarla beraber dolaşan seyyar memurlar beni alakalandırıyordu. Bunlardan bilhassa son zamanlarda işe alınanlar... Bazı isimler pek yabancı gelmedi. Kardiyano’nun bahsettiği Tom’la Bili işe altı ay evvel alınmışlardı. Şüphelendiğim bazı isimleri Pat’a sormaya karar verdim. Listeyi cebime atıp gaza basacağım sırada aklıma bir şey geldi. Gene telefon kulübesine girdim. Rehberde Pelegrini’nin adresini aradım. Bir sürü Pelegrini vardı ama, mesleklerinden hiç birinin aradığım herif olmadığı belliydi. Çaresiz Pat’ı buldum. Sesimi duyunca irkildiğini, kendisine ihtiyatla çekidüzen verdiğini anladım.</p>

  <p>— Baksana canımın içi, diyebilmiştim, bir şey soracaktım da...</p>

  <p>— Neymiş?</p>

  <p>— Şu şey... Birisi var hani? Şey canım Pelegrini denilen bir zibidi.</p>

  <p>— Ne olmuş Pelegrini’ye?</p>

  <p>— Hiç! Ne olabilirmiş ki... Öyle aklıma geliverdi.</p>

  <p>— Doğru söyle, heriften ne istiyorsun?</p>

  <p>— İş isteyeceğim. Aklım kesti Pat, bu hususi polis hafiyeliği sökmeyecek, sakın istifa edeyim deme! Hani istifa eder de hususi polis hafiyeliğine...</p>

  <p>— Pelegrini’yi neden arıyorsun? Benim işim var.</p>

  <p>— Adresini lütfen.</p>

  <p>— Niçin aradığım söylemezsen adres falan umma.</p>

  <p>— Vallahi başka bir mesele. Şu bizim Dore...</p>

  <p>— Eee!</p>

  <p>— Kız bulunduğu yerden memnun değilmiş. Pelegrini’nin batakhanelerinden birinde çalışmak istiyor.</p>

  <p>— Çalışmak istiyor da yanında çalışacağı patronun nerede bulunduğunu bilmiyor mu?</p>

  <p>— Sen eskiden böyle ukala değildin, Pat? ihtiyarlıyorsun. Bunlar hep ihtiyarlık alametleri... Bir lafı uzatmak, kocakarılar gibi meraklı olmak...</p>

  <p>Pat biraz düşündü. Ben sabırla bekledim. Neticede memnuniyetsizliğini saklamayan dargın bir sesle istediğim adresi verdi.</p>

  <p>Az kalsın boş bulunup listedeki bazı isimleri de soracaktım. Kendimi tam vaktinde toplayarak vazgeçtim. Sanki görebilirmiş gibi Pat’a dilimi çıkarıp telefonu kapattım.</p>

  <p>Otomobilde gözüme tablodaki saat ilişti. Vaktin öğleyi çoktan geçtiğini, karnımın fena halde acıktığım ancak o zaman farkettim. Bir küçük meyhaneye girerek bir şişe bira ile iki sandviç ısmarladım. Bir taraftan da Pelegrini ile nasıl konuşacağımı düşünüyordum. İşin bir tek tehlikesi vardı. Herif eğer Madam Roz Velmon’a sahiden şantaj yapıyorsa benim ensesine binmemi hiç beğenmeyecek, belki de kadını sıkıştıracaktı. Hele Mister Velmon’un öldürülmesi işiyle alakalı ise büsbütün pireleneceği şüphesiz.</p>

  <p>Gene Roz gözümün önüne geldi. Saçının bir tek teline dokunanın vay haline... Pelegrini denilen maskara değil ya, bu haltı karıştıran bizzat şeytanın kendisi olsa, ayrıca cehennemin dibine saklansa elimden kurtulamaz.</p>

  <p>Sandviçleri acele tıkındım, biranın sonunu kafama diktim. “Budalalık bu senin yaptığın oğlum,” diye kendi kendime çıkıştım, “Sende şimdiye kadar hesap kitap var mıydı? Sen evvela ateş edip sonra nişan alan bir herif değil misin? Hele kalk yürü! Pelegrini’nin yakasına yapış. Sonrasına Allah kerim!”</p>

  <p>Bu fikri pek beğendim. Keyfim yerine geldi. Otomobile kuruldum. Bir ıslık tutturarak yola çıktım.</p>

  <p>Bu cenabet New York şehrinde iyi vatandaşlar, namuslu insanlar nerede otururlar pek belli değildir. Fakat haydutların en rezillerinin en kibar semtlere yerleştikleri muhakkak. Pelegrini de Brodway’e iki adım mesafede gayet lüks bir villada oturuyordu. Kapıda duran araba lüks mü lüks... Apartman gibi bir şey. Yaklaşıp dikkat ettim, hususi yaptırılmış. Ne gövdesine, ne de camlarına kurşun işlemez. Bir seyyar kale namussuz. İçine kurul. Alman ordusunun karşısına çık. Bunun yanında benim emektar arabam dilenci çocuğu gibi boynu bükük kaldı. Buna da ayrıca içerledim.</p>

  <p>Zile bastım. Kapı açıldı. Benim bugün güzel kızlardan yana talihim var. Karşıma çıkan haspayı görseniz küçük dilinizi yutarsınız. Vay köpoğlusu Pelegrini vay! Kral gibi herif! Eğer içerde bunun gibi üç dört tane daha varsa harem sahibi denilebilir. Yaşıyor şu halde... Parayı vurup keyfine bakıyor.</p>

  <p>— Kızım, dedim, patron evde mi yavrum?</p>

  <p>— Mister Pelegrini’yi mi sordunuz? diye kırıttı.</p>

  <p>— Evet ya, iyi bildin.</p>

  <p>— Randevunuz var mı?</p>

  <p>— Yok ama sen boş ver. Geleceğimi telefonla...</p>

  <p>— Öyleyse buyurun... Kâtibine söyleyeyim.</p>

  <p>Gördünüz mü? Alçak bir de kâtip besliyormuş. Neyi yazdırıp çizdirir acaba? Durun bakalım, kızcağız kâtip dedi ama bu nasıl bir kâtip? İster misiniz küçük mitralyözünü boş böğrüme dayayan kâtiplerden biri olsun. Bu düşüncenin getirdiği ihtiyatla sol koltuk altımdaki Luger’imi yokladım. Yerli yerinde... Bizim Luger öyle eli mitralyözlü beş kâtibe bedeldir. İnanmayan buyursun.</p>

  <p>Bir taraftan da etrafa bakıyordum. Hay anasını! Burası Beyaz Saray’dan daha parlak. Her taraf som yaldıza boğulmuş. Duvarlarda öyle tablolar var ki... imzalı tablolar. Ben resimden pek çakmam lâkin birinin çerçevesine değme milyonerlerin gücü yetmez.</p>

  <p>Kâtip göründü. Âdeta bir kâtip. Sahici bir kâtip. Edepli bir oğlan. Gözlükleri bile var. Belli ki, üniversiteden yeni mezun olmuş. Allah Allah! Eskiden gangsterler maiyetlerinde kıyıcı haydutlar bulundururlardı. Şimdi bu moda değişti demek! Neredeyse birer tane de tarihçi peydahlayacaklar. Başlarından geçenleri kaydettirip kitap yazmak için... Çok tuhaf, çok.</p>

  <p>Kâtip adımı sordu, ziyaret sebebini öğrenmek istedi. Oğlan gözlüklü ama avanak değil. Kızdan telefon ettim sözünü duyunca yutmamış. Gülümsedi de:</p>

  <p>— Telefonda aradığınızı söylediniz, Mister Hammer, dedi, bu telefonlar. ..</p>

  <p>— Evet, bir türlü numara düşmedi yavrum, diye sırıttım, çaldı çaldı numara düşmedi.</p>

  <p>— Öyledir. Lütfen oturun haber vereyim.</p>

  <p>Gene tablolara bakarak bekledim. Yarım dakika geçti geçmedi oğlan geri geldi.</p>

  <p>— Bekliyorlar Mister Hammer, dedi, lütfen efendim.</p>

  <p>— Rica ederim... diye kibarlaştım.</p>

  <p>Karşılıklı sırıttık. Açtığı kapıdan içeri girdim.</p>

  <p>Bütün Korsikalılar Napolyon’a mı benzerler, yoksa ben herifin Korsikalı olduğunu bildiğimden mi böyle bir benzerlik uydurdum, bu kısa boylu tıknaz herif uzaktan da olsa Napolyon’u andırıyordu. Onun gibi kibirli, onun gibi cesur. Aynı zamanda onun gibi hilekâr ve mağlubiyete kolay boyun eğmez bir tip. Ayrıca hislerine ve sinirlerine de hakim.</p>

  <p>— Merhaba Pelegrini, dedim.</p>

  <p>— Bonjur efendim, diye azametle cevap verdi, adınız... -Bir kâğıda bakarak heceler gibi okudu: Mister Mayk Hammer... Bir yerde tanıştığımızı zannetmiyorum.</p>

  <p>— Doğru. Şimdiye kadar tanışmak nasip olmadı.</p>

  <p>— Buyurun şöyle... Viski mi emredersiniz, Mister Mayk Hammer?</p>

  <p>Cevap beklemeden kâtibe işaret etti. Delikanlı derhal iki bardak viski ve bir kap buz yetiştirdi.</p>

  <p>Ben bu fırsattan istifade ederek etrafı gözden geçirdim. Herif parayı vurmuş. Bunda hiç şüphe yok. Yalnız şu yazıhane on binlerce dolar eder. Halılar, biblolar, gene tablolar... Bu İtalyan kırmaları resme meraklı şu halde... Paralarını bunlar resme veriyorlar. Bu da bir akıl! “İlerde antika olur da satarız” diye galiba...</p>

  <p>Viskiden bir yudum aldım:</p>

  <p>— Halis İskoç! diye damağımı şaklattım.</p>

  <p>Pelegrini gülümsedi.</p>

  <p>Kâtip defolup gidince birdenbire sordum:</p>

  <p>— Kısa keselim, ne sen yorul, ne ben! Adım Mayk Hammer... Bunun ne demek olduğunu elbet bilirsin. Sana bir sualim var kart züppe! Doğru cevap vermezsen halin dumandır.</p>

  <p>Hep gülümsemeyle dinliyordu. Kılı bile kıpırdamamıştı.</p>

  <p>— İhtiyarı kim öldürdü?</p>

  <p>Bir altın tabakadan bir sigara aldı. Ağzına koydu. Tabakayı bana uzattı. Elimin tersiyle reddettim.</p>

  <p>— Sorduğuma cevap ver, diye dikleştim: Numara istemez.</p>

  <p>Manikürlü parmaklarıyla gayet iyi dikilmiş ince yazlık ceketinin yakasından bir şey fiskeledi.</p>

  <p>— Hangi İhtiyarı Mister Hammer? diye sordu.</p>

  <p>— Hangi ihtiyarmış? Velmon denilen herifi.</p>

  <p>— Vallahi, bu işi gazetelerde okudum. Belki Bob denilen adam öldürmüştür, belki de karısı... Yahut da her ikisi bir olmuşlardır... Böyle şeyler sık sık görülüyor. Hatta belki de bizzat siz öldürmüşsünüzdür.</p>

  <p>— Ben mi?</p>

  <p>Deli olmak işten değil. Ben herifi kızdıracağıma herif beni deliye çevirecek. Gülümsemesi daha rahatlaştı, daha genişledi:</p>

  <p>— Siz de pekâlâ öldürebilirsiniz Mister Hammer, dedi, böyle şeyler de görülüyor. Yangın söndürmekte ustalık gösteren, yangına çabuk yetişmek rekorları kıran itfaiye takımlarından bazıları uzun bir zaman işsiz kalırlarsa bir yerleri kundaklarlarmış. Siz de kendi işinizde şöhret yaptınız. Hele Mafya işi hakikaten yaman. Gidip biraz da istirahat etmişsiniz. Dönerken, “Sanıma layık bir cinayet olsa da hünerimi göstersem,” diyebilirsiniz. Bu dünyada...</p>

  <p>— Gevezelik istemez, suratını dağıtırım, diye çıkıştım ve aynı zamanda yerimden fırladım: Kim öldürdü diyorum?</p>

  <p>Gene kılı kıpırdamadı.</p>

  <p>— Hiç ha berim yok, dedi, sizi temin ederim uzun zamandır kanlı işlerle meşgul değilim. Çok uzun zamandır. İnanmazsanız dostunuz Mister Pat Çambers’e sorun.</p>

  <p>— Ben Pat’tan akıl alacak heriflerden değilim. Bu cinayeti senin yaptığına da inanıyorum.</p>

  <p>— Yanılıyorsunuz Mister Hammer... Bu işte ben zararlıyım. Mister Velmon’un ölmesiyle ben büyük zararlara uğradım.</p>

  <p>— Ha berim var. Adamcağızın nakliyat müessesesi sayesinde son zamanlarda beyaz zehir kaçakçılığı yapıyordun.</p>

  <p>— Böyle bir iftiraya uğramak üzere bulunduğumu da duydum. İnsanların hayal etme kabiliyetleri çok genişlemiş. Bunu harpler böyle yapıyor galiba! Herkes bir şey uyduruyor, sonra buna kendisi de inanıyor. Lâkin iş ispat etmeye dayandı mı?</p>

  <p>— Beni iyi tanıdığın meydanda. İspatla filan uğraşmadığımı da elbet öğrendin. Gevezeliği bırak. Tepelerim.</p>

  <p>Viskiden bir yudum aldı. Yüzüne öyle bir memnuniyet yayıldı ki ben de elimdeki bardağı gayri ihtiyari ağzıma götürdüm.</p>

  <p>— Zararım var, diye mahsustan içini çekti, son birkaç haftadır uğradığım zarar yarım milyon dolan geçti.</p>

  <p>— Daha beter ol! Herifi öldürenin adını söylemezsen daha beter olacağına da hiç şüphen kalmasın.</p>

  <p>— Yemin mi etmeli? Cinayetin işlendiği saatte kulüpteydim Mister Hammer... On kişi şahit. İkisi ayan azası, üçü Temsilciler Meclisi’nden beş resmi şahsiyet, beş tane de meşhur iş adamı... Adreslerini ister misiniz?</p>

  <p>Gözlerimi kısarak çaresizlik içinde bir müddet yüzüne baktım. Sonra birdenbire göğsüne bir kurşun sıkar gibi sordum:</p>

  <p>— Madam Roz Velmon’u hangi vasıtayla avcunun içine aldın?</p>

  <p>Gözünü kırpmadan cevap verdi:</p>

  <p>— Şantaj vasıtasıyla Mister Hammer.</p>

  <p>Asıl kurşunu ben yemiş oldum. Herif şimdiye kadar karşılaştığım domuzların en çetinlerinden birisiydi.</p>

  <p>Ben sallanırken o devam etti:</p>

  <p>— Bizden geçti azizim, biz artık bu yaştan sonra öyle bir kadını güzelliğimizle avcumuzun içine alamayız. Herkes haddini bilmeli. Hele yaşlı adamlar bunu gençlerden çok daha iyi becermeli. Hayale lüzum yok. Mister Velmon’un başına gelenler de haddini bilmemekten. .. Hiç insan o yaşta, Madam Roz gibi bir genç kadınla evlenir mı? Ne cesaret, ne küstahlık! Pardon! Biraz sert mi konuştum?</p>

  <p>Bardağımdaki viskiyi bir yudumda yuvarladım. Herif, ruhiyat mı dersiniz, sosyoloji mi dersiniz her ne karın ağrısı ise o cenabet derse güzelce devam etti:</p>

  <p>— Kadınları her zaman zenginlik tatmin edemiyor Mister Hammer. Bunlar evvela para ihtiyacı duyuyorlar, bu ihtiyaç bir kere tatmin edildi mi başka ihtiyaçlar beliriyor. Velmon ailesinde de bu böyle olmuş. Kadın biraz eğlenmek istemiş, biraz eğlenmek arzusu bilhassa kadınlar için bu güzel New York şehrinde ne kadar tehlikelidir takdir edersiniz. Madam Roz Velmon da birçok emsali gibi can sıkıntısını defetmek üzere paçaları sıvıyor. Doğruca azametli New York şehrimizin batakhanelerine dalıyor. Birtakım serserilerle ahbap oluyor. Gece alemleri... Bunların en pahalıları ve en -nasıl demeli?—açık saçıkları... Bir keresinde bu kadıncağız sizin de pek iyi tanıdığınız Kardiyano ile beraber gezmeye çıkmış. Türlü ahlaksızlıkların hayasızca seyredildiği</p>

  <p>bir randevu evinde gecelemişler. Bir meraklı da bunların fotoğraflarını çekmiş. Kadın da herif de anadan dogma çıplak. Resimler elime geçti. Sonra kocasının nakliyat müessesesinden istifade etmeği tasarlayınca kendisini gördüm. Elimdeki resimleri teksir ettirip dostlarına, kocasının iş muhitine dağıtacağımı söyledim. Az kalsın deli oluyordu. O zamandan beri bir dediğimi iki etmedi.</p>

  <p>Bu müthiş Korsikalı sözün burasında sinire dokunacak surette arsız küstahça gülmedi, bilakis küçük kızının gayet masum bir hatasını tenkit ediyormuş gibi kederle gülümsedi:</p>

  <p>— Bir viski daha arzu eder misiniz Mister Hammer? diye sordu: Bir viski daha lütfen kabul ederseniz size bu resimleri gösteririm.</p>

  <p>Budala gibi:</p>

  <p>— Burada mı? İnanmam! demişim.</p>

  <p>Yüzüme hayretle baktı:</p>

  <p>— Niçin burada olmayacaklarmış? diye sordu: Belki filmler değil ama kopyalar burada. İşte şu kasada.</p>

  <p>Hoşlandığım ve hâlâ tesirinde bulunduğum bu kadını sürükleyen resimleri görmemek benim için imkânsızdı. Bu sebeple viskiyi kabul ettim. Bardağıma dört parmak içki koydu. Buz ilave etti. Sonra gidip kasayı açtı. Bir san zarfla döndü.</p>

  <p>Zarfı, sol elinin yumruğuna yavaş yavaş vurarak:</p>

  <p>— Mamafih, dedi, kadın harika... Ben ömrümde bu kadar güzel kadın çok az gördüm. Kadın harika ama fotoğrafçı da ondan daha az harika değil. Manzaraları öyle yakalamış ki, kadının o anda zevkin en üst mertebesinde uçtuğu yüzünden kolayca anlaşılır. Buyurun, inanmazsanız bakın.</p>

  <p>Kadehi masaya bıraktım. Zarfı kaptım. Daha ilk fotoğrafta melun herifin mübalağa yapmadığı meydana çıkıverdi. Madam Velmon</p>

  <p>profesyonel bir model gibi poz verseydi rezalet bu kadar yaman tespit edilemezdi.</p>

  <p>Dişlerimi hınçla gıcırdattım.</p>

  <p>— Bu işi sen hazırladın it! diye homurdandım: Ben çocuk değilim. Böyle işler tesadüfen olmaz.</p>

  <p>— Ha tesadüf, ha değil. Esasta ne değişiyor? Filhakika kadınla Kardiyano’nun tanışmalarım ben istedim. Lâkin bu yüze bu manayı da ben veremem ya.</p>

  <p>— Sen verdin. Bu kadına bu sırada Marijuana içirilmiş.</p>

  <p>— Bu da hiçbir şey ispat etmez. Vaktiyle ben de Marijuana kullandım ama, kullandığım zaman anadan doğma soyunup fotoğraf çektirmedim.</p>

  <p>— Çektirmemiş. Gizliden çekmişler.</p>

  <p>— Gizliden fotoğraf çekilecek yerlerde soyunmadım, demek istiyorum.</p>

  <p>Alt dudağımı ısırdım. Bu herifi hâlâ niçin ayağımın altına almadığıma kendim de şaşıyordum. Viski bardağına sarıldım, iki yudum yuvarladım. Bir sigara yaktım. Korsikalı:</p>

  <p>— Sinirlenmeyin, diye nasihat verdi: Olur böyle şeyler.</p>

  <p>— Kızın yakasını bırak! diye söylendim: Kızın yakasını bırakmazsan karışmam.</p>

  <p>— Pek öfkelisiniz Mister Hammer... Bu işin sizi niçin bu kadar ilgilendirdiğini anlayamıyorum. Yakında Matmazel Velda ile evleneceksiniz. İnsan nişanlı vaziyetinde olursa başka güzel kadınlarla bu kadar alakalanmamak.</p>

  <p>— Nasihat istemiyorum pis herif... Kızı rahat bırak diyorum.</p>

  <p>— Dinleyin dostum, son maceranızı, yani şu Mafya meselesini dikkatle takip ettim. Bilmeden çok büyük iyiliğiniz dokundu. Nasıl</p>

  <p>olsa ben boğuşacaktım. Kan dökülecekti. Bakın ne kadar açık yürekliyim, benim işimi siz yaptınız, meydan bana kaldı. Bu sebeple size minnettarım. Mafya sinirlerine hakim olamadı. Siz de onu kızgın boğaya tutulan kırmızı bez gibi tahrik ettiniz. Neticede mücadeleyi sizin istediğiniz sahada kabul etti ve tabii yenildi. Ben öyle değilim. Benim bütün korkum sinirlerime hakim olamamaktır. Beni tahrik edemezsiniz. O zaman da tek bir adam, kocaman bir teşkilatın karşısında mutlaka ezilir. En iyisi bu işten vazgeçin. Yani ben Madam Velmon’un yakasını bırakacağıma, siz benim ayaklarımın altında dolaşmaktan...</p>

  <p>Sözünü bitirmesine meydan vermedim, yumruğumu çenesine yapıştırmak istedim. Apansız vurduğum halde gayet çevik bir hareketle yana çekildi. Yumruk boşa gitti. Bu sırada iki kapı aynı zamanda açıldı. Ellerinde küçük mitralyözler bulunan iki haydut göründü. Herifin niçin bu kadar soğukkanlı olduğu anlaşılıverdi. Gözlerinden bir an müthiş bir gazap geçti. Sonra adamlarına çekilmelerini emretti. Kendisini toplayıp gülümsedi:</p>

  <p>— Yumruk ekseriya bir şeyi halletmiyor, dedi, hattâ kurşun da bazan hiçbir şeyi halletmiyor. Neden bu kadar kuvvetli vurduğunuz halde talihinizi boksta denemediniz? Tuttuğunuz yol akıl kârı değil. Birine takılmasanız bir başkasına nihayet takılacaksınız. İnanmazsanız ve cebinizde bir beş sentlik para varsa yazı mı, tura mı oynayın. Bakın kaç yazı, yahut tura düşer. Biz bu işleri kendimiz icat etmedik. Bizden evvel de vardı, bizden sonra da olacak. Bu tohumu bu toprak mademki çürütmüyor, şantaj, cinayet, soygun devam eder gider. Beyhude ter döküyorsunuz, canınızı tekrar tekrar beyhude tehlikeye atıyorsunuz.</p>

  <p>— Bob’u elektrikli sandalyeye oturtmayacağım. Bu imkânsız... Sonra Madam Velmon bugünden itibaren himayem altındadır. Herifi kimin öldürdüğünü söyle.</p>

  <p>— Söz dinlemez olduğunuzu söylemişlerdi de inanmamıştım Mister Hammer, doğruymuş. İnatçısınız. Sizi şimdiye kadar hakikaten takdir ediyordum.</p>

  <p>Yumruk vurmayı bir kere daha denemek istediğimi nasılsa sezdi. Elini şimşek hızıyla cebine soktu. Tabancanın mevcudiyetine ceketin kumaşı şeffafmış da gözümle görmüşüm gibi inandım.</p>

  <p>Hiç kabadayılanmadan:</p>

  <p>— Takdir ediyorum, diye devam etti: Siz halbuki benimle boğuşmak istiyorsunuz. Peki! İstediğiniz gibi olsun. Bu dakikadan itibaren harp halindeyiz.</p>

  <p>— Seni solucan gibi ezeceğim kerata.</p>

  <p>— Belki o da olur. O zaman kendimden üstün birisine yenildiğim için yürek ferahlığıyla...</p>

  <p>Artık dinlemedim. Yürüyüp çıktım.</p>

  <p>Darmadağın ettiğim için gizlice kibirlendiğim Mafya bu küçük Korsikalının yanında süt kuzusu sayılırdı. Bu muhakkak... Birini tepeliyorsun biri daha fışkırıyor... Ulan New York şehri... Ulan temeline tükürdüğüm.</p>

  <p class="whitespace">&nbsp;</p>
</body>
</html>
