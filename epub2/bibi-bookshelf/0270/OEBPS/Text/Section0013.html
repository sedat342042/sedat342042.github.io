<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css" />
</head>

<body class="calibre">
  <h1>BEŞİNCİ KISIM</h1>

  <p>Otomobilde nereye gideceğimi şaşırmış bir halde, olup bitenleri zihnimde nizama koymaya çalışıyordum. Herif yamandı. Bu lafı belki on kere tekrarladım. Sonra yavaş yavaş başka noktalar belirdi. Bir insan ne kadar kuvvetli olursa olsun apansız karşılaştığı tehlikeler, meseleler karşısında bu kadar soğukkanlı davranamazdı. Şu halde herif hazırmış. Yani herif benim geleceğimi biliyormuş. Hem de bunu tahmin etmiş değil, kati olarak biliyordu. Şu halde birisi olup bitenlerden kendisini haberdar etti. Kim bu birisi?</p>

  <p>Bu sualin cevabım derhal buldum. Bu birisi Kardiyano’dan başkası olamazdı. Buna kanaat getirince Korsikalı haydut gözümde bir kat daha büyüdü. Bir başka çetede böyle şey olmaz. Kardiyano gibiler herhangi şart altında olursa olsun sır sayılan bir şeyi bir yabancıya söylemek zorunda kaldı mı bunu reise asla bildiremez. Çünkü gangster kanununda bu işin müsamahası yoktur. Birçok çetelerin dağılması, reislerin gebertilmesi de bu manasız gang kanunu yüzünden vuku bulmuştur.</p>

  <p>Pelegrini bunu çoktan anlamış olmalı ki, çalıştırdığı herifleri beyhude tereddütlerle şaşırtmıyor. Bu sayede de vukuatı zamanında haber alıp ona karşı hazırlık yapılıyor.</p>

  <p>Eğer benim kendisini arayacağımı buna Kardiyano söylediyse...</p>

  <p>Birdenbire boğazıma sıcak bir şey tıkandı. Şu halde Dore’nin hayatı da tehlikede demekti. Deliye döndüm. Derhal arabayı mahmuzladım. Caddelerde deli gibi sürerek, ışıkların kırmızısına, yeşiline mümkün olduğu kadar kulak asmayarak kızın evine yetiştim.</p>

  <p>Merdivenleri dörder dörder çıktım. Kapı açık duruyordu. İçeri:</p>

  <p>— Dore! diye bağırarak daldım.</p>

  <p>— Höst! Eller yukarı! diyen kaba bir sesle irkildim.</p>

  <p>Herifin biri yandaki divana rahatça yerleşmişti. Elinde kocaman bir mavzer tabancası tutuyordu. “Eller yukarı” diyen de kapının kanadı arkasına saklanmış olacak ki, silahının namlusunu çoktan sırtıma, kürek kemiklerimin arasına dayadı.</p>

  <p>Divanda oturan, beni aşağıdan yukarıya doğru efece süzüyordu. Arkamdaki herif alışık bir hareketle sol koltuk altımdan Luger’imi çekip aldı. Beğenmiş olacak ki, kısa bir ıslık öttürerek arkadaşına fırlattı. Herif bunu havadan kaptı. Aynı ıslığı çalarak ceketinin cebine attı. Sonra:</p>

  <p>— İyi ara, diye emretti: Bu pis hafiyelerde bazen birkaç silah bulunurmuş. İt bunlar... Ödlek keratalar.</p>

  <p>Yere tükürdü.</p>

  <p>Arkamdaki haydut gene alışık bir hareketle vücudumu baştan başa sıvazladı.</p>

  <p>Heriflerin zerre kadar şakaları yoktu. En küçük bir harekette karnımı kurşunla dolduracaklarına emindim. Etrafa baktım. Ortalık pek karışık değil. Acaba bunlar geldikleri zaman kız burada değil miydi? Eğer sadece beni alıp götürürlerse hayatının tehlikede olduğunu zavallıya nasıl haber veririm? Sonra bunlar benim, bugün buraya mutlaka geleceğimi nasıl kestirdiler?</p>

  <p>Kafamı allak bullak eden bu suallerin cevaplarını öğrenmek uzun sürmedi. Karşımdaki:</p>

  <p>— Ne bakıyorsun iki tarafına öküz gibi, diye sırıttı, karıyı mı göresin geldi? Meraklarıma, birazdan görürsün. Uzakta değil, aşağıda kamyonda seni bekliyor.</p>

  <p>Elimde olmayarak:</p>

  <p>— Benim geleceğimi nereden kestirdiniz? diye sordum.</p>

  <p>— Bal gibi gelecektin, diye büsbütün sırıttı: Sen gelmeseydin biz tıpış tıpış getirecektik. Her beş dakikada bir büroya telefon etmeyi ben aklettim.</p>

  <p>Ayağa kalktı, arsız arsız esnedi:</p>

  <p>— Haydi bakalım, dedi, aşağıda oyunbozanlık edersen şarjörü belkemiğine boşaltırım. Benim adım Bili... Kurşuna hiç acımadığımı kâinat bilir.</p>

  <p>İki tarafıma geçtiler. Silahlarını ince pardesülerinin altından boş böğürlerime dayadılar. Bu işlerde acemi olmadıkları anlaşılıyordu. Eğer ateş etmek zorunda kalırlarsa birbirlerini vurmayacak surette yürüyorlardı.</p>

  <p>Bu vaziyette Dore ile karşılaşmak rezaletti. Pusuya düşmek olur ama bu kadar hayvanca mı olur? “Pat... Pat kardeşim... Senden bazı şeyler saklamakla hata ettiğim meydanda... Şimdi karşıma çıkıversen...”</p>

  <p>Ağzım kurumuştu. Üst üste yutkundum. İnsan dipdiriyken ölüme bu kadar yaklaşır da dövüşmek imkânını da bulamazsa sahiden bunalıyor.</p>

  <p>Kız belki korkudan bayılmıştır. İnşallah bayılmıştır. Bir de yaşlı gözlerle yüzüme bakarsa... Hasta koyun gibi... Hay Allah kahretsin!</p>

  <p style="text-align: center;">***</p>

  <p>Otomobilden atlayıp içeriye koşarken dikkat etmemiştim. Herifin bahsettiği kamyonet, arka tarafı tamamıyla kapalı kırmızı bir servis arabasıydı. Kaldırımın kenarına uslu uslu çekilmişti.</p>

  <p>Haydutlardan sağ tarafımda yürüyen uzun boylusu kapıyı açtı. Öteki, tabancasının namlusunu tekrar sırtıma dayamıştı. Uzun herif içeri geçti. Şoför mahalline açılan pencerenin önündeki sıraya oturdu.</p>

  <p>Ben de girdim. Arkamdaki haydut kapıyı üstümüze kapattı.</p>

  <p>Bu işler olurken boş çuvallardan mürekkep bir küçük dengin üstüne yerleşmiş olan Dore hiç sesini çıkarmamıştı. Kız ne ağlamış, ne de bayılmış. Arslan gibi. Hattâ bana gülümsedi bile. Kapıyı kapatan haydut, şoförün yanına atladı. Kamyonet hareket etti.</p>

  <p>Dore:</p>

  <p>— Bana mı geldin di şekerim? diye âdeta keyifle sordu.</p>

  <p>Karşısına oturdum. Yüzüne hayretle baktım. Sol gözü gittikçe kızarıyordu. Benden daha atik davranmış da galiba heriflerle biraz boğuşmuş. Bu hali hoşuma gitti.</p>

  <p>— Sana geldim ama biraz geç kaldım gibi.</p>

  <p>— Zarar yok. insan istedikten sonra nerede olsa buluşuyor.</p>

  <p>Bizimle beraber oturan haydut nedense sinirlenerek tabancasını tehditkâr bir suretle salladı:</p>

  <p>— Kesin be! Gevezelik istemiyorum.</p>

  <p>Şoförün yanındaki:</p>

  <p>— Ne oluyor? diye sordu, dikkat et! Söz dinlemezse kurşunu yapıştır.</p>

  <p>Arkama dayanıp gözlerimi kapattım. Araba orta süratle ilerliyordu. Belli ki heriflerin acelesi yok. Pelegrini’yi adam hesabına koymamakla hata ettiğim meydana çıkıyor. Daha beteri, herifin kıymetini takdir ettiğim halde ihtiyatsızlık ettim. Enayi gibi...</p>

  <p>Bu iş başıma ilk defa gelmiyordu. Birkaç kere kefeni yırtmış, yakayı sıyırmıştım. Fakat çok daha müsait şartlar içinde dahi insanın korkudan yüreği çatlayacak gibi çarpardı. Şimdi bu çarpıntı yok. Korkunun şakaklarda davul çalması, belkemiğini sızlatması da yok. Bir garip uyuşukluk... Rahatlığa benzeyen bir uyuşukluk ki...</p>

  <p>Bu herhalde Dore’nin soğukkanlılığından ilen gelse gerekti. Kız bana güveniyor. İcabında bir mucize yapıp kendisini kurtaracağıma muhakkak inanmasa böyle sakin durabilir mı? Öyleyse büsbütün ümitsiz değiliz.</p>

  <p>Kirpiklerimin arasından yol arkadaşlarımı gözetlemeye başladım. Haydut bir eliyle kamyonun duvarına dayanmış, ötekinde mavzer tabancası... Gözü üstümüzde... Alesta!</p>

  <p>Dore çuvalların üzerinde rahatça oturuyor.</p>

  <p>Elimi cebime attım.</p>

  <p>Haydut sıçradı:</p>

  <p>— Kımıldama! diye bağırdı.</p>

  <p>— Üstümü aradın ya arslanım, diye güldüm: Sigara içeceğim. İster misin?</p>

  <p>— Kes!</p>

  <p>Sigarayı yaktım. Dore’nin üstüne oturduğu çuvallara dikkatle bakmaya başladım. Kız neden sonra bu bakışların bir başka manası olabileceğinden şüphelendi. Rahatsız rahatsız kımıldadı. Gözleriyle bir şeyler sordu. Nihayet benim kirpiklerimle “Evet” diyeceğim hareketi bulmak için davrandı.</p>

  <p>Evvela eteklerini yukarıya çekerek şahane bacaklarını meydana çıkardı.</p>

  <p>Ben gözlerimle “hayır” dedim.</p>

  <p>Dore pozisyon değiştirdi. Bacaklarını uzattı. Ben de sırtımı dayamaktan vazgeçerek bacaklarımı topladım, kollarımı dizlerime sardım.</p>

  <p>Haydut:</p>

  <p>— Meraklanmayın, diye sırıttı, geliyoruz. Yakında temelli rahatlarsınız. Balık tutmaya gidiyorsunuz namussuzlar, halisinden balık avına.</p>

  <p>Herifin Napolili olduğu lisanından belli. Ben Napolilileri eskiden beri sevmem. Bunlardan biri vaktiyle sırtıma bir bıçak saptamıştı. Kalbime iki milimetre kaldı, kalmadı.</p>

  <p>Şoförün yanındaki sordu:</p>

  <p>— Nasıllar?</p>

  <p>— İyiler. Uslu akıllı oturuyorlar. Hele kurnazlığa kalkışsınlar bitiririm.</p>

  <p>Yandaki kafesli hava deliğinden dışarısını kolluyorum. Şehirden neredeyse çıkıyoruz. Kanalı sağda bırakarak Sintov’a saptık. Hay Allah razı olsun. Birdenbire yağmur başladığı için şoför daha ihtiyatlı, daha yavaş gidiyor. Üç köprü yolu üzerindeyiz.</p>

  <p>Dore’ye baktım. Bu sefer ayaklarım benim gibi topladı. Kirpiklerimle “tamam” işaretini verdim. Kız eteklerini sıcaktan bunalmış gibi yukarıya sıvadı. Çoraplarının bittiği yerde bembeyaz eti göründü.</p>

  <p>Haydut önce şaşırdı, sonra kıpkırmızı oldu.</p>

  <p>Bu esnada keskin bir virajı döndük. Dore sarsırıtıdan devrilmiş gibi yana düştü, bacakları havaya dikildi. Gözlerini Dore’ye dikmiş, kızı yiyecekmiş gibi bakan haydudun kendisini toplamasına meydan bırakmadım. Yumruğu yiyince kafası bir kere de otomobilin kalın sacına vurdu. Bir anda kocaman mavzer tabancasını elime geçirdim.</p>

  <p>Şoför yerinde oturanlar:</p>

  <p>— Hay Allah... demeğe vakit bulamamışlardı. Ağır silahın kabzası yanımızdaki haydudun suratını dağıtıverdi.</p>

  <p>Namluyu öndekilerin enselerine çevirdim. Benim bile tanıyamadığım boğuk bir sesle:</p>

  <p>— Kurşun geliyor, dedim, edepsizlik istemez.</p>

  <p>Şoför son bir ümitle frene bastı. Bu suretle muvazenemi kaybettirmek istemişti. Can havliyle kılım bile kıpırdamadan bir kurşun sıktım. Kulak dibini yalayarak ön camı parçaladı.</p>

  <p>— İkincisi ensendedir, numara istemem, diye gürledim.</p>

  <p>— Kapı arkadan sürgülü. Çıkamazsın ki...</p>

  <p>Şaşırma sırasının heriflere geldiği anlaşılıyordu.</p>

  <p>— Biraz yavaşla! Yavaşla diyorum itoglu it... Şimdi sola sap... Tamam. Karşıdaki ağacın altında kenara çek ve dur!</p>

  <p>Dediklerimi aynen yaptı. Araba durunca ilk kurşunu şoförün yanında oturanın beynine sıktım. Sonra da itaatli oğlanı temizledim. O anda silahın kabzasını nasıl hınçla sıktığımı, tetiğe nasıl kinle bastığımı anlatamam.</p>

  <p>Dore ince vücuduyla ara pencereden kolayca sıyrıldı. Leşlerin üzerine basarak dışarı çıktı. Kapının mandalını açtı. Rutubetli havayı ciğerlerime alabildiğine doldurdum. İkinci nefeste ağır sarhoşmuşum gibi başım döndü. Dayanılmaz bir yaşama sevinci gırtlağıma sarıldı. Bu sevinçle otomobilin içine döndüm. Hâlâ baygın yatan herife iki kurşun yerleştirdim. Of bile diyemeden cehennemi boyladı.</p>

  <p>Beni sessiz sadasız seyreden Dore, neden sonra:</p>

  <p>— Çok gaddarsın Mayk, dedi, insaf nedir bilmiyorsun.</p>

  <p>— İnsaf nedir bilmemize meydan bırakıyorlar mı? Kurt kanunu da böyle olmaz mı? Gücü gücü yetene... Ben ne halt edeyim?</p>

  <p>Boynuma atıldı. Dudaklarımı sıkıca öptü. Sonra gayet tabii bir sesle:</p>

  <p>— Üstüm başım nasıl? diye sordu: Pek mi berbat?</p>

  <p>— İyisin, diye homurdandım, böyle fevkaladesin.</p>

  <p>— Yürüyelim biraz. Sevişen mektep talebeleri gibi, elele.</p>

  <p>— Evvela şoför yerini temizleyelim de...</p>

  <p>Dore etrafı kokladı. Ben heriflerin leşlerini arka tarafa taşıdım. Üstlerine birkaç çuval çektim. Kapıyı tekrar sürmeledim.</p>

  <p>Yağmur hafiflemişti ama ben öyle sevişen mektep talebeleri gibi elele yürüyecek halde değildim.</p>

  <p>İlk rastladığımız boş taksiyi çevirdim. Evimin adresini verdim.</p>

  <p>— Dinle Dore, dedim, görüyorsun ki işin şakası yok. Silah kullanmasını bilir misin?</p>

  <p>— Biraz. Ne olacak?</p>

  <p>— Doğru bize gidiyoruz meleğim, bu iş bitinceye kadar benim evde kalırsın. Kapı kilidi maymuncukla zorlanmaz. Ayrıca kanat çelik levhalarla kuvvetlendirilmiştir. Elinin altına iki tane de tabanca koyacağım benden başka kim gelirse hiç düşünmeden kurşunu göbeğine sık, sonrasına karışma.</p>

  <p>— Böyle çırılçıplak mı gidiyoruz? Çamaşırsız filan?</p>

  <p>— Çamaşırı ne yapacaksın? Esasına bakarsan senin gibi güzel kızlar hiç giyinmemeliler. Görmedin mi bu beladan da bu sayede kurtulduk.</p>

  <p>— Terbiyesiz!</p>

  <p>Ben doğrusunu söylüyorum, bu utanmaz kanlar bana hep “terbiyesiz” derler. Şaştım kaldım.</p>

  <p>Kız göğsüme yaslandı. Hıçkırır gibi bir ses çıkardı. Ancak şimdi gerilen sinirleri boşanmıştı. O göğsümde ağlarken ben yeniden öfkeleniyordum.</p>

  <p>Bu, deminki korkudan daha beter bir histi, daha dayanılmaz, daha bitirici. Dünyayı kıpkırmızı görüyordum. Dirseğimle öldürdüğüm haydudun cebinden alıp yerine koyduğum Luger’imi etime yasladım. Kaburgalarım acıyana kadar bastırdım. Yorgun bir köpek gibi hırıltılarla soluyordum.</p>

  <p>Kız halimin neden sonra farkına vardı. Beni birkaç kere öptü, hakikaten acınan bir sesle:</p>

  <p>— Zavallı Mayk, dedi, zavallı sevgilim...</p>

  <p>Ana avrat küfretmemek için bir sigara yaktım, bir tane de Dore’ye verdim.</p>
</body>
</html>
