<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css" />
</head>

<body class="calibre">
  <h1>ÜÇÜNCÜ KISIM</h1>

  <p>Büroya girdiğim zaman Velda birikmiş mektuplarla uğraşıyordu. Yüzüme gülerek baktı. Yanma gittim. Saçlarını okşadım, eğilip yavaşça ensesini öptüm. Birden şüphelendi:</p>

  <p>— Ne var? diye gözlerini kırpıştırdı, bir tuhafsın!</p>

  <p>— Tuhaflığı da nereden çıkarıyorsun sevgilim, bir şeyim yok.</p>

  <p>— Değil. Ben bilmez miyim?</p>

  <p>— Gazeteleri okudun mu?</p>

  <p>— Ne var?</p>

  <p>— Velmon adında birini temizlemişler. Kim temizlemiş tahmin edemezsin. Bizim Bob.</p>

  <p>— Hangi bizim Bob?</p>

  <p>— Bob Karter adında bir oğlan vardı ya, hatırladın mı, sahte tahviller işinde... Yeni Meksika’da...</p>

  <p>— Evet.</p>

  <p>— Halbuki duyar duymaz bu oğlan böyle bir iş beceremez, demiştim. Haklıymışım.</p>

  <p>— Peki!</p>

  <p>— Mesele karışık yavrum, karanlığın ötesinde kim dursa beğenirsin? Pelegrini denilen haydut.</p>

  <p>— Bütün bunlardan bize ne kuzum?</p>

  <p>— Bize ne olur mu? Ben çocuğu seviyorum. Kendisine iş bulacaktın. Beni iki kere aramış.</p>

  <p>Velda işini bırakıp kalktı.</p>

  <p>Uzatmayalım, Bob’u görmeye gitmesi için çok dil döktüm. Razı edinceye kadar göbeğim çatladı.</p>

  <p>Kız ikide bir sözümü kesiyor:</p>

  <p>— Kadın kim? diye soruyordu: Sen bana asıl karanlığın ötesinde duran kadını söyle utanmaz, kadını söyle.</p>

  <p>— Kadın filan yok. Kadını da nereden uyduruyorsun yahu?</p>

  <p>— Gülme. Ne aptalca sırıtış yarabbi! Uyduruyormuşum, alçak seni.</p>

  <p>Nihayet yola geldi. Zorla tutup öptüm. Dudaklarının boyasını tazelerken:</p>

  <p>— Bilmem ki ne zaman uslanacaksın, diyordu, hiç ümidim yok.</p>

  <p>— Atma! Uslandığımı sahiden istemezsin. Ben uslanırsam ne yaparım ki?</p>

  <p>Kız gidince telefonu açtım. Pat dairesine yeni gelmişti. Madam Roz Velmon’un şimdi nerede bulunduğunu sordum. Sayfiye evindeymiş. Adresi kaydettim. Pat:</p>

  <p>— Beyhude uğraşıyorsun, dedi, kadını gördüm. Kocasının öldürüldüğü gece berberden çıkmış, terzisine uğramış. Terzi şahit. Cinayetten yarım saat sonra eve geldiğine göre bir şey öğrenemezsin.</p>

  <p>— Kocasının işleri hakkında konuşacaktım. Kadınla alakası yok.</p>

  <p>— Kocası iyi bir adam. Bütün iş alemi kendisini seviyormuş. Namuslu, dürüst. Nesini merak ettin?</p>

  <p>— Hiç...</p>

  <p>— Hâlâ oğlanın masum olduğuna inanıyor musun?</p>

  <p>— Elbette.</p>

  <p>— Faydasız dedim ya, lüzumsuz gayret. Kapıcı ile misafirleri bir daha dinledim. Silah sesinden 15 saniye sonra katili gözleriyle görmüşler. Yani kapıcı ile sokaktaki şahit görmüş. Burası kati. Parmak izleri de tamam... Gel bu işe karışma Mayk, maskara olacaksın.</p>

  <p>— Karıştığım yok zaten, meraklarıma!</p>

  <p>Pat telin ötesinde ümitsiz ümitsiz içini çekti.</p>

  <p>Doğru garaja gittim, yıkanıp yağlanmış, pırıl pırıl temizlenmiş olan arabama atladım.</p>

  <p style="text-align: center;">***</p>

  <p>Velmonların sayfiye evi, şirketin iyi kazandığına başka ispat aratmayacak kadar güzeldi.</p>

  <p>İyi bakılmış bahçeden geçtim. Merdivenlerde karşıma şirin bir hizmetçi kız çıktı. Ne istediğimi sordu.</p>

  <p>— Madam Roz Velmon’la görüşeceğim, dedim.</p>

  <p>— Randevunuz var mı?</p>

  <p>— Hayır. Ben yabancı değilim. Kendisine lütfen haber verin, Mister Bob Karter’in bir arkadaşı geldi dersiniz. İsmim Mayk Hammer.</p>

  <p>Bu esnada zemin kat pencerelerinden birinde Madam Velmon göründü. Bu görünen afetin aradığım kadın olduğunu derhal anladım. Tombul Con mübalağa etmemişti. Bu kadın emsaline Hollywood’da bile az rastlanan güzellerdendi.</p>

  <p>— Yanlış anlamadımsa Mister Hammer olduğunuzu söylediniz değil mi? dedi.</p>

  <p>— Evet, dedim.</p>

  <p>— Buyurun... Zaten sizi bekliyordum.</p>

  <p>Şapkamı hizmetçiye verdim. “Zaten sizi bekliyordum” lafının ne manaya gelebileceğini düşünerek salona geçtim. Burası zevkle döşenmiş büyücek bir çalışma odasıydı. Duvarlarında çepeçevre kitap</p>

  <p>rafları vardı. Şuraya buraya rahat koltuklar konulmuştu. Loş bir köşede gayet geniş bir divan vardı.</p>

  <p>Beni karşılayan güzel kadın, kocası birkaç gün evvel öldürülmüş kederli bir zevceden ziyade gamsız bir genç kıza benziyordu. Yüzü o kadar taze, gözleri o kadar parlak. Sabahlığa benzeyen uzun etekli fakat dar bir şey giymişti. Altın ışıltılarıyla parlayan sarı saçları omuzlarına kadar iniyordu.</p>

  <p>— Hoş geldiniz Mayk Hammer, diye elini uzattı. Sabahları kuvvetli bir şey içmek âdetiniz midir?</p>

  <p>— Hayır madam. Mersi!</p>

  <p>— Şöyle buyurun. Hizmetçi kızı bir işaretle defetti: Buyurun... “Sizi bekliyordum” sözüne elbette şaştınız?</p>

  <p>— Evet.</p>

  <p>Seyri insanın yüreğini ferahlatan güzel yüzü kederlendi:</p>

  <p>— Bob’un dostusunuz, diye anlattı, her zaman sizden bahsederdi. Zavallı Bob.</p>

  <p>Gösterdiği koltuğa oturdum. Karşımdakine de o yerleşti. Göğüslerinin diriliği, belinin inceliği, sonra yuvarlak kalçaları ve bacaklarının inanılmaz güzelliği görülmemiş bir manzara meydana getiriyordu.</p>

  <p>Gözlerimi kısarak birdenbire sordum:</p>

  <p>— Bob’la alışverişiniz neydi kuzum?</p>

  <p>— Ne demek? diye şaşırarak gözlerini açtı.</p>

  <p>— Şu demek! Oğlanı bir gece Bahama Bar’da tanışmışsınız.</p>

  <p>— Bunu size kendisi mi söyledi?</p>

  <p>— Hayır. Yaptığım soruşturmadan böyle bir netice çıkıyor.</p>

  <p>— Fena halde yanılmışsınız Mister Hammer, biz Bob’la aynı kolejde okuduk. Mektep arkadaşıyız.</p>

  <p>— Ciddi mi?</p>

  <p>— Evet.</p>

  <p>— Barda karşılaşmanız tamamıyla tesadüf eseri mi?</p>

  <p>— Tamamıyla.</p>

  <p>— Daha evvel, yani oğlanın başına malum belalar gelmeden evvel görüşür müydünüz?</p>

  <p>— Hayır. Hadiseleri gazetelerde okudum. Çok şaştım.</p>

  <p>— Neye?</p>

  <p>— Bob kibar çocuktu. Yumuşaktı. Böyle karışık, kanlı işlere gireceği aklıma gelmezdi.</p>

  <p>— Peki, kocanızı Bob öldürmüş olabilir mi?</p>

  <p>Kadın hiç tereddüt etmeden cevap verdi:</p>

  <p>— Asla!</p>

  <p>— Bu kadar kati bir hüküm nereden çıkıyor? Bir kere sabıkalı bir herif, sonra kıskançlık insanlara neler yaptırmaz.</p>

  <p>— Kocamı kıskandı mı demek istiyorsunuz? Ne münasebet?</p>

  <p>— Nasıl ne münasebet? Sizi sevdiği için.</p>

  <p>— Gene yanıldınız Mayk Hammer. Bizim aramızdaki münasebetin cinsiyetle, aşkla hiçbir ilişiği yok.</p>

  <p>— Sahi mi?</p>

  <p>— Evet, biz iki eski arkadaş gibi buluşup dertleştik. Ben ona kendi kederlerimi anlattım, o da bana başına gelen felaketleri hikâye etti. Hepsi bu kadar.</p>

  <p>— Çok şey... Sizin gibi fevkalade güzel bir kadın...</p>

  <p>— Bob’u eskiden tanımadığınız belli. Evvelce tanımış olsaydınız, bu hali yadırgamazdınız. Kolejde de böyleydi, yani kadın canlısı bir delikanlı değildi.</p>

  <p>— Öyleyse o gece sizin evde ne işi vardı?</p>

  <p>— Orasına ben de akıl erdiremedim.</p>

  <p>— Bana lütfen vaka gecesi olup bitenleri anlatır mısınız?</p>

  <p>Madam Roz Velmon ilk defa tereddüt etti. Bu tereddüdü saklamak için sigara kutusunu uzattı. Bir tane aldım. Karşılıklı birer sigara yaktık.</p>

  <p>— Akşamüstü buluştuk, dedi, her zaman yaptığı gibi sizin henüz dönmemenizden şikâyet etti. Size karşı ne büyük hayranlık duyduğunu anlatamam. Bütün konuşmaları hemen hemen size aitti. -Gözlerini kısarak beni bir kere daha tetkik etti: Bob sizi öyle methediyor ki, kim olsa meraka düşer. Hatta en akıllı bir kadın bile âşık olabilir.</p>

  <p>Gülümsedim:</p>

  <p>— İşte görüyorsunuz ki yalan söylemiş. Hiç de enteresan bir adam değilim. Huysuzluğum da caba.</p>

  <p>— Zannetmem. Merak ettim de gazetelerin hakkınızda yazdıklarını bulup okudum.</p>

  <p>— Neler uydurmuşlar değil mi?</p>

  <p>— Mafya denilen kocaman haydut çetesiyle nasıl boğuştuğunuza hâlâ şaşıyorum.</p>

  <p>— Şimdi bunları bırakalım. Kocanızın nakliyat şirketi hakkında bazı noktalan merak ettim.</p>

  <p>— Bu hususta sizi aydınlatamayacağım için özür dilerim. Ticaret işlerinin tamamıyla cahiliyim.</p>

  <p>— Kocanız son zamanlarda para sıkıntısı çekiyor muydu?</p>

  <p>— Hayır. Bu ciheti katiyen temin edebilirim.</p>

  <p>— Başka hususlarda bir derdi, bir can sıkıntısı olduğunu sezdiniz mi?</p>

  <p>— Hayır, zannetmem.</p>

  <p>— Ortaklarıyla filan?</p>

  <p>— Ortakları yoktu ki...</p>

  <p>— Pardon! Yanında çalıştırdığı insanlarla demek istemiştim.</p>

  <p>Madam Velmon yeniden tereddüt geçirdi.</p>

  <p>— Bilmem ki, dedi, bana işlerinden hiç bahsetmezdi.</p>

  <p>— Geçenlerde bir şoför tevkif edilmiş.</p>

  <p>— Duymadım. Neden?</p>

  <p>— Karışık bir mesele... Şimdi asıl can alacak noktaya gelelim: Kardiyano ile nasıl, nerede tanıştınız? Münasebetinizin derecesi?</p>

  <p>Madam Velmon vücudunun üst tarafını biraz geri çekti. Yüzündeki rahatlık bu sefer tamamıyla kaybolmuş, gözlerine belli bir ürkeklik dolmuştu.</p>

  <p>— Kardiyano’yu tesadüfen tanıdım, dedi, kocam işleriyle fazla meşguldü. Yapayalnız canım sıkıldığından... Tuhaf değil mi benim hiç arkadaşım yoktur. Bazen çıkmak isteyince... Dediğim gibi tesadüfen tanıştık. Daha doğrusu bir ahbap tanıştırdı. Garip muhitlerle alakası varmış. Beni gezdirdi bir zaman.</p>

  <p>— New York’un batakhanelerinde mi?</p>

  <p>— Batakhanelerinde olduğunu zannetmiyorum. Dolaştığımız yerler bana batakhane gibi gelmedi.</p>

  <p>— Bu herifin nasıl bir mahluk olduğunu sonradan mı öğrendiniz?</p>

  <p>— Nasıl bir mahluk? Bu sözle neyi kastettiğinizi anlayamadım. Terbiyeli, neşeli ve sevimli bir adamdı. Sakın aramızda başka türlü bir münasebet vehmetmeyin</p>

  <p>— Yok canım... Onu demek istemedim. Yani bu herifin zanaatını size söylemediler mi?</p>

  <p>— Neymiş zanaatı?</p>

  <p>— ihtiyar kadınlarla jigololuk, sizin gibi genç, güzel kadınlarla aşk, hırsızlarla çalman eşya madrabazlığı, silahlı haydutlarla ayak hizmeti, yani getir götür...</p>

  <p>— Vallahi inanır mısınız hayret içindeyim. Neredeyse benimle eğlendiğinizi iddia edeceğim. O kadar kibar bir insan...</p>

  <p>Öksürdüm. Kendi paketimden bir sigara yaktım.</p>

  <p>— Demin laf karıştı, dedim, Bob’un o gece sizin evin civarında ne aradığım konuşuyorduk. Bunu siz nasıl izah ediyorsunuz?</p>

  <p>— Hep düşündüm, hiçbir mana veremedim. Belki de bana bir şey söylemek istemişti. Kimbilir?</p>

  <p>— Para istemeye gelmiş olmasın?</p>

  <p>— Kimden? Benden mi?</p>

  <p>— Evet.</p>

  <p>— Zannetmem. Bob bu hususta çok çekingen bir adamdı. Herhalde kendisince gayet mühim saydığı bir hususu görüşmek istemiştir.</p>

  <p>— Siz laf arası dertlerinizden bahis açtınız mı? Yanı bir meseleden dolayı başınızın belada olduğundan... Kocanızla geçinemediğinizden...</p>

  <p>— Hayır.</p>

  <p>— Şu halde bizim oğlan Mister Velmon’u öldürülmüş görünce niçin bu cinayeti sizin işlediğinizden şüphelendi de kendisini uğrunuzda fedaya kalktı?</p>

  <p>— Kendisini benim uğruma feda mı ediyor? Bunu da nereden çıkardınız? .</p>

  <p>— Parmak izlerinden... Hem parmak izleri bırakıp, hem de ben öldürmedim demesinden... Ayrıca ifadesinde sizden hiç bahsetmemesinden...</p>

  <p>Madam Velmon bir müddet düşündü. Sonra başını eğip yüzüme</p>

  <p>bakarak:</p>

  <p>— Hakikaten korkunç bir adamsınız, Mister Hammer, dedi, müsaade eder misiniz size sadece Mayk diye hitap edeyim? Ben eskiden beri aşırı nezaketten hoşlanmam.</p>

  <p>— Ben de.</p>

  <p>— Ama siz de bana kısaca Roz diyeceksiniz. Böylelikle daha iyi anlaşacağımıza eminim. Zaten Bob’un size o kadar itimadı var ki, ben de daha sizi tanımadan bu güveni hissetmeye başlamıştım.</p>

  <p>— Mersi!</p>

  <p>— Bakınız Mayk, arkadaşınızın başım belaya soktuğum için bana kızmıyorsunuz ya?</p>

  <p>— Biraz.</p>

  <p>— Ne hoşsunuz Mayk, sizin yerinizde bir başkası olsa nezaketen “hayır" derdi. Şu halde beni bu cinayetle iyice alakalı saymaktasınız. Bob’un kendisini feda etmesi, onun da böyle bir ihtimali mümkün saydığını gösteriyor. Bereket versin bu cihet polisin aklına gelmedi.</p>

  <p>— Polisin aklına gelmediğini kabul edemem. Benim bildiğim Pat bu kadarcık şeyi pekâlâ düşünür.</p>

  <p>— Beni korkutuyorsunuz Mayk.</p>

  <p>— Zannetmem. Hakikaten korksanız bana her şeyi açıkça anlatırdınız.</p>

  <p>— Neyi mesela? Bir şeyler mi saklıyorum?</p>

  <p>— Elbette. Mesela Pelegrinı denilen haydutla münasebetinizi.</p>

  <p>Bu sefer tam can alacak noktaya saldırdığımı anladım. Kadının gözlerine bu sefer dehşet doldu. Âdeta sarsıldı, sallandı ve birdenbire yüzü sapsarı kesildi.</p>

  <p>— Pelegrini mi? diye kekeledi: O da kim Mayk?</p>

  <p>— Şu herif... Hani Kardiyano aranızda habercilik ediyor ya...</p>

  <p>Madam Velmon’un yüzü durmadan mana değiştiriyor, her değişen mana bu kadını başka türlü güzelleştiriyordu. Suratında sırayla kin, korku, ümitsizlik, hatta bir çeşit hayranlık gördüm. Hepsini iyi ifade ediyordu. Eğer artist olsa... Sigaramla meşgulmüş gibi cevap bekledim. Sükût uzayınca sordum:</p>

  <p>— Pelegrini ile münasebetinizi sormuştum?</p>

  <p>Alt dudağı titremeye başladı. Gözlerine tuhaf bir baygınlık geldi. Hıçkırır gibi acı bir ses çıkardı. Kalkıp yanma gittim.</p>

  <p>— Ağlama yok Roz, dedim, her şeyi anlatmalısınız ki çaresini bulabileyim.</p>

  <p>Birdenbire hiç beklemediğim bir hareket yaptı. Kollarını ceketimin içinden geçirerek kafasını karnıma dayadı:</p>

  <p>— Söyleyemem! İmkânsız Mayk... Bunu nasıl anlayamıyorsunuz! diye ağlamaya başladı.</p>

  <p>— Önüne çömeldim. Yüzünü saçlarından kurtarıp avuçlarımın arasına aldım.</p>

  <p>— Söylemen lazım, dedim, mutlaka söylemen lazım. Polis ergeç her şeyi öğrenecek. Bundan şüphen olmasın. Sonra ben Bob’u bilerek elektrikli sandalyeye oturtamam. İcap ederse üç kişiyi gebertip hakikati öğreneceğim.</p>

  <p>— imkânsız... Kendimi öldürmek daha iyi... Söyleyemem Mayk.</p>

  <p>— Niçin?</p>

  <p>— Bir kere...</p>

  <p>— Evet?</p>

  <p>— Hayır, niçin söyleyemeyeceğimi bile söyleyemem. Hicaptan ölürüm. Ayaklarını öpeyim Mayk, bana acı! Ben bedbaht bir kadınım. Mahvolmuş bir kadın... Dünyada benden budala insan yoktur. -İyiden iyiye ağlıyordu: Söyleyemem ki... Söylesem mahvolurum. Yalnız maddi bakımdan değil, manevi bakımdan da mahvolurum.</p>

  <p>— İşin içinde şantaj var galiba?</p>

  <p>Başım hızla kaldırdı. Gözlerimin içine hep o dehşet dolu bakışlarla bir müddet baktı:</p>

  <p>— Allah senin canım alsın, diye öfkeyle bağırdı: Geber inşallah... İnsan senden hiçbir şey saklayamaz mı ifrit?</p>

  <p>Sonra gene kendisine mahsus ani bir hareketle boynuma sarıldı, dudaklarını dudaklarıma yapıştırdı.</p>

  <p>Ben çok kadın tanıdım. Bunların yüzde doksan beşi emsaline az rastlanır, usta kadınlardandı. Sevişmelerindeki hususiyet kırk sene sonra hatırlansa bile insanı deliye döndürür usta kadınlar... Fakat hiçbirinde böyle bir öpüş görmedim. Roz müthiş bir mahluktu. Ölüm kadar korkunç, ölüm kadar kati bir şey... Ölüm gibi kalbe vuruyor, vücudun en derin köşelerine yayılıyor. Boğuluyorsunuz da, boğulmaktan başka çare yok zannediyorsunuz.</p>

  <p>Başımı zorla kurtardım.</p>

  <p>— Anlatmalısın meleğim, dedim, hem kendini, hem de Bob’u kurtarmak için başka çare yok.</p>

  <p>Gözlerini kısarak bir şeyler tasarladı. Sonra katı bir sesle:</p>

  <p>— Hiçbir şey söyleyemem, dedi, bu dünyada rastladığım ilk sahici erkeksin. Belki hayatımın sonuna kadar benim olsan da olmasan da yalnız seni seveceğim. Fakat sana bile bir şey söyleyemem. Hiçbir şey söylemeden mahvolmak daha iyi.</p>

  <p>— Peki, ya Bob? Onu da beraber mahvedeceğinin farkında mısın?</p>

  <p>— Bob’dan kendisini feda etmesini ben istemedim. Kendi aklıyla bir işe girmiş. Maksadına hâlâ akıl erdiremedim. Bu dünyada herkes kendi hatasının cezasını çeker Mayk, ben nasıl kendi hatamın neticelerine katlanacaksam o da katlanacak.</p>

  <p>— Gaddarlık ediyorsun. Sonra insanlar her zaman makul düşünemezler. Hele kendi işlerinde... Şimdi çok mühim, çok feci zannettiğin bir hadise birkaç zaman sonra sana bile komik gelir. Halbuki o zaman iş işten geçmiş olacak. Düşün meleğim, belki bir çaresi vardır. Ben, çaresiz zannedilen işlerin en kestirme yoldan çaresini bulmakla meşhurum. Bana anlat. Mutlaka anlatmalısın. Bu kadar kati neticeli bir işi senin aklınla, senin hesaplarınla idare edemeyiz.</p>

  <p>— Hayır Mayk, beyhude ısrar ediyorsun. Söyleyemem. Söylemek mümkün olsa senden saklar mıydım?</p>

  <p>Tekrar boynuma sarıldı. Bu sefer ben onu ağız tadıyla öptüm. Bu sefer de o inleyerek kendisini kurtardı. Yüzüme aynı zamanda hem bahtiyar, hem bedbaht bakışlarla bakarak:</p>

  <p>— Belki de haklısın sevgilim, dedi, belki de söylemek doğru. Bu hususu düşüneceğim. Eğer kendimde söylemek cesareti bulursam seni çağırırım.</p>

  <p>— Tamam! En iyisi bu! Düşün. Makul ol.</p>

  <p>— Söz veriyorum. Düşüneceğim. Buna karşılık sen de bana söz ver Mayk...</p>

  <p>— Neye dair?</p>

  <p>— Pelegrini meselesini kurcalamayacaksın. Benimle tekrar görüşmeden evvel bu meseleyi hiç karıştırma. Felaket olur. Senin de benim de canımız tehlikeye girer. Bundan sonra yaşamak istiyorum... Seni daha iyi sevebilmek için yaşamak.</p>

  <p>Yeni bir ağlama nöbetine tutuldu. Teselli edip sakinleştirinceye kadar çok uğraştım. Beni kapıda öperken gözleri hâlâ yaş içindeydi.</p>

  <p class="whitespace">&nbsp;</p>
</body>
</html>
