<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css" />
</head>

<body class="calibre">
  <h1>BİRİNCİ KISIM</h1>

  <p>Bahama Bar’a girdiğim zaman buranın gedikli müşterileri henüz masaları tutmamışlardı. Tezgâha yaklaştım. Gülümseyerek suratıma bakan Con’a:</p>

  <p>— Merhaba, dedim.</p>

  <p>— Merhaba Mister Hammer, diye büsbütün sırıttı, nasıl, iyi dinlendiniz mi?</p>

  <p>— Eh... Şöyle böyle. Beni arayan soran?</p>

  <p>Con’un yüzü hayretle asıldı:</p>

  <p>— Siz gazete filan okumadınız galiba?</p>

  <p>— Bir haftadan beri gazete gördüğüm yok. Ne olmuş?</p>

  <p>Con tezgâhın altından bir gazete çekti:</p>

  <p>— Hele şuna bir bakın da sonra, dedi.</p>

  <p>Gazeteyi açar açmaz Bob’un resmiyle karşılaştım. Kocaman başlıklar: Velmon cinayeti!</p>

  <p>— Nedir? Nasıl iş? diye sormuşum.</p>

  <p>Con:</p>

  <p>— Bu Bob Karter sizi iki kere aradı, dedi, bir aralık işleri düzelir gibi olmuştu. Arkasından birdenbire...</p>

  <p>— Viski! dedim.</p>

  <p>Bir yudum aldım. Gazeteyi aramıza duvar gibi getirdikten sonra Con sesini kesip bekledi.</p>

  <p>Bob hapisten çıktığının haftasında birisini öldürüyor. İnanılır şey değil. Ben insanın üzerinde bu kadar yanılır mıyım? Peki, parası için adam öldürmek niyetinde olan bir herif beni ısrarla niçin arasın? Sonra bu ne biçim adam öldürmek? Esasına bakılırsa, daha doğrusu, gazetenin yazdığı baştan başa uydurma değilse Bob gibi tecrübeli bir oğlan para için adam vururken böyle davranmayacak. Bu işlerde hiç olmazsa eldiven giyileceğini artık Yeni Gine vahşileri bile öğrendi. Sen git, herifi evinde tepele... Sonra her tarafa parmak izleri saç... Oteline dön, mışıl mışıl uyu.</p>

  <p>Gazetenin yazdığına göre, kapısı vurulunca: “Buyurun efendiler, sizi bekliyordum, üzerimde silah yok!” diye bağırmış. Sorguda kapıyı yumrukladığını kabul ediyor. Hırsızlığa girmişmiş de, kimseler yokmuş da... Çocukların bile yutmayacağı masallar... Kapıcı ile üç arkadaşının ifadeleri gayet açık. Bunlar kâğıt oynuyorlarmış. Silah sesine benzeyen bir gürültü işitmişler. Kapıcı dışarıya fırlamış. Kısa bir müddet geçmiş, asansörden bizimki çıkmış. Rezalet.</p>

  <p>Okumayı bitirince Con’un yüzüne hayretle baktım. Con:</p>

  <p>— işin garibi Mister Hammer, dedi, gazeteler herifin öldürdüğü adamın karısıyla ahbap olduğunu yazmadılar.</p>

  <p>— Ahbap mı olduğunu? Öldürdüğü herifin karısıyla mı?</p>

  <p>— Tabii ya... Burada tesadüfen buluştular. Oğlan ikinci defa sizi sormaya gelmişti. Hali haraptı. Aç olduğuna yemin ederim. Sigarası da yoktu. Viski istedi. Lâkin parasını veremeyecek halde bulunduğuna eminim: Tam bu sırada Madam Velmon işe karıştı.</p>

  <p>— Sen Madam Velmon’u nereden tanıyorsun?</p>

  <p>— Buraya arada sırada gelir. Tanımaz mıyım?</p>

  <p>— Ne münasebet? Kocasıyla beraber mi?</p>

  <p>— Kocasıyla beraber değil tabii... Kardiyano adında bir yiğit var ya, Korsikalı bir yiğit.</p>

  <p>— Şu pis jigolo mu? Sen neler söylüyorsun, Con?</p>

  <p>— Sade pis jigolo sayılmaz. Oldukça tehlikeli bir haydut.</p>

  <p>— Bu Madam Velmon’un böyle heriflerle ne alış verişi oluyor?</p>

  <p>— Orasını pek bilmem. Bildiğim bir şey varsa sizin ahbap ya budalanın biri, yahut bizim anlayamadığımız bir sebepten kendisini müdafaa etmiyor.</p>

  <p>— Bir viski daha ver. Sahi çok tuhaf Con.</p>

  <p>— Tuhaf olmaz mı? Oğlan meteliğe kurşun atıyordu. İlk gece kadın masanın altından parayı uzatmasaydı hesabı göremeyecekti. Sonra iki üç gün beraber dolaştılar.</p>

  <p>— Kadın nasıl bir mal?</p>

  <p>— Öylesini belki şimdiye kadar hiç görmediniz, Mister Hammer, yaman mı yaman.</p>

  <p>— Sarışın mı, esmer mi?</p>

  <p>— Sarışın... Hem de sarışınların şahı! Sonra efendim, kılığı kıyafeti derseniz değme milyarder karısı öyle giyinemez. Giyinse de kendisine yaraştıramaz. Böyle akıl almaz, tuhaf işler zaten bu kadar güzel kadınların göründükleri yerde zuhur eder, siz benden daha âlâsını bilirsiniz.</p>

  <p>Biraz düşündüm. Gazeteyi katlayıp Con’a verdim. Viskiden bir yudum alıp telefona yürüdüm. Numarayı çevirdim. New York Cinayet Masası Şefi aziz dostum Pat Çambers usanmış, yorgun sesiyle: “Alo!” deyince yüreğim biraz ferahladı:</p>

  <p>— Pat, dedim, ben kimim bil bakalım.</p>

  <p>— Sen mi koca haydut? Gene gece vakti derdin ne? Dinlenmeye gittin gideli biraz rahatlamıştım.</p>

  <p>— İşte döndüm.</p>

  <p>— Nereden telefon ediyorsun?</p>

  <p>— Bahama Bar’dan. Cüzdanımı evde unutmuşum, Pat. Beni burada haczettiler. Gelip kurtaracak bir dost arayınca seni hatırladım.</p>

  <p>— Atıyorsun münasebetsiz.</p>

  <p>— Vallahi... Koş yetiş.</p>

  <p>— işim var.</p>

  <p>— Asıl sen atıyorsun. New York denilen bu cenabet memlekette polisin ne işi olabilirmiş. Gel diyorum, hemen.</p>

  <p style="text-align: center;">***</p>

  <p>Pat on dakika sonra kapıda göründü. Şapkasını âdeti olduğu üzere ensesine yıkıp gözlerini kısarak masalara baktı. Beni görünce somurttu.</p>

  <p>Karşıma iyice yerleşti. “Ne var?” demesine meydan vermeden Bob Karter’in resmi bulunan gazeteyi önüne sürdüm.</p>

  <p>— Bu iş neyin nesi? diye sordum.</p>

  <p>— Bu mu? diye büsbütün suratını astı: Sana ne?</p>

  <p>— Sen gitgide bunuyorsun canımın içi... Ben oğlanı sahte tahviller işinde ağır cezadan kurtarmadım mı? Himayem altına almadım mı? Hapishaneden çıkınca gelip beni bulacaktı. Kendisine bir iş temin edecektik.</p>

  <p>— Artık merak edecek tarafı kalmadı. Herifin bu sefer işi iş.</p>

  <p>— Sen haltetmişsin. Benim himayeme aldığım bir insan böyle bir cinayetin faili olamaz.</p>

  <p>— Mayk, beni dinle... Son mafya çetesi boğuşmasında ölümlerden kurtuldun. Az kaldı cavlağı çekiyordun. Kan seni güzelce kurşunladı. Eğer Velda kız tam zamanında imdada yetişmeseydi şu anda ben seninle konuşmak bedbahtlığına uğramamış olurdum. Birkaç ay dinlendin. Rahat batmaya başladı. Başına bela arıyorsun. Hatta bu seferki bela bile değil. Düpedüz mesele çıkarmak niyetindesin. Bu işin gizli kapaklı bir tarafı yok oğlum! Herif hırsızlığa gidiyor. Üstüne geliyorlar. Bal gibi vuruyor. Bu dünyada hiçbir kuvvet senin Bob dediğin avanak serseriyi elektrikli iskemleden kurtaramaz. Haydi viskileri tazeleyelim de Velda ile düğününüz ne zaman onu anlayalım.</p>

  <p>— Düğün meselesi gene geri kaldı. Kızı tekrardan bir tereddüt kapladı. Ben eğer evlendikten sonra da mesleğimin selametini bahane ederek başka kadınlarla alakadar olursam bizim Velda beni mutlaka gebertirmiş. Bu sebeple düşünüyoruz. Doluya koyuyor aldıramıyor, boşa koyuyor dolduramıyor. Ben de bekârlığın tadını çıkarıyorum. Sen şimdi bana söyle bakalım; oğlan nasıl ifade verdi?</p>

  <p>— Hiç... “Ben öldürmedim," diyor da başka bir laf etmiyor. Halbuki elimizde kati deliller var: Parmak izleri, kapıcının kati şahadeti. Aynı zamanda caddeden geçen bir yolcu Bob’u tereddütsüz teşhis etti. Silah sesinin duyulduğu anı kapıcının misafirleri sayesinde şeksiz şüphesiz tespit ettik.</p>

  <p>— Bir sual Pat, oğlanın ceplerinde yahut eşyalarının arasında eldivenler bulundu mu?</p>

  <p>— Eldivenler mi? Elbet bulundu.</p>

  <p>— Şu halde, etrafa bol bol dağıtılmış olan parmak izlerini nasıl izah ediyorsun? Bob bu işlerin acemisi sayılmaz. Kaldı ki bugün sokaklarda hırsız-polis oynayan veletler bile yüzlerine mendil takıyorlar, ellerine eldiven geçiriyorlar.</p>

  <p>— Kimbilir? Belki biraz içmişti. Apansız karar vermiş olması da mümkün... Böyle ani kararlar en küçük ihtiyat tedbirleri aldırmadan insanın başını derde sokar.</p>

  <p>— Bob ayyaş değildir, bu bir... Bir de ani bir kararla kendisini elektrikli iskemleye oturtacak budalalardan sayılmaz</p>

  <p>— Silah sesinden sonra herifin asansörden deli gibi fırlamasına, kapıcıyı bir yumrukta yere sermesine ne dersin?</p>

  <p>— Bakalım, derim.</p>

  <p>— Gene üzerine elzem olmayan işlere burun sokmaya hazırlanıyorsun. Mafya işinden beri Başsavcı ile aran iyi. Bu işten büyük mükafatlar aldın. Ceplerin tıkabasa dolu. Kızı nikâha razı et de biraz hayatına çekidüzen ver. Görüyorum sendeki meşhur gangster düşmanlığı gitgide bu pis herifleri himaye hastalığına dönüyor. İyi alamet sayılmaz yavrum, başın derde girer.</p>

  <p>— Bunlar ne akıllı laflar, Pat! Bunlar halisinden baba öğütleri.</p>

  <p>— Alay etme, hususi hafiyelerin yüz karası!</p>

  <p>Elimde olmayarak çok bilmişçesine gülümsedim. Pat birdenbire pirelendi.</p>

  <p>— Ne oluyor Mayk? diye yavaşça sordu: Sakın bu iş hakkında bizim bilmediğimiz bir şeyler mi öğrendin?</p>

  <p>— Sizin bilmediğiniz şeyleri öğrenmek benim ne haddime? Nasihat veren ben miyim, sen misin? Nasihat vermek başlı başına bir hadisedir. .. Bir hadise ki ancak kendisine güvenenler...</p>

  <p>— Gevezelik istemem, beni başsavcıya, hakime, jüri heyetine karşı mahcup edersen vallahi bozuşuruz.</p>

  <p>— Vay, bu kadar katı delillere rağmen mahcup olmak ihtimali gene de mevcut demek?</p>

  <p>— Mevcut değil gibi ama seninle karşılaşınca insan tereddüde düşüyor. Velda haklı. Sen ne baş belası bir herifsin yahu! Bu gece sabaha kadar bana gene uyku yok. İşi bir daha gözden geçirmeliyim.</p>

  <p>— İyi edersin. Şeytan azapta gerek.</p>

  <p>Pat viskiyi içti. Cüzdanına davrandı. Elini tuttum</p>

  <p>— Bırak, dedim, ben ısmarladım.</p>

  <p>— Hani üstünde para yoktu, yalancı mendebur!</p>

  <p>— Benim canımın sağlığı para sayılır yavrum. Bizim kredimiz var. Biz resmi polis değiliz ki, hususi hafiyeyiz.</p>

  <p>Pat bir şeyler homurdanarak geçti, gitti. Ben tezgâha yaklaştım:</p>

  <p>— Bana bak Con, dedim, bu dakikadan itibaren Bob meselesinden hiç kimseye bahsetmeyeceksin. Bilhassa Madam Velmon’un adını ağzına almak yasak!</p>

  <p>Yüzüme hayretle baktı:</p>

  <p>— Madam Velmon’un mu? diye şaşkın şaşkın sordu, ömrümde bu ismi ilk defa işitiyorum, Mister Hammer, sakın büyük anneniz olmasın bu Madam Velmon?</p>

  <p>— Tamam! Mersi Con. Şimdi söyle bakalım Dore’yi nerede bulabilirim? Hani barlarda çalışan bir sarışın afet vardı.</p>

  <p>— Dore’yi öyle mi? Hele bir kere Miami denilen batakhaneye bakın. Ne yapacaksınız?</p>

  <p>— Bir adres öğreneceğim.</p>

  <p>— iyi düşündünüz. Herifle bugünlerde aralan açık. Eğer Kardiyano’nun adresini biliyorsa belki size söyler.</p>

  <p>— Eyvallah Con.</p>

  <p>— Güle güle Mister Hammer. Şu Bob denilen oğlan fena çocuk değildi. Elektrikli iskemleden kurtarırsanız vallahi sevinirim.</p>

  <p>Elimi salladım. Bardan dışarıya çıktım.</p>

  <p class="whitespace">&nbsp;</p>
</body>
</html>
