<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css" />
</head>

<body class="calibre">
  <h2 class="calibre2">III</h2>

  <p>Dönüşte hemen hemen hiçbir şey konuşmadılar. Yalnız eve yaklaşırken Roz birdenbire hatırlamış gibi sordu:</p>

  <p>— Sana rastladığım meyhanede bir arkadaşını arıyordun, buldun mu?</p>

  <p>— Mister Mayk Hammer’ı mı? Hayır. Seyahatteymiş. Neden sordun?</p>

  <p>— Bilmem. Öyle aklıma geldi.</p>

  <p>Evin köşesinde arabayı durdurdu. Çantasından bir şey çıkarıp Bob’un avcuna apansız sıkıştırdı. Delikanlı banknotların temasını hissedince irkildi:</p>

  <p>— Ne yapıyorsun? diye geri çekildi: Rica ederim Roz.</p>

  <p>— Asıl ben sana rica ederim. Almazsan vallahi gücenirim. Alacaksın Artık aramızda böyle şeylerin ne değeri var Bob? Borcun olsun. İlk fırsatta ödersin. Almazsan beni bedbaht eden faciadan sana bahsedemem. Bu suretle bana yardım etmek istemediğin anlaşılır.</p>

  <p>— Param var. İlk gece verdiğin yüz doları...</p>

  <p>— Bırak şimdi... Yüz doların değeri mi olur. Dur aklıma bir şey geldi. -Biraz susup düşündü, tereddütle sordu: İşin var mı bu gece? Yani beş on dakika bekleyebilir misin?</p>

  <p>— Ne olacak?</p>

  <p>— Eğer kocam yattıysa sana bazı mektuplar vereceğim. Bunları okursan meseleyi anlatmam daha kolaylaşır.</p>

  <p>— Peki, beklerim. Hiçbir işim yok.</p>

  <p>— Evin arkasına dolaş. İkinci katta, yan yana balkonlu iki oda göreceksin. Birisi kocamın çalışma odası, öteki benim yatak odam. Biz senelerden beri ayrı odalarda yatıyoruz. -Sinirli sinirli güldü: Ayrı odalarda... Anladın mı? Bunu ilerde belki beni kıskanmaya başlarsın diye söylüyorum. Eğer kocamın odasında ışık yanıyorsa... Sağdaki odada yani... Biraz bekler gidersin. Işık sönerse yatmaya çıktı, demektir. O zaman benim odamın ışıkları yanar. Biraz bekle. Bahsettiğim mektupları sana atarım. Olur mu?</p>

  <p>— Olur.</p>

  <p>— Yarın akşam gene parkın kapısında.</p>

  <p>— Peki.</p>

  <p>— Sakın benden usanma emi? -Boynuna sarılıp sevgilisini ihtirasla öptü: Beni biraz sev.</p>

  <p>Bob arabadan indi. Yüreği gururla doluydu. Roz kolay elde edilir kadınlardan değildi. Hem güzel, hem akıllı, üstelik çok da zengin. Böyle bir kadın tarafından sevilmek her erkeği kibirlendirir.</p>

  <p>Keyifli bir ıslık öttürdü. Roz usta bir manevrayla otomobilini evin önüne çekmişti. Bob arka sokağa dolaştı. İkinci katın balkonlu odalarından birinde ışık yanıyordu. “Herif çalışıyor,” diye düşündü, “gecenin bu saatinde böyle herifler neye çalışırlar bilmem ki... Kanlarıyla meşgul olacakları yerde...”</p>

  <p>Bu son fikri hemen yadırgadı. Eğer Mister Velmonları para kazanmak hırsı zaptetmese biçare Bob’lar Roz gibi kadınları rüyalarında görebilirler mi?</p>

  <p>"Şimdi kocasını, yorulduğundan bahsederek yatmaya gönderir. Herif bunun nereden geldiğini merak etmez mi? Mahrumiyetten kurtulmuş bir kadının yüzündeki rahatlığı nasıl sezmez bu hayvan?”</p>

  <p>Sonra Roz’un kendisine vereceği mektupların neye dair olabileceklerini düşünerek daldı.</p>

  <p>Aradan ne kadar zaman geçtiğini bilmeden bir garip gürültüyle adeta sıçrayarak kendine geldi. Bir anda dikkat kesilmiş, nefesini tutarak nemli geceye kulak vermişti. “Hayır, silah sesi olamaz. Caddeden geçen bir otomobilin egzoz borusu..." Böyle düşündüğü halde koşar gibi dar sokaktan çıktı. Aydınlık caddeye sapınca Roz’un telaşla evden fırladığını, otomobiline atlayıp süratle uzaklaştığını gördü.</p>

  <p>Bir an ne yapacağını hatırlamaya çalıştı. Kafası işlemiyordu ama biçare kadının belki senelerden beri dehşet içinde düşündüğü facianın nihayet gelip çattığına emindi. Bu emin oluşla tereddüdü dağıldı. Hayatında her zaman ve kolayca yaptığı gibi kati kararını verdi, apartman kapısına doğru geniş ve sağlam adımlarla yürüdü.</p>
</body>
</html>
