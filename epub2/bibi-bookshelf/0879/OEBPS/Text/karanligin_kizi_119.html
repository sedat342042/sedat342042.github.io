<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_OnDokuz">On Dokuz</p>

  <p class="block18">Üç gün geçmişti. Uykusuz, kâbus ve endişeyle dolu üç gün. Violet gitmişti. Kimse onu nasıl getireceğini bilmiyordu. Athena’yı ne gören ne de ondan haber alan vardı.</p>

  <p class="block12">Üç gündür mezarlığa gidip Pascal’ı arıyor, onu bulmak için her mezara, her deliğe bakıyordum. Violet bunu yapmamı isterdi, ona bunu borçluydum. Pascal’ı bulana kadar her gün gidecektim.</p>

  <p class="block12">Sebastian son iki gününü odasında davul çalarak geçirmişti, öylesine yoğun bir öfke saçıyordu ki çaldığı yerde durmak zordu.</p>

  <p class="block12">Michel babamı kurtarmak için Nehir Yolu’ndaki çiftliğe küçük bir ekip göndermişti, ama hapishane sanki hiç orada değilmişçesine ortadan kaybolmuştu. Bu kadarını yapmak bile Michel’e zor gelmişti. Babam, Athena adına masum ve güce sahip insanları öldürmüştü. Ama anneme olan sevgisi onu değiştirmiş ve tanrıçaya başa kaldırma gücü vermişti. Bunca yıldır bunun bedelini ödüyordu. Şimdi de benim yüzümden daha uzun süre bedel ödemeye devam edecekti.</p>

  <p class="block12">Hapishanedeki o anı zihnimde defalarca canlandırdım. Oradaydım, onu serbest bırakabilirdim. Elime şans geçtiğinde doğru bildiğimi yapmalıydım. Michel’den anahtarları geri isteyebilirdim. Mücadele etmeli, tüm mahkûmlar salınana kadar oradan ayrılmayı reddetmeliydim.</p>

  <p class="block12">Pişmanlık ve suçluluk böğrüme zehirli birer iğne gibi saplanıyordu. Onu bulmalıydım.</p>

  <p class="block12">New 2’den ayrılıp hatıralardan uzaklaşmak, Crank’le posta kamyonuna atlayıp Pontchartrain Gölü’nün üzerinden Covington’a, Bruce ve Casey’nin bizimle buluşmayı bekledikleri sınır kasabasına gitmek beni biraz rahatlattı.</p>

  <p class="block12">Kollarını boynuma dolayan Casey, “Bunu yapmak istediğinden emin misin?” diye sordu. Geriye yaslanırken yüzünü ezberlemek için bir an ona dikkatlice baktım. Yuvarlak. Zarif. Tüm duygularını yansıtan parlak mavi gözler. Gözyaşlarıyla dolan gözler.</p>

  <p class="block12">Yalnızca, babamla ilgili önemli bir ipucu bulduğumu ve izini kaybetmeden takip etmem gerektiğini biliyorlardı. “Bunu yapmalıyım. Babamı bulmalıyım.”</p>

  <p class="block12">Sırada Bruce vardı. Beni o kocaman sardı, bolca sürdüğü temiz baharat kokulu tıraş losyonunu içime çektim. Yumuşak flanelle kaplı omzuna sarıldım. “Dikkatli ol,” diye mırıldandı. “Eğitimde öğrendiklerini hatırla. Düzenli olarak haber vermeni bekliyoruz.”</p>

  <p class="block12">Geriye çekildim ve başımı salladım.</p>

  <p class="block12">“Belgelerin hazır olması altmış günü bulur, ama Novem’in iyi bağlantılarının olduğuna eminim. Bakıcı ailenin el değiştirmesi için mutlaka araya birilerini sokmuşlardır,” dedi Casey. “Sonuçlandığında seni haberdar edeceğiz.”</p>

  <p class="block12">“Teşekkürler.”</p>

  <p class="block12">Michel Lamarliere yakında yasal velim olacaktı. En azından on sekiz yaşına basmamdan önceki altı ay boyunca.</p>

  <p class="block12">Sandersonlar eşyamı kamyonetlerinden posta kamyonuna geçirmeme yardım ettiler. Zaten pek bir şey yoktu -giysi ve ayakkabıyla doldurduğum iki çöp torbası ve yıllar içinde biriken kitaplarla diğer şeyleri koyduğum bir-iki kutu.</p>

  <p class="block12">“Kutulardan birine bir fotoğraf albümü koydum,” dedi Casey, gözyaşlarını tutmaya çalışarak.</p>

  <p class="block12">Bruce kamyonun arka kapısını kapattı, sonra tekrar sarıldılar. Bruce kulağıma, “Ben de senin için ufak bir şey koydum,” diye fısıldadı. Sesinin tonundan koyduğu şeyin kendini korumaya yarayan bir alet olduğunu çıkarabiliyordum. “Seni seviyoruz ufaklık.”</p>

  <p class="block12">Boğazım düğümlendi, zorlukla olsa da, “Ben de sizi,” diyebildim.</p>

  <p class="block12">Tüm ayrılıklar içinde bu en zor olanıydı. Gözyaşlarımı tuttum ve uzaklaşana kadar kendime hâkim oldum. Crank’in gelen posta çuvalını bırakıp giden posta çuvallarını kamyona yüklemesinin ardından, pek kullanılmayan otobanda yol almaya başladığımızda gözümden akan birkaç damla yaşı sildim.</p>

  <p class="block12">Güneşin son ışıkları gölün yüzeyine düşünce, suyu lacivert, mor ve turuncu renkleri yansıtan bir aynaya çevirdi. New 2’nin silueti ufukta kaybolurken aklıma Crank’le Hilal Şehir’e giderken ilk defa köprünün üstünden geçişimiz geldi. Fakat bu sefer GM yönüne gitmiyorduk, Fransız Mahallesi’ne doğru yola çıkmıştık.</p>

  <p class="block12">Kamyon yayalara ve bebek arabalarına dikkat ederek Royal Caddesi’nden yavaşça geçti. Hava neredeyse kararmıştı. Yeni bir Mardi Gras geçidinin ve yeni bir balonun vakti gelmiş gibiydi. Ama artık bu tür şeyler benim için fazla bir anlam taşımıyordu.</p>

  <p class="block12">Crank Cabildo’nun önüne park etti. “Seni burada bekleyeceğim.”</p>

  <p class="block12">Başımla “tamam” diye işaret ederek derin bir nefes aldım ve yüzümde kararlı bir ifadeyle kamyondan indim.</p>

  <p class="block12">Siyah botlarım kaldırımı dövüyordu. Hançeri yeni kılıfının içinde kot pantolonumdan sarkıyordu, çizmemde gizli diğer bir kılıfın içindeyse Violet’in çok keskin ve tehlikeli görünen bıçağı duruyordu. Herkesin bilmesini istiyordum. Hançer bendeydi ve onu gizlemiyordum. Saçlarım iki yandan örülmüş ve geri kalan saçlarla birlikte ensemde sıkı bir topuz halinde tutturulmuştu.</p>

  <p class="block12">Kalın, ahşap kapıyı açarken sakızımla küçük bir balon şişirdim ve içeri girdim.</p>

  <p class="block12">Novem’in Dokuzlar Konseyi toplanmıştı.</p>

  <p class="block14">İkinci katta, resepsiyoniste bakmadan, bir elim τέρας hançerinin kabzasında o tarih kokan koridordan yürüyüp toplantıya daldım.</p>

  <p class="block12">Dokuz yüz bana döndü. Yedisiyle henüz tanışmamıştım, ama Henri, Sebastian ve diğerlerinden aldığım bilgi sayesinde yüzleri isimlendirmekte sorun yaşamayacaktım.</p>

  <p class="block12">Kimse beni gördüğüne şaşırmamıştı.</p>

  <p class="block13">Derin bir nefes al.</p>

  <p class="block12">Violet’i, birlikte gülüşüp maske ve gece elbiselerimizle First Caddesi’nde koşuşumuzu, bana güzel olduğumu söyleyen sesini, Athena’nın üzerine atlayıp Kaltak’ı kalbinden bıçaklayışını düşünmem gücümü toplamama yetti.</p>

  <p class="block12">Köşede duran boş sandalyelerden birini konsey üyelerinin içini ürperteceğini umduğum bir ses çıkaracak şekilde yerde sürterek çektim. Büyük oval masanın yanına geldiğimde sandalyeyi çevirip oturdum.</p>

  <p class="block12">Teker teker herkesin gözünün içine baktım.</p>

  <p class="block12">Üç büyücü ailesinin reisleri: Lamarliere, Hawthorne ve Cromley. Üç vampir ailesi: Arnaud, Mandeville ve Baptiste. Ve üç yarı-tanrı/biçim-değiştiren aile: Deschanel, Ramsey ve Sinclair.</p>

  <p class="block12">Bir derin nefes daha. Şişirilen küçük bir balon.</p>

  <p class="block12">“Presbytère’e kaydolmak istiyorum,” dedim.</p>

  <p class="block12">Krem rengi pahalı takım elbisesini kuşanmış Josephine bir kahkaha patlattı. Ama kimse ona eşlik etmedi.</p>

  <p class="block12">Uzun bir sessizlikten sonra Michel söz aldı. “Bunun bir sorun olacağını sanmıyorum.”</p>

  <p class="block12">“Senin için tabii ki sorun değil Michel. Anlat bakalım Ari, Novem’in okuluna gitmenin senin için ne gibi bir faydası olabilir?”</p>

  <p class="block12">“Burada kalıcıyım. Ve anladığım kadarıyla bana ihtiyacınız var. Hepiniz benim yardımıma muhtaçsınız. New 2’de savaş çıkması yakındır.”</p>

  <p class="block12">“Gücümüz var,” dedi Soren Mandeville. “Hem şehri, hem de içinde yaşayan insanları korumaya yetecek kadar gücümüz var.”</p>

  <p class="block14"><span class="text2">“Geçmişte belki. Ama şimdi barışı sağlamak için kullanabileceğiniz hiçbir şeyiniz, daha doğrusu</span> <span class="text1">kimseniz</span> <span class="text2">yok.” Novem’den koruma talep ettiğinde babama ihanet ederek, onu Athena’ya verdiği için intikam istercesine fırlattığım sert bakış Josephine’in içine işledi.</span></p>

  <p class="block12">Josephine sakince, “Sen varsın,” dedi.</p>

  <p class="block12">“Lütfen Josephine,” dedi Rowen Hawthorne. “Bayan Selkirk’e koruma sağlamaya zaten karar vermiştik. Athena’yla savaştık ve bu savaştaki rolümüzü tamamladık. Bu genç kadını tehdit etmek... gereksiz.”</p>

  <p class="block12">“Savaşmayı, bu savaşın bir parçası olmayı öneriyorsun. Ve bunun karşılığında tek istediğin korunmak ve okula gitmek, öyle mi?” diye şüpheli bir şekilde sordu Bran Ramsey.</p>

  <p class="block12">“Öğrenmek istiyorum.” Dirseklerimi masaya dayayarak öne eğildim, kalbim hızla atmaya başlamıştı. “Athena, tanrılar, geçmiş, başımdaki lanetle ilgili her şeyi öğrenmek istiyorum. Presbytère’in öğrencilerinin bile bilmediği gizli bir kütüphanesi olduğunu biliyorum. O kütüphaneye girme hakkı da istiyorum.” Kimse konuşmuyordu, duyduklarına inanamayan üyelerin nutku tutulmuştu.</p>

  <p class="block12">“Çok şey istiyorsun,” dedi Bran.</p>

  <p class="block12">Nell Cromley konuşmaya başladı. Bu koyu renk saçlı, mavi gözlü büyücünün kemiklerini ciğerlerime çektiğim Alice Cromley’le doğrudan akrabalık bağı olup olmadığını düşünmeden edemedim. “Bilginin saklı tutulmasının bir nedeni var. Sadece dokuzumuz ve çevirmenler oraya girebilir. Kendi ailelerimizin bile girme yetkisi yok. Üzgünüm evlat, ama istediğin bilgiyi özümseyebilmek için çok genç ve tecrübesizsin. Bu türden bir bilgiye sahip olmanın getirdiği sorumluluğa katlanmak çok zordur.”</p>

  <p class="block14"><span class="text2">Hâlihazırda nelere “katlanmak” zorunda olduğumu bir bilseydi. Yetersiz ya da sorumsuz oluşumu ima etmesinden nefret ettim.</span> <span class="text1">Nefret.</span> <span class="text2">Hayal kırıklığım sakinliğimi yitirmeme neden oldu. “İçinizde bir tanrıyı öldürebilecek olan var mı?” Masanın etrafındakilere baktım. “Gerçekten, kendi kendinize bir tanrıyı öldürebilir misiniz?” Tekrar Nell’e baktım. “Bir gün ben o güce sahip olacağım. Şimdi de sahip olabilirim. Bunun için kütüphanenizdeki bilgilere ihtiyacım yok. Mezarlıkta ne yaptığımı gördünüz. Benden korkuyor.”</span></p>

  <p class="block12">Michel’in dudaklarında bir tebessüm belirdi, gri gözleri kararlı bir şekilde parladı. “Ari’nin sırlarımızı ve geçmişimizi dünyaya açıklayacağını sanmıyorum. Eğer Athena’nın yenik düşmesiyle sonuçlanacaksa, kütüphanemize girmesinden kazançlı çıkarız. Oğlum da ona eşlik edebilir...”</p>

  <p class="block12">“Bravo Michel!” Josephine iğneleyici konuşuyordu. “Bastian da çok güçlüydü ya...”</p>

  <p class="block12">“Bizim çocuklarımız ne olacak?” diye atıldı Soren. “Bizim çocuklarımızın değil de senin oğlunun bilgiyi edinmesine razı gelmemizi mi bekliyorsun?”</p>

  <p class="block12">“Bir gün ailesinin reisi olacak,” dedi Michel “Zaten öğrenmesi gerekecek.”</p>

  <p class="block14"><span class="text2">Soren yanıt verdi: “</span><span class="text1">Oui</span><span class="text2">, ama ancak senin yerini aldığı zaman. Tıpkı diğerleri gibi.”</span></p>

  <p class="block12">Masanın etrafındakiler başlarıyla onayladı. Michel arkasına yaslanarak omuz silkti. Yardım etmeyi denediği (ve oğlunu zamanından seneler önce kütüphaneye sokup Novem’in bilmediği anlaşılan Sisdoğdu tabletini gösterdiği) için hakkını teslim etmeliydim. Artık Sebastian’ın otoriteye karşı gelme huyunun nereden geldiğini biliyordum.</p>

  <p class="block12">Nikolai Deschanel düşünceli bir şekilde “Bence göz önünde bulundurabileceğimiz bir teklif,” dedi. “Eğer tek başına girer ve hiçbir şey, hiçbir eser, parşömen ya da kitap almadan çıkarsa. Not da tutmayacak, sadece hafızasında ne tutabiliyorsa o.”</p>

  <p class="block12">“Kabul ediyorum,” diye atıldım. Fotografik bir hafızam yoktu, ama Athena ya da Violet’in nerede olduklarını bulmama yardımcı olacak bir bilgiye rastlarsam unutmayacağımı biliyordum. Ve hepsinden önemlisi, bir an önce öğrenmek istiyordum. “Evet, şimdi kararınız nedir? Beni okula kabul eder, kütüphaneye girmeme izin verirseniz,” -gülümsedim- “ben de sizin tanrıça sorununuzu hallederim.”</p>

  <p class="block12">Odada gülüşmeler oldu.</p>

  <p class="block12">“Ama neden?” Başka bir Novem reisi konuşmaya başladı. “Zeki bir genç kadınsın. Saklanabilir, Athena’dan kaçabilirsin. Tüm bunları yapman için, onun peşine düşüp şehrimizi korumamıza yardımcı olman için nasıl bir nedenin var? Gerçekten istediğin nedir? Zenginlik mi, iktidar mı, güç mü...”</p>

  <p class="block12">Bakışlarımı güçlü vampirin üzerine kenetlediğimde nabzım iyice yükseldi. Damarlarımda bir umut ve inanç dalgasının dolaştığını hissettim. Yanıt basitti.</p>

  <p class="block14"><span class="text2">“</span><span class="text1">İntikam</span> <span class="text2">istiyorum.”</span></p>

  <p class="block12">O tek kelime sanki bir güce sahipmiş gibi odada yankılandı.</p>

  <p class="block12">Yavaşça arkama yaslanırken kolumdaki diken diken olmuş tüyler de normale döndü.</p>

  <p class="block12">İntikam.</p>

  <p class="block12">Alana kadar durmayacaktım. Violet, New 2’ye sapasağlam dönene kadar durmayacaktım. Atalarım huzur içinde yatıncaya ve babam serbest bırakılıncaya kadar durmayacaktım. Athena ölene kadar.</p>

  <p class="block12">Düşüncelerimin gürültüsü arasında oylama yaptıklarını duydum. Tüm üyeler aynı kelimeyi tekrarlıyordu. “Kabul.”</p>

  <p class="block12">İşte o zaman, ne kadar uzun sürerse sürsün, bir şekilde öcümü alacağımı anladım.</p>
</body>
</html>
