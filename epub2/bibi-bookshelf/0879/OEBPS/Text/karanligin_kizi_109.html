<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Dokuz">Dokuz</p>

  <p class="block18">“En başından bu yana bu bölgeyi evimiz olarak benimsedik. Kasırgalar şehri vurduğunda, aileler farklılıklarını bir kenara bırakarak güçlerini birleştirdi ve şehri korumaya çalıştı. Vieux Carré. Garden Mahallesi. İş merkezi en çok etkilenen bölgeydi, o nedenle büyük kısmı hâlâ harabe. Her şey sona erdikten sonra, aile reisleri bir araya gelerek konseyi oluşturdu ve bütün kini geride bırakıp konuşmaya başladılar. Hükümetin şehri yeniden inşa etmeye gücünün yetmeyeceği anlaşılınca, bütün kaynaklarını bir araya getirerek toprağı satın aldılar. O günden beri burası onların. Her şey onların hâkimiyetinde. Bankacılık, emlak, turizm, ticaret... her şey.”</p>

  <p class="block12">Sebastian konuşurken ben de kâğıt bardakta çayımı yudumluyordum. Yağmur şiddetini artırınca kaldırıma koşturmuş ve küçük bir kitapçının kafe bölümüne oturmuştuk.</p>

  <p class="block14"><span class="text2">Sebastian’ın sesi kısık çıkıyordu, yüzü solgundu. Gümüşi gri gözleri, ıslak siyah saçları ve koyu kırmızı dudaklarıyla tam bir tezat oluşturuyordu. Sonsuza dek ona bakabilirdim. Ne var ki o bunu</span> <span class="text1">asla</span> <span class="text2">bilmeyecekti.</span></p>

  <p class="block12">“Şehir ve etrafında yaşayan başka şeyler de var,” diye devam etti. “Novem, yasalarına uymayı kabul eden ve kendilerine dikkat çekmeyen herkese ve her şeye kucak açmış durumda. Burada yaşayan herkes bizim gibi farklı değil. Normal insanlar da yaşıyor.”</p>

  <p class="block12">Parmaklarım sıcak bardağı kavradı, midem buruldu. “Şimdi annen...”</p>

  <p class="block12">“Vampir mi?” Öyle bir kahkahayla cevap verdi ki, sanki çıkardığı sese kendi de inanamamıştı. “Evet. Josephine’in tek kızı.”</p>

  <p class="block12">“Hep vampirlerin yapıldığını düşünürdüm, vampir doğulduğunu hiç düşünmemiştim. Çocukları olabileceğini de bilmiyordum.”</p>

  <p class="block12">“Pek çok insan böyle olduğunu sanıyor.” Gülümseyerek omuz silkti. “Dışarıdaki dünyayı bu konuda aydınlatma ihtiyacı duymuyoruz. Her şey çok basit. Tamamen başka bir tür filan değiliz; sadece çok uzun yıllar önce insanların evrim ağacında ayrı bir dal olarak geliştik ve farklı bir biçimde evrildik. Bizim gibi daha kaç farklı dal olduğunu bilsen şaşardın. Ayrıca, evet, sonradan yapılan vampirler de var, doğuştan da olunabiliyor. Sonradan yapılanlara ‘Dönme’ adı veriliyor; insandan vampire döndüğü için.”</p>

  <p class="block12">“Ya çocuklar?”</p>

  <p class="block12">“Pek fazla çocuk yoktur. Vampirlerin çocuk sahibi olması çok zordur çünkü, ama bazen oluyor. Büyüme çağındayken normal oluyorlar, yetişkinliğe eriştiklerindeyse bedenleri yaşlanmıyor. Doğuştan vampir olanların çoğunun yirmili yaşlarının başında gibi görünmesinin nedeni bu.” Daha fazla anlatacaktı, ama duraksayarak başını salladı. “Bütün bunları bilmek istiyor musun gerçekten?”</p>

  <p class="block12">“Evet, çok ilginç geliyor.” Küçük bir kahkaha attım. “İnsanın aklını başından alıyor da diyebilirim!”</p>

  <p class="block14"><span class="text2">“Bay Fry’ın moleküler biyoloji dersi almadığına şükret sen. İnsan ve</span> <span class="text1">doué</span><span class="text2">’lerle ilgili her şeyi açıklamak için ta genoma kadar iniyor.”</span></p>

  <p class="block12">“Amma bayık konular.”</p>

  <p class="block12">“Evet.” Suskunlaştı.</p>

  <p class="block12">Bir anlığına Sebastian’ın söylediklerini düşünerek dudağımı ısırdım. “Ama sen yarı vampirsin?”</p>

  <p class="block12">Dirseklerini masaya dayayarak bana yaklaştı. “Sana kısa yoldan açıklamaya çalışayım. Bir yanda doğuştan vampir olan çocuklar var, onlara ‘Kandoğdu’ adı veriliyor. Çok soylu kabul ediliyorlar, en çok güç sahibi olan ve en sinir bozucu olanlar da onlardır, çünkü egoları Everest’le yarışacak kadar büyük olur. Diğer yanda, insan ve vampirden olma çocuklar var, onlara da ‘Gündoğdu’ deniyor. Bu çocukların her birinin farklı özelliği vardır, güçlü ve zayıf oldukları yönler farklıdır. Gündoğduların Kandoğdular gibi hayatta kalmak için kana gereksinimi olmaz. Ancak yetişkinliğe adım attıkları zaman durum değişir ve arzu duyarlar. Ve eğer kan içerlerse,” bir an durdu ve omuz silkerek, “bundan sonra da tıpkı Kandoğdular gibi kana ihtiyaç duyarlar.”</p>

  <p class="block12">“Peki genelde nasıl olur? Yani içerler mi?”</p>

  <p class="block12">Sebastian başını salladı, bakışlarındaki parıltı söndü, sesini iyice alçalttı. “Nasıl doğmuş olursa olsun, hiçbir vampir kan için duyduğu arzuyu kolayca bastıramaz.”</p>

  <p class="block12">Söylediklerinin ağırlığı bir süre öylece durmamıza neden oldu. Boğazımı temizledim. “Sen de Gündoğdu’sun o zaman, değil mi?”</p>

  <p class="block12">Bakışlarını başka yöne çevirdi. Âdemelması kısa bir yutkunuşla hareket etti. “Hayır. Öteki yarım Lamarliere. Yani tam olarak insan değil. Cadıların DNA’sı daha farklı olur. Vampirlerle değişenler gibi, ama güçlerini yalnızca anne tarafından çocuklarına aktarabilirler.”</p>

  <p class="block12">“O halde... sen ne oluyorsun?”</p>

  <p class="block12">“Doğanın yarattığı bir ucube diyebilirim.”</p>

  <p class="block12">“Hah!” diye karşılık verdim gülerek. “O unvan bana ait.”</p>

  <p class="block12">Başını eğerek unvanı sahibine iade ettiğini işaret etti. “Ama cidden... Küçük bir çocukken babam beni Presbytère’de gizli bir kütüphaneye götürmüştü. Öğrencilerin hiç bilmediği bir kütüphaneye. İçinde acayip eski ıvır zıvırların olduğu bir yerdi. Oradaki taş tabletlerden birini çıkarıp tıpkı benim gibi başka bir çocuğun hikâyesini anlattığını söylemişti. Bu kız çocuğunun adına da Sisdoğdu demişti.”</p>

  <p class="block12">“Sisdoğdu,” diye tekrar ettim.</p>

  <p class="block12">“Evet. Çünkü sis içindeki şeyleri gizler. Ben de öyleyim. Kocaman bir soru işaretiyim. Ne gibi özelliklerim olduğunu, lanetlerimi ya da ihtiyaçlarımı kendi kendilerine ortaya çıkıncaya kadar kimse bilemez. Bazılarının hayatta kalmak için kana ihtiyacı olur, bazıları hiç gereksinim duymaz, bazıları da kendini kontrol edebilir.”</p>

  <p class="block12">“Ya...” Ensemden bir sıcaklık yükseldi. Sandalyenin üzerinde oturuşumu değiştirdim. “Hmm, şimdi sen hangi tip oluyorsun?”</p>

  <p class="block12">Başını sallayarak omzumun ötesinde bir yerlere baktı, ne düşündüğü anlaşılmıyordu. “Bilmiyorum. Gereksinim duyup duymayacağımı ya da ne zaman duyacağımı bilmenin imkânı yok.” İşte bu içimi çok rahatlattı! Bardağı daha da sıkı kavradım. “Senin gibi daha kaç kişi var?”</p>

  <p class="block12">İki elini kaldırıp arkasına yaslandı. “Ta kendisine bakıyorsun.”</p>

  <p class="block12">“Bir kişi mi? Bir tek sen misin?”</p>

  <p class="block14"><span class="text2">“Kuzey Amerika’da bir tek ben varım, evet. Dünyada bir-iki kişi daha vardır herhalde. Söylediğim gibi, o kadar sık görülen bir durum</span> <span class="text1">değiliz.”</span></p>

  <p class="block12">“Peki ya Crank? O da kardeşin.”</p>

  <p class="block12">“Jenna benim kardeşim değil, Ari. Kan bağımız yok.”</p>

  <p class="block12">“Ama...” Kaşlarım çatıldı.</p>

  <p class="block12">Durdu, doğru sözcükleri arıyor gibiydi. “Burası seni bir şekilde başkalarıyla bir araya getiriyor. Kendin gibi olanları buluyorsun, sonuna dek güvenebileceğini bildiğin bu insanlarla da aile oluyorsun. Şu an Violet de bunu öğreniyor. O nedenle şu an eskisinden daha fazla bizimle kalıyor.” Omuz silkti. Sanki bu kadar çok şey paylaşmak ve bir kalbi olduğunu açığa vurmak onu rahatsız etmişti. “Jenna önce anne babasını sonra da kardeşini kaybetti. Olanlar onu çok etkiledi. Onu bulduğumda hâlâ kardeşinin cesedinin yanında oturuyordu. O olduğumu düşündüğü için benimle geldi. Hiçbir zaman aklını başına getirmeye uğraşmadım. Onu daha fazla incitmeye gerek yok diye düşündüm. Bu şekilde, bir şeyler uydurarak başa çıkabiliyor.”</p>

  <p class="block12">Duyduklarım göğsümü sıkıştırmıştı. “Nasıl ölmüş?”</p>

  <p class="block12">“Bilmiyorum. İkisini şehrin iş merkezinde buldum, harabeler arasında. Oraya asla gece ya da günün hangi saati olursa olsun gündüz yalnız gitmemeli. Avcı tiplerin cirit attığı bir yer. Sanırım bu nedenle Novem de o tarafa fazla ilişmiyor. Aramızdaki kötülerin bu harabelere sahip çıkması, Fransız Mahallesi ya da Garden Mahallesi’ne bulaşmasından daha iyidir.”</p>

  <p class="block14"><span class="text2">Yağmur damlalarının ıslattığı pencereden dışarı baktı. “Görünüşe bakılırsa yağmur durmuş.” Daha fazlası için onu zorlamadım, sanırım zamanı geldiğinde</span> <span class="text1">onun</span> <span class="text2">bana soracağı sorulardan kaçmak istediğim için devam etmedim. Belki o da bana karşı aynı inceliği gösterirdi o zaman. “Pazara gitmek ister misin? Çocuklara yiyecek bir şeyler getireceğimi söylemiştim.”</span></p>

  <p class="block12">“Tabii.”</p>

  <p class="block14"><span class="text2">Kafeden çıkıp meydanı geçtikten sonra nehrin kıyısındaki Fransız Pazarı kısa bir yürüyüş mesafesindeydi. Üzeri kapalı pazaryerine girerken güneş açtı. Yağmurdan korunmak için turistler de yerli halk da içeri doluştuğundan, içeride bir alışveriş çılgınlığı yaşanıyordu. Pazarı sebze ve meyvelerin, etlerin, peynirlerin, bitkilerin ve bahçe süslerinin canlı renkleri doldurmuştu. Sebastian ne alacağını biliyor gibiydi, ama ben yavaş yavaş ilerleyip her şeye dikkatle bakıyor, inceliyor, etraftakilerin gerçek insan olup olmadıklarını ve kendim de</span> <span class="text1">doué</span> <span class="text2">olduğum için bir şekilde farkı anlayıp anlayamayacağımı merak ediyordum.</span></p>

  <p class="block12">Ancak kimse değişik görünmüyordu. New 2 aynı zamanda putperestlerin, Vikanların, alternatif hayat biçimlerinin de sığınağı olduğundan, bir kimsenin giysisinden ya da vücutlarındaki pirsinglerden bir sonuca varmak pek mümkün değildi.</p>

  <p class="block12">Tespit çalışmalarımdan vazgeçip kahve, ekmek, taze kesilmiş çiçek ve hatta pazarın içinde nehirden esen meltemin ara ara insanın burnuna çarpan kokularını içime çekerek tezgâhları incelemeye koyuldum.</p>

  <p class="block12">Boncuk, maske ve kostüm satan Mardi Gras stantları kurulmuştu. Kendimi bir renk cümbüşü içinde, daracık alanlarda buldum, Sebastian bu sırada bir torba patates için sıkı bir pazarlık yapmakla meşguldü. Mardi Gras boncukları buz gibi soğuktu, elimden su gibi akıyordu. Maskeler çok güzel olsa da rahatsız edici ve baştan çıkarıcı bir tarafları vardı.</p>

  <p class="block12">Altın astarlı, üzerinde kısa siyah tüyler olan siyah kadifeden bir maske ilgimi çekti, aklıma Violet’i getirmişti. Seveceğini biliyordum ve maskenin kafasında nasıl duracağını şimdiden hayal edebiliyordum. Sırt çantamı yere indirdim ve biraz para çıkardım.</p>

  <p class="block12">Bir başka tezgâhtan Dub ve Henri için benye, Crank için de metalden bir yapboz aldım. Daha sonra Sebastian’ın neyi seveceğini düşündüm ve hediye almış olmam acaba herkese tuhaf mı gelecek diye merak ettim.</p>

  <p class="block12">Pazaryerinin sonlarına doğru, meltemin dalgalandırdığı şallara gözüm takıldı. Sebastian’a bakmak için geri döndüğümde, esintinin bir anlığına şiddetlenmesiyle şalların bir kısmı yüzüme ve boynuma dolandı. İpeksi dokunuşlarının içinden kayarak çıktığımda kendimi beton gibi bir gövdeyle karşı karşıya buldum.</p>

  <p class="block12">“Ah, pardon...”</p>

  <p class="block12">Cevap yoktu. Ne yerinden kıpırdıyor ne de çekiliyordu. Uğursuz bir şeyler olduğu hissiyle midem buruldu. Başımı kaldırıp baktım.</p>

  <p class="block12">Yine siyah bir tişört. Yine sarı kafalı bir dev. Yine insanın ödünü kopartan hançer ve kalkan ikilisi.</p>

  <p class="block12">Elim belimdeki silaha gitti, ama etrafta insanlar vardı. Bir an tereddüt etmem hazırlıksız yakalanmama neden oldu.</p>

  <p class="block12">Tereddüt etmemeliydim.</p>

  <p class="block12">Kolumu yakalayıp ters çevirerek pazarın çıkışına doğru çekiştirmeye başladı.</p>

  <p class="block12">“Hey!” Adrenalin patlamasıyla kolumu kurtarmaya çalışıyordum. “Sebastian!” Topuklarıma kuvvet verip diğer elimle parmaklarını gevşetmeye çalışarak kendimi geri çekiyordum. “Bırak beni!” Bırakmıyordu, hatta daha da şiddetle çekince bir an sendeleyip düşecek gibi oldum. Tek avucuna iki bileğimi birden sıkıştırmıştı, beni nehre doğru sürüklüyordu.</p>

  <p class="block12">Şal satan tezgâhtaki satıcıyla göz göze geldim. Gözlerini indirip standın arka tarafındaki karanlıkta kayboluşu, ve bunun normal bir şey olup olmadığını düşündürttü bana. Normal olamazdı. Bir daha bağırdım, turistlerin ilgisini çekmeye çalışıyordum ama şimdiden birkaç metre uzaklaşmıştık; pazaryerindeki sesler ve tekne gürültüsü çığlıklarımı yutuyor olmalıydı.</p>

  <p class="block12">Suyu görünce içimde aniden dehşetengiz bir düşünce belirdi: Beni boğacaktı. Hızla ellerimi çekip ısırmak üzere eğildim. Bir elimi kaçırabileceğim kadar aralanmıştı parmakları, ben de o elimle sol yanağının üzerine bir yumruk indirdim.</p>

  <p class="block12">Belimden silahı çıkardım, ama görür görmez boşta kalan eli bileğimden yakaladı ve kolumu ters çevirerek silahı kendinden uzaklaştırdı. Karşı koymaya çabalıyordum, ama bu boyutta ve güçte biriyle boy ölçüşmem imkânsızdı. Stratejimi yeniden gözden geçirme vaktiydi. Bakışlarımız kilitlenmişti. Ağzım yukarı doğru kıvrılıp yüzümde bir gülümseme belirince yarım saniye kadar dikkati dağıldı, bu sırada ben de dizimi kaldırıp kasıklarına geçirdim. Bileklerimi daha da sıktı, ama inleyerek iki büklüm olmuştu. Yüzüne bir diz geçirmek için mükemmel bir pozisyondu ve fırsatı kaçırmadım.</p>

  <p class="block12">Bir çığlık atarak öteki adamın konuştuğu tuhaf dilde küfretti. Sonra doğruldu; yüzü kıpkırmızı kesilmişti, burnundan kan damlıyordu, şakaklarındaki damarlar şişmişti. Bana doğru kafa atacağını hissettim ama durduracak şansım olmadı.</p>

  <p class="block12">Görüşüm dalgalandı ve sonra tamamen karardı.</p>

  <p class="block16">&nbsp;</p>

  <p class="block18">Derinden bir motor uğultusu. Beni yavaş yavaş gerçekliğe döndüren teknenin fiberglas kaplaması ritmik bir biçimde çarpıp su sıçratıyordu.</p>

  <p class="block12">Teknenin güvertesini kaplayan mavi sentetik çim, elmacık kemiğimi çiziyordu. Soğuk ve beni kendime getiren su üzerime ince sprey halinde yağdıkça daha da ayılıyordum ve zihnim açılıyordu. Kıpırdamadığım halde, tekne Mississippi’ye ait olduğunu tahmin ettiğim dalgaları aşarken dümenin önünde duran bacakları görebiliyordum.</p>

  <p class="block12">Silahım gitmişti. Tenimin üzerindeki metalik baskının olmadığını hissetmek için kıpırdamama gerek yoktu, ama en azından sırt çantam yanımdaydı. Dümenin yakınındaki bir bankın üzerinde duruyordu. Hançer hâlâ içindeydi. Madem silahım yoktu, hançerden medet ummaktan başka şansım kalmamıştı.</p>

  <p class="block14"><span class="text2">Doğrulup sentetik kaplamanın üzerinde denge bulmak için ellerimden güç alırken başıma bir ağrı saplandı.</span> <span class="text1">Nefes al. Nefes alıp rahatla.</span> <span class="text2">Teknenin mide bulantısına yol açan hareketleri de ayağa kalkma çabama pek katkı sağlamıyordu.</span> <span class="text1">Kahretsin.</span> <span class="text2">Sırt çantama baktım, hançer saldırısına nasıl karşı koyup, beni kaçıran kişiyi şaşırtıp vücudumun ağırlığını kullanarak tekneden aşağı nasıl atabileceğime dair bir plan yaptım.</span></p>

  <p class="block12">Ancak başında kurşun başlık takılı yüz kiloluk bir herif tarafından yere serildikten sonra hareket halindeki bir teknede ayağa kalkmaya çalışmak, tıpkı on beş santim çamurla kaplı yolda gözleri kapalı bisiklete binmeye benziyordu.</p>

  <p class="block12">Tekne dalgaları geride bırakarak kıyıya yanaşmak için yavaşladı. Bana doğru dönüp bakmasından önce sadece bir saniyem olacağının farkındaydım. Kendimi zorlayarak ayağa kalktım ve döner dönmez atıldım.</p>

  <p class="block12">Teknenin motoru durunca ön tarafı aşağı indi. Bu hareketle tam adamın kollarına uçtum, küçük bir iskeleye yaklaşırken adam gövdemi sararak beni sıkıca tuttu. Nehrin iki yanını kaplayan bataklık ve parıldayan sulardan müteşekkil kara ufkun ardında batmakta olan güneş, omzunun üzerinden gözümü alarak beni bir anlığına kör etti.</p>

  <p class="block14"><span class="text1">Sebastian ve çocuklarla akşam yemeği yiyemeyeceğim.</span> <span class="text2">Ne komik, en zor anlarda insanın aklından tuhaf düşünceler geçebiliyordu. Kötü giden vudu ritüeli, migren ve Josephine’le tanışmak dışında bugün hayatımın en güzel günlerinden biriydi, çünkü Sebastian’la tanışmıştım. Ve gerzek herifin biri çıkagelip her şeyi mahvetmişti.</span></p>

  <p class="block12">Adam, bu kadar yakınında tutmak dayanılmaz bir sıkıntıymış gibi beni ittirdi. Sentetik kaplamanın üzerine düştüm, dirseklerim çizildi, başımın arkası küpeşteye çarptı.</p>

  <p class="block12">“Hayvan herif,” diye tısladım kenetlenen dişlerimin arasından, bir yandan başımı ovuyordum.</p>

  <p class="block12">Kaşlarını çatarak muhtemelen aynı derecede etkileyici bir şeyler mırıldandıktan sonra çantamı iskeleye fırlattı, tekneyi bağladı ve bana uzandı.</p>

  <p class="block14"><span class="text2">Ayağımızı iskeleye bastığımız an derin bir oh çektim, vücudum duruma alışana kadar bir süre</span> <span class="text1">kıpırdamadan</span> <span class="text2">durmaktan başka bir isteğim yoktu, ama Kurşunkafa beni çekiştirerek iskeleden indirdi ve böylece gideceğimiz yeri bir anlığına görmüş oldum.</span></p>

  <p class="block12">Ayağım tökezledi.</p>

  <p class="block12">Nehrin kıyısından içeride, üzerinden yitmiş hayaletlerin yırtık pırtık giysilerine benzeyen tropik keçisakalı bitkileri sarkan yaşlı meşe ağaçlarının ortasına kurulmuş dev bir çiftlik evi vardı. Bir başına. Bataklığın ortasında, çamura batmaya direnen inatçı bir adayı akla getiren bakımlı bir bahçenin içinde. Nehrin ve kıyıda birikmiş çamurun ağır bir kokusu olsa da, kıyıya doğru esen meltem ve güneşin batmasıyla inen serinlik bu kokuyu hafifletiyordu. Şimdiden kurbağalar vıraklamaya, çekirgeler ötmeye başlamıştı.</p>

  <p class="block12">Evin ikinci katında uzun bir balkon vardı, kalın beyaz sütunlar etraftaki meşe ağaçlarının gövdeleri kadar sağlam görünüyordu.</p>

  <p class="block12">Kepenklerin çevrelediği uzun pencerelerin içinde solgun ışıklar göze çarpıyordu.</p>

  <p class="block12">Bahçeye girdiğimizde, ayaklarım yumuşak çimlere bata çıka ilerledim, tıpkı kumda yürümek gibiydi. Aklımdan binbir türlü kaçış planı ve soru geçse de bu soruları beni zorla kaçıran adama sormamın anlamı yoktu, çünkü tek kelime İngilizce bildiğini sanmıyordum. Eve yaklaştıkça, fırsat olsa bile konuşabileceğimden emin değildim. Ev nefes kesiciydi. Devasa ve zarifti evet, ama bir yandan tuhaf duygular yaydığını hissediyordum. Hüzün. Yalnızlık. Gri, yeşil ve siyah renklerden bir denizin ortasında, iskeletten şallar sarınmış meşe muhafızlarca korumaya alınmış, güzel bir kadın gibiydi.</p>

  <p class="block12">İlk katın verandasını geçerek ön kapıya geldik. İçerisi, antrenin tavanından sarkan büyük bir avizeyle aydınlatılmıştı.</p>

  <p class="block12">Terk edilmiş, loş bir mekân. İç mimarların rüyası olabilecek türden bir yer. Islak, çamurlu adımlarımız, döşeme tahtasının üzerinden tok bir gürültü çıkararak geçti, büyük bir döner merdivenin yanından evin arkasına ilerledi. Adam beni sağ tarafa çekerek, merdivenin altındaki bir başka merdivene açılan kapıdan içeri soktu.</p>

  <p class="block12">Eski demir fenerlerle aydınlatılmış pis kokulu merdivenleri inmem için beni sürüklerken, fısıltıyla birkaç kelime söylediğini duydum. Tuhaf bir şeyler oluyordu. Aşağı iniyorduk. Bu bataklık yerde imkânsız bir şeydi. Evin temelinin sağlam bir yere atılmış olduğunu varsaysam bile, New 2 ve civarındaki her şey gibi buranın da batıyor olması gerekirdi.</p>

  <p class="block12">Birbirinin üzerine sıkı sıkı yerleştirilmiş taş bloklardan örülü duvarları görünce nabzım hızlandı. Birleşme noktalarından kara kara çamurlar sızıyor, sanki taşlar siyah gözyaşı döküyormuş gibi görünüyordu. Her an taşlar yerlerinden çıkacakmış ve kopkoyu sularla birlikte bataklık yaratıkları içeri dolarak kendilerine ait olan mekânı geri alacaklarmış gibi geliyordu.</p>

  <p class="block12">Uzun bir koridora vardığımızda güçlükle yutkundum. Zeminin iki kat aşağısına inmiş olmalıydık. Üzerimizdeki ağırlığı ve etrafımızdaki her şeyin cıvık çamur ve bataklık üzerinde durduğunu düşündükçe kan basıncım deli gibi artıp avuçlarım terlemeye başladı. Buradan çıkmam gerekiyordu. Hemen şimdi. Klostrofobi yüzünden paniğe kapılıp aptalca bir şey yapmadan önce.</p>

  <p class="block14"><span class="text2">Adam beni koridorda çekmeye başladı. Fenerler biz ilerledikçe kendi kendine yanıyordu, büyülü gibiydiler. Bir anda dehşetle hücrelerin yanından geçmekte olduğumuzu fark ettim.</span> <span class="text1">Hücreler.</span> <span class="text2">Önlerindeki kalın demir parmaklıklar pas ve örümcek ağlarıyla kaplanmıştı. İçleri zifiri karanlıktı. İçerideki koku boğucu hale gelmişti. İnsan pisliği kokusundan da öte, dayanılmaz bir kokuydu.</span></p>

  <p class="block12">Midem kalkmıştı, tam tökezlediğim an adam da ilerlemem için arkadan ittirdi. Dizlerimin üzerine kapaklanıp öğürmeye başladım, üçüncü öğürüşten sonra tutup beni tekrar ayağa kaldırdı. Bütün vücudumu soğuk bir ter bastı, safra genzimi yakıyordu.</p>

  <p class="block12">Dört hücre sonra durup birini açtı.</p>

  <p class="block12">“Hayır,” diye başladım kısık bir sesle, ona dönüp çocuk gibi kollarına yapışmış, bırakmıyordum. “Hayır, lütfen.” Parmaklarımı indirdi. Ben can havliyle, oysa beni üstünden atmak için var gücüyle boğuşurken yanaklarımdan yaşlar akıyordu. Paniklemenin çok ötesindeydim, sürekli bir şeyler mırıldanıp umutsuzluk içinde titriyordum.</p>

  <p class="block14"><span class="text2">Oraya girmemin imkânı yoktu. İmkânı yoktu.</span> <span class="text1">Lütfen, tanrım, hayır!</span></p>

  <p class="block12">Nihayet gücüm tükendiğinde beni hücreye attı. Arka üstü düştüm. Kapı hızla kapandı. Avuçlarım balçık olmuştu, arkasından bağırmak için kapıya emekleyip parmaklıklara tutunurken dizlerim bir şeyin üzerinde kaydı.</p>

  <p class="block12">“Beni bırakma! Lütfen!”</p>

  <p class="block12">Çıkıp giderken ardından fenerler de tek tek sönüyordu.</p>

  <p class="block12">Burnum tıkandı. Gözyaşlarını ışığı kaybetmemek, gözden yitirmemek için parmaklıklara bastırdığım yüzümden aşağı sıcak sıcak akıyordu. “Lütfen.”</p>

  <p class="block12">Sonrasında zifiri bir karanlık ve sessizlikle baş başa kaldım.</p>

  <p class="block12">Uzun uzun ağladım, artık gözlerimde yaş kalmamıştı. Parmaklıkları kavrayan ellerim gevşedi, olduğum yerde çöküp kalsam da hâlâ tutunuyor, beni bekleyen tehlikeden, daha doğrusu daha önce bu hücredekilerin karşılaştıkları tehlikeden korkarak çıkışa olabildiğince yakın olmaya çalışıyordum.</p>

  <p class="block12">Zaman geçtikçe ben de içinde bulunduğum mekân gibi sessiz oldum. Toparlanıp yeniden düşünmeye başladım. Beni buraya getiren adamın Covington’da bana saldıran adamla aynı tip olduğu su götürmezdi. Belli ki onu öldürmekle laneti sona erdirememiştim. İçimde hafif bir bulantı hissettim. Bu nedenle mi buraya getirilmiştim, anneannem gibi boynumu mu vurduracaklardı? Hayır. Hayır, bunun olmasına izin vermeyecektim. Gözlerimi sımsıkı yumdum, belli belirsiz gelen şıpırtı ve düzenli nefes alıp verme seslerine yoğunlaştım. Belki yandaki hücreden belki de karşıdakinden geliyordu.</p>

  <p class="block12">Hafif bir sürtünme sesi geldi. Bir homurtu. Doğruldum. İçime bir ürperti geldi, kol ve bacaklarımdaki bütün tüyler diken diken oldu. Hücrede başkaları da vardı. Yalnız değildim. Aynı anda hem bir rahatlama hissettim hem de endişelenecek bir neden daha belirmiş oldu. Dost muydu, düşman mı? Benim gibi kaçırılmış mıydı yoksa tehlikeli miydi? Parmaklıkların önünde bana saatlermiş gibi gelen bir süre boyunca oturup First Caddesi’ndeki evi, Sebastian ve çocukları düşündüm. Beni arıyorlar mıydı acaba? Boş mu vermişlerdi? Gece olduğu için eve mi dönüyorlardı?</p>

  <p class="block12">Karşı çapraz köşede minik bir ışık yanarak güçlenmeye başladı. Kuru gözlerimi ellerimin tersiyle sildim. Işık tamamen yandığında bile sadece soluk bir parıltı gibiydi, sönmek üzere olan bir mum ışığından farksızdı.</p>

  <p class="block12">Hücrenin içindeki duvarda bir gölge belirdi, gölgenin sahibi göremediğim duvara karşı oturuyormuş gibi görünüyordu. “Merhaba?” Bağırmaktan kısılan sesim duyulamayacak kadar az çıkmıştı. Bir daha denedim. “Merhaba?”</p>

  <p class="block14"><span class="text2">“Merhaba, diyor,” koridorun sonundan cırlak bir ses gülerek beni taklit ediyordu. “Zavallı bebek. Zavallı,</span> <span class="text1">zavallı</span> <span class="text2">bebek.” Sinsi sinsi gülüşü içime dehşet saldı; bir kuş dile gelmiş de konuşuyor gibiydi. Kötü bir kuş. “Alış buna, kızım. Alış. Merhaba diyor. Merhaba, merhaba, merhaba...” Hiç bitmeyecekmiş gibi gülmeye devam ederken nihayet araya yine koridorun ucundan başka bir ses girdi ve, “Kapa çeneni,” dedi.</span></p>

  <p class="block12">Diğer hücrelerden bazılarında da ışık belirmeye başladı. İçindekiler benim elimde olmayan bir kaynağa sahipti anlaşılan.</p>

  <p class="block12">Çapraz hücredeki gölge kıpırdadı ve ışık arkasından vurduğu için karaltı şeklinde görünen biri parmaklıklarda belirdi. “Sen ne yaptın?” dedi kaba, erkeksi bir ses. Derin bir sesti ama usulca konuşuyordu.</p>

  <p class="block12">“Hiçbir şey. Hiçbir şey yapmadım.”</p>

  <p class="block12">Gülme sesleri geldi. Gözlerim yine yaşla doldu, ama ağlamamayı başardım.</p>

  <p class="block12">“Sen yapmadığını düşünebilirsin, ama O’nun açısından yapmışsın.”</p>

  <p class="block12">“O kim?”</p>

  <p class="block12">Sesi duvarlarda yankılanarak kıkırdadı. “O halde bir Güzel’sin demek ki.”</p>

  <p class="block12">“Neyim?”</p>

  <p class="block12">“Bir tek Güzeller neden burada olduklarını bilmez. Olmaması gereken şekilde ilgi çeken tipler, ilgiyi O’nun üstünden kendine çeken tipler.” İç geçirdi. “Güzeller çabuk ölür ama...”</p>

  <p class="block14"><span class="text2">“Ben Güzel değilim.” Hiçbir zaman olduğumu da düşünmemiştim. Aynaya baktığımda tek gördüğüm güzel olma</span> <span class="text1">ihtimalimdi,</span> <span class="text2">eğer şu ucube saçlarım ve açık buz mavisi gözlerim olmasaydı tabii. Güzel olamayacak kadar acayiptim. “Ayrıca burada ölmeyeceğimden de adım gibi eminim.”</span></p>

  <p class="block12">Parmaklıkların yanında oturan adam kıpırdandı. “O zaman neden buradasın?” dedi.</p>

  <p class="block12">“Keşke bilseydim. Fransız Pazarı’nda kendi işime bakıyordum, birden hançer ve kalkan taşıyan tuhaf, yabancı bir adamın saldırısına uğradım.”</p>

  <p class="block12">Bir tıslama geldi. “Fransız Pazarı mı? Şehirde mi? New 2’de mi?”</p>

  <p class="block12">“Evet,” diye cevapladım yavaşça. “New 2’de olması ne anlama geliyor?”</p>

  <p class="block19"><span class="text3">“Perseus’un oğulları,” dedi adam, “τέρας</span><sup class="text4" id="id_Dipnot1"></sup><a class="calibre2" href="../Text/karanligin_kizi_201.html#id_GeriDipnot1"><sup class="text5">[1]</sup></a> <span class="text3">avcıları. Şehre girmeleri yasaktır. Kahretsin,” bıyık altından küfretti, “anlaşmayı bozmuş.”</span></p>

  <p class="block12">“Affedersiniz ama ben bir şey anlamıyorum bu söylediklerinizden, τέρας avcısı ne demek? Anlaşmadan neyi kastediyorsunuz?”</p>

  <p class="block12">“Anlaşma Novem ve O’nun arasında varılmış bir karar -ya da karardı demek daha doğru herhalde. Ona ihanet eden bir τέρας avcısını yakalayıp teslim etmemiz karşılığında bir daha şehrin güvenliğini tehdit etmeyeceğine dair söz almıştık. τέρας Yunancada ‘canavar’ demek. İnsan olmayan herhangi bir yaratık. Perseus’un oğulları, onları avlar. Bizzat Kaltak’ın yaptığı zavallı, talihsiz canları avlarlar.”</p>

  <p class="block12">Kuş sesi bir kahkaha attı, tepine tepine gülen kişiyi zihnimde canlandırabiliyordum. “Kaltak! Kaltak, Kaltak, Kaltak!”</p>

  <p class="block12">“Sen... çeneni kapayacak mısın?” Yine aynı öfkeli ses duyuldu.</p>

  <p class="block12">“Sana bunu yapmış olduğuna göre çok önemli biri olmalısın. Kimsin sen?” Yanımdaki adam sanki koridorun ucundaki şamatadan habersizmiş gibi sormuştu.</p>

  <p class="block12">“Önce sen. Şu Kaltak dediğin kişi kim?”</p>

  <p class="block12">Fısıltılar. Üzgün, kırılgan fısıltılar koridoru kapladı. Herkes tek bir kelimeyi fısıldıyordu, sonunda ne dediklerini çıkarabildim.</p>

  <p class="block13">Athena.</p>

  <p class="block12">Ensemdeki tüyler diken diken oldu. Kuş sesli ve diğerleri, beni dehşete düşüren bir fısıltı tutturmuştu.</p>
</body>
</html>
