<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_OnSekiz">On Sekiz</p>

  <p class="block18">“Hayır!” diye haykırdım, Athena bacaklarını iki yana açıp mezar odası çatısının iki yanından sarkıttı, serbest kalan ayaklarını bir çocuk gibi sallamaya başladı. Yüzündeki kendini beğenmiş gülümseme kanımı donduruyordu. “Lütfen,” diye fısıldadım, yalvardığım için kendimden nefret ederek. “Yapma.”</p>

  <p class="block14"><span class="text2">“Haa!” Ellerini çırptı. “Biliyorum. Anlatmak yerine göstermeye ne dersin o zaman? Neler olacağına dair bir tadımlık versek? Sadece göstereceğiz, hiçbirine zararı dokunmayacak.</span> <span class="text1">Sen de</span> <span class="text2">bu sayede buraya ait olmadığını görmüş olursun, sevgili Ari.”</span></p>

  <p class="block13">Tanrım.</p>

  <p class="block12">Dizlerimin üzerine çöktüm. “Hayır.” Sesim boğazımda düğümlenmişti. “Lütfen, yapma.”</p>

  <p class="block12">Dudağının kenarında bencil bir gülümseme belirdi. Çok geç olduğunu biliyordum. Gözlerinin derinliklerindeki zalim pırıltı ve küstah ifadeden anlamıştım.</p>

  <p class="block12">Athena’nın elleri uzandı ve avuçlarından iki yeşilimsi ışın cazırdayarak çıktı. Ayağa kalkacak vaktim olmamıştı, gücü etrafımda dönerek giysilerimi dalgalandırıp saçlarımı havalandırırken dizlerimin üzerinde donakaldım. Ensemdeki topuz çözüldü. Saçlarım dağılarak beyaz dalgalar halinde yayıldı. İki büklüm kıvrılarak kendimi saklamaya çalışarak karnımı kasıyordum, ama görünmez bir güç beni olduğum yerde tutuyor, çenemden kaldırıyor, omuzlarımı bırakmıyordu. Mücadele etme gayreti içinde ensemden ter boşalıyordu.</p>

  <p class="block12">Saçlarımı zapt etmek için ellerimi kaldırma isteğiyle haykırıyordum, her şeyi durdurmak istiyordum ama ellerim benden bağımsız hareket ediyordu. Dizlerim yerden kesildi, arkadaşlarımın şoktan rengi atmış suratlarına doğru döndüm. Kollarım ardına kadar açıldı. Saklanmama imkân yoktu.</p>

  <p class="block12">Ve Sebastian... Sebastian bir adım öne atmış yardım etmek için bana doğru ilerlemeye çalışıyordu, ama hareket edemez haldeydi. Hiçbiri hareket edemiyordu.</p>

  <p class="block12">Sadece gözlerimi kullanabiliyordum. Sebastian’la göz göze gelince donuklaştı. Boğazımın tıkandığını hissettim. Kalbim delicesine bir hızla çarpmaktan ağrıyordu. Sonra saçlarım ayrılarak tutamlar halinde bükülüp salınmaya başladı. Kafa derim yanmaya başladı.</p>

  <p class="block13">Tanrım, yanıyorum!</p>

  <p class="block14"><span class="text2">Kulakları tırmalayan bir çığlık attım -dehşet verici bir sesti. Gözlerimi yumarak durdurmaya çalışıyordum.</span> <span class="text1">Lütfen! Bitsin artık!</span></p>

  <p class="block14"><span class="text2">Sonra kafa derimin altında bir kıpırdanma hissettim. Nefes almak için ağzımı açıyordum, ama hava gelmiyordu bir türlü. Bütün vücudum dönüşümden ötürü sarsılıyordu, sinir uçlarım korkudan elektrikleniyordu. Gözlerimden sıcak yaşlar süzülüyordu.</span> <span class="text1">Hayır! Hayır! Hayır!</span></p>

  <p class="block12">Kafamın derisi açıldı; top gibi yuvarlak, yumuşak bir dumanın kayarak çıktığını ve saç tutamlarımın arasında döne kıvrıla, canlı bir şeylerin belli belirsiz gölgelerine dönüştüğünü hissettim. Kahrolası canlıların yansımasıydı. Duman yakında neler olacağını gösteriyordu. Kıvrılarak iç içe geçen, mide bulandırıcı bir ışık halesi gibiydi. Bulanık beyaz, sarı ve turuncu renkte yansımalar beliriyordu.</p>

  <p class="block12">Gözlerim ters dönerek başımın içine girdi. Kalbim son bir defa hızla çarpıyor, yaşadığım panikten ötürü damarlarımda akan adrenalinle başa çıkmakta zorlanıyordu. Gözlerim iradem dışında açıldı, Athena izlememi istiyordu. Arkadaşlarımı görmemi istiyordu.</p>

  <p class="block12">Arkadaşlarım.</p>

  <p class="block12">Geri çekiliyorlardı. Destek almak için birbirlerine sokulmuşlardı. Dehşetten ötürü şaşkın yüzleri bembeyaz kesilmiş, ağızları açık kalmıştı.</p>

  <p class="block14"><span class="text1">Hayır</span><span class="text2">, yalvarmak istiyordum.</span> <span class="text1">Lütfen gitmeyin.</span></p>

  <p class="block12">Ama konuşamıyordum.</p>

  <p class="block12">Ve Sebastian. Az önce bir adım öne atarak aramızdaki görünmez engeli aşıp bana yardım etmeye çalışan Sebastian geri çekilmişti.</p>

  <p class="block12">Geri çekilmişti.</p>

  <p class="block12">Gerçekler ortaya çıkıp da içimdeki son ümit kırıntısının da boşa çıktığını anlayınca, göğsüm sönerek içime göçtü. Aslında şaşırmamam gerekirdi. Daha en başta ümitlenmeseydim, böyle incinmezdim. Kimseye güvenmez ve kimseyi sevmezsen incinmen için bir neden de olmaz. Kendi kurallarımı hiçe saymıştım. Aklı azıcık başında olan kim kaçmazdı ki? Kim olsa korkudan altına kaçırır, dumura uğrardı. Onları suçlayacak halim yoktu.</p>

  <p class="block12">Crank, Henri’nin koluna tutunuyordu, yüzünü tutunduğu kola dayamıştı, gözleri fal taşı gibi açılmıştı. Violet dışında herkes aynı haldeydi. Küçük kız şaşkınlık içinde yavaşça Mardi Gras maskesini kaldırdığında çocuksu bir merakla beni izlediğini gördüm.</p>

  <p class="block12">Henri koşarak Violet’i tuttu, sırtından çekiştirdi. Violet arkasını dönüp ona minik köpekdişlerini gösterdi. Henri, yanmış gibi anında Violet’i bıraktı.</p>

  <p class="block12">Çıkış kapısına ulaşmışlardı, parmaklarıyla demir parmaklıklara tutunarak Violet’i çağırıyorlardı, sesleri beynimin içindeki acı ve hayal kırıklığından kaosta duyulmaz hale geliyor, boğuluyordu.</p>

  <p class="block12">Violet meydan okurcasına bağdaş kurarak yere oturdu. Diğerleri peşini bıraktı. Henri, Crank ve Dub’ı çekiştirerek parmaklıklardan uzaklaştırdı, koşmaya başladılar. Sebastian mezarlıktan çıkmadan önce bir an duraksadı, son bir defa o anlaşılmaz bakışlarından birini attı, sonra diğerlerinin peşinden gitti.</p>

  <p class="block12">Athena beni serbest bıraktı. Bedenim yere çarpıp yumuşak toprağa gömülürken, ciğerlerimden hırıltılı bir nefes çıktı. Yanağım ıslak toprağa denk gelmişti, yüzüme vuran serinlik hoşuma giderek beni rahatlattı.</p>

  <p class="block12">Kıpırdamadan olduğum yerde durdum, mecalim yoktu, tamamen bitmiş olduğumdan çabalamıyordum da artık.</p>

  <p class="block12">Athena’nın ayakları yere indi ve yattığım yere yavaş yavaş birkaç adım atarak ulaştı. Botunun ucuyla omzumu dürterek beni sırtüstü çevirdi.</p>

  <p class="block14"><span class="text2">Tanrıçanın yüzünü iyice bir süzdüm, eğer cehennem diye bir yer varsa, bu acımasız kaltağın yeri kesinlikle hazırdı. Çömelerek yüzümün sol tarafındaki gözyaşlarını nazikçe sildi, sonra dirseklerini dizlerinin üzerine yerleştirdi. “Sen buraya ait değilsin, evlat. Seni</span> <span class="text1">istemiyorlar. O</span> <span class="text2">da seni istemiyor. Uyumsuzlar bile dışladı seni. New 2 sana uygun değil, dünyanın hiçbir yerinde seni olduğun gibi kabullenecek bir yer bulamayacaksın. Senin yerin benim yanım.”</span></p>

  <p class="block12">Derin bir çaresizlik ve yalnızlık hissiyle göğsüm sıkıştı. Athena haklıydı. Kaltak kadın haklıydı.</p>

  <p class="block12">“Karar vermek için günbatımına kadar vaktin var. Benimle gel, Medusa’nın kızı. Sana yuva veririm, servetin olur, gönlünden gelen her şeyin sahibi olursun. Tek yapman gereken benim kurallarıma göre yaşamak, hepsi bu.” Uzanıp bir tutam saçımı parmaklarının arasına alarak oynadı, gözlerinden haset ve acı okunuyordu. “Döndüğünde ne yapacaksın? Nereye gideceksin? Belki de... belki de bir gün üstündeki bu laneti kaldırır, hayatını sana geri veririm. Uslu bir kız olursan, her söylediğimi yerine getirirsen, Aristanae, neden olmasın...”</p>

  <p class="block12">Athena ayağa kalkıp birden ortadan kaybolurken, sildiği yanağımdan aşağı yeniden yaşlar süzülüyordu.</p>

  <p class="block12">Gözlerimi kapadım, yana dönerek bacaklarım ve kollarımı toplayarak kıvrıldım, ıslak çimenlerin arasında sessizce ağladım.</p>

  <p class="block12">Her yerim acıyordu. Bedenim. Ruhum. Tamamen ümidini yitirmenin ne demek olduğunu anlamıştım artık. İçimdeki acının beni yiyip bitirmesine ve bütün duygularımı hissizleştirip yapayalnız bir dünyaya götürmesine göz yumdum.</p>

  <p class="block12">Uzun bir süre sonra, Violet arkama oturdu ve sırtıma sokularak kıvrıldı. Bu hareketi içimi sızlatmıştı, gözlerimden yeniden yaşlar boşaldı. Violet. Minik Violet beni kabul etmişti, bana merhamet, nezaket ve sadakat göstermişti.</p>

  <p class="block12">Uyandığımda sırtımdaki sıcaklığı ve yüzüme çiseleyen ılık yağmuru hissettim. Yavaş yavaş, ağrıyan kaslarımı zorlayarak doğruldum ve omzumun üzerinden Violet’in çimlerin üstünde kıvrılarak yattığını gördüm. Pascal da yanında uzanıyordu. Çocuğun eli hafifçe yüzünün yanındaki yapraklara doğru uzanmıştı, bileği öylesine ince ve kırılgan görünüyordu ki.</p>

  <p class="block12">Kuruyarak şişmiş gözlerimi ovuşturdum ve duru görümün geri gelmesini bekledim. Ama onun yerine hatıralar sardı zihnimi. Geçmişim, üzerimdeki lanet ve Athena’nın irademi kırmak için bana yaptıkları.</p>

  <p class="block12">Uzun saçlarımı omzumun üstünde kıvırırken iç sıkıntısıyla ağzımdan bir oflama çıktı. Şimdi annemin neden hayatına son verdiğini, neden ondan önceki kadınların da aynısını yaptıklarını anlayabiliyordum. Harpia’nın neden medeniyete dönmek yerine bataklığa kaçtığını da anlamıştım. Yalnız kalmak, sevdiklerinin senin yüzünden korkup dehşete düştüklerini görmekten çok daha iyi bir seçenekti.</p>

  <p class="block12">Mezarlığın içinden belli belirsiz bir müzik sesi geliyordu. Bir bando. Trompet. Davul. Ziller.</p>

  <p class="block12">Violet’in burnu kıpırdadı. Solgun yüzünün üzerindeki siyah kirpikler titredi. Doğrulurken minik eli dayandığı yumuşak toprağa battı. Siyah saçını kulağının arkasına attıktan sonra küçük yüzünü puslu gökyüzüne çevirdi.</p>

  <p class="block12">Biraz uzağında duruyordum. Rutubet giysilerimden tenime işlemişti. Yağmur damlaları birleşip yüzümün kenarından aşağı akıyordu. “Violet, neden kaldın?”</p>

  <p class="block12">Pascal Violet’in kucağına atladı. İnce parmaklarıyla timsahın sırtını okşarken yüzünü aşağı indirdi, iri siyah gözlerinde derin ve gizem dolu bir ifade vardı. “Bence çok güzel görünüyordun.”</p>

  <p class="block12">Kırık kalbim bir kez daha acıyla dağlandı. Gözyaşlarımı bastırarak küçük bir kahkaha attım. “Teşekkür ederim.” Sadece Violet, yalnızca bu sürüngenlere ve payetlere düşkünlüğü olan minik Gotik bebek beni kabullenmeye istekliydi.</p>

  <p class="block12">New 2’ye geldiğimden bu yana Violet’le çok kısa vakit geçirmiştim, ama ilk karşılaşmamızdan bu yana aramızda bir bağ olduğunu hissediyordum.</p>

  <p class="block12">Bana göre bu ikimizin de biricik olmasından kaynaklanıyordu, ruh akrabalığı vardı aramızda. Burada benimle kalmıştı. Beni kabul etmişti. Onun için artık yapmayacağım hiçbir şey yoktu.</p>

  <p class="block12">“Geçit bu tarafa geliyor,” dedi. “Çocukların geçidi. Bizim de onlarla birlikte olmamız gerekiyordu.” Başını müzik sesinin geldiği tarafa döndürdü. “Günbatımı yaklaşıyor.”</p>

  <p class="block12">Buz gibi soğuyan bacak ve kollarımdaki tüyler diken diken oldu. Çiseleyen yağmur çimlerin hemen üstünde ince, gri bir sis tabakası oluşturmuştu. Başımızın üstünde gök kalın bir bulut denizinin ardında kaybolmuştu. Meşe ağacının göğe uzanan kargacık burgacık dalları kara bir şimşeği andırıyordu. “Yakında geri gelecek,” dedi Violet. “Ne yapacaksın?”</p>

  <p class="block12">Athena’nın ortaya çıktığı mezarın olduğu yere baktım. “Bilmiyorum.”</p>

  <p class="block12">“Onu öldürmen gerek.”</p>

  <p class="block14"><span class="text2">“Ben kim, tanrıça öldürmek kim.”</span> <span class="text1">Tabii ya.</span></p>

  <p class="block12">Violet omuz silkerek ayağa kalktı, siyah elbisesine ve saçlarına yapışan otları toplayıp tozları silkti, başındaki maskeyi yüzüne indirmeden düzeltti.</p>

  <p class="block12">Müzik sesi giderek yükseliyordu, ama pus yüzünden Mardi Gras’ı kutlayanlar görünmüyordu. Ayağa kalkıp uzun saçlarımı salladım ve üstümdeki ürpertiyi attım. Ne olduğumu artık biliyordum, neye dönüşeceğimi de... Atalarımdan kaçının kendini öldürmeyip bu değişimi yaşamadan, yani canavara dönüşmeden hayatına devam edebildiğini merak ediyordum. Acaba kaçı avcılarının hançeriyle ölmüştü? Sonunda ne olacağı belliydi. Athena neden benim canımı bağışlamaya karar vermişti o halde?</p>

  <p class="block14"><span class="text2">Athena’nın safına geçmek tek seçenek olarak görünüyordu. Ya onunla gidecektim ya da ortadan kaybolacaktım.</span> <span class="text1">Nereye gidebilirsin ki? Üstündeki bu şeyle nerede yaşayabilirsin? Üstümdeki şey beni ölümden daha çok korkutuyordu.</span></p>

  <p class="block12">Violet beni dürttü. “Burada.”</p>

  <p class="block12">Döndüm. Athena meşe ağacının uzun, kalın dalına tünemişti. Aşağı atlayarak yaklaştı. “Bir karara vardın mı, Gorgon?”</p>

  <p class="block12">Adına tanrıça denen bu şey, yüzyıllardır ailemin başına dert olmuştu, binlerce kadına ölüm ve acıdan başka bir şey getirmemişti. O anda anladım ki, asla ona teslim olmamalıydım. Diğerleri gibi ölmeyi tercih ederdim. Ama bundan da çok, intikam alma isteği sarmıştı içimi. “Git kendini becer, Athena.”</p>

  <p class="block12">Violet elimi tutarak sıktı. Sırtını okşayıp kaçmasını söylemek istedim, ama bunu yaparsam Athena’nın dikkatini çocuğa çekmiş olacaktım.</p>

  <p class="block12">Athena yanağıma öyle hızlı bir tokat indirdi ki kendimi koruyacak vaktim bile olmamıştı. Tokadın çarptığı anki sıcaklık ve şok, ağzımdan bir inilti çıkmasına neden oldu. Kulaklarım çınlıyor, acı yüzüme yayılıyordu.</p>

  <p class="block12">Yavaş yavaş doğruldum, dişlerimi kenetleyip yumruklarımı sıkarak tanrıçayla göz göze geldim. Athena çenemi kavrayıp sıktı, yüzüme iyice yaklaştı. Gözlerinin içinde inanılmaz bir parıltı vardı, eğer ağzının aldığı zalim ifadeyi görmesem güzelliğine hayran kalabilirdim. “Ne söylediğini kulağın işitsin, küçük kız. Yoksa tıpkı annene yaptığım gibi başını kazığa saplarım.”</p>

  <p class="block12">“Annem kendini öldürdü,” diye öfkeyle haykırdım, annemin adını anması bile sinirime dokunmuştu.</p>

  <p class="block12">“Evet, ben de cenazesini teslim aldım. Tapınağımın önüne pek yakıştı.”</p>

  <p class="block12">Gözlerimin önünde öfkeden ışıklar çaktı. Bütün gücümle yumruğumu savurdum, ama elimi yakalayarak daha da yaklaştı. “Sesleri duyuyor musun, Aristanae? Arkadaşların geliyor, New 2’deki çocuklar mezarlığın yanından geçerlerken ordumun elinde can vermeleri an meselesi.”</p>

  <p class="block12">Athena’nın omzunun üzerinden baktığımda, gri sisin içinde bir kıpırtı gözüme çarptı. Athena’nın yaratıkları sisin arasında zar zor da olsa seçilebiliyordu. Mezarların üzerinde pusuya yatmış, sinsice yürüyen, ağaç dallarının üzerinden atlayan tipi kaymış gudubetler. Sanki Frankenstein’ın elinden çıkmış gibi görünüyorlardı. Athena’nın ordusu buydu demek.</p>

  <p class="block12">“İşte bunlar,” dedi Athena, omzunun üzerinden işaret edip elini çenemden indirerek, “senin yeni ailen. Tıpkı ecdadın gibi lanet ve güç kullanılarak yapıldılar. Sana kraliçeleri gibi taparlar, emin ol. Senin yerin onların yanı. Benim yanım. Benimle gelirsen, bir daha asla adımımı New 2’ye atmayacağım.”</p>

  <p class="block12">Bando müziğinin sesi daha da net gelmeye başlamıştı. Yaklaşıyorlardı. Omzumun üzerinden bir bakış attım, demir parmaklıkların arasından görünüyorlardı artık. Birazdan mezarlık kapısından geçeceklerdi ve eğer Athena blöf yapmıyorsa, hepsi tehlikedeydi.</p>

  <p class="block12">Tanrıçaya döndüm. “Neden beni de diğerleri gibi öldürmüyorsun?”</p>

  <p class="block12">“Çünkü sen diğerlerinden farklısın ve benim işime yarayacaksın.” Yüzü biraz yumuşadı. “Sende isyankâr bir taraf var, Ari. Ben de bir zamanlar senin gibiydim, kazanamayacağımı bildiğim halde sırf doğru ve adil olan neyse onu yapmak için mücadele ederdim. Ama bütün bu şeyler, umut, masumiyet, iyimserlik, inanç... hepsi geçici, peki geriye ne kalıyor o zaman? Büyümen gerek, yerini görmen, senin için en iyi olanı bilmen lazım. Bana sadakat yemini edersen, artık güvende olacaksın.” İçimde tuhaf bir güven duygusu hissederek gözlerimi kıstım. Athena beni ikna etmek için çok çaba sarf ediyordu. Karar vermem için uzun bir süre tanımıştı ve bu süre boyunca kimseye zarar vermedi. Boğazımdan keskin bir kahkaha sesi yükseldi. “Benden cidden korkuyorsun, değil mi?”</p>

  <p class="block12">Athena gözlerini kırparak dikleşti. Çenesi seğirdi. “Ben Savaş Tanrıçasıyım, küçük kız. Kimseden korkum olmaz, çünkü ölümsüzüm. Ölüm Tanrıçası’nı yatağında öldürdüm, ben Ölüm’ün ta kendisiyim. Bunu aklından çıkarmasan iyi edersin, çünkü arkadaşların geldi bile.”</p>

  <p class="block14"><span class="text2">Geçit kapının yanından geçip gitmek yerine içeri girdi.</span> <span class="text1">Neler oluyor?</span></p>

  <p class="block12">Hepsi maskeliydi. Yürüyerek geliyorlardı.</p>

  <p class="block13">Kahretsin.</p>

  <p class="block12">Maskeli çocuklar Violet’le benim arkama dizildiler. Müzik kesildi. Ne yapacağımı bilemediğimden kalbim hızla çarpıyordu. Çıldırmış mıydılar yoksa?</p>

  <p class="block12">İçlerinden siyahlara bürünmüş pelerinli biri öne çıkarak maskesini kaldırdı. Sebastian’dı. Üstüme serin bir meltem vururken başıyla beni selamladı. Bir başkası daha öne çıktı. Michel’di. Sonra sekiz kişi daha kendini açığa çıkardı. Novem de buradaydı. Dub, Henri ve Crank de gelmişti. Hepsinin yüzünde kararlı bir ifade vardı. Savaşmaya hazırdılar.</p>

  <p class="block12">Geri gelmişlerdi.</p>

  <p class="block12">Mezarlıktan içeri destek kuvvetleri de girmeye devam ediyordu.</p>

  <p class="block12">Athena öfkeli gözlerini gelenlere dikti, yanaklarının kızardığı görülüyordu. “Bu mesele sizi ilgilendirmez, Novem,” diye haykırdı. “Onu ben dönüştürdüm. O benim.”</p>

  <p class="block12">“Yarattığın kişiye düşman kesildiğin ve Medusa’yı öldürttüğün andan itibaren seninle ilişkisi kesilmiş demektir. Gorgonlar hiçbir zaman senin olmadılar. Kendi başlarınaydılar, seçme hakları vardı. Yaşama hakları vardı,” dedi Michel alçak ve kendine güveni tam bir sesle. Sebastian ve ötekiler, birlikte yürüyüp yanımda durdular.</p>

  <p class="block12">Athena’nın arkasındaki gudubet canavarlar ve insansı yaratıklar tıslayıp kıpırdanıyordu. Savaşmak için, saldırıp öldürmek için hazırdılar. Tüylerim diken diken olmuştu.</p>

  <p class="block12">“Onun yüzünden savaş mı ilan edeceksiniz?” diye köpürdü Athena. “Sizin hiçbir işinize yaramaz. Henüz olgunlaşmadı. Gücü yok.”</p>

  <p class="block12">“Hayır,” dedi Josephine. “Henüz gücü yok, ama onu senden korumalıyız. Gücünü elde ettiğinde bir daha New 2’nin başına musallat olamayacaksın.”</p>

  <p class="block12">Athena yüksek sesle tısladı, yüzü ölüm biçimine girerek eski haline geri döndü. “O halde savaşacağız.”</p>

  <p class="block12">“Ne yaptığına çok dikkat et, tanrıça,” dedi Michel. “Şu an gücümüz eşit.”</p>

  <p class="block12">Athena, Michel’i duymazdan gelerek ellerini uzattı, başını geri atarak kulakları tırmalayan doğaüstü bir savaş çığlığı attı.</p>

  <p class="block12">Sebastian beni ve Violet’i elimizden tutarak bizi iki tarafın arasından çekip çıkarırken kulaklarım çınlıyordu. Novem ve aile üyeleri Athena ile ordusunu karşılamak için ileri atılmıştı. Doğal olamayacak bir hızda hareket ediyorlardı. Pelerinleriyle kolları ve bacakları pusun içinde hareket ediyordu. Gudubet şeyler uçarak savaşmaya geldiler, çığlık atıyorlardı. Sisin içinde akan kan yay gibi fışkırmaya başladı.</p>

  <p class="block12">Ben de Sebastian’ı çektim, koşarken bir mermer taşa takılıp tökezledi. “Beni bırakmalısın!”</p>

  <p class="block12">En arka safa ulaşıp kapıya yaklaşmıştık. “Burada kalamazsın,” dedi.</p>

  <p class="block12">“Kalmam gerek! Bu benim savaşım, Sebastian. Bırakıp gidemem.”</p>

  <p class="block12">“Gitmen gerek! Seni korumak için hayatlarını feda ediyorlar!”</p>

  <p class="block12">Bir an duraksadım. Kafam karışmıştı. “Neden?”</p>

  <p class="block12">Yaklaştı. “Babam bana her şeyi anlattı. Sen bir tanrı-öldürensin, Ari.”</p>

  <p class="block12">“Ne?”</p>

  <p class="block12">“Athena. Medusa’yı lanetleyip ona herkesi taşa dönüştürme gücü verdiğinde, tanrıları muaf tutmayı unutmuş. Hatasını anladığındaysa τέρας avcılarını yaratarak Medusa ve çocuklarını öldürmekle görevlendirmiş. Onu ve diğer tanrıları taşa döndürme gücü sadece sende.”</p>

  <p class="block12">“O halde neden beni de diğerleri gibi öldürmedi?”</p>

  <p class="block12">“Çünkü daha önce elinde Aegis’in gücü vardı. O kalkan sayesinde Athena’yı yenmek neredeyse imkânsızdı, ama kaybetti ve bu nedenle şimdi sana ihtiyacı var. Diğer tanrıları yok edebilmek, bizi öldürebilmek ve daha başka kim bilir ne yapmak için...” Beni itti. “Kaçman gerek!”</p>

  <p class="block12">Safları aşan iki yaratık bize doğru geliyordu. Sebastian eğilerek, üstüne atlayanı atlattı. Yaratık arkasına düşüp yuvarlandı. Diğeri korkunç görünen bir hançeri sallayarak üstüme geldi. Ben de eğilerek dizine bir tekme attım, elimin tersiyle suratına vurdum, dönerek elindeki hançeri kaptım, hızımı iyice alarak bir tam tur dönüşü tamamlarken savurduğum hançerle yaratığın kafasını uçurmayı başardım.</p>

  <p class="block12">Kafa sisin içinde yuvarlanarak kayboldu.</p>

  <p class="block14"><span class="text1">Tanrım!</span> <span class="text2">Az önce yaptığım şeye inanamıyordum. Ama daha fazla düşünecek vaktim de yoktu. Bir başkası daha üstüme saldırırken, Violet’i ve diğer çocukları buradan götürmesi için Sebastian’a bağırdım. Ama Violet, ötekiler dövüşürken bir ağacın tepesine tırmanmaya başlamıştı bile. Athena’nın ordusu düşmanlarını yenmek ve dikkatlerini dağıtmak için cüsselerini kullanırken, Novem ve aileleri dövüşürken kendi sihir ve yeteneklerinden faydalanıyorlardı.</span></p>

  <p class="block12">Vampirler var güçleriyle, kendilerinden geçerek saldırıyordu, acıma nedir bilmiyorlardı. Gabriel’in de aralarında olduğunu görünce bir an donakaldım, maskesi olmasa da o olduğunu anlamıştım. Yaratıklardan birinin gırtlağını dişleriyle yardığını gördüm; saflara koşan biçim-değiştiricilerin pençeleri ve dişleri kadar kötücül bir görüntüsü vardı. Yanımdan bir yaratık geçip göz kırptı, sonra havaya sıçrayarak kahverengi bir kurda dönüşerek patilerinin üzerinde yere kondu. Avcı Deschanel’di bu. Athena’nın hapishanesinden kurtardıklarımdan biri.</p>

  <p class="block12">Ardından gözlerim iki elinde birden hançerle doğaüstü bir hızda koşarak karşısına çıkan herkesi doğrayan Athena’ya ilişti. Gözlerinde derin bir yeşil parıltı vardı.</p>

  <p class="block12">Başıma bir ağrı saplandı.</p>

  <p class="block12">Yere düştüm, arkamdan bir yaratığın üstüme atlayarak bir darbe indirdiğini görmemiştim bile. Sebastian’a seslendim, ama o da iki yaratıkla mücadele ediyordu. İki kaba el beni tutup çevirdi ve boğazıma yapışarak sıkmaya başladı. Tekme atıp kenara kaçmaya yekensem de hiçbir işe yaramıyordu. Gri kayış gibi bir surat küçümser bir ifadeyle bana bakıyordu. Saçı yoktu. Burun yerine iki delik vardı sadece. Dudakları yoktu, ısırmaya çalışan dişleri açıkta duruyordu.</p>

  <p class="block12">Birden aklıma Arakne ve Harpia geldi.</p>

  <p class="block12">Ellerini boynumdan çekmesini sağlamam gerekiyordu.</p>

  <p class="block12">Kalan azıcık gücümü toparlayıp iki bacağımı birden savurup bedenimi döndürdüm ve yaratığın kafasını bacaklarımın arasına almayı başardım. Bacaklarımı aşağı doğru ittirerek yaratığı üstümden çektim. Elleri boğazımdan ayrılır ayrılmaz var gücümle pusun içine iki ismi haykırdım.</p>

  <p class="block12">“Mapsaura! Arakne!”</p>

  <p class="block12">İsimlerindeki gücün etrafımızdaki havayı değiştirdiğini hissettim; enerji yükleyen elektrik dolu, bulutlara kadar etki eden bir güç.</p>

  <p class="block14"><span class="text2">Yaratık kıstırdığım yerden kurtuldu. Dönerek kaçmaya, isimleri tekrar haykırmaya çalıştım, ama başımı iki elinin arasında kavramış, pençelerini şakaklarıma geçiriyordu. Sıkıca tutarak başımı yukarı çekiyor, kafatasımı omurgamdan ayırmaya çalışıyordu.</span> <span class="text1">Tanrım!</span> <span class="text2">Daha fazla dayanacak halim kalmamıştı, çok güçlüydü. Kolu boynuma dolandı, yine boğulmaya başlamıştım.</span></p>

  <p class="block12">Kalbim yavaşladı. Yüzüm basınçtan şişmişti. Ciğerlerim boşalırken etrafımda savaşın da hızını yitirdiğini görebiliyordum.</p>

  <p class="block12">Rüzgâr esti, pusu dağıtarak yaprak ve çerçöpü yerden kaldırdı.</p>

  <p class="block12">Tiz, kulak tırmalayıcı bir ciyaklama göğü parçaladı.</p>

  <p class="block12">Üstümdeki yaratığı bir şeyin yakalamasından hemen önce dev kanatlardan çıkan sesleri duydum. Yerden ancak bir metre kadar havalandıktan sonra beni bıraktı, sırtüstü düştüğüm yerden Harpia ve gagasının ucundaki yaratıkla birlikte hortum şeklinde yükselen sisi gördüm.</p>

  <p class="block12">Üç saniye sonra yaratık çatırdayarak mezar taşının üstüne düştü ve toprağı boyladı.</p>

  <p class="block12">Mapsaura ayaklarımın dibine kondu.</p>

  <p class="block12">Yutkundum, soluk almaya çalışıyordum, bir yandan da çağrımın işe yaramış olduğunu görmenin şaşkınlığı içindeydim. “Teşekkürler.”</p>

  <p class="block12">Gagasındaki minik delikler kabardı. Harpia’nın başı dönüp donakaldı, gözleri Athena’ya kilitlenmişti. Ardından Arakne’yi gördüm, karşısına çıkanı sağa sola fırlatarak ilerliyor, onu yıllar boyu hapseden Athena’ya ulaşmaya çabalıyordu.</p>

  <p class="block12">Mapsaura kaslı dizlerinin üzerine eğilerek yerden hızla havalandı, sisin içinde kaybolduktan sonra bir torpido gibi Athena’yı hedef alarak düşmeye başladı. Bu sırada Arakne de serbest kalarak tanrıçanın yanına gelmişti.</p>

  <p class="block12">İki yaratık da tanrıçaya aynı anda vurdu.</p>

  <p class="block12">Ama Athena’ya boşuna savaş tanrıçası denmiyordu. Ellerindeki iki hançerle iki yaratığı birden yakaladı, kendi hızlarını kullanarak onları geriye fırlattı. Harpia sağ tarafa doğru yuvarlandı, dev pençeleriyle ıslak toprakta derin bir iz bıraktıktan sonra ancak durabildi. Mapsaura kanatlarını kocaman açarak gırtlaktan gelen kan dondurucu bir çığlık attı, neredeyse Athena’nın savaş çığlığı kadar yüksek bir ses çıkmıştı.</p>

  <p class="block12">Athena dönerken, ellerini birleştiren Michel ve Sebastian’dan gelen bir güç dalgası tanrıçayı göğsünden vurdu.</p>

  <p class="block12">Gözlerimi kırparak Sebastian’ın bu türden bir güce sahip olduğu gerçeğinin bir kez daha farkına vardım.</p>

  <p class="block12">Athena bu dalganın etkisiyle geriye doğru sıçrarken, Harpia tekrar yükseldi. Arakne yerde kıpırtısız yatıyordu. Athena’nın bakışlarından durumu hemen anladığını fark ettim. Novem yaratıklarının icabına bakıyordu. Ayrıca New 2’de sahip olduğu güç azalmıştı. Her an yenilebilirdi.</p>

  <p class="block12">“Geri çekilin!” diye bağırdı tanrıça, tam bu sırada gökten üzerine doğru süzülmekte olan Harpia’yı fark etti. Mapsaura’nın kanatları tanrıçanın üstüne kapandı.</p>

  <p class="block12">Athena gözden kayboldu.</p>

  <p class="block12">Mapsaura’nın gözleri hiddetten kıpkırmızı kesildi. Kanatlarını yavaşça açarak iki saniye kadar boşluğu tuttu, sonra yeri süpürerek yana döndü. Pençeleri yumuşak toprağa saplandı, kanatlarını açarak havalandı ve mezar odalarından birinin çatısına indi. Dengesini sağlamak için pençeleriyle kavradığı kiremitler dağıldı.</p>

  <p class="block12">Birer birer Athena’nın yaratıkları pusun içinde kayboldu.</p>

  <p class="block12">Mezarlığa bir sessizlik çöktü, sağanak yağmurun sesi her yeri kapladı.</p>

  <p class="block14"><span class="text2">Her taraf cesetle dolmuştu. İniltiler ve bağırışlar tüyler ürpertici sessizliği bozdu. Mapsaura’nın tünediği mezar odasının yakınında duran Sebastian ve Michel’in yanına doğru yürürken, ayağım önümdeki bir şeye takıldı.</span> <span class="text1">Tanrım.</span> <span class="text2">Bu Daniel’di. Yanına yığıldım. Yaralı boğazından kanlar akıyordu. Gözlerini hızla açıp kapıyordu. Ağzı konuşmaya çabalayarak açılıp kapanıyordu, ama sesi çıkmıyordu.</span></p>

  <p class="block12">“Aman tanrım, Daniel,” diye mırıldandım, dizlerimin üstüne kalkıp ona yardım etmeye çalışıyordum, ama ne yapacağımı bilemiyordum. Josephine yanıma geldi. “Yaşayacak, değil mi? O bir vampir. Yaşayacak.”</p>

  <p class="block12">Vampir olduğunu düşündüğüm iki kişi gelip Daniel’i kaldırdı. Başı bedeninden ayrıldı, sadece ince bir deri parçası tutuyordu. Midem kalktı. Kendimi yine yere kıç üstü bıraktım.</p>

  <p class="block12">“Öldü bile,” dedi Josephine en ufak bir duygu belirtisi göstermeden, sonra yürüyerek uzaklaştı. İki adam Daniel’i bir ceset yığınının üzerine koydu. Daha sonra yığın kendi kendine küle dönüşerek çöktü.</p>

  <p class="block12">Öylece kalakaldım. Midem ağzıma geldi, yutkunarak bastırdım ve sendeleyerek kül yığınından uzaklaşırken ağaçtan aşağı inmekte olan Violet’i gördüm.</p>

  <p class="block12">Bir ayağımı öbürünün önüne koymaktan başka bir şey düşünemez haldeydim. Yaklaştığımı gören Sebastian bana doğru döndü. Göz göze geldik ve tam ağzımı açmışken arkamda bir şey olduğunu hissettim.</p>

  <p class="block12">Kollarımdaki tüyler diken diken oldu.</p>

  <p class="block12">Athena bir anda arkamda belirerek kollarını etrafıma doladı. Dudaklarını kulağıma yapıştırdı. “Ne derler bilirsin.” Sesi ölümcül bir fısıltı gibiydi. “Ya benim olacaksın... ya da kimsenin.” Dudakları kulağımdan uzaklaştı. “Ayrıca, son nefesini vermeden, diğerlerini serbest bırakırken babanı hapishaneden çıkarmadığın için de teşekkür etmek isterim.”</p>

  <p class="block12">İçim ürperdi. “Ne?”</p>

  <p class="block12">Güldü. “İronik değil mi? Bir τέρας avcısı, öldürmekle görevlendirildiği canavara, bir Gorgon olan annene âşık oluyor. Ruhun bedeninden ayrılırken babanı, elinde fırsat varken Eleni’yi öldürmeyerek bana ihanet edişi nedeniyle ona yaptıklarımı ve yapacaklarımı düşünmeni istiyorum. Hoşça kal küçük canavar.”</p>

  <p class="block12">Athena iterek beni kendinden uzaklaştırdı.</p>

  <p class="block12">Olaylar yavaş çekimde yaşanıyor gibiydi. Dizlerimin üzerine çöktüm, bir an için Sebastian’ın yüzündeki dehşeti gördüm, göz ucuyla Violet’in ağaçtan inmekte olduğunu fark ettim. Şok, tam anlamıyla şoktaydım.</p>

  <p class="block12">Athena başımı kesmek için bir τέρας hançerini havaya kaldırdı.</p>

  <p class="block12">Zaman öyle yavaşladı ki hayatımdan rastgele kareler gözümün önünden geçmeye başladı. Bir kare diğerlerinden daha yavaş geçiyordu sanki -Arnaud’nun balosunda Athena’nın bileğini tutup onu taşa döndürdüğüm an.</p>

  <p class="block12">Olgunlaşarak bir Gorgon olmak için önümde üç buçuk yıl daha vardı, ama içimde güç olduğunu biliyordum. Bu gücü daha önce kullanmıştım, farkım buydu. Benden önce gelenlerden farklıydım. Zaman, evrim, babamdan gelen genler... sebebi her neyse... biliyordum. Ben bir tanrı-öldürendim.</p>

  <p class="block12">Hançer havayı yardı. Zihnimin gerisinde bir yerde bir bağırış ve bir çocuk çığlığı duydum. Ama önemli değildi. Her şey o kadar hızlı oluyordu ki, kimse bana yardım edemezdi. Kanım damarlarımda vızıldayarak akıyordu. Gözlerim boynuma doğru inen hançere kilitlendi.</p>

  <p class="block12">Başımı eğdim, karıncalanmış elimi kaldırıp avucumu açarak içimdeki tüm öfkeyi, hayatımdaki, annemin hayatındaki tüm acıları, soyundan geldiğim Medusa olarak hissettiğim tüm acıları serbest bıraktım.</p>

  <p class="block12">Hançer elimle buluştu.</p>

  <p class="block12">Ve taşa çarpmış gibi kırıldı.</p>

  <p class="block12">Kılıçtan çıkan o derin sesin yankılanmasıyla bir güç çemberi herkesi yere yapıştırdı. Kılıcın kırılan kısmı havada uçarken başımı kaldırdım ve Athena’nın afallamış gözleriyle karşılaştım.</p>

  <p class="block12">Yavaşlayan kalp atışlarımın gümbürtüsü kulaklarımdaydı.</p>

  <p class="block12">Bunu yapabilmem imkânsızdı; Athena’nın donakalmış ifadesinde de aynı düşünceyi görebiliyordum. Yine de yapmıştım. Normal rengine dönmeye başlayan elimin mermer gibi beyaza kestiğini gördüm. Kontrol edebildiğim bu gücü kullanmak için bir canavara dönüşmeme gerek yoktu.</p>

  <p class="block12">Sonra Athena gözlerini kırptı. Violet’in arkadan saldırıp Athena’nın sırtına vurması ve kollarını tanrıçanın boynuna dolayarak minik köpekdişlerini etine geçirirken bir eliyle de küçük bir bıçağı Athena’nın kalbine saplamasıyla zaman normale döndü.</p>

  <p class="block12">Athena’nın boğazından bir çığlık koptu.</p>

  <p class="block12">Şok ve korkuyla yeniden kıç üstü düşerken ıslak toprağın üzerinde Violet’in adını haykıran sesler yankılanıyordu.</p>

  <p class="block12">Birden ortadan kayboldular.</p>

  <p class="block12">Girdap gibi dönen sis tabakasının ardında yok oldular. Athena’nın kırılan hançerinin kabzası bir mermer parçasının üstüne, Violet’in kana bulanmış bıçağıysa yumuşak toprağa düştü.</p>

  <p class="block12">“Violet!” diye bağırdım.</p>
</body>
</html>
