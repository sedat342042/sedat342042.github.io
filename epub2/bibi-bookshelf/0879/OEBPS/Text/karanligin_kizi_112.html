<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_OnIki">On İki</p>

  <p class="block18">Antreye indiğimde, τέρας avcısının pazaryerinde peşime düştüğü gün aldığım hediyeler aklıma geldi. Hemen kutuyu holdeki masanın üzerine koyarak Crank için aldığım yapbozu ve çocuklar için aldığım ve şimdiye muhtemelen yenemez hale gelmiş benyeleri çıkardım. Violet için aldığım maskeyi tutup başparmağımı yumuşak yüzeyi üzerinde gezdirdim ve böyle bir maske takmayı her şeyden çok isteyeceğimi düşündüm, hayat boyu bir şeylerin ardına gizlenmemiş miydim zaten? Suçluluk duygusu yüzünden boğazıma bir yumruk oturdu. Az önce söylediklerimi kendim yapmaktan acizdim.</p>

  <p class="block12">Ama Violet’in peşine düşmüş bir Yunan tanrısı ya da onu silah olarak kullanmak isteyen iktidara susamış bir vampir yoktu ki.</p>

  <p class="block12">Birden ensemdeki tüyler dikildi, tenimde buz gibi bir ürperti hissettim.</p>

  <p class="block12">Arkamda biri duruyordu.</p>

  <p class="block12">Usulca, derin bir nefes çekip yumruğumu sıkarken gözkapaklarım yavaşça kapandı. Evet. Kesinlikle arkamda biri vardı. Benden daha uzun, daha iri ve bir heykel kadar sessiz biri. Hazırlanarak bütün kaslarımı gerdim.</p>

  <p class="block14"><span class="text1">Bir.</span> <span class="text1">İki. Üç.</span></p>

  <p class="block13">Şimdi!</p>

  <p class="block12">Dizlerimin üzerine çöktüm, olduğum yerde dönerken bir bacağımı ileri çıkararak beklenmeyen misafire çelme taktım. Adam havalanarak arkaya düştü.</p>

  <p class="block12">İşin komik tarafı, düştüğünde yere çarpmamıştı.</p>

  <p class="block12">Bacağımı tekrar altıma çekerken parmak uçlarımla zemine tutunarak güç aldım, her an tekrar atılmak için hazırdım, ama havada asılı duran beden, yüzü yere bakacak şekilde ters döndü. Parmak uçları ve ayakkabılarının burun kısmı zemine bir top gibi hafifçe çarptı, itme kuvvetiyle tekrar ayağa dikiliverdi.</p>

  <p class="block12">Tamamen doğaüstü bir olaydı. Karşımdaki kesinlikle bir insan değildi.</p>

  <p class="block14"><span class="text2">Ayağa fırlayarak olduğum yerde döndüm, ama adamın eli kolumu yakalamak üzere hazır bekliyordu. Öteki elimi kaldırdım, onu da yakaladı. Sert, köşeli yüzü zafer elde etmiş olmanın kibriyle aydınlanmıştı.</span> <span class="text1">Gerzek herif.</span> <span class="text2">Bu numaraya hep kanarlar. Şimdi kasıklarını, dizkapaklarını ya da kavalkemiklerini nasıl koruyacaktı?</span></p>

  <p class="block12">Ama birden kafama dank etti. “Daniel?” Dizim yarı kalkmış haldeyken hem yüzünü hem de adını hatırlamıştım. Josephine’in sekreteriydi bu. “Sen burada ne arıyorsun?”</p>

  <p class="block12">Burası değil de başka herhangi bir yerde olmayı tercih edeceği açıktı. Kızgın bir ifadeyle kaşlarını çatarak sorumu duymazdan gelip ellerimi serbest bıraktı ve şık siyah ceketinin cebinden bir zarf çıkardı. Giyinip süslendiği balo ya da Mardi Gras partisi yerine burada olmaktan rahatsız olmasına şaşmamalıydı.</p>

  <p class="block12">Zarfı yüzümün önünde salladı. Elinden kaptım ve içindeki kartı çıkararak kalp çarpıntıları eşliğinde bir baloya davet edildiğimi okudum. Kafa karışıklığıyla yüzüm allak bullak bir hale gelmişti, ta ki kartın altına güzel bir el yazısıyla yazılmış minik notu görene kadar:</p>

  <p class="block16">&nbsp;</p>

  <p class="block22">Arnaud ailesi bu gece saat 24:00’te</p>

  <p class="block22">Dauphine Sokağı 716 numarada, dostların</p>

  <p class="block22">Sebastian, Jenna, Dub ve Henri’yle bir araya gelmek üzere</p>

  <p class="block23">hazır bulunmanı rica eder.</p>

  <p class="block16">&nbsp;</p>

  <p class="block18">“Josephine’in elindeler,” diye fısıldadım. Elimde davetiyeyi avucumun içinde sıkarken Daniel ceketini düzeltip başıyla selam verdikten sonra ön kapıdan çıkıp gitti.</p>

  <p class="block13">Salak herif.</p>

  <p class="block12">Ötekiler Josephine Arnaud’nun elindeydi. Novem’in beni bulmak için şehrin altını üstüne getirmesine gerek yoktu. Arkadaşlarımı alıkoyduklarında ayaklarına gidecektim. Konseyde Josephine’in beni ele geçirmek için onları alıkoyduğunu bilen başka biri olup olmadığını merak ediyordum, yoksa oybirliğiyle mi kabul edilmişti.</p>

  <p class="block12">“Ne yazıyor?” diye sordu Violet, Pascal’la birlikte son basamakta duruyordu. Konuşamayacak kadar öfkeliydim, buruş buruş davetiyeyi ona verdim. Violet, ona tenis topu vermişim gibi bakıyordu. Kartı geri verdi. “Okuma bilmiyorum.”</p>

  <p class="block12">Şaşkınlık geçirerek olduğum yerde kaldım. Violet okuma bilmiyor muydu? Midem acıma duygusuyla buruldu. Minicik çocuğun öğrenme şansı bile olmamıştı. Dub’ın onu bir teknede tek başına yaşarken bulduğu aklıma geldi, tabii ki bataklıkta ne okul ne de öğretmen vardı.</p>

  <p class="block12">Violet’e davetiyede yazanları okurken sesimi kontrol etmeye çalışıyordum.</p>

  <p class="block12">“Ne yapacağız?”</p>

  <p class="block12">“Sanırım,” dedim, “bu gece maskeli baloya gidiyoruz.”</p>

  <p class="block12">Violet’in yüzünde uzun ve sivri köpekdişlerini ortaya çıkaran kurnaz bir gülümseme yayıldı, bunu görünce tüylerim yine diken diken oldu. “Harika.” Merdivenlerden yukarı fırladı ve yolun yarısında durup, “Hadi. Bir kostüm ve maske seç, bende bir sürü var.”</p>

  <p class="block12">Basamakları koşar adımlarla tırmanarak Violet’in peşinden koridorun ucunda, Sebastian’ın odasının tam karşısındaki odaya gittim. Boynunda asılı siyah ayakkabı bağının ucundan bir anahtar çıkarıp kapıyı açtı. Üzerinden boncuklar, şallar ve maskeler sarkan geniş bir sayvanlı karyolanın yanında duran, üzerine kırmızı şal örtülmüş lamba yandı. Sanki Mardi Gras Dünyası’na girmiş gibiydik. Duvar baştan başa maskelerle kaplıydı. Gece elbiseleri ve kostümler duvar diplerine yığılmıştı.</p>

  <p class="block12">Payetlerden, boncuklardan ve kristallerden yansıyan ışık tavanı gökkuşağı renkleriyle kaplamıştı. Büyüleyici bir etkisi vardı. “Bunların hepsi senin mi?”</p>

  <p class="block12">Violet Pascal’ı yatağın üzerine koydu. “Artık benim. Bu tür nesneleri biriktiriyorum.”</p>

  <p class="block12">“Neden?”</p>

  <p class="block12">Soruyu anlayamamış gibi yüzüme baktı, sanki cevabı zaten ortadaydı. Sonra muhteşem elbise ve kostümlerden oluşan yığını karıştırmaya koyuldu. “Arnaud balosu çok resmidir. Her ailenin kendi balosu olur, Mardi Gras’ın son gecesindeyse konsey balosu yapılır. İnsanların arasına rahatça karışabileceğin bir şey giymelisin... hayır, o değil... Hah, işte bu.”</p>

  <p class="block12">Violet sanki mücevherlerden oluşan bir ringin ortasındaki minik kara bir peri gibi elbise yığınının ortasında ayağa kalktı. Askısız elbisenin üs kısmında yüzlerce inci ve yapay elmas vardı, kapkaranlık bir gökyüzündeki yıldızları akla getiriyordu. “Bu elbise dövmene yakışıyor, saçlarınla da uyumlu. Domino gibi. Siyah-beyaz.”</p>

  <p class="block12">Elediğimiz elbiselerin üzerine basarak seçtiği kostümü bana uzattı, sonra duvarın önünde durup uygun maskeyi aramaya koyuldu. Nasıl bir şey seçtiği benim için önemli değildi. Tek istediğim Josephine’in evine girmek ve arkadaşlarımın güvende olmasını sağlamaktı. Ama bir yandan da elim yumuşak kumaşı okşuyor, kalbim merak içinde çarpıyordu. Demek her şeye rağmen içimde bir kız vardı, çünkü elbise çok hoşuma gitmişti.</p>

  <p class="block12">“İşte bu,” dedi Violet eliyle işaret ederek.</p>

  <p class="block12">Violet’in minik parmağının gösterdiği yöne baktığımda uçları yukarı kıvrık, beyaz satenden göz alıcı bir maske olduğunu gördüm. Üstü minik siyah tüyler ve elmaslarla süslenmişti. Ancak gözlerimi, kaşlarımı ve burun kemiğimi kapatacak büyüklükteydi.</p>

  <p class="block12">Boyum elimi uzatıp almaya yetiyordu, Violet kendine kostüm seçerken maskeyi indirdim. Benimle gelemeyeceğini söylemeyi düşünüyordum, ama ben kimdim ki ona bunu söyleyecektim? Violet üzerinde hiçbir hakkım yoktu. Kendi başına buyruk biriydi; tek başına bataklıkta ne kadar uzun bir süre yaşadığını bir tek tanrı biliyordu. İstediğini yapabilirdi, muhtemelen böyle bir şey söylemekle onu sinirlendirmiş olacaktım.</p>

  <p class="block12">“Violet?” dedim tişört ve kot pantolonumu çıkarıp elbiseyi giyerken.</p>

  <p class="block12">“Hmm?”</p>

  <p class="block12">“New 2’de okul var mı?”</p>

  <p class="block12">Minik omuzlarını silkti, yığının içini araştırırken sırtı bana dönüktü. “Novem’in bir okulu var, ama sadece kendi çocukları ve parası olan çocuklar için. Bize göre değil. GM’ye haftada bir gelip isteyen çocuklara ders veren bir kadın var sadece.”</p>

  <p class="block12">Violet yığının arasından dizlerinin altına gelen mor bir elbiseyle belirdi. Ayağına büyük gelen siyah ayakkabılar ve siyah-beyaz çizgili çoraplar ortaya çıkmıştı. Başının üstünde duran maskeyi çıkarıp üstü maskelerle dolu şifonyerde duranlardan birini seçti. Elbiseyle uyacak şekilde mor-beyazdı ve siyah saçlarıyla birlikte çok “punk” bir görünümü olmuştu. Punk peri, dedim kendi kendime.</p>

  <p class="block12">Balo elbisesinin sırtındaki fermuarla boğuştuğumu gören Violet yardımcı olmak için beni döndürdü. Elbisenin üst kısmı bedenimi sımsıkı sarmış, göğüslerimi yukarı kaldırarak normalde hiç yokken göğüs çatalı oluşmasına neden olmuştu. Elbisenin etekleri siyah botlarımı kapayacak kadar uzundu, o yüzden ayakkabılarımı değiştirmedim, sonra da maskeyi yüzüme yerleştirdim.</p>

  <p class="block12">Gizlenmiş olma duygusu daha o anda hoşuma gitmişti. Kimsenin kim olduğumu ya da her ne kadar saçlarım beni ele verse de bende ne tuhaflık olduğunu bilmemesi çok hoştu. Saçlarımı ensemde sıkı bir topuz yaptım. Violet siyah taşlar ve kübik zirkondan yapılmış bir çift klipsli sallanan küpe verdi. Boynuma hiçbir şey takmadım, çünkü küpeler ve maske yeterli gelmişti.</p>

  <p class="block12">Deri bir kemer taktıktan sonra, τέρας hançerini belime taktım. Hançer bu şekilde bacağıma dokunacaktı, ama etek silahı gizleyecek kadar bol ve dalgalıydı, bana da hareket edebileceğim rahatlığı veriyordu.</p>

  <p class="block12">“Mükemmel.”</p>

  <p class="block12">Aceleyle merdivenlerden aşağı inerken, kendimi sanki rüyadaymış gibi hissettim. Eski bir malikânenin merdivenlerinden aşağı süzüldüğüm, balonun en güzel kızı olacağım ve gecenin benim olacağı bir rüya.</p>

  <p class="block12">Bomboş sokağa bir ses ve renk dalgası gibi çıktığımızda, dışarıdaki soğuk hava sarhoşluk hissimi biraz daha artırdı sadece. Eteklerimizin hışırtısı. Violet’in mutluluk içinde kıkırdaması. Sesler etrafımızda yankılanıyordu.</p>

  <p class="block12">Ayaklarıma dolanan kumaşın verdiği zevk ya da tüyler ürpertici, karanlık ve iki yanı harabeye dönmüş malikânelerle çevrili bir yolda koşturmaktan aldığım nefes kesici heyecanın tadını normal halimle olsam çıkaramazdım. Maskenin ardından bakıyor olmak beni bambaşka bir insana çevirmişti, kendine güvenen bir Ari’ye. Güzel, gizemli ve güçlü biriydim, sanki geceye ve yeryüzünde başka hiçbir yerde bulunmayan bu büyüye aittim. O da bana aitti.</p>

  <p class="block12">St. Charles Bulvarı’na gelip kostümlerini kuşanmış turistlerle dolu tramvayı ucu ucuna yakaladığımızda nefes nefese kalmıştım bile. Violet ücreti ödedi; giyinip süslenmek ve arkadaşlarımızı kurtarmak dışında bir düşünce geçmemişti aklımdan. En azından birimiz hazırlıklıydı.</p>

  <p class="block12">Tramvay Fransız Mahallesi’ne doğru ilerlerken insanlar konuşup eğleniyordu. İneceğimiz durakta kostümlü insanlar ve sıradan halkın akın akın Royal Caddesi’ne ilerlediğini görerek heyecanlanmış ve hemen aralarına katılmıştık. Mahallede müzik sesleri yankılanıyor, kulüp ve barlardan gelen her zamanki cümbüşle karışıyordu.</p>

  <p class="block12">Arnaud ailesinin evi Dauphine ve Orleans sokaklarının birleştiği köşeyi kaplıyordu. Üç katlıydı, iki balkonu dantel gibi işlenmiş demirlerden korkuluklar çevreliyordu. Süs işi panellere eğreltiotları asılıydı ve içerideki aydınlığın vurduğu uzun pencerelerde gölgeler gelip geçiyordu. Evden sokağa klasik müzik sesleri yayılıyordu.</p>

  <p class="block12">Violet’le evin karşı kaldırımında durarak bir grup maskeli kadın ve erkeğin içeri girişini izledik. Şık giysiler kuşanmış iki hizmetkâr evin kapısında bekliyordu. Elimdeki kırışık davetiyeyi evirip çeviriyordum. Erken gelmiştik ve kostümlüydük. Görünüşe bakılırsa elimizdeki tek avantaj da bunlardı. Asıl mücadele bizi içeride bekliyordu.</p>

  <p class="block12">“Hazır mısın?”</p>

  <p class="block12">Violet minik eliyle elimi tutup sıktı. Başını yukarı kaldırdı, maskenin delikleri içinden bile gözlerinin pırıltısı seçiliyordu. “Evettt!”</p>
</body>
</html>
