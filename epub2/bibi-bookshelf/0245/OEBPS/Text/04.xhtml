<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">IV</p>

  <p class="bolum_adi">ÇOCUK</p>

  <p>Bu dörtköşe beyaz oda, her türlü süsten yoksun, şahsiyetsiz bir hücreyi, bir tarafına büyükçe bir kapı açılmış dörtköşe bir mukavva kutuyu andırıyordu. Ortada yüksek bir hastahane karyolası, yanıbaşında, üstünde su dolu bir sürahiyle bir bardak duran bir masa vardı. Ses nakletmeyecek şekilde yapılmış olan oda, sessiz, dünyadan ayrı, gizli bir hücre gibiydi.</p>

  <p>Yatakta Mordeen vardı; saçları yastığın üstüne dağılmış, hemen yanıbaşında bezlerle sarılmış ufacık bir paket duruyordu. Yüzüne ince bir tülbent örtülmüş, sakin, hareketsiz yatıyordu. Fakat ciğerlerinin en derin köşelerine kadar temiz hava almak istiyormuşçasına gürültüyle nefes alıyor, göğsü hızla inip kalkıyordu. Arasıra başını bir yandan öbür yana çeviriyor, şuursuz bir şekilde inliyordu.</p>

  <p>Büyük kapı açılarak o girdi, eşikte durmuş, içeri bakıyordu. Bir kab ve uzun beyaz bir önlük giymişti. Gözleri dışında bütün yüzü bir ameliyat maskesiyle kapalıydı. Yavaş yavaş karyolaya yaklaşarak, gece ışığının hafif aydınlığı altında yatan kadına baktı. Sonra yanıbaşındaki sarılı çıkını muayene etti. Eldivenli eliyle genç kadının yüzünü örten tülbenti hafifçe açarak:</p>

  <p>“Mordeen!” diye fısıldadı.</p>

  <p>Kadın sanki bu sözü işitmiş gibi derin bir nefes alarak öte tarafa döndü. “Öldü,” diye mırıldandı kadın. Öldü, bütün dünya öldü. O öldü.”</p>

  <p>“Hayır Mordeen, ölmedi. Burada, yanında her zaman yaşayacak.”</p>

  <p>Yastığın üstündeki başı bir iki defa sağa sola döndü. Öfkeyle: “Ed, Victor’un kendi çocuğunu almasını istiyorum, çocuğunu alsın,” diye fısıldadı. “İstiyordum ama, öldü. Her şey öldü.”</p>

  <p>Joe Saul: “Beni dinle, Mordeen,” dedi. “O burada, dinleniyor. Çok kuvvet sarfedip yorulduğu için dinleniyor, biraz buruşmuş, ama çok yorgun. Öyle yumuşak saçları var ki...” Gözlerini yere dikti. “Ağzını görsen, o tatlı ağzını, tıpkı seninki gibi Mordeen.”</p>

  <p>Birdenbire kadının gözleri açıldı; başını kaldırdı. “Joe Saul, neredesin?” diye sordu. “Joe Saul! Niye gittin? Nereye gittin?”</p>

  <p>Joe Saul genç kadının arkasına bir yastık yerleştirerek, bir bezle alnındaki terleri sildi.</p>

  <p>“Buradayım, Mordeen,” dedi. “Uzaklaşmadım ki; hem gittimse bile geldim. Buradayım.”</p>

  <p>“Kim öldü? Joe Saul mu öldü?”</p>

  <p>“Ben buradayım. Bir ara aklımı oynatmıştım ama, şimdi düzeldim.”</p>

  <p>Mordeen: “Belki hiçbir zaman öğrenmeyecek,” diye fısıldadı gizlice. “Şüphelenmez bile belki. Belki Joe Saul’u memnun edebilirim.” Göğsünü sıktı, nefes almıyordu.</p>

  <p>Joe Saul, karısı rahatlayana kadar alnını uğuşturdu, terini cildi. “Sıkma kendini, bırak,” dedi. “Biliyorum, çok şeyler biliyorum. Meselenin dışarıdan görünen şeklinin önemsiz olduğunu biliyorum. Mordeen, benim belli bir tohumumun öteki tohumlar üzerinde bir üstünlüğü olduğunu anladım, hissettim artık. Vermem gerekenin de sadece bu olduğunu biliyorum. Şimdi öyle değil. Şimdi öğrendim.”</p>

  <p>“Sen Joe Saul musun? Yüzün yok ama, yalnız sesin geliyor ve beyaz bir yüz görüyorum.”</p>

  <p>“Soyumun devam edeceğini, kanımın dolaşacağını sanıyordum ama, öyle değilmiş. Bilgim, evet durmadan tekrarlanan, kafama doldurulan bilgim, gururum, evet gururum ve içimdeki ateş, Mordeen, içimdeki ateş ve arkadaşlık, aşk öyle ki; buzdan bir elbise gibi üstümüze geçirilen yalnızlığı her zaman bulamıyoruz. Ben sadece bunları verebiliyorum.”</p>

  <p>“Yüzün nerede? Yüzüne ne oldu, Joe Saul?”</p>

  <p>“O önemli değil. Ne olacak, olup olacağı bir yüz değil mi! Gözler, burun, çenenin şekli, bana ait oldukları için bence saklamaya değer şeyler sadece bunlar. Öyle değil mi?”</p>

  <p>“Asıl mesele soyda, devam edip gidecek olan soydadır. Mordeen, bizim küçük çirkin örneğimiz, zayıf, iğrenç, kafadan sakat, haşin, kavgacı, şer kumkuması örneğimiz, zulmü bilen ve tahammülün üstünde zalim olan örneğimiz.”</p>

  <p>Genç kadın doğrulmaya, yattığı yerden yükselmeye çalıştı. “Joe Saul,” dedi. “Çocuk ölü doğdu.”</p>

  <p>“Hayır, yaşıyor. İşte asıl önemli olan da bu... Rahat dur, Mordeen. Hareket etmeden yat da, dinlen. Dayanılmaz bir azaba katlandım. O kıvılcım, o insan yaşamaya devam etti; bütün şartlar, dişin, tırnağın, rüzgârın, fırtınanın, şimşeğin bütün kuvvetiyle ona karşı koyduğu, bütün şartlar aleyhine olduğu halde yaşadı; her şeye rağmen hayattan vazgeçmedi.”</p>

  <p>“Nerede öyleyse şimdi?”</p>

  <p>“Yanına bak. Nasıl mışıl mışıl uyuyor. Bu sevgili soyumuz korkarak doğduğu halde, son derece cesur. Mum ışığı gibi titrek bir zekâ ile doğduğu halde, tepeden tırnağa güzellik ve akıl... Bizden başka hangi mahlûk ona bu derece güzellik verebilir, onu böyle güzel yaratabilirdi. Bütün kusurlarımıza, kötülüklerimize rağmen, içimizde bir yerde pırıl pırıl yanan bir tarafımız kalmış meğer. Zaten önemli olan da bu ya. Pırıl pırıl parlıyor, ışıl ışıl yanıyor ya...”</p>

  <p>Genç kadının gözleri parlamaya, şuuru eter bulutlarının üstüne çıkmaya başlamıştı. “Sen Joe Saul’sun,” dedi. “Benim kocam... Demek biliyorsun?”</p>

  <p>“Biliyorum tabiî. Bunu öğrenmek, her babanın bütün çocuklara baba ve her çocuğun bütün babalara evlât demek olduğunu öğrenmek için az şeye mi katlandım! Böyle inhisar altına alınacak, başkalarından ayırıp nama kaydettirilebilecek bir belge değil ki... Mordeen, <i>hu evlâttır, evlât.</i>”</p>

  <p>Mordeen: “Burası çok karanlık,” diye mırıldandı. “Elektriği yakar mısın? Biraz aydınlık gelsin. Yüzünü göremiyorum.”</p>

  <p>“Işık mı? Işık mı istiyorsun? Sana ışık vereyim öyleyse.” Yüzündeki maskeyi çekti; yüzü ışıl ışıl, gözleri pırıl pırıl yanıyordu. “Mordeen,” dedi, “evlâdımı seviyorum.” Sesi boğuldu. Biraz daha yükselterek devam etti: “Mordeen, evlâdımızı, çocuğumuzu seviyorum.” Başını kaldırıp muzaffer bir edayla haykırdı: “Mordeen, oğlumu seviyorum, oğlumu taparcasına seviyorum.”</p>

  <p class="ortali">SON</p>
</body>
</html>
