<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">I</p>

  <p class="bolum_adi">SİRK</p>

  <p>Giyinme çadırının yeşil ot lekeleri, kahverengimsi su benekleri ve yol yol küf izleriyle asıl rengini kaybetmiş bez duvarlarından güneş pırıltıları geliyordu. Kara ve dövülmüş toprak zemin üzerinde yer yer saman serpintileri vardı. Bez duvarlardan birinin yanında çemberli ve köşeleri demirli, bir hayli kullanıldığı besbelli büyük bir sandık duruyordu. Kapağı yukarı kaldırılmış, içindeki ayna meydana çıkmıştı.</p>

  <p>Joe Saul, sandığın Önünde portatif bir iskemleye oturmuştu. Sadece terliklerini, bacağına iyice yapışan dar pantolonunu giymiş, beline kadar çıplaktı. Yüzünü boyalı pudra ile sararttıktan sonra gözlerini gelişigüzel siyaha boyadı.</p>

  <p>Orta yaşlı, çevik, tığ gibi bir adamdı Joe Saul. Yüz kasları iyice gerilmiş, boynundakiler parmak parmak dışarı fırlamıştı. Kollarının altında maviş maviş damarları görünen derisi bembeyazdı. Kol kasları; yük kaldırmanın hasıl ettiği boğum boğumluluk yerine, hep asılmak ve sallamak yüzünden uzun uzundu. Elleri bembeyazdı, enli yassı parmaklarının altıyla avuçları demirden ve ipten nasırlaşmıştı.</p>

  <p>Joe Saul’un yüzü sert ve biraz çiçek bozuğuydu. Kenarları siyah kalemle iyice boyanmış iri gözleri ışıl ışıl yanıyordu. Makyajını bitirdikten sonra sandıktaki bir kutudan bir şişe siyah saç boyası çıkarıp bir fırça ile bilhassa şakaklarında ağarmaya yüz tutmuş gür saçlarını boyamağa başladı. Sonra pudrayı, şişeleri, boyaları toplayarak düzenli bir şekilde tekrar sandığına yerleştirdi. Gömleğini giyip bez kemerini ince beline taktı. Kemerin altından belli belirsiz bir şişkinlik, bir göbek farkediliyordu. Sandalyesinde arkaya doğru dayanıp kollarını gerdi; alnındaki damarlar parmak parmak dışarı fırlamıştı.</p>

  <p>Dışarıda devam eden revünün gürültüsü, yapılacak numarayı haber veren çığırtkanın sesi, meddahın çığlıkları ve bandonun çaldığı valsin nağmeleri, gülen, konuşan kalabalığın uğultusuna karışarak giyinme odasına kadar yansıyordu. Daha yakında, bir aslanın kükreyişi, fillerin homurtusu, domuzların bağrışmaları, huysuz atların sabırsız kişnemeleri sirk trombonunun sesiyle birbirine karışıyordu.</p>

  <p>Joe Saul kollarını gerip ayaklarının ucuna doğru baktı. Dışarıdan kapıyı vurma yerine üç ıslık sesi gelmişti.</p>

  <p>“Gir!” dedi Joe Saul. Kapı yerine geçen perdenin aralığından dostu Ed içeri süzüldü. Ed, iri yarı, uzun boylu, Joe Saul’dan daha şişman, herhalde ondan daha ağır bir adamdı. O da giyinmiş, makyajını yapmıştı. Boynunda, ayak ve kol bileklerinde kat kat kabarık yaka ve yenleri olan, üzeri kırmızı benekli bol beyaz soytarı tulumunu ve uzun sivri uçları kıvrılmış ayakkabılarını giymişti. Yüzü bembeyaz, kırmızı lâstikten burnu pırıl pırıl, siyaha boyanmış ağzı pek kederli ve gözkapakları siyahtı. Geniş alnına ters çevrilmiş V’lere benzer hayret ifade eden çizgiler çekmişti. Yüzüne şaşkınlığa benzer karışık bir ifade vermişti; kısacası yalnız gür siyah saçlariyle elleri kendine aitti. Kenarlarından parlak kırmızı saçlar sarkan kel başlığını ve takma ellerini henüz elinde tutuyordu.</p>

  <p>Joe Saul sandığın kapağını örterek oturması için yer hazırladı. Ed, parakasını ve ellerini sandığın üstüne bırakıp bir kenarına oturdu, o kocaman salapurya ayaklarını hafifçe ileri geri sallıyordu.</p>

  <p>“Mordeen nerede?” diye sordu.</p>

  <p>Joe Saul: “Mrs. Malloy’un çocuğuna bakmaya gitti.” diye cevap verdi. “Mrs. Malloy, oğlu Tom’a para göndermek için postahaneye kadar gitmiş de.” Monoton bir sesle konuşuyordu. “Oğlu Tom, kolejde okuyor biliyorsun.”</p>

  <p>Joe Saul yerinde doğrulup vücudunu gerdi. “Dostum Ed, eminim ki Mrs. Malloy’un on dokuz yaşında, kolejde okuyan bir oğlu olduğunu ilk defa söylemiyorum. Daha önce de biliyordun bunu, değil mi Ed? Bunu hiç olmazsa yüz bin defa işitmedin mi?”</p>

  <p>Ed ağzını açtı; kıpkırmızı dili bembeyaz dişleri görünüyordu. “Kızma be, Joe Saul,” dedi. “Ne anasına, ne oğluna kız.”</p>

  <p>“Kızan kim?”</p>

  <p>Joe Saul arkaya abanmış, eliyle hafif hatif dizine vurmağa başlamıştı. “İyi, hoş bir kadıncağızdır,” diye devam etti. “Hem senin de koleje giden bir oğlun olsaydı, sen de takdirî ilâhiden bir şeyler hissederdin kafanın içinde. Ona kızmıyorum ki, hoşuma gidiyor. İyi, hoş kadıncağızdır.”</p>

  <p>“Bak işte gördün mü, şimdi de sinirleniyorsun.”</p>

  <p>“Hayır.”</p>

  <p>Ed, arkadaşının dizinin üstünde sallanan eline baktı. “Bunu ilk defa yapıyorsun. Sinirlerinin bozulduğuna işaret.” Artık kendisi de ayağını sallamıyordu.</p>

  <p>Joe Saul sallanan eline baktı. “Elimi salladığımın farkında değildim,” diye söylendi. “Ama haklısın Ed, içimde bir sıkıntı, bir huzursuzluk var. Sanki derimin altına bir kurt girmiş gibi geliyor.”</p>

  <p>“Nihayet mesele aydınlanıyor Joe Saul. Bu, beni şaşırtmıyor, sadece niye bu kadar geç kaldı diye merak ediyorum. Çok geç kaldı, acaba niye böyle oldu dersin? Cathy öleli üç yıl oldu. Karını kaybettiğin zaman gayet makul, metin davrandın. O zaman sinirlerin böyle bozuk değildi. Sonra Kuzen Will düşüp öldü, o zaman da sinirli değildin. Victor iyi oyun arkadaşı değil mi? Hani sen öyle demiştin de. Hem bunca nesildir bir Saul’un fileyi tutturamayışı ilk defa olmuyor ya!.. Ne oldu sana Joe Saul? Nen var? Etrafındakileri de üzüyor, sıcak bir yaz akşamı gibi çevrene sıkıntı bulutları topluyorsun.”</p>

  <p>Joe Saul salladığı eline baktı bir süre, sonra sallantıya engel olmak için ellerini kavuşturdu. “Victor fena değil,” diye söylendi. “Belki Kuzen Will’den de iyi. Mesele alışkanlıkta. Kuzen Will’in her şeyini bilirdim; nefes alışını, damarlarının atışını, her şeyini bilirdim. O, benim kendi canım, kendi kanımdı. Biz ikimiz binlerce yılın meydana getirdiği varlıklardık. Oysa Victor için düşünmem, ne yapacağını hesaplamam lâzım. Kuzen Will ile benim sinirlerim birbirine bitişik gibiydi. Belki Victor’a da alışırım, ama ne de olsa yabancı. Kanı benim kanımdan değil. Atalarımdan bir parça taşımıyor.</p>

  <p>Dışarıda oynak, hızlı bir uvertür çalan bandonun sesi duyuldu.</p>

  <p>“Mordeen de hazır mı, Joe Saul?”</p>

  <p>“Tabiî, yoksa gider miydi?” Elleri yine kendi kendine sallanmaya başlamıştı. Ed bu hareketi farketti.</p>

  <p>“Sinirden mi bu? Böyle şeyleri çok gördüm. Ellerinden mi korkuyorsun yoksa? Kör olmak üzere olan bir adam görmüştüm, delice oraya buraya koşup sonradan hatırlayabilmek için renklere, eşyalara bakıyordu. Kör olduğu zaman renklerin çeşitlerini unutmaktan korkuyordu. Senin ellerin de seni üzmüyor ya?”</p>

  <p>“Sanmam. Hem ne var üzülecek? Şimdiye kadar salıncağı hiç kaçırdığı olmadı ki!”</p>

  <p>Ed eğilip Joe Saul’un koluna dokundu, “Joe Saul, bir sual, hususî bir sual soracak kadar yakın mıyım sana?” diye sordu.</p>

  <p>“Her zaman.”</p>

  <p>“Mordeen için mi üzülüyorsun? Onda mı bir şey var acaba?”</p>

  <p>“Hayır, asla.”</p>

  <p>“Emin misin?”</p>

  <p>“Eminim.”</p>

  <p>“İyi kız, iyi kan, Joe Saul. Hem genç, hem çok iyi. Ona şüphe yok, ondan daha iyisi az bulunur ya. Yalnız onu Cathy ile kıyaslamaya kalkmamalı. Bu biraz başka, ama gene onun kadar iyi ve hakikatli.”</p>

  <p>“Biliyorum.”</p>

  <p>“Söylemek istediğim şey şu: Bizim ikizlerin doğum günün için küçük bir eğlence yapıyorum. Sadece arkadaşlarını çağırmak istediler, ama Mordeen’le senin de gelmenizi istiyorlar. Ufak bir hediye de getirir misin?”</p>

  <p>“Sahiden beni istediler mi?”</p>

  <p>“Tabiî. Yahu sallamasana şu elini.”</p>

  <p>Joe Saul ayağa fırladı. Terliği yerdeki saman kırıntılarına saplanmıştı. Ellerini önüne kavuşturmuş, çadırının içinde dolaşmaya başlamıştı. Sinirli sinirli alt dudağını emiyordu.</p>

  <p>Ed, sakin bir sesle arkadaşına seslendi,. “İçindeki kurdu çıkarmana yardım ederim ama, izin verirsen tabiî. Cathy öldüğü zaman seni ağlarken yakalamıştım. Kuzen Will’i kaldıran bendim. Mordeen ile sana sol el kadar yakın durdum. Öyle sanıyorum ki senin derdini biliyorum, ama bunu senin ağzından işitmek istiyorum, Joe Saul.”</p>

  <p>Artık dolaşmıyordu. “Para yatırması da amma uzun sürdü,” diye söylendi. “Bana kalırsa sen de biliyorsun. Senin ikizler de biliyor. Acaba Mordeen de biliyor mu?”</p>

  <p>“Söyle öyleyse de için açılsın, ellerin rahat etsin biraz, belki de cevabı bulunur.”</p>

  <p>Joe Saul içini çekti. “Yoksa yaşlanıyor muyum?” diye söylendi. “Bazan eski günlerimi düşünüyorum, İhtiyarladıkça insan eski günleri düşünmeye başlarmış. Büyükbabamın ellerinin kuvveti zayıflayıp beli büküldükten, gözlerinin feri kaçtıktan sonraki konuşmalarını hatırlıyorum. Kendi çalışamaz olunca öğleden sonraları oturur şarabını içer yada bizim çalışmamıza nezaret ederdi. Dinlenirken de bize anlatır dururdu. Çok okur, çok düşünürdü büyükbaba. Belki uydururdu ama, hep inanırdık ona. Onu bilmezsin, değil mi Ed?”</p>

  <p>“Hayır, tanımıyorum. Söylesene Joe Saul! İçini dök, çıkar ağzından baklayı.”</p>

  <p>Joe Saul sandalyesine oturup arkasına yaslandı; düşünüyordu. “O zamanlar pek fiyakalı, mağrur, burnu Kaf dağında yumurcaklardık. Kalçalarımız daracıktı, göğüslerimiz geniş genişti. Onun söylediklerine hep inanırdık, çünkü o en yaşlı Joe Saul’du. Bana da onun adını verdiler. Büyükbaba ikimizin de aynı mayadan geldiğimizi söyler dururdu. Rüzgârlarda, fırtınalarda yaşamıştık. İşte senin büyükbaban böyle bir adamdır evlât derdi. Hatırlar mısın, saçları ne kadar beyazdı. Hayır, hayır onu hiç görmedin. İlk hekimler, hani şu büyücü hekimler de bizdik, derdi. Suları taşırır, yıldırımları kovalar, azgın seller gibi kayaların üzerinden aşar, kollarımızı gerince havada rüzgâr gibi uçardık, biz derdi</p>

  <p>“Sonra biz doktorluk yaptık, derdi. Hastalıkları aldatır, zehirleri oyalar, kırıklara, çıkıklara deva olurduk diye anlatırdı. Biz çocuklar da talih filesinin üstünde bağdaş kurup oturmuş, onun anlattıklarını dinlerdik.” Joe Saul nasıl oturduklarını göstermek için yere çökmüştü.</p>

  <p>“Bunlar çocuklara anlatılacak pek tuhaf şeyler,” diye mırıldandı Ed. “İkizlere de bahsetsene bunlardan bir ara.”</p>

  <p>“Tabiî anlatırım. İkizlerde de o kan var, kolay anlarlar... İhtiyar Joe Saul sonra eski Yunanda yüksek topuklu tahta ayakkabılar giyip tahta maskeler takarak nasıl tanrılaştığımızı anlatırdı. Roma’da da arenanın kandan kıpkırmızı kumları üstünde, insan ağırlığı ile yana yatmış çarmıhların önünde hokkabazlık edermişiz... Daha sonra o karanlık yüzyıllarda ne mucizeler yaratmışız. O zamanlar gülen, eğlenen yalnız bizdik, derdi büyükbaba. Ondan sonrasını herkes bilirmiş.”</p>

  <p>“Bunları ikizler de işitse keşke.”</p>

  <p>“Öğleden sonra çalışmadığı için biraz içerdi demiştim az önce. Büyükbaba, kırallar, Astorlar, Vanderbitler, Tudorlar, Plantogenetler, hangisi olursa olsun, dedesinin dedesi kim olduğunu kesinlikle bilir, derdi. Koca Joe Saul upuzun boyu ile parmağını kuru bir sopa gibi ileri uzatarak dimdik dururdu. Her zerresiyle bir bütün olarak dimdik dururdu. Beyaz bir bulut gibi durur, biz yumurcaklar, filenin üstünde, dizlerimiz dirseklerimiz alev alev yanarken gururla onu seyrederdik.</p>

  <p>“İki eski soy vardır, derdi bize... bilinen, tanınan sadece iki soydur. Palyaçolarla cambazlar. Gerisi türedi, sonradan gelmedir.”</p>

  <p>Ed hazla derin bir nefes aldı. “Bunları ziyafette ikizlere de anlatsan,” diye mırıldandı.</p>

  <p>Joe Saul’un yüzü eski hâtıraların ağırlığı ile buruşmuştu. Ayağa kalkmış, ileri doğru uzanmış eli titriyordu. “Üreyin, çok çocuklarınız olsun, evlât yetiştirin, derdi. Beşikten, fileden, barfiksten çocuklarınız eksik olmasın, diye gürlerdi.”</p>

  <p>Joe Saul sustu. Ed de konuşmuyordu. Tiz, sabırsız bir at kişnemesi duyuldu. Ed gözlerini Joe Saul’a dikti. “İşte içindeki derdin tohumu,” diye mırıldandı. “İşte bu, Cathy’nin çocuğu olmamıştı, ama Mordeen?”</p>

  <p>“Üç yıl oldu... Üç uzun yıl!”</p>

  <p>“Kabahat sende mi diyorsun?”</p>

  <p>“Bilmiyorum, bilemiyorum. Bir erkek böyle ölemez.”</p>

  <p>“Kadın da böyle ölemez.”</p>

  <p>“Yasaya karşı gelmek, kendi ölmezliğinin ipini koparmak olmaz!” diye bağırdı Joe Saul. “Benim hâtıralarımdan daha derin bir şey var. Zaferlerin ve unutulmuş kaderlerin ardında beni yetiştirenlerden daha derin bir şey var. Bana intikal eden bu güven, bu meşale kuşaktan kuşağa devredilmişti; ben de onu kendi çocuğumun eline teslim etmeliyim. Sen kanının devamını ikizlere devrettin, Ed. Şimdi de benim... Mordeen ile geçen üç yılım...”</p>

  <p>“Gidip bir doktora görünsen. Belki bilmediğin, düşünemediğin bir çaresi vardır.”</p>

  <p>“Onlar ne bilir ki!” diye bağırdı Joe Saul. “Üstüme kara, uğursuz bir lanet çöktü. Bu ağırlığı hissediyordum, Ed.”</p>

  <p>“Sen de mi, Joe Saul,” diye gülümsedi Ed. “Herkesten ayrılmış, tek başına bir müzeye oturtulmuş mu hissediyorsun kendini? Bu dertleri dökmenin, içindekileri söküp atmanın zamanı geldi artık. Yoksa kafanda bir kanser gibi dal budak salarak seni mahvedebilir. Kimbilir, belki bu dert çukurunda yalnız da değilsindir.”</p>

  <p>“Biliyorum, farkındayım, dediğin gibi oluyor. Bir köstebek gibi kendi çukurunun karanlığına gömülüp gidiyorum. Bu çiftçi, gemici, kim olursa olsun, bilinen bilinmeyen herkesin başına gelebilecek bir şeydir. Belki onların hepsi de benim gibi yalnızlığın esrarına gömülmüşlerdir.”</p>

  <p>“Olabilir. İşin aslını öğrendim şimdi ya, sana yardım etmeğe çalışırım. Bir şey, sana faydası olacak bir hal çaresi buluruz elbet.”</p>

  <p>Joe Saul birdenbire sinirli bir sesle: “Mordeen ne diye bu kadar geç kalır?” diye seslendi. “Para göndermek bu kadar uzun sürer miymiş? Çocuğuna... Mrs. Mollay çocuk sahibi olmak için çok yaşlı; hemen hemen kırk beşinde var.”</p>

  <p>“Ne olursa olsun, olmuş ya sen ona bak,” diyerek Ed görünmeyen, duyulmayan bir emre uyar gibi bir otomat hareketiyle sandığın üstünde duran çıplak başlı perukasını alıp gür saçlarının üstüne geçirdi; eliyle tepesini sıvazlayarak kaşlarına kadar iyice yerleştirdi. “Şimdi işin aslını biliyorum ya, Joe Saul,” diye devam etti. “Yardım etmeğe çalışacağım. Ben...” Takma ellerini taktı, salapurya ayakkabıları ile dans eder gibi oynak adımlar atarak dışarı çıktı.</p>

  <p>Joe Saul sandığın kapağını açtı, sandalyesini çekip iyice yaklaşarak aynada kendi yüzünü incelemeye başladı. Birden kapıda Ed göründü, tekrar içeri girmişti.</p>

  <p>“Öyle demek istemedim, öyle demek istemedim,” diyordu.</p>

  <p>“Neyi demek istemedin ?”</p>

  <p>“Söylediğim zaman yansımasını kendi kulağımda bile hissettim, ama olmuş ya sen ona bak, dedim. Ama öyle demek istemedim, Joe Saul.”</p>

  <p>“Ben o şekilde anlamadım ki,” diye karşılık verdi Joe Saul. Garip bir rahatsızlık hissediyordu. “Sıran geldi Ed.” Tam bu sırada bando, yürüyen fillerin, beyaz atların, zürafa ve hipopotamlarla soytarıların marşını çalmağa başlamıştı. Ed kapıyı örten bezin aralığından dışarı süzüldü. Dışarıdan, “Koş Mordeen, seni bekliyor,” diyen sesi geliyordu.</p>

  <p>Perde aralandı; içeri Mordeen girdi. Kalçaları gümüş pullarla işli, dar, beyaz bir etekle sıkılmış, omuzlarında tâ ayak bileklerine kadar inen uzun, yine gümüş pullu mavi bir pelerin vardı. Mordeen sarışın, altın sarısı, bukleli saçları kısa kesilmiş, mavi gözlü, makyajı gayet muntazam çok güzel bir kadındı. Gülümsüyordu; yüzü tatlı bir hâtıranın hazziyle pırıl pırıldı.</p>

  <p>Joe Saul birden karısına döndü; yüzü bulutlanmış, ciddileşmişti. “Victor’u gördün mü, Mordeen?” diye sordu.</p>

  <p>“Hayır görmedim, Joe Saul... Bebeği bir görsen, nasıl bağırıyor. Bir ileri bir geri sallanarak tıpkı kargalar gibi öyle bir haykırıyor ki, görme. Eliyle pencereden giren ışık hüzmesini tutmağa çalışıyor. Elini uzattığı zaman yüzünü görmelisin; hayran ve hayret içinde uzanıp da birden hayal kırıklığına uğrayınca öyle bir tavır takınıyor ki... Ah, bir görsen bütün bunları yaparken onu...” Gülümsüyordu, kocasının durgunluğunu görünce sustu. “Nen var Joe Saul, hasta mısın?”</p>

  <p>“Hayır, bir şeyim yok.” Ayağa kalkmıştı.</p>

  <p>“Öyleyse kızdın. Muhakkak kızmış olacaksın. Bak gözlerin nasıl kararmış; ama kızınca sen biraz kızarırdın... Yoksa bana mı kızdın, Joe Saul?”</p>

  <p>Joe yavaşça karısına yaklaşıp kolunu beline doladı. Belinden bir açlık, vücudundan bir arzu, ihtiras akıyordu.</p>

  <p>“Kızmadım,” dedi, “kızmadım, kızgın da değilim.” Hafifçe karısının yanaklarına vurdu: “Sen uzaktayken yanımda yokken kızabilirim. Zamana, seni benden ayıran dakikalara kızar, sinirlenebilirim.”</p>

  <p>“Bak bu hoşuma gitti. Aranmak, özlenmek iyi şey. İşim biter bitmez hemen geldim. Ara-sıra uzaklaşmak bana iyi geliyor. O zaman seni ne kadar çok sevdiğimi daha iyi anlıyorum.”</p>

  <p>Joe Saul karısını sıkı sıkıya göğsüne bastırdı. “Korktum,” diye fısıldadı. “Aklıma bin türlü şey geldi. Sanki artık yok olmuşsun gibi bir şey hissettim içimde. Sanki uzaklara kaçmışsın gibi geldi... Artık Mordeen diye birisi yokmuş gibi mânâsız hisler uyandı içimde. Çok azap verici, kahredici bir düşünce bu.”</p>

  <p>Genç kadın, gülümsüyordu. Sesi uykulu ve baygındı. “İyi şeyleri daha iyi yapmak çocuk oyununa benzer,” diye fısıldadı. “Bir zamanlar, kendimi elimde tuttuğum pastanın bana ait olmadığına inandırmağa çalıştığım günleri hatırlıyorum. Bu şekilde pastayı yerken daha tatlı, daha lezzetli bulurdum. Bak Joe Saul, şimdi daha iyi; gözlerindeki kırmızılık kayboldu. Dünyanın en siyah gözlerine sahipsin sen, simsiyah, yeni yanmış bir kömür karası gibi kapkara! Fakat çok kızmış, yahut da çok üzülmüşsün sen.”</p>

  <p>“Kızmışsam bile şimdi değilim artık. Sana dokunduğum anda bütün dertlerim, içimdeki her türlü kötü düşünce yok oluveriyor. Seni seviyorum Mordeen, aç kurtlar gibi seni istiyorum.”</p>

  <p>“Öyleyse hâlâ doymadın.”</p>

  <p>“Hayır. Hiçbir zaman, hiçbir zaman da doymayacağım. Ne zevksiz ne renksiz cansız bir şey olur o zaman... Çok dolmuş bir midenin verdiği o sinsi sancıya benzer; çok yemekten, çok uyumaktan gelen perişanlık gibi bir şey olur. Hayır, sen beni hep doyurur, yine de aç bırakırsın. Bu en iyisi hem.”</p>

  <p>Genç kadın kocasının yüzünü daha iyi görebilmek için onu biraz geri itti. “Seni üzen şeyin ne olduğunu söyliyecek misin, Joe Saul?” diye mırıldandı.</p>

  <p>“Hiçbir şey yok.”</p>

  <p>“Victor mu yoksa?”</p>

  <p>“Biraz.”</p>

  <p>“Başka?”</p>

  <p>“Hayır... bir şey yok.”</p>

  <p>“Sana iyi bir karı olabiliyor muyum?”</p>

  <p>Joe Saul kadını kendine çekti. “Allahım, Allahım, Mordeen,” diye inledi. “Sen benim kalbimde alev alev yanan bir çiçeksin. Bak nasıl atıyor, bir çocuk gibi nasıl soluyorum... Sen benim her şeyimsin, her zerrem seninle dolu.”</p>

  <p>Çadırın perdesi aralandı ve Victor içeri girdi. Joe Saul gururla yavaş yavaş kollarını gevşetip Mordeen’i bıraktı, içeri giren gence döndü.</p>

  <p>Victor geniş yapılı, esmer, kuvvetli bir gençti. Küstahça bir ifade taşıyan ağzı geniş, gözleri mahmurdu. Bir eşofman ve beyaz bir T-gömleği giymişti. Boynunda altın zincirli, altın bir madalyon asılıydı. Cildi gençlikten pırıl pırıldı. Karnı üstünde tuttuğu sağ elinin bileği sıkı sıkıya sarılmıştı. Cür’etkâr bir tavırla kapının önünde duruyordu. Mordeen yavaşça kımıldanıp Joe Saul’un arkasına geçti.</p>

  <p>Joe Saul bir süre Victor’a baktı; şaşkınlığı gittikçe artan bir öfkeye çevrilmişti.</p>

  <p>“Niye hazırlanmadın?” diye sordu. Bu sırada gözü bileğindeki bandaja ilişti. “Ne oldu?”</p>

  <p>Victor korkusunu örtmek için kendi kendine güven telkinine çalıştı. Tehdit edici bir tavır takınmıştı. “Bileğimi incittim,” diye cevap verdi. “Şimdi doktordan geliyorum.”</p>

  <p>Joe Saul bir süre delikanlıyı seyretti, sonra yavaşça: “Nasıl oldu?” diye sordu.</p>

  <p>Victor, onun öfkelenip kızmasını beklemişti. Böyle sakin bir mukabeleye hazırlanmamıştı kendisini. O, öfkeye karşı hazırlanmış, aynı şekilde de mukabeleye karar vermişti. Kendini öfke, bağırma, kavgayla savunacaktı. Oysa şimdi açıkta, çırçıplak kalmış gibi olmuştu. Kendisini birden ayarlayıp, savunma tarzını değiştirmedi.</p>

  <p>“Ne kızıyorsun!?” diye bağırdı. “Elimde olmayan bir kaza, mahsus yapmadım ya... Bir kaza oldu diyorum. Her yerde herkesin başına gelebilecek bir şey...”</p>

  <p>Joe Saul bir top ağzı gibi bir sağa bir sola döndü; susuyordu. Fakat Victor bağırmakta devam etti. “Oynuyordum, arkadaşlarla futbol oynuyorduk. Biri koluma çarptı, tabiî kasden değil, kaza oldu... Hey, ne oluyorsun be?” Bir iki adım geri çekildi. Joe Saul kalkmış yavaş yavaş yanına yaklaşıyordu. Monoton bir sesle konuşmağa başladı:</p>

  <p>“Ortaokulu küçük bir kasabada okudun. Ohio’ydu değil mi?” Cevap beklemeden devam etti: “Atlet, sporcu, okul kaptanıydın. Bir soytarı kadar da neşeli, hoş sohbettin hem. Herkes senin sahneye yakışacağını, artist olman gerektiğini söylerdi. O küçük kasabada talihini, fırsatın kapını çalmasını bekliyordun. Rüyaların hep o eski masalla doluydu, bir sirkle uzaklara kaçmak. Uzaklara kaçabilmek...”</p>

  <p>Sustu, dudaklarını ıslattı.</p>

  <p>Victor: “Doktor üç güne varmaz bir şeyin kalmaz diyor,” diye söylendi. “Azıcık burkulmuş, o kadar. Ne bağırıyorsun!”</p>

  <p>Joe Saul hiç işitmemiş gibi devam etti: “Bilmediğinden değil, bilemediğinden dolayıdır. Çalgıcı olsan kemanla top oynamağa kalkardın; cerrah olsan neşterini kalem yontmada kullanırdın.”</p>

  <p>Victor: “Bağırmasana!” diye mırıldandı.</p>

  <p>Joe Saul sakin sakin konuşuyordu. “Sana öyle geliyor, değil mi? Daha kuvvetlisin, daha çevik, daha genç, hattâ Kuzen Will’den daha dikkatlisin. Ama şimdi anlıyorum. Senin yaptığın, gençliğinin ve kaslarının sonucundan başka bir şey değil. Sen mesleğine, mesleğinin araçlarına karşı zerre kadar saygı beslemiyorsun. Mesleğine saygın yok. Onu bezirgânlık için bir piyasa malı gibi kullanıyorsun.”</p>

  <p>Joe Saul’un sesi küçümsemeyle sertleşmişti. “Hem bezirgânlığı da öğrenememişsin henüz,” diye devam etti. “Babanın serçe parmağına bile benzememişsin. Damarlarında onun kanının zerresi yok.” Sustu; tereddütlü bakışlarla etrafına bakındı.</p>

  <p>Mordeen yanına sokulmuştu; kocasının bu sükûnetinden çekiniyordu. Bu hareketi Victor’un da dikkatini çekti. Mukabele edecek silâhı bulmuştu. Üstüne inen darbelere karşı bir kalkan gibi onu kullanmaya karar vermişti.</p>

  <p>“Ne oluyorsun, kocadın mı?” diye alay etti. Gözleriyle Mordeen’in gözlerini arıyordu.</p>

  <p>Joe Saul sarhoş gibi: “Ne?” diye mırıldandı.</p>

  <p>Victor ileri doğru bir adım attı. Sırnaşık bir çocuk hali vardı üzerinde: “Ne oluyor, kıskanıyor musun yoksa?” diye devam etti. “Ne oluyorsun, böyle genç kadınları idare edemiyeceğinden mi korkuyorsun! Sana çok geliyor bu artık, ha?”</p>

  <p>Joe Saul gözlerini indirmiş, yere bakıyordu. İçini çekti, yavaş bir sesle: “Gidip üç gün için çalışamayacağımızı haber vereyim öyleyse,” diye mırıldandı. Yavaş yavaş yürüdü, Victor’un önüne gelince durdu, genç adamın yüzüne şiddetli bir tokat attı. Sonra dönüp giyinme odasından dışarı çıktı.</p>

  <p>Mordeen açık sandığın önüne oturarak, omuzundaki pelerini çıkarıp bir kenara bıraktı; yüzüne krem sürmeye başladı. Victor, kendisine yapılan hakaretin etkisinden kurtulamamış, hâlâ şaşkın şaşkın duruyordu. Gözlerinden, kuvvetini kullanamamaktan doğan bir kin ve nefret akıyordu. Uykuda yürür gibi Mordeen’e yaklaştı.</p>

  <p>“Babam yaşta, babam yerinde bir adama vuramazdım ya,” diye söylendi.</p>

  <p>Mordeen yüzüne krem sürmüş; bir süre ovaladıktan sonra bir havluyla silmeğe başlamıştı. Etrafına bakmıyordu.</p>

  <p>“Gördün ya, ona el kaldırmadım,” diye devam etti Victor. “Emniyette olduğunu biliyordu... Tabiî koskoca herifi, babam yerindeki adamı dövemeyeceğimi biliyordu.”</p>

  <p>“Bu söylediklerini duymaz, boşuna kendini yorma.” Mordeen gözlerinin etrafındaki boyaları temizliyordu.</p>

  <p>“Duymuş duymamış kim takar. Aynı şeyleri onun yüzüne karşı bile söylerim... Hem gördün de.”</p>

  <p>“Evet, onun sana nasıl mukabele ettiğini de gördüm.”</p>

  <p>“Onu tek elimle bile parçalayabilirim,” diyen Victor yumruğunu ileri uzatmış, nasıl yapacağım gösteriyordu. “Boş bir fıçı gibi alır atardım onu... Ezim ezim ezerdim... Ama yapmadım; yapamadım, çünkü haksızlık olurdu.”</p>

  <p>Mordeen, Victor’a döndü. Sarı, mavi, kırmızı lekeli havlusu elindeydi. Yavaşça fısıldar gibi, “Ondan pekâlâ korkuyorsun!” diye mırıldandı.</p>

  <p>Victor yerinde şöyle bir gerildi. Göğsü ileri fırlamış, omuz kasları belirmişti. “Korkmaktan ne kastediyorsun? Söyledim ya, istesem onu parça parça ederdim.. istemedim.”</p>

  <p>Mordeen uzun uzun karşısındaki gence baktı. Neden sonra, “Niye yapmadın öyleyse?” diye sordu.</p>

  <p>“Çünkü...” Arkasını getirmedi. Ne diyeceğini, ne demesi lâzım geldiğini kestiremiyordu. Birden aklına geldi. Alaycı, küstahça bir edayla: “Çünkü, sebebini söyliyeyim mi, sana olan saygımdan yapmadım.” Bu fikir üzerinde işleyebilirdi. “Çünkü bir kızın, sevdiğim bir kızın yanında mesele çıkarmak istemem de ondan.”</p>

  <p>Mordeen hayretle karşısındakine bakıyordu. “Sevdiğin mi?” diye sordu. Ve bir süre ağzı açık bekledi.</p>

  <p>Victor biraz daha yaklaşmıştı. Omuzlarından tutmak için ellerini uzattı, ama genç kadının kendisine baktığını görünce çabuk çekti. “Sana söylememiştim,” dedi. “Söylemek de istemiyordum, kendi içimde saklayacaktım bunu. Haksızlık etmemek lâzım. Patronunun kuyusunu kazacak, ona ihanet edecek yaradılışta bir adam değilim ben... Ama o, bana vurdu, yüzüme tokat attı.”</p>

  <p>Mordeen gayet sakin bir sesle: “Sen de onun belden aşağısına vurdun; haksızlık yapmamak dediğin buysa!..” diye karşılık verdi.</p>

  <p>Victor, “Ona elimi bile sürmedim,” diye başladıysa da çabuk sustu. “Evet,” diye devam etti. “Ne demek istediğini anlıyorum. Ona pek dokundu o lâf, değil mi? Artık öğrendim, biliyorum şimdi...” Dudakları nefretle büzülmüştü. Kendisine yapılan bu hakaret bütün ruhunu zehirlemiş gibiydi. “Ona elimi bile sürmeye lüzum yok artık. Uzakta durur, onu tek kelimeyle yere serebilirim, bunun yolunu öğrendim. Kocamış, bundan kurtulamaz; tedavisi de yok ki.”</p>

  <p>Mordeen gülümsedi. Alaycı bir tavırla: “Bir de beni sayıyor ve seviyordun güya,” dedi.</p>

  <p>Victor sol eli hâlâ yüzünde, yaralı bir savaşçı gibi başını salladı. Birdenbire kendisini koruyacak bir savunma aracının yokluğunu hissetti, hiçbir şeyi yoktu şu anda. Zora boyun eğmek bir nevi güreş taktiğidir. “Ben sersemin biriyim,” diye mırıldandı. “Joe Saul’un hakkı var. At ile deveyi birbirinden ayırdedemeyecek kadar sersemin biriyim ben. Tabiî haklı. Ama bir gün gelir öğrenirim. Kimbilir günü gelir, bir gün ben de akıllanırım.” Yüzü gençleşmiş, aydınlanmıştı. “Joe Saul dünyada en imrendiğim, hayran olduğum adamdır. Bunun için bir köpeğe vurur gibi vurması onuruma dokunuyor, acı geliyor. Mukabele edişim de bu yüzden; beni kırdığı için ben de onu kırdım. Sırf bu yüzden öyle yaptım...”</p>

  <p>“Yenibaştan başlayalım Mordeen, olup biteni unutalım. Joe Saul’dan özür dilerim. Bana vurunca ne kadar kırıldığımı anlatırsam bu işi niye yaptığımı anlar o. Ortaokuldan gelip ünlü insanların yanında nasıl olacağımı bilmeden onları taklide çalışmanın ne olduğunu anlar o. Joe Saul tarafından yetiştirilmenin ne demek olduğunu, bunun en büyük bir şeref olduğunu bilmez miyim ben? Bunun pekâlâ farkındayım... Kendime hâkim olamadığım için üzgünüm, Mordeen.”</p>

  <p>Genç kadın inanmak mı, inanmamak mı gerektiğine karar veremeden ona bakıyordu. Sonra kaybedilecek şeyin ne olduğunu anlayamadığı için inanmağa karar verdi. “Anlıyorum,” dedi, “öyle şeylerin, insanı sağır ve dilsiz eden, aptallaştıran, ne yaptığını bilmez hale sokan şeylerin benim de başıma geldiği oldu. Victor, biz bir dünyanın içinde kendimize ait ayrı bir âlemde yaşıyor gibiyiz. Birçoklarının bilmediği bir hayat tarzımız, görüş ve geleneklerimiz var. Bize kızan, bizi hor görenler de; bize gıpta edenler de var. Onun için mağrur ve biraz da öteki insanlardan korkar gibiyiz. Kimbilir, belki kendimizi pek aşırı derecede koruyoruzdur.”</p>

  <p>Victor söylenenlerin neye vardığını pek anlamamıştı, buna rağmen: “Ne demek istediğini çok iyi anlıyorum.” diye sözünü tastik etti.</p>

  <p>“Bir çocukla tartıştığını farzedelim.” diye devam etti Mordeen. “Ona dünyanın en makul sebeplerini saysan, çocuk hepsini başını sallayarak evet diyecek. Sen onu anlarsın, ama o seni dinlemez. Sonunda çocuk kazanır.”</p>

  <p>“Ne demek istediğini anlıyorum.” Sesine fısıldar gibi bir mırıltı, tatlı bir mırıltı katmıştı. Genç kadın başını kaldırıp kendisini tasvip eden gence baktı. Delikanlı “Seni anlıyorum, seni çok iyi anlıyorum,” diye tekrar ediyordu. Sesindeki mırıltı kaybolmuştu bu sefer. Victor aceleyle devam etti. “Senin burada yetişmiş olduğunu hiç düşünmemiştim.”</p>

  <p>“Evet burada, bunların arasında büyüdüm.” Sesinde yumuşak, tatlı bir eda vardı. “Bütün ömrüm burada geçti. Seyyar bir kulübede doğdum, cambazhanede büyüdüm, daha yürümeyi beceremezken salıncağa biniyordum.”</p>

  <p>Victor’un en büyük talihsizliği her şeyi yanlış görmek, yanlış işitmek, yanlış muhakeme etmekti. Mordeen eski hâtıralarına dalmış, tatlı bir sesle konuşurken, Victor onun yüzündeki yumuşaklığa kandı.</p>

  <p>Onunki, çocukluğunun kendi benliği etrafında düğümlenmiş derbederliğinden, perişanlığından başka bir şey değildi. Bütün bakışlar, düşünceler, sevgiler, nefretler hep ona yönelmişti. Yumuşaklık, ona karşı bir yumuşaklıktı; zaaf, yüzündeki kuvvetin zaafıydı. Cevapları önceden tahmin ettiğini sanır, söylenene kulak vermezdi. Zeki, canlı bir çocuk olduğu halde, dıştan pek soluk, cansız gösterirdi.</p>

  <p>“Joe Saul’un ilk karısını tanırmıydın?” diye sordu.</p>

  <p>“Tabiî tanırım.”</p>

  <p>“Onu sever miydi?”</p>

  <p>“Hem de nasıl!”</p>

  <p>Victor sustu; uzun uzun kirpikleri güzel gözlerinin üstüne inmişti. Bir dizi üzerine çöktü, öyle ki şimdi Mordeen’den biraz daha aşağıda kalmıştı. Genç kadının yüzünü tetkike başladı. Kaşları, gözleri, burnu, üst dudağı muntazam çizilmiş, alt dudağı arzu ve ihtirasla doldurulmuştu sanki. Yavaş, arzu akan bir sesle ve özel bir maksatla konuşmağa başladı.</p>

  <p>“Niye evlendin onunla?”</p>

  <p>Mordeen başını kaldırdı, hayret içinde, “Niye mi?” diye mırıldandı.</p>

  <p>“Evet, niye? Sen daha hayata yeni başlarken elli yaşında yahut ellisine yakın, yarı bitmiş bir adamla ne diye evlendin?”</p>

  <p>Mordeen şefkatle gülümsedi. Yüzünden küçük bir çocuğun “Allah nedir?” diye sorduğu zamanki saflık ve masumluk akıyordu.</p>

  <p>“Onunla evlendim, çünkü onu seviyorum.”</p>

  <p>“Üç yıl önceki mesele bu. Şimdi de seviyor musun?”</p>

  <p>Dudakları aralandı, hemen cevap vermedi. Bir yaz gecesi açık penceresinin önünde uzaktan gelen bir müzik sesine kulak verir gibiydi. “Daha fazla, çok daha fazla,” diye cevap verdi.</p>

  <p>Victor, kötü yerlerde, âdi fıkra kitaplarıyla yetiştirilmiş, tersine işleyen zekâsını harekete geçirdi. “Joe Saul senin şuurunda bir baba mevkii kazanmamış öyleyse,” diye hükmetti.</p>

  <p>“Hayır, hayır.”</p>

  <p>Genç adam güldü. “Senin bana değer verdiğinden çok tanırım kadınları,” diye devam etti. “Doğru değil mi? Bak cevap veremiyorsun, söyleyecek bir şeyin yok çünkü. Yalan mı; bazan seni saran kolların bir gencin kuvvetli pazuları olmasını, etine değen etin gençlik kokmasını istemez misin, onu özlemez misin, kimbilir belki bir gün, belli belirsiz de olsa içinde bir vücudun ihtirasını, genç kolların her yanını çatırdatmasını istemez misin?”</p>

  <p>Mordeen’in, “Hayır!” diyen sesi pek soluktu. “Doğru değil bunlar, doğru değil!”</p>

  <p>“Beni inandıramazsın... Bu işleri senden iyi bilirim.”</p>

  <p>Genç kadının önünde oturan delikanlıya karşı duyduğu acıma bir anda sönen bir ateş gibi yok oluvermişti.</p>

  <p>“Galiba sahiden inanmıyorsun bana,” dedi. “Belki bu içine dert olur. Belki günün birinde kaçırdığın, kaybettiğin bir şeyin hasretini duyarsın içinde; kimbilir belki bir gün, belli belirsiz de olsa içinde bir şeyin eksildiğini hissedersin.”</p>

  <p>“Ben çocuk değilim. Dünyayı gördüm. Kadınların ne olduğunu bilirim.”</p>

  <p>“Mutlu kadınların da mı?”</p>

  <p>“Onlarla beraberken hepsi de mutluydu.”</p>

  <p>“Ne kadar zaman?”</p>

  <p>“Tekrar benimle beraber olana kadar mutlu değillerdir,” diye övündü. “Her zaman benim yanlarında olmamı isterler, beni ararlar.”</p>

  <p>“Tabiî kaybettikleri şeyin de ne olduğunu düşünüyorlardı. Sır değil ki bu. Benim başka bir hayatım olduğunu Joe Saul da bilir. Bazı oyunlar, devamı temin eden bu iki teknik usul, sinirleri bir nevi isterik kahkahalara çevirecek şeytanî usuller bilirim.”</p>

  <p>Victor’un ağzı ıslanmış, derin derin nefes alıyor, arasıra diliyle dudaklarını ıslatıyordu. “Söyledim ya, sana inanmıyorum,” diye soludu.</p>

  <p>“Joe Saul tek bir şey bilir, tek bir mahareti vardır. Belki bundan senin haberin bile yoktur, olmayacaktır da. O oyunu bilmeden, o basit şeyi beceremeden, bir gün her şeyinin kaybolmakta olduğunu dehşetle farkedeceksin. Onsuz hiçbir şey mükemmel, usulü dairesinde, gerektiği gibi becerilemez. Biliyor musun, bir hareketin nasıl hem çirkin ve âdi hem de insani bir bardak süt içmiş gibi kanla canla doldururcasına güzel olabileceğini hep düşünür dururdum.”</p>

  <p>Victor ayağa kalktı, biraz sinirli bir hali vardı. “Genç bir kızı Joe Saul’e âşık eden o şey nedir?” diye sordu. “Onun benim beceremediğim bir şeyi yapabileceğini mi sanıyorsun?”</p>

  <p>“Evet.”</p>

  <p>“Neymiş o maharet?”</p>

  <p>“Sevgi, şefkat... Senin bilmediğin, öğrenemeyeceğin şeyler bunlar. Erkeklerin çoğu da bilmez bunu ya.”</p>

  <p>Victor fena halde bozulmuş, endişelenmişti. Yüksek sesle: “Yani ben o moruk Joe Saul kadar olamam mı demek istiyorsun?” diye söylendi. “Gel bir deneyelim, bak bakalım bir daha ona dönmek ister misin?.. Biz kadın, erkek hep birbirimize benzeriz. Bana ne söylüyorsun bunları. İş iştir; dene de gör. Denemesi bedava, ne diye boşa nefes tüketelim.”</p>

  <p>“Hep birbirimize benzeriz. Tabiî benzeriz: Her gürültü çıkaran, dünyanın en güzel bestesini yapmıştır; iki satırı birbiriyle kafiyeleyen, en güzel şiiri yazmıştır; bez üstündeki her leke de bir şaheserdir tabiî...”</p>

  <p>“Ne demek istiyorsun?”</p>

  <p>“Hiç... Bu aşkımın başımdan geçen öteki aşklardan, yada başkalarının geçirdiği aşklardan neden daha tatlı, daha mestedici olduğunu sık sık düşünürdüm. Bir gün bunun sebebini de keşfettim. Dünyada büyük, gerçekten büyük ve önemli olan şeyler o kadar az ki. Sanatta, işde, histe, büyük olanlar pek seyrek. Ve ben bu büyüklüklerin birine sahibim şimdi. Sana gelince Victor, istediğin kadar mantığa hı, hı ile mukabele etmeye çalış; nasıl olsa öyle yapmaya mecbursun ya bence...”</p>

  <p>“Pekâlâ herif o kadar iyi, usta da ne diye öyle ufacık bir lâftan huylanıp sinirleniyor? Ne diye sıcak bir sacın üstüne düşmüş kedi yavrusu gibi ne yapacağını şaşırıyor? Ne diye olur olmaz şeye nevri dönüp, suratını bir karış asıyor? Söyle bakalım, kendinden bu kadar eminse, ne diye, ha?”</p>

  <p>Mordeen’in vücudu kasılmış, ağzı büzülmüş, gözleri bulanmıştı.</p>

  <p>“Senin yaradılıştan bir maharetin, bir istidadın var,” diye söylendi. “Bıçağını nereye sokup nasıl buracağını biliyorsun. Kendin farkında değilsin, ama ben senin ne demek istediğini anlıyorum. Gözü bağlı ileri atılmana rağmen gene de en kıymetli şeyi yakalamasını biliyorsun.” Ayağa kalkıp, bir iki adım atarak delikanlıya yaklaştı. Yüzü sararmış, sesi buz gibiydi. “Sana şunu söylemek isterim ki,” diye devam etti, “belki kendi söylediğimi sadece kendim duyacağım ama; onu memnun etmek için elimden gelen her şeyi yaparım. Bunu unutma Victor.”</p>

  <p>Victor’un cinleri başına çıkmış, kulağı bir şey duymuyordu. Önünde nüfuz edemeyeceği bir dünya varken kendini onun yokluğuna inandırmaya mecbur oluşuna kızıyordu. Sırtüstü yere yuvarlanmış, kendi dünyasından sıyrılmamıştı. “Kendini arşı âlâya çıkarıp pek pahalı satıyorsun,” dedi. “Buna sebep ne acaba?”</p>

  <p>“Joe Saul.”</p>

  <p>“Senin öteki kadınlardan ne farkın var? Hepinizde de aynı âletler, aynı organlar yok mu? Öteki şeyleriniz de bir. Sen de dünyadaki her kadının istediği şeyleri istersin. Yalnız sana karşı biraz kuvvet kullanmalı, ısrar etmeli ki sonra bu işin kendi kabahatin olmadığını söyleyebilesin. Belki biraz sert muamele istiyorsun. Belki...” Genç kadını kollarının arasına aldı. “Belki beni istiyorsun?” diye devam etti. Dudaklarından öpmek için eğilmişti, fakat genç kadın silkinerek başını arkaya attığından, onu öylece kollarının arasında tutarken dudaklarına yetişmesine imkân yoktu. Genç kadın, başı arkaya sarkık, cansız bir ceset gibi kolları arasında asılmış kalmıştı.</p>

  <p>Victor şu anda çözülmez bir muamma karşısındaydı. Mukavemet etmesine mani olmak için genç kadını kollarının üstünden sarmıştı. Kolları arasında gözleri kapalı, hareketsiz duruyordu. Dışarıdan kapı vurma yerine üç kısa ıslık sesi geldi. Bunu ne Mordeen ne de Victor işitmişti. Islık bir defa daha tekrarlandıktan sonra perde aralandı. Ed içeri süzüldü. Yüzündeki makyajı temizlemiş, fakat soytarı tulumunu çıkarmamıştı. Victor’un arkasında durup onları seyretti bir müddet; sonra ileri doğru bir iki adım attı.</p>

  <p>Victor telâşlanmıştı. Merakla, “Mordeen, Mordeen, bir şey mi oldu?” diye sordu. Kollarını gevşetti, bunun üzerine genç kadın kendisini toparlayarak geri çekildi. Yüzünden nefret ve tahkir edici bir ifade akıyordu. Gözü Ed’e ilişti; hareketsiz onu seyretmeye başladı.</p>

  <p>Victor etrafına baktı; elleriyle kendini korumağa hazır bir vaziyet almıştı. Ed biraz daha yaklaştı. Yavaşça, “Defol!” diye mırıldandı. “Git, kimseye söylemeyeceğim, Joe Saul’un haberi olsa seni gebertir.”</p>

  <p>Victor, “Ben... ben...” diye kekeledi.</p>

  <p>“Git. Çık git. Seni temizlemesi bir fayda vermez. Joe Saul’a bir iyiliği dokunmaz bunun. Yakalanıp cezalandırılmağa bile bütün ömrü boyunca bir ukde olarak kalır, vicdan azabı çeker. Senin, onun veya benim nazarımda zerre kadar kıymetin yok. Git, ayrılacağını söyle, annenin hastalandığını, ne bileyim ben işte bir şeyler uydur. Fakat ne yap yap, git.”</p>

  <p>“Ben... ama bilmiyorsun ki...”</p>

  <p>Ed omuzlarını silkip biraz daha yakına sokuldu. “Belki vicdan azabını ben çekeceğim, o ukdeyi ben içimde taşıyacağım... Lütfen çık, git, rica ediyorum!”</p>

  <p>Victor, “Kimse beni kovamaz!” diye mukabele etti. Sarılı bileğine bakıyordu. “Sen kendine bak.”</p>

  <p>“Pekâlâ anladık. Şimdi çık git, git...”</p>

  <p>Victor tereddüt ediyordu. “Korktuğumu zannetme,” diye söylenerek yavaş yavaş kapı yerini tutan perdeye doğru ilerleyip gözden kayboldu.</p>

  <p>Mordeen ile Ed onun gözden kaybolduğunu seyrettikten sonra dönüp dönüp birbirlerine baktılar; bulanık bir suyun dibini görmeğe çalışır gibi dikkatle birbirlerini süzüyorlardı. Aralarında bir duvar örülmüş gibiydi.</p>

  <p>Mordeen rüyada konuşurcasına: “Her şeyi gördün, değil mi Ed?” diye mırıldandı.</p>

  <p>“Evet, gördüm.”</p>

  <p>“Ne tahmin ettin?”</p>

  <p>“Gördüğümü.”</p>

  <p>“Joe Saul da görse inanır mıydı dersin?”</p>

  <p>“Herhalde. İnanması lâzımdı. İnanmasaydı bile ben onu inandırmağa çalışırdım.”</p>

  <p>Mordeen içini çekti. “Victor’un bir şey bilmeden, duymadan insanın zayıf taraflarını, dertlerini keşfetmekte hususî bir kabiliyeti var. Bir şey bilmediğine eminim, buna rağmen her şeyi hissediyor. Bir kör gibi karanlıkta yürüdüğü halde bile maksadına ulaşıyor.”</p>

  <p>Ed, uzun müddet genç kadını seyretti. “Joe Saul bu akşam numara yapılamayacağını söyleyerek meyhaneye gitti,” dedi. “Sarhoş olmağa çalışıyor, Mordeen.”</p>

  <p>Genç kadın yorgun, bitkin bir tavırla sandalyeye çöktü. “Lâzım ki...” diye söze başladıysa da sustu, sonunu getirmedi.</p>

  <p>“Bana bir şey mi söylemek istiyorsun?”</p>

  <p>“Evet, evet istiyorum. Bir tabutun yaklaşmakta olduğunu hissediyorum.. Onun için konuşmak istiyorum. Bak sarhoş olmaya çalışıyormuş o da. Bulutun bir kısmı şimdiden göründü mü dersin?”</p>

  <p>“Bu bulutun ne olduğunu biliyor musun?”</p>

  <p>“Evet. Sen biliyor musun?”</p>

  <p>“Evet.”</p>

  <p>Ed çabucak ilâve etti: “Şu sualime cevap ver. Çocuk doğurabilir misin?”</p>

  <p>Mordeen başını çevirdi. “Evet, doğurabilirim.”</p>

  <p>“Nereden biliyorsun?”</p>

  <p>“Sadece kendi bileceğim usullerle öğrendim.”</p>

  <p>“Ne zaman öğrendin?”</p>

  <p>“Beş sene evvel.”</p>

  <p>“Joe Saul da biliyor mu bunu?”</p>

  <p>“Hayır, bilmiyor. Daha evveldi, Joe Saul’dan evvel olup bitmişti bu iş.”</p>

  <p>“Aklım ermiyor benim bu işe. Hiçbir hastalık geçirmedi benim bildiğim. Serapa kuvvet ve kudrettir ama...”</p>

  <p>Genç kadın, “Bir defa hastalanmış,” diye cevap verdi. “Bana kendisi söyledi. O zaman daha çocukmuş. Büyürken, olgunlaşırken duyulan sancılardır demişler. Kemikleri, oynak yerleri sancır, alev alev yanarmış içi. Bir yıl çekmiş bu azabı.”</p>

  <p>“Sen de tahmin ediyorsun ki...”</p>

  <p>“Evet, romatizma.”</p>

  <p>“Sebebi bu mu acaba?”</p>

  <p>“Olabilir. Muhakkak değil, ama olabilir.” Sonra sabırsız bir tavırla ekledi: “Bunları söyleyemez miyiz ona? Bu meseleyi açamaz mıyız? Bir çocuğumuz olmalı. Kendimiz yapamayacağımıza göre, evlât edinir, yetiştiririz birini. Mesele ortaya çıkarılır, ihtilâf halledilirse o zaman bulutlar dağılır. Belki...”</p>

  <p>“Bunları ona söyleyebileceğini sanmıyorum. Faydası olmaz bunun bence. Kısır olduğunu öğrenen bir adamın ne hale gireceğini tasavvur edebilir misin?”</p>

  <p>“Şimdilik perişan, bitkin bir halde. Bir çocuk babası olmak için ne bitmez tükenmez bir arzu ve hırsla yandığının farkındayım, ama bu hırsı son zamanlarda çılgınlık derecesini buldu.”</p>

  <p>“İyi sever, tatmin eder mi seni?”</p>

  <p>“Fevkalâde, hem kibar, hem serttir. Fevkalâde.”</p>

  <p>“Kadınla erkeğin vücudu aşk ile birleştiği zaman bundan bir vaat, bir umut doğar. Bu, bazan o kadar derinde, ta hücrelerin içerisinde gömülüdür ki; düşünceyle dahi kavranamaz. Bu keskin ve kesin vaat bir çocuktur; yer sarsıntısı ve şimşekten doğacak bir çocuk. Her iki vücut birbirine karşı bu görevi yüklenir. Ama bunlardan biri bu vaadini hiçbir zaman yerine getiremeyeceğini kesin olarak biliyorsa... İşte bütün boşluk buradadır. Her şey bir rol, bir bahane, bir yalan, derin bir lüzumsuzluk ve manasızlıktan ibaret kalır.”</p>

  <p>“Biliyorum.”</p>

  <p>“Bir kadın bu durumda ne duyar, bunu pek bilemem,” diye devam etti Ed. “Ama bir erkek, belki tehlikede olmadığını bildiğinden, biraz serbest hisseder kendini yada bir kadın sonuçtan çekinmediğinden daha vahşi ve şehvetle hareket edebilir. Buna rağmen her zerresi karşısındaki kısır erkek için kin ve nefretle dolup taşar. Erkek bu nefretin sebebini arar ve yine orada bulur. İşte o zaman kadın ne kadar rol yapsa, ne kadar uğraşsa bu kısır sevişmenin acılığını örtüp unutturamaz. Erkek her şeyi bilir ve anlar; hisseder hiç olmazsa. Ve yaradılışımızda da lüzumsuz şeyleri yapmaktan kaçınma hassası bulunduğundan, erkeğin vücudu giderek bu manasız, verimsiz hareketi yapmayı reddetmeye, kadın -belki daha yavaş- erkeğe karşı duyduğu ihtiyacı duymamaya ve hisleriyle umutsuzluğun karanlık boşluğunda kaybolmaya başlar.”</p>

  <p>Mordeen önüne bakıyordu. “Sanmam, ben öyle olmam,” dedi. “Ben Joe Saul’u memnun etmek için zihnimin, kalbimin, hattâ vücudumun yapabileceği her şeyi, onu memnun edecek her şeyi yapmaya hazırım.”</p>

  <p>Ed, “O farkında değil de ondan,” diye cevap verdi. “Meselenin aslını öğrendiği anda, tohumlarının ölü olduğundan şüphesi kalmadığı anda senin bir defacık daha olsun denemene izin vermeyecektir. Kendi kendine, kendi nefsine karşı duyduğu nefret üstüne çöktü mü, onu içine battığı sefalet ve perişanlıktan kurtarmana imkân ve ihtimal kalmaz,”</p>

  <p>“Öyleyse ne yapayım?”</p>

  <p>“Bilmiyorum. Zekâsını matematik yıldızları arasında dolaştırsa, yada sekiz basamaklı müzik ölçüleriyle uğraşsaydı durum çok farklı olurdu. O zaman belki her şey olduğu gibi devam edebilirdi. Ama bu hal ne onda, ne de erkeklerin çoğunda mevcut. Yüksek barfiksin üzerinde sallanır, salıncaktan salıncağa uçup senin vücudunu yakalamaya çalışırken bütün bunlar artık onda yaradılıştan varolan, yılların verdiği alışkanlık, ağıza giren bir lokmanın çiğnenişi gibi...”</p>

  <p>“Öyleyse, ne yapmalıyım?”</p>

  <p>“Gerçeği öğrenmesine meydan verme.”</p>

  <p>“Ama ya doğru değilse?.. Ya bir tesadüfle yeniden canlanabilirse ? Ya kusur bendeyse? Herhangi bir uzvumun düzeni bozulmuş, yada bilmeyerek yanlış bir ilâç almışsam?..”</p>

  <p>“Böyle şeylerle yorma aklını. Seni iyi tanırım ; bütün bu tecrübeleri geçirdim. Bunu kendin de biliyorsun ya.”</p>

  <p>Genç kadın başını ellerinin arasına almıştı. “Ed, bu adamı ne kadar sevdiğimi tasavvur edebilir misin?” diye mırıldandı.</p>

  <p>“Galiba farkındayım. Umarım ki biliyorum.”</p>

  <p>“Onu korumak için kendime eziyet etmek, tehlikeye atmak gerekse tereddüt bile etmem.”</p>

  <p>“Bu iki taraflı bir azaptan başka bir şey olmaz.”</p>

  <p>“Onun memnun olması, azıcık neşelenmesi için bir insanın elinden gelen her türlü yalanı söylemeye, hileyi, dolabı çevirmeye, hattâ her kötülüğü yapmaya hazır olduğumu biliyor musun?”</p>

  <p>“Farkındayım, ve ben de bunun ne dereceye kadar olumlu sonuç verebileceğini merak ediyorum.”</p>

  <p>Mordeen gözlerini karşısındaki adamın gözlerine dikti. “Ne düşündüğümü anlıyorsun, değil mi?” diye mırıldandı.</p>

  <p>“Çok dikkatli olur, en ufak bir tedbiri ihmal etmezsem bunun mümkün olabileceğini sanır mısın?”</p>

  <p>“Bu hususta sana akıl öğretemem, bilmiyorum.”</p>

  <p>“Ama bunu da yapmazsam başka ihtimal var mı ki?”</p>

  <p>“Bilmiyorum. Benden öğüt bekleme. Olur ki yanılırım.”</p>

  <p>“Ortada ikisi de yanlış olan iki ihtimal var. Yine yanlış olan bir üçüncüsü de ihtimal dahilinde. Bu üçünün en az yanlış olanını tercih etmem lâzım değil mi?”</p>

  <p>Ed ellerini birbirine vurdu. “Bilmiyorum,” dedi. “Söyledim ya; bu işte sana akıl öğretmeye kalkmıyorum. Bu sorumluluğa katılmaya niyetim yok, senin bu cins mutluluk telâkkini tasvip etmiyorum. Başka, bambaşka bir şey bu. Keşke öğrenmeseydim bu niyetini. Hattâ düşündüğün bu şeyin en ufak bir şüphesinin bile düşmesini istemezdim içime.”</p>

  <p>Mordeen oturduğu yerde doğruldu. “Onun arkadaşı olduğunu biliyorum,” dedi. “Galiba arkadaşlığın tahammül edemeyeceği bir yük yüklemeye çalışıyorum sana. Bir ip belli bir hadden fazla gerilmeye dayanamaz ki. Her şeyi kendi kendime düzenlemeliydim Ed. Ama pek yalnız ve çekingenim. Dışarıdan birinin bana kuvvet vereceğini sanmıştım. Yanılmışım. Affedersin.”</p>

  <p>“Öyleyse...”</p>

  <p>“Her şeyi karanlık bir çukura gömüp unutacağım. Eğer sonuçta yanılırsam bu, sadece benim hatam olur; senin tereddüdüne, vicdan azabı çekmene yer kalmaz.”</p>

  <p>Ed başını önüne eğmişti.</p>

  <p>Mordeen devam etti, “O, benim kendisini sarhoş görmemi istemez, hele neşeli bir sebep yüzünden içmiyorsa hiç istemez. Ed ne olursa olsun bul onu, yanında otur. Kendini kaybedip içmekten yorulunca al, getir yatağına yatır, yatarken soyunmuş olmasına dikkat et. Geceliğini falan aşağıdaki gözde bulacaksın. Saatini kurmayı da ihmal etme... Sonra yorganı iyice sıkıştır da sırtı açılmasın.”</p>

  <p>“Sen neredesin?”</p>

  <p>“Ha, biraz başım ağrıdığı için dışarı çıktığımı söylersin. Çabuk döner dersin, merak etmesin.”</p>

  <p>“Korkuyorum.”</p>

  <p>“Ben de korkuyordum, ömrümde duyduğum en büyük, en dehşetli korkuydu o. Fakat şimdi alıştım, korkmuyorum artık. Belki kendi kuvvetimi arttırmak için senin korkuna, tereddüdüne ihtiyacım vardı. Git, Joe Saul’u bul. Ona yardım et dostum. Çabuk ol, belki sana ihtiyacı vardır. Çabuk ol, Friend Ed. Arkanı değiş de hemen git. Gece oyunları başlamadan onu yatır, uyut ne olur. Hatırım için yapar mısın bunları?”</p>

  <p>Kolundan tutup adamı kapıya kadar götürdü, perdeyi kaldırdı. Ed tereddütlü adımlarla çıkıp gözden kayboldu.</p>

  <p>O gittikten sonra genç kadın hızla geri dönerek sandığın kapağının içindeki aynasının karşısında saçlarını taramaya koyuldu. Perde aralanıp Victor içeri girdiği zaman dudaklarını boyuyordu. Delikanlı bu sefer giyinmiş, temiz bir elbise, spor ceket ve renkli bir kravat takmıştı. Ayakkabısı kahverengi beyaz karışıktı. Kravatında, ortasından ince bir zincirle bağlı ufak altın bir top sallanıyordu. Genç kadın onun gelişini aynadan gördü. Yan dönüp, anlaşılır anlaşılmaz bir sesle, “Niye geri geldin?” diye sordu.</p>

  <p>“Korkumdan kaçacağımı mı sandın yoksa? Hayır, her şeyi temizlemeden gitmem. Şehre kadar Joe Saul’un peşinden gidip sonra geri döndüm. Ötekinin gitmesini bekliyordum. Seninle olan işimi bitirmek istiyorum.”</p>

  <p>Mordeen konuşmak için bir hayli gayret sarfetti. “Çok üzgünüm, kendimden utanıyorum, Victor,” dedi. “Seni bulup özür dileyecektim.”</p>

  <p>Victor kızdı, “Ne diye böyle çabucak dönüverdin? Morukla mı çekiştin yoksa? Haberin var mı, kafayı çekiyor herif, bilmiyor musun? Kör-kütük olmuş. Meyhanede yanıbaşında oturdum da o kan çanağı gözlerini çevirip bakmadı, beni tanımadı bile. Mutlu adam! Kendine has maharetiyle usta âşık!”</p>

  <p>“Gerçekten üzgünüm Victor, kusura bakma.”</p>

  <p>“Ne diye birdenbire döndün? Yoksa birdenbire bana hak mı verdin, yada senin şu sevda, şefkat dalgasının ipe sapa gelmez şeyler olduğunu mu anladın?”</p>

  <p>“Hayır, pek öyle değil.”</p>

  <p>“Yoksa harekete geçip gençliğine yaraşır işler yapacağın yerde söylediğin bir yığın lâfın manasız söz yığınları olduğunu mu farkettin?”</p>

  <p>“Hayır, pek o da değil.”</p>

  <p>“Bir defa daha, ama son olarak sana şunu söylemeye geldim ki, senin ağzında gevelediğin taraklarda bezim yok benim. Öyle şeyler gelmez bize. Güzelsin, hoşsun, diyecek yok... Sen gübre yığının üstüne oturmuş da öteki tavuklara yukardan bakar gibisin. Kendin mükemmel, âlâ, biz, ben serapa, pislik. Öyle olsun; sana bir şey söyleyeyim mi, benim dürüstlüğüm yeter. Senin bu hallerini yutmuyorum.” Bir süre sustu, sonra, “Kendin de inanmıyorsun ya buna,” diye devam etti.</p>

  <p>“Seni bulup, olup bitenler için özür dileyecektim.”</p>

  <p>“Niye özür dileyecekmişsin! Benimle ne alıp vereceğin var ki?”</p>

  <p>“Sen gittikten sonra seni kırdığımı anladım. Bu meslektekilerin birbirlerine nasıl bağlı olmaları, nasıl bir aile gibi geçinmeleri gerektiğini söylemiştim sana. Galiba burada doğmayan, buraya mensup ana-babadan gelmeyeni tasfiye etmek lâzım.”</p>

  <p>Victor gözlerinden kin ve nefret akarak alaycı bir edayla: “Bakıyorum, beni çok iyi karşılıyorsun,” diye cevap verdi.</p>

  <p>“Ben de o fikirdeyim... Sen de bizim meslektensin. Burada kalır yerleşirsen, senin çocukların da burada doğar büyür. Seni öyle kendimizden ayırıp atmamalıyız, daha doğrusu ben o şekilde hareket etmemeliyim. Bizimki aile arasında yapılacak işler, Victor. Seni aramıza alıp kendimizle kaynaştırmalıyız.”</p>

  <p>“Çok geç artık. Senin moruğun tokadını yedik; sen hiç canın yokmuş gibi hareket ettin; o Allahın belâsı soytarı... duydun mu bana ne dediğini. Korkup kaçacağımı mı sandı yoksa?”</p>

  <p>“Yoo, sandığı yok. Belki birbirimize öylesine karışmış, kaynaşmışız ki; kimse ötekine ne olduğunu anlamıyor... Seni daha iyi karşılamış olmayı isterdim.”</p>

  <p>“Nasıl meselâ?”</p>

  <p>“Bilmiyorum. Seni bu derece kırmışsak bilmem ki ne yapmalı. Münasip bir şey düşündüm ama, yine de bir şey bulamadım.”</p>

  <p>Genç adamın gözlerinde kurnaz, sinsi bir ışık yanmıştı. Kaba bir tavırla: “Onu tamir edecek tek çareyi öğreteyim sana istersen,” diye güldü.</p>

  <p>Mordeen gözlerini karşısındakine dikti: “Seninle dost olmayı isterdim, Victor,” diye mırıldandı. “Gerçekten samimî olarak söylüyorum. Belki ötekiler... seni memnun edecek bir çare de bulurum.”</p>

  <p>Victor biraz daha yaklaştı. “Ötekilere pek aldırış etmiyeceğim galiba,” diye mırıldandı.</p>

  <p>“Hayır, öyle söyleme Victor. Aklıma bir şey geldi. Küçücük bir kızken pek yalnızlık çekerdim. Bunun ne olduğunu herkes bilir ya. Kimse beni istemiyor, herkes benden kaçıyormuş gibi gelirdi. Bütün paramla gidip ufak tefek alır; renkli kâğıtlara sararak kendi kendime hediye ederdim. Öyle sanırdım ki öteki çocuklar bunu görecekler de benim ne kadar gözde, sevilen bir kız olduğumu anlayacaklar. Ama faydası olmadı. Sonra Victor, benden büyük bir kızın başı belâya girdi. Bir yüzük çalmıştı. Korkuyor, öteki arkadaşlarından çekiniyordu. Benden yardım istedi, ben de elimden geleni yaptım. Dikkat et Victor, işte o zamandan sonra herkes beni aradı, benden hoşlanmaya başladı. Benden istenenleri vermeye, açık kalplilikle başkalarına yardıma başladıktan sonra hiç yalnızlık çekmedim.”</p>

  <p>“Çok tuhafsın. Her zaman bir şey anlatmaya çalışıyorsun. Bunun da mânası ne? Bundan alacağım ders neymiş bakalım? Senin her sözünden bir hisse kapmak lâzım galiba.” Sesi monoton, uyuşuk edasını kaybetmişti. Neşeli bir tavırla, “Hadi Mordeen, söyle bu hikâyenle ne demek istiyorsun?” diye güldü.</p>

  <p>“Şey... Seni memnun etmekten bahsediyorduk da. İhtiyacım olduğu zaman bana yardım edersen, ikimiz için de iyi olur diye düşündüm de.”</p>

  <p>Yüzündeki deminki zalim, vahşi tavır kaybolmuş, yerini bir gülümseme almıştı. “Hadi canım,” diye güldü. “Senin ne yardıma ihtiyacın olacak? Asıl yardım edilecek adam benim. Sen de öyle dememiş miydin?”</p>

  <p>“Victor, sen de farkındasın ya, bizim bir derdimiz var. Anlatabilseydim halimizi daha iyi anlar, bana yardım etmek isterdin.” Gözlerinden yardım dilenen bir ifade akıyordu. Victor onun bu halini görünce her şeyi anladı. Yenmiş, mücadeleyi kazanmış bir tavırla elini uzatıp genç kadının omuzlarından tutmaya çalıştı; karşısındaki elinde olmadan geri çekilmek isteyince gülerek otoriter bir hareketle onu yakaladı.</p>

  <p>“Tabiî şekerim, senin için her şeyi yaparım,” diye mırıldandı. “Sana kaba muamele ettiğim için üzgünüm. Korkuyordum senden de ondan da. Artık her şey yoluna girecek.” Gözlerinin içine baktı. “Belki sen değiştin. Ama kadın ile atın bir erkeğin kendine güvenip güvenmediğini hemen anladığını söylerler. Ne kadar gösteriş yaparsa yapsın, onlar gerçeği hissederlermiş.”</p>

  <p>Mordeen’in gözleri acıyla bulanmıştı; biraz kendini çekti. Yavaşça: “Belki anlarsın diye düşünmüştüm.” diye mırıldandı.</p>

  <p>“Anlıyorum tabiî... Allahım insan bazan ne kadar aptal oluyor. İşareti aldım, ışıkları gördüm, hâlâ tereddüt içindeyim. Aptallık! Tabiî ilk adımı kadın atacak değil ya. Ne kadar aptalmışım meğer. Sen kararını vermişsin de ben hâlâ ayak sürtüp duruyorum.”</p>

  <p>Hafif bir kahkaha attı. “Çabuk buradan gidelim. Seninki adamakıllı olmuştur artık. Bir revüye falan gideriz. Yemeği de şehirde yeriz, yahut ne dersin, bir araba kiralayıp şöyle bir dolaşalım mı, ha?”</p>

  <p>Mordeen’in yüzü ciddileşmişti. Victor’dan uzaklaşıp sandığa doğru yaklaştı. Kutudan bir ruj alıp dudaklarını boyadı. Çekingendi ama, kararına vermişti. Sert, ciddî yüzü yumuşadı, bir uysallık, bir canayakınlık takınmıştı.</p>

  <p>Victor: “Ne dersin ha?” diye ısrar etti.</p>

  <p>Mordeen ona doğru döndüğü zaman tamamen değişmişti.</p>

  <p>“Ha, ne dersin? Yemek yiyip sonra arabayla gezelim mi?”</p>

  <p>Genç kadın karşısındakinin yüzünü tetkik ediyordu, “İyi olur,” dedi. “Pek gezmeye gitmem de...” Hâlâ ona bakıyordu.</p>

  <p>“Bir şey mi gördün yüzümde?”</p>

  <p>“Bir şey mi? Yok canım, gözlerinin ne kadar siyah olduğuna bakıyordum.”</p>

  <p>“Hoşuna gitti mi bari?”</p>

  <p>“Evet. Nasıl olup da bazı ailelerin siyah, bazılarının mavi gözlü çocukları olduğunu merak ediyorum. Tuhaf değil mi?”</p>

  <p>“Benim ailemde ne ana tarafında, ne baba tarafında açık renk göz hiç yoktur.”</p>

  <p>“Tuhaf. Ailelerin ne garip özellikleri var. Bir aile tanırım ki her iki kuşakta bir muhakkak bir deli çıkar.”</p>

  <p>“Ne garip insanlar tanıyorsun sen. Bana kalırsa bizim talihimiz var. Bizim ailenin tek derdi yaşlılıktır. Büyükbabalarımın dördü de hâlâ yaşıyor. Baba tarafından dedelerimin çoğu yüz yaşını geçtikten sonra ölmüş. Biz sağlam bir aileyiz. Ama hâlâ ne bekliyoruz? Hadi gidelim artık.”</p>

  <p>“Evet iyi olur.” Ayağa kalkıp uzun pelerinini omuzlarına aldı. “Arabaya gidip giyineyim öyleyse,” dedi. “Süsleneyim azıcık. Beraber görünmeyelim. Seni nerede bulayım?”</p>

  <p>Victor gözlerini yüzüne dikti. “Hayır,” dedi. “Beni atlatamayacaksın, şekerim. Küçük bir Çin lokantası var. İyi, temiz bir yer. 12 nci sokakta. O köşedeki bankayı dönünce hemen orada. İçeride küçük küçük kabinleri var. Ben perdeleri çekilmiş ilk kabinde olurum.” Hafifçe gülümsedi. “Merak etme güzelim,” dedi. “Hiçbir şey olmaz. Kimseye görünmeyiz. Sadece bana güven, yeter.”</p>

  <p>Mordeen kapıya doğru ilerledi. “Benimle beraber çıkma,” dedi. “Bir saat sonra bulurum seni.” Kapıya yaklaşınca durdu. Deminki hali kaybolmuştu.</p>

  <p>Bu değişikliği Victor da hissetmişti. Kollarını uzatıp beline doladı. “Bahse girerim ki senin şu anda ne düşündüğünü biliyorum.” diye mırıldandı. “Hiç merak etme. Bunu sade biz yapmıyoruz ki. Her günkü olağan şeyler bunlar. Kimsenin kabahati yok bunda. Kendini üzme hiç. Ne diye üzülesin... Herkesin başına gelen şeyler bunlar. Bizim onlardan ne farkımız var. Herkesin yaptığını yapıyoruz.”</p>

  <p>“Dışarı benimle beraber çıkma.”</p>

  <p>Mordeen dışarı çıkıp perdeyi kapadı; fakat bir saniye geçmemişti ki geri döndü. Telâşla: “Onu gördüm, buraya geliyor,” diye söylendi. “Seni burada görmesin. Buradan çık, çabuk ol.”</p>

  <p>Victor çadırın öte tarafına gitti. Bezin ucunu kaldırarak altından geçip gözden kayboldu.</p>

  <p>Mordeen geniş bir nefes aldı. Perdeyi aralayıp dışarı baktı. Gidecekmiş gibi dışarı çıkarken, vazgeçti, tekrar perdeyi kapattı. Şöyle etrafına bakındıktan sonra âni bir kararla dışarı fırladı.</p>

  <p>Çadırı aydınlatan ışık şimdi biraz sararmış, yumuşamıştı. Öğleden sonra güneşi alçalmıştı. Dışarıda sirk bandosu bir marş çalıyor, arada fillerin ayak sesleri, atların nal tıkırtıları geliyordu. Bir aslan kükredi. Domuzlar viyakladı.</p>

  <p>Biraz sonra perde açılarak, Joe Saul içeri girdi. Gözleri baygın, ağzı salyalıydı. Omuzları düşmüş, kravatı sarkmış, gömleğinin düğmeleri çözülmüştü.</p>

  <p>İnler gibi bir sesle: “Mordeen,” diye seslendi. “Mordeen, sarhoşum ben... Affedersin, ama sarhoşum işte...” Kapağı açık sandığa bir göz attı. Sendeleye sendeleye portatif sandalyeye yürüyüp oturdu. Elini okşar gibi sandığa sürtüyordu. Karısının rujunu aldı, burnuna götürüp kokladı. Gülümsüyordu. Beceriksiz hareketlerle sandığa yerleştirmeğe kalktı. İçinde boyaların, pudraların, kremlerin durduğu kutuyu karıştırdı. Bir ara gözü aynadaki aksine ilişti. Bir süre kızarmış, baygın gözlerini, perişan halini seyretti. Sonra âni bir hareketle sandığın kapağını örttü. Kırılan aynanın boğuk sesi duyuldu. Sandığın üstüne abanmış, alnını hafif hafif koluna sürtmeye başlamıştı. Sağ elinin yumruğunu şiddetle sandığa vurarak: “Mordeen,” diye inledi. “Dostum Ed’i kırdım, kovdum yanımdan...” Yumruğu gevşedi, yavaş yavaş elini açtı.</p>

  <p>Tam bu sırada perde aralandı. Ed’in başı göründü. Bir süre Joe Saul’u seyrettikten sonra içeri girdi. Gelip Joe Saul’un önünde yere bağdaş kurdu. Kollarını göğsüne kavuşturmuş, hayran gözlerle arkadaşını seyrediyordu.</p>
</body>
</html>
