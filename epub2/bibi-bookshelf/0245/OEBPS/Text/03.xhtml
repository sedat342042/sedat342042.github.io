<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">III</p>

  <p class="bolum_adi">DENİZ</p>

  <p>Küçük şilebin bu minimini kamarası pek kullanışlı, pek rahatlı. Bir yanda, kenarları yüksek pervazlı bir yemek masası ve etrafında yere mıhlanmış, arkalıksız iskemleler vardı. Duvardaki rafa bardaklar, su ve içki şişeleri yerleştirilmişti. Duvarın kaplama tahtaları iyice cilalanmış, kapı tokmakları ve diğer madenî kısımlar pırıl pırıl parlatılmıştı. Duvarlardan birinde yukarıda asılı deniz ceketlerinin altında benç biçiminde bir kanape vardı. Kenarları tuğla örülü küçük şöminenin önüne iki rahat koltuk yerleştirilmiş ve ocağın üstündeki rafa şilebin tam ve mükemmel bir modeli konmuştu. Hemen bunun yanında yapma bir Noel ağacı, kurdeleler, pamuklar ve renkli cam toplarla süslenmiş, hazırlanmıştı. Ocakta az ateş vardı; kürek, maşa, körük ve uzunca bir çubuk muntazam bir şekilde bir kenara yerleştirilmişti. Öteki duvarda seyahatlerin hâtırası olarak Afrika ve Polonezya yerlilerinden alınma savaş topuzları, üzeri kemik kakmalı kalkanlar, mızraklar, hançerler, bir iki büyücü maskesi, tepedeki saçlarından asılmış bir kurukafa vardı.</p>

  <p>Kaptan köprüsüne açılan kapı açıktı. Uzakta rıhtımın ışıkları ve daha arka plânda şehir ve karanlık göğe asılmış gibi duran renkli Noel ışıkları ile yanıp sönen reklâmlar görünüyordu. Kapalı duran ikinci bir kapı, yatak odasına açılıyordu. Şöminede küçük ve cansız bir ateş yanıyordu.</p>

  <p>Dışarıda liman ve rıhtımların alışılmış sesleri, makine gürültüleri, vapur düdükleri, zincir sesleri ve buhar ıslıkları duyuluyordu. Şehir de henüz susmamıştı. Uzaktan uzağa, zaman zaman otomobil gürültüleri, korna ve radyo sesleri geliyordu.</p>

  <p>Mr. Victor mavi gemici üniforması ve başında şapkası ile kamaraya girdi. Telâşlı bakışlarla etrafına bakındıktan sonra ateşi karıştırdı, öndeki demirlerle oynadı. Küçük bir römorkörün tiz sesi duyuldu. Daha uzaktan bir canavar düdüğü yükselip sustu. Mr. Victor, ocağın üstündeki Noel ağacını seyrediyordu. Öteki kapıdan Mordeen’in: “Joe Saul!” diye bağıran kısık sesi geldi. Mr. Victor başını sesin geldiği tarafa çevirdi... Ses bir daha duyuldu. Bu sefer biraz daha telâşlıydı, “Joe Saul!”</p>

  <p>Mr. Victor gidip kapıyı açtı. “Burada yok,” dedi. “Dışarı gelir misin, seninle konuşmak istiyorum.”</p>

  <p>Tekrar geri döndü; ocağın başına gidip ellerini ateşe uzattı. Bir yandan ısınırken, bir yandan da: “Mordeen, buraya gel; seninle konuşmak istiyorum!” diye bağırıyordu.</p>

  <p>Bir an sonra genç kadın kapıdaydı. Saçları dağınık, gözleri uyku mahmurluğuyla süzgündü. “Bir rüya görüyordum,” diye mırıldandı. Sonra birdenbire kendini toparlayarak: “Joe Saul nereye gitti?” diye sordu.</p>

  <p>“Sahile... Yanında durup, bir şeye ihtiyacın olursa sana yardım etmemi tembih etti.”</p>

  <p>“Vaktim geldi galiba, Victor. İlk ağrılar başladı. Belki aldanıyorum ama, hemen hemen günüm doldu. Joe Saul’un yanımda olmasını istiyorum. Buraya gelsin.” Ağır vücuduyla sallana sallana odanın içinde dolaşıyordu.</p>

  <p>Victor: “Otur!” dedi.</p>

  <p>“Hayır, oturmazsam daha rahat ediyorum,” Kesik kesik güldü. “Bir kadın, çocuğunun ne zaman doğacağını dolabın alt gözlerini temizlerken anladığını söylemişti. Ben de kamaraların alt gözlerindeki tozu almak için eğilmiştim. İşte o zaman anladım. Onun için Joe Saul’un yanımda olmasını istiyorum. Çabuk dönmezse, sahile çıkıp onu aramalısın, Victor... Çok yaklaştı, çok.”</p>

  <p>Victor heyecanlanmıştı. Oturduğu koltuğu hafifçe yerinden oynattı. Yavaş, ama kesin bir sesle: “Hayır,” dedi, “yapamam, çok denedim, fakat Mordeen... Kendi kendimi zorladım. Artık daha fazlasını yapmanın imkânsız olduğunu biliyorum. Bilmem ne oldu bana.” Koltuğun kenarına abanmış, ağlıyordu. “Görüyorsun ya, ne hale düştüm. Ellerime bile hâkim olamıyorum, bak. Gidemiyorum, seni bırakamıyorum.”</p>

  <p>“Beni bırakamıyor musun? Ne demek istiyorsun?” Genç kadın telâşlanmıştı.</p>

  <p>“Her çareye başvurdum. Kaç yol düşündüm, ama hiçbirini yapamıyorum. Sen benim karımsın, karnındaki de benim çocuğumdur. İkinize birden sahip olmalıyım.”</p>

  <p>“Çıldırdın mı?” Genç kadın önüne dikilmişti. “Ben senin karın değilim!” diye bağırdı.</p>

  <p>“Belki çıldırdım, belki de sahiden çıldıracağım. Benimle beraber gelmen lâzım. Gidelim buradan. Bana ait olan bir kadını burada bırakamam, karnında taşıdığın çocuğumun burada doğmasına müsaade edemem.”</p>

  <p>“Mr. Victor,” sesi bu sefer emir verir gibi sertçeydi. “Hemen şimdi kamarana git! Çabuk uzaklaş buradan. Joe Saul işitseydi bunları, seni gemiden atar, daha fenası öldürüverirdi... Çabuk buradan git!”</p>

  <p>“Hayır. İş işten geçti artık. Sana da çocuğuma da sahip olmanın zamanı geldi.” Sesindeki isterik eda gittikçe ağırlaşıyordu. “Evet, sizlere sahip olmalıyım artık. Sen de beni, benim seni istediğim kadar isteseydin, ne iyi olurdu. Ama istesen de istemesen de seni götürmem lâzım. Bütün hayatım, her şeyim buna bağlı. Sonu nereye varırsa varsın, onu elimden kaçırmak niyetinde değilim.” Sesi gittikçe yükseliyordu. “Buradan kaçıp giderek, seni ve karnındaki çocuğumu, Joe Saul moruğuna bırakmayı bile denedim. Ama yapamadım. Yine geri geldim. Daha akıllıca düşündüğüm zamanlar, dut yemiş bülbül gibi susarak bana ait olan kadını ve çocuğu Joe Saul’un kollarına terketmeyi de düşündüm. Ama bunu da yapamadım.”</p>

  <p>“Victor!.. Bu çocuğu niçin istediğimi sana kaç defa söyledim. Ben Joe Saul’u seviyorum. Senin bu söylediklerin mânasız şeyler.”</p>

  <p>“Mânalı mânasız. Olanı bu... Karşıma dünya âlem çıksa, sahip olduğum bir canı kaybetmek niyetinde değilim.”</p>

  <p>Mordeen’in sesi şefkat doluydu. “Zavallı Victor,” dedi. “Birçok şeyler var ki, henüz anlayamıyorsun, hele buna hiç aklın ermiyor.”</p>

  <p>“Belki, aklımın ermesine lüzum yok. Bu gece hemen şimdi benimle beraber geliyorsun. Senin için bir yer hazırlattım. Doktor da var. Hemen şimdi gideceğiz. Benimle geleceksin!..” Sesi yükselmişti. “Seni buradan çekip koparmak için lâzım gelse bile...”</p>

  <p>Karşısındaki erkeğin içinden geçenleri hisseden genç kadın, korkmaya başlamıştı. “Hayır, gidemem Victor,” dedi. “Bilmiyor musun bunu sanki ? Beni hiçbir kuvvet buradan ayıramaz. Bunun farkında değil misin?”</p>

  <p>Victor başını önüne eğmiş, bir sağa, bir sola sallıyordu. “Başka bir şey daha var,” dedi. “Burada bekleyemez miyiz? Olduğumuz yerde kalamaz mıyız biraz daha? Joe Saul gelince ona kendim söyleyeceğim. Ona her şeyi anlatırım. O zaman da onun yanında gözlerinin içine bakarak yalan diyemezsin ya. Seni kapı dışarı eder kocan tabiî, o zaman bana gelirsin, ya kızgınlıkla sana, yada karnındaki çocuğuma bir zarar verirse?.. Bunu yapmamalı mıyım dersin, Mordeen? Yada seni kapı dışarı etmez de; sen, için için sana ve karnındaki çocuğuma nefret besleyen adamla yaşamaya devam zorunda kalırsan?.. Ama söyleyeceğim ona, anlatacağım her şeyi. Hiç merak etme Mordeen. İstemesem, içimden gelmese bile anlatacağım.”</p>

  <p>Genç kadının vücudu sancıyla kıvrandı. İki büklüm olmuş, kanatırcasına dudaklarını ısırarak sancının geçmesini bekliyordu.</p>

  <p>“İyice başladı,” diye yalvardı. “Birazcık olsun vakit bırak. Rica ederim Victor, biraz da beni düşünerek vakit bırak. Görmüyor musun, şimdi aklım başımda değil, bir şey düşünemiyorum.”</p>

  <p>“Olmaz! Bunu çok uzun zamandan beri düşünüyorum, daha fazla beklemeye cesaretim yok. Hayır, hayır, buna izin veremem. Zaman hep beni aldatıyor... Cesaretim yok diyorum sana. Hemen şimdi gideceğiz.”</p>

  <p>“Gitmek istemiyorum... O, beni anlar, o zaman mesele kalmaz, her şey düzelir.”</p>

  <p>“Buna kendin de ihtimal vermezsin ya, Mordeen. Öyle olsaydı, ne diye evlât edinmedi şimdiye kadar? Ne diye hep kandan, ailenin devamından, kendi soyundan söz edip duruyor? Hayır, hayır, buna inandırmaya çalışma kendini.”</p>

  <p>Mordeen ona doğru ilerledi. “Lütfen, rica ederim Victor,” diye yalvarıyordu. “Bir kişi için üç kişinin hayatını mahvetme. Şimdiye kadar hiç kırdı mı seni? Ne diye ona bu kötülüğü yapıyorsun, ne diye beni âlet ediyorsun buna? Eline ne geçecek?.. Rica ederim, yalvarırım, Victor, hiç olmazsa biraz müsaade et.”</p>

  <p>“Hayır, zaman benim en büyük düşmanımdır.”</p>

  <p>Genç kadın birdenbire sakinleşmiş, iyice yorulmuştu. “Victor,” dedi, “şimdiye kadar çok şey oldu. Rahmimde büyüyen çocukla beraber kafamdaki düşünceler de değişti. Şimdi eskisi gibi değilim, öyle düşünmüyorum. Her şeyi daha geniş, daha makul görebiliyorum.”</p>

  <p>“Numara mı yapıyorsun bana?”</p>

  <p>“Hayır.” Sesi pek sakindi. “Kendi kendimi aldatmıyorsam sana karşı da bir numara olamaz bu. İlk önce senin yardımını istediğim zaman, küçük bir ıstırap yuvasına kapatılmış gibiydim. İçinde bulunduğum kapalı dünyamda Joe Saul ve benden başka kimse yoktu. Ama aradan geçen bu uzun, acıklı aylar içinde dünyam da büyüyüp genişledi. Şimdi artık eskisi gibi kapanmış değilim.”</p>

  <p>“Ne demek istiyorsun yani?”</p>

  <p>“Yani, şimdi seni pekâlâ memnuniyetle karşılayabileceğimi söylemek istiyorum.”</p>

  <p>“Ya Joe Saul ne olacak?”</p>

  <p>“Hiç, ona bir şey olacak değil ki. Joe Saul’u seviyorum. Onu kıramam; karısıyım bugüne bugün.”</p>

  <p>“Beni budala mı sanıyorsun? İkimizi birden mi seveceğini söylemek istiyorsun?”</p>

  <p>“Yok, pek öyle dediğin gibi değil, Victor. Ama aileyi bir bohça gibi açıp, seni de içine almak istiyorum.”</p>

  <p>“İki erkeğe birden karılık etmeyi becerebilecek misin?”</p>

  <p>“Hayır, Victor. Sadece Joe Saul’un karısı olarak kalacağım.”</p>

  <p>“Hayır, böyle bir şeyi kabul edemem. İstemem!”</p>

  <p>Genç kadın karşısındaki adamın gözlerinin içine bakarak onun vazgeçmesini bekliyordu. “Rica ediyorum, Victor.”</p>

  <p>“Hayır!”</p>

  <p>“Victor, bu kararının sonu nereye vardığını bilmiyorsun. Beni anlamamışsın henüz. Rica ederim. Ne diye hayatını bir hiç uğruna feda edesin? Gel vazgeç bu fikirden. Bu düşünceden caymanı rica ediyorum.”</p>

  <p>“Bu meseleyi çok düşündüm, Mordeen. Yatağımın üzerine uzanmış, senin Joe Saul ile oynaşırken attığın kahkahaları dinleyerek bunu uzun uzun düşündüm. Buna ne dersin, ha? Mordeen, yarın öleceğimden emin olsam bile bu meselede vereceğim karar yine öyle olacaktı. Benimle beraber buradan gideceksin!”</p>

  <p>“Eminsin ya Victor? Caymayacaksın bir daha, değil mi? Ama hiç olmazsa bana birazcık müsaade etsen, biraz vakit versen...”</p>

  <p>“Hayır, geri dönemem artık. Öyle dar, uzun bir tünele girdim ki, artık geri dönemem.”</p>

  <p>Mordeen uzun süre gözlerinden akan yaşlarla karşısındaki bu erkeği seyretti. İkisi de Ed’in kapıda durup kendilerine baktığını farketmemişti. Lâcivert kaptan üniforması karanlıkta iyice görülmesine engel oluyordu.</p>

  <p>Mordeen ağır ağır başını salladı. “Başka bir tercih hakkım yok mu?” diye sordu.</p>

  <p>“Hayır. Başka bir şey yok. Git paltonu al. Başka bir şey almana lüzum yok, her şey yeni, yepyeni olacak.”</p>

  <p>Mordeen derin bir iç çekti. “Bilmem seni öldürsem mi, Victor?” diye mırıldandı.</p>

  <p>“Çabuk ol! Unutma, yalnız bir pardesü alacaksın, bu eski hayattan tek bir şeyin yanımızda kalmasını istemiyorum.”</p>

  <p>Genç kadın bir süre Victor’a baktı. Nihayet kararını vererek duvardaki askıdan uzun gri bir palto aldı.</p>

  <p>“Victor,” dedi, “yatağımın altındaki valizi getirir misin?”</p>

  <p>“Ne valizi? Bu eski hayattan bir şey istemiyorum.”</p>

  <p>“Hastahane için. Onları haftalarca evvel hazırladım.”</p>

  <p>Victor tereddüt ediyordu.</p>

  <p>“Ne duruyorsun, gidip getirsene!”</p>

  <p>Victor yatak odasının kapısına doğru ilerlerken, genç kadın duvarda asılı duran seyahat hâtıralarına el atıp, sivri bir hançer aldı; pardesüsünün altına sakladı. Bunları yaparken, hafif hafif başını sallayarak kapıdan kendisini seyretmekte olan Ed’e ilişti gözleri. Ağzı açık, taş gibi donup kalmıştı.</p>

  <p>Victor elinde valiz olduğu halde yatak odasından dışarı çıktı. Ed’i gördü. Elindeki valizi yere bırakarak, hızla ona doğru ilerledi:</p>

  <p>“Belânı mı aramaya geldin?” diye bağırdı.</p>

  <p>Fakat Ed cevap vermeyerek, Mordeen’e hitabetti :</p>

  <p>“Bir zaman sana yardım etmeyi reddetmiştim,” dedi. “Sorumluluk altına girmek istemiyordum. Ama şimdi elimden geleni yapmaya hazırım.”</p>

  <p>Victor: “Defol buradan, çabuk!” diye bağırdı.</p>

  <p>“Sen sus,” dedi Ed.</p>

  <p>Mordeen: “Bütün bunları kendi kendime yaptım. Yardımına ihtiyacım yok,” diye mırıldandı.</p>

  <p>“Fakat şimdi var. Sen istesen de, istemesen de ben sana yardıma karar verdim.”</p>

  <p>Mordeen: “Sen bu işe karışma!” diye bağırdı. “Başladığım işi kendim bitirmeliyim.”</p>

  <p>Ed: “Yola çıkmak için emir aldım,” diye devam etti. “Gemi gece yarısı hareket ediyor. Veda etmeye gelmiştim.” Victor’a baktı. “Benimle güverteye kadar gelir misin?” dedi. “Sana söyleyeceklerim var.”</p>

  <p>“Burada söylesene.”</p>

  <p>“Olmaz, söyleyeceklerim gizli. Hadi gel benimle.” Victor ile beraber kapıdan çıkıp karanlıkta kayboldular.</p>

  <p>Mordeen gözleri korkudan kocaman olmuş, hareket etmeden olduğu yerde duruyordu. Umduğu şeyi bekliyordu. Bir süre sonra sert bir darbe sesi, acı bir feryat ve suya atılan bir cismin çıkardığı ses geldi. Genç kadının tüyleri diken diken olmuştu.</p>

  <p>Ed içeri girdiği zaman, hâlâ gözlerini dışarı dikmiş, bakıyordu. Ed yavaş yavaş yanına geldi; kadının elindeki hançeri alarak duvardaki yerine yerleştirdi. Sonra genç kadını kolundan tutarak koltuklardan birine oturttu.</p>

  <p>“Joe Saul nerede?” diye sordu. “Ona veda etmeye gelmiştim.”</p>

  <p>Mordeen kendisini şaşkınlıktan kurtarmıştı. “Ed, o kötü kalpli değildi, günahkâr değildi,” diye mırıldandı.</p>

  <p>“Biliyorum.”</p>

  <p>“Hiçbir şey düşünecek halde değilim. Başladı, sancılarım başladı.”</p>

  <p>Bu sırada Joe Saul açık kapının eşiğinde belirdi. Bacakları ayrık, omuzları düşük, dişlerini sıkmış, gözleri hiddetinden alev alev yanarak içeriye bakıyordu. Mordeen onu görünce, kocasına doğru ilerledi. Onun bu öfkeli halini, kendisine aldırış etmeden yanından geçişini görünce korkak korkak duvarda asılı pardesülerin altına gizlenir gibi bir harekette bulundu.</p>

  <p>Ed: “Saatlerdir seni arıyorum, yahu!” diye bağırdı... “Emir aldım, bu gece hareket ediyorum. Sana veda etmeye gelmiştim.. Nen var, Joe Saul? Yine mi içtin yoksa?”</p>

  <p>“İçtim mi? Hayır!” Sesi pek kızgındı. “Ben hasta... bitmiş bir adamım. Anlıyor musun, bitmişim ben.’’</p>

  <p>Ed üzüntülü bir sesle: “Dr. Zorn’a mı gittin yoksa?” diye sordu.</p>

  <p>“Evet, ona gittim. Gittim, ona kendi kendime gittim. Bana kimse git dememişti. Allahın belâsı, kimse bana git dememişti!”</p>

  <p>Ed umutsuzca: “Dr. Zorn’a gittin demek, iyice biliyor musun?” diye mırıldandı.</p>

  <p>Mordeen derin bir acı içinde kıvranıyordu,</p>

  <p>Joe Saul’un öfkeyle tutuşmuş gözleri yoruldu, bitkin bir hal aldı. Arkadaşının gözlerine bakamıyordu. Mordeen’e de bakmıyordu. “Doktor Zorn: ‘Kalbinden hastasın,’ dedi, sağlam değilmiş. Çocukken hastalanmıştım, onun yüzünden olmuş.”</p>

  <p>Ed, arkadaşını bir çocukmuş gibi teselli etmeye kalktı: “Ne olur, ne üzülüyorsun, tehlikeli bir şey değil ya?”</p>

  <p>“Hem de nasıl tehlikeli... Hiç kendimi üzmemeliymişim, her şeyi oluruna bırakmalıymışım: Doktor öyle söylüyor. Başkası değil de ben yapacağım bunları.”</p>

  <p>Ed masanın kenarındaki sandalyelerden birine oturmuş, katıla katıla gülüyordu. “Ne olmuş,” dedi, “bir süre için her şeyi oluruna bırakmak fena mı? Keşke ben de yapabilsem. Fena mı, çocuğunla oynaşır, dinlenirsin.”</p>

  <p>Joe Saul düşman bir tavırla: “Evet,” diye mırıldandı. “Mr. Victor bütün kitapları okudu, her şeyi öğrendi; işleri kendi başına çevirebilir.”</p>

  <p>Mordeen yüzünü elleriyle kapamıştı.</p>

  <p>Ed: “Victor’u unut artık,” diye karşılık verdi. “Burada değil.”</p>

  <p>Joe Saul bunu işitmemişti, aynı edayla konuşmaya devam etti. “Bir gün o da bir gemiye kaptan olacak. Etrafında kadınlar bulunacak. Kaptan yemek verecek, her şeyin yolunda olup olmadığını kontrol için arasıra köprüye çıkacak; ama herifin içine işlememiş ki deniz. Sadece denizin üstünde gidip gelen bir otel sahibinden pek farkı olmayacak.”</p>

  <p>“Kes artık Joe Saul,” diye müdahale etti Ed. “Victor’u niye bu derece ayıplıyorsun?”</p>

  <p>Joe Saul sert bir şekilde devam ediyordu. “Dünyanın her açık yerinden bir tutam alev olup enginlere fırlıyorduk. Bizler gemiciydik. Birbirine çatılan sopalara gerdiğimiz ilkel, basit yelkenlerle açılıp dünyayı içinde bulunduğu karanlıktan kurtaracak ışığı aradık. Rüzgârlara, akıntılara göğüs gererek uzun seferlere çıktık. Sahil sahil dolaşarak Sidon, Cornwall, Kartaca ve Ümit Burnu’na ulaştık. Sonra yine kapkara, bilinmeyen okyanuslara dalıp gözlerimiz bağlı, yola çıktık ve pırıl pırıl yepyeni bir dünya keşfettik. Meşakkatli hayat okulunda pişe pişe: Kuşun uçuşundan, rüzgârın esişinden, havanın kokusundan dünyanın ve havanın nasıl olacağını anlar olduk.”</p>

  <p>Ed: “Dikkat et, Joe Saul, biraz atıyor olmayasın,” diye sözünü kesti.</p>

  <p>Ama Joe Saul hiç işitmemişçesine bildiği gibi konuşmaya devam ediyordu: “Mr. Victor da, eh, oldukça zararsız, sıkışırsa kitabı var eline. Ama, bakmadan görmez, dinlemeden duymaz. Limana girdiğimiz zaman neredeyse elini iyi çeviremediği için şamandırayı kaçırıyorduk. O, ne yapacağını düşünürken, bir koca şamandırayı ikiye bölüp geçiyorduk az kalsın. Bereket, ben yanındaydım. Belki bir başka sefer yanında olmayacağım tutar. Belki yatakta olurum; öyle ya, hasta adamın biriyim ben. Oysa bir zamanlar sırf kuvvet ve sıhhat sembolü olduğumu, vesikası ile birlikte isbat etmeye, onu başkalarına hediye, Noel hediyesi olarak vermeye kalkıyordum.”</p>

  <p>Ed ayağa kalkarak şöminenin başına gitti. Ellerini ateşe uzattı; hem ısınıyor, hem de düşünüyordu. Demiri alıp ateşi karıştırdı. Birden kararını verdi. Mordeen’in omuzuna dokunarak geri döndü, arkadaşına baktı. “Yalan söylüyorsun, Joe Saul,” dedi. “Daha evvelce senin yalan söylediğini, hele bana karşı böyle hareket ettiğini görmemiştim. Bırakır seni, hakikate dönmeni beklerdim, ama vaktim yok. Olup biteni, işin doğrusunu anlat artık.”</p>

  <p>Joe Saul: “Ne yalanı? Hangi hakikat?” diye kekeledi.</p>

  <p>“Ne yalanı olduğunu kendin de biliyorsun. Öyle değil mi, Joe Saul? Sen de farkındasın bunun. Bu sefer soğuk gerçekleri eşeleyip, olayı olduğu gibi karşılamanı istiyorum. Sana yardım etmek hakkım ve görevimse ancak sen gerçeği itiraf ettikten sonra harekete geçebilirim. Haydi, Joe Saul, ağzını aç; itiraf et artık.</p>

  <p>Joe Saul’un bütün vücudu ürperdi, külçe gibi bir sandalyenin üstüne yığıldı. Perişan bir sesle konuşmaya başladı.</p>

  <p>“Ben ısrar ettim. Dr. Zorn görmemi istemiyordu. Zorladım. Bana da göstermesi için ısrar ettim. Kuvvet ve sevincimden deli gibiydim. Göstermezse başka birine gidip, istediğimi yaptıracağımı söyledim. Mikroskoba baktırması için ne kadar ısrar ettim.”</p>

  <p>Mordeen ayağa kalkmış, bir eliyle ocağın üstündeki rafa tutunmuştu. Ed genç kadına bakarak, onu Joe Saul’un nazarlarından saklamak için ikisinin arasına girdi. “Bir aptal için bu kadar tatlı yalan yeter,” diye söylendi. “Fakat senin daha akıllı olduğunu sanırdım. Birazcık kafası işleyen için gerçekten daha büyük bir zevk tasavvur edilemez.”</p>

  <p>“Israr ettim, ille beni de mikroskoba baktır, dedim. Yusyuvarlak, lomboz deliği gibi yusyuvarlak, pırıl pırıl bir şey gördüm önce. Sonra yandaki tokmağı oynattım, her şey yavaş yavaş ortaya çıktı... Ve hepsini, kıvrılmış, kurumuş, katılıp kalmış ölü spermaların hepsini gördüm. Ah, Allahım! Hepsi de ölmüş kalmıştı!” Joe Saul eliyle yüzünü kapadı.</p>

  <p>Ed ayağa kalkmış, şefkat ve merhametle arkadaşının üzerine eğilmişti. “Pek vaktim kalmadı, Joe Saul,” dedi. “Senin için bir şey yapabilir miyim, bir faydam dokunur mu?”</p>

  <p>Joe Saul ellerini yüzünden çekmeden: “Kimse bir şey yapamaz,” diye inledi. “Yapılacak bir şey kalmadı. Her şey bitti. Kanım zürriyetim, asırlar boyunca bana kadar gelen soyum tükendi. Şimdi kendi ömrümün de nihayete ermesini bekliyorum artık; bir süre sonra, ben de göçüp gideceğim...”</p>

  <p>Ed içini çekti. Yardım bekler gibi Mordeen’e baktı: Sonra tekrar arkadaşına döndü. Sert bir sesle: “Ne yapmayı düşünüyorsun, Joe Saul?” diye sordu. “İndir ellerini aşağı. Ellerinin, karanlığının arkasına saklanmaya, ışıktan kaçmaya çalışma. Dünya yıkıldı da sen altında mı kaldın yoksa? Her şey eskisi gibi akıp gidiyor. Ne yapmayı düşünüyorsun? Neye karar verdin? Çabuk ol, fazla vaktim kalmadı.”</p>

  <p>Joe Saul başını kaldırarak: “Benim de düşünecek pek vaktim olmadı,” dedi.</p>

  <p>“Bütün bir ömür boyunca düşünebilirdin, pek çok vaktin vardı, ama sen cesaret edemedin.”</p>

  <p>Joe Saul’un içindeki öfke gittikçe genişleyip kabararak kafasına doğru hücum etmişti. Vahşi bir sesle: “Onu gebertmeliyim!” diye kükredi. “Belki kimseye söylemeyecektir ama, biliyor o: Dünyada onun için yaşanacak bir yer kalmadı. Bu insanın benimle aynı dünyada yaşamasına müsaade edemem.”</p>

  <p>Ed: “Victor’u unut, Victor’u unut,” diye söylendi. “Mordeen ne olacak, onu söyle?”</p>

  <p>Joe Saul dişlerini sıkıp önündeki duvara baktı: “Bu ihanete nasıl göz yumabilirim?” diye mırıldandı. “Onun yüzüne bakacak olsam, yada bir an için aklıma gelecek olsa, aklım başımdan gidiyor, o dakika boğazını sıkasım geliyor. Yeter Ed, bana yaptığın işkence yeter!” Yüzünü tekrar elleriyle örttü, bütün vücudu sarsılıyordu. “Bu dünyada benim için yaşanacak bir yer kalmadı,” diye inledi.</p>

  <p>Mordeen koltuğun birine gömülmüş, onun derinliğinde saklanmaya çalışıyordu.</p>

  <p>Ed’in sesi Joe Saul’un suratını bir kamçı gibi dövmeye başlamıştı. “Ayağa kalk, pis, korkak mahlûk!” diye bağırdı. “Ayağa kalk, yoksa elimden bir kaza çıkacak, kendimi tutamayıp iki tokat aşk edeceğim. Ayağa kalk diyorum sana!”</p>

  <p>Joe Saul hayret içinde arkadaşının bu öfkeli haline bakıyordu. Yavaş yavaş oturduğu yerden ayağa kalktı. “Bu ne demek, dostum?” diye kekeledi.</p>

  <p>“Dostun, mostun değilim artık. Bundan fazlasına tahammül edilmez. Ne oluyormuşuz yani; kendi nefsinden kıymetli, senden önemli bir şey yok mu dünyada sanıyorsun? Böyle güzel, sevimli bir mahlûğu kendi keyfin, kaprisin uğruna kırmaktan çekinmiyor musun? Bütün ömrünü bu korkak, küstah, bencil, kendinden başkasını düşünmeyen adamın dostluğuyla mı harcadım yoksa... ne yazık!”</p>

  <p>“Ed, neler söylüyorsun? Ağzından çıkanı kulağın işitiyor mu?”</p>

  <p>“Tabiî işitiyor... Sana müstesna bir güzellik sunuluyor da, sen onu ayaklarının altına alıyorsun. Dünyada pek az erkeğe nasip olan bir aşkla sevildiğin halde, bu nimeti gururuna feda ediyorsun; Allahın belâsı gururundan, onurundan aşağı mı zannediyorsun o?”</p>

  <p>“Ed, dostum, anlamıyor musun? Benim çocuğum değil karnındaki, benim çocuğum olamaz ki...”</p>

  <p>“Evet, senin çocuğun. Senin hasta ruhunun idrak edemeyeceği bir kesinlikle sana ait bu çocuk. Ruhun, kimbilir ruhun ne biçim şeydir, görmek isterdim. Muhakkak o gördüğün ölü spermalar gibi olmalı; olmalı değil, muhakkak öyledir bence.” Ed öylesine tükürür, vururcasına konuşuyordu ki, Joe Saul inen darbelerden korunmak ister gibi elini kaldırdı.</p>

  <p>“Bir kadın sana, tamamen sana ait bir çocuk veriyor. Onun sana karşı duyduğu aşk o derece büyük ki; kendisini o ana kadar bilmediği, doğru bulmadığı bir işi yapmaya sevkediyor ve zerresine halel gelmiyor, iffetinden bir şey kaybetmiyor. Sana güzellik ve aşk verebilmek için kendini güzellik ve aşkla bürüyor. Senin gibi bir aptalı, pis, kötü kalpli bir aptalı sevmekle ne büyük bir hata etmiş.”</p>

  <p>“Peki, niye bana söylemedi? Niye ben...”</p>

  <p>“Çünkü anlayamazdın onu, aklın ermezdi. Bu basitliğinle onu anlayacak büyüklüğü, olgunluğu gösteremezdin. Hayatı olduğu gibi göremediğin için yaşamaktan bile âcizsin... Bütün güzellikleri yere batırırcasına gururunun o körolası kayalığında ezmeye çalışıyorsun... Acaba ömründe böyle bir şeyi anlayacak olgunluk gösterdin mi?” Ed, Joe Saul’un hemen önünde duruyordu: Birden bütün öfkesinin, nefretinin ifadesi olan şiddetli bir tokat attı arkadaşının yüzüne.</p>

  <p>Joe Saul’un gözleri kocaman olmuştu. Yavaş yavaş elini kaldırıp kıpkırmızı kesilen yanağına dokundu, sonra çekip avucuna baktı. Bir külçe gibi arkasındaki sandalyeye yığılmıştı. Fakat gözleri hâlâ öyle kocaman kocaman arkadaşının yüzüne bakıyordu.</p>

  <p>Ed’in dudakları titriyor, gözlerinden derin bir teessür akıyordu. Sandalyenin yanında, yere çöküp, kollarını Joe Saul’un omuzuna attı. “Bir arkadaşın verebileceği her şeyi, hattâ nefreti bile tattırdım sana, Joe Saul,” dedi. “Bu sonuncusu pek acı ama... adam öldürmek bile bunun yanında hiç kalır. Biraz önce söylediğimi kulağın duymamıştı ki, bu gece yarısı hareket ediyorum. Yapabileceğim her şeyi, her şeyi yaptım. İçinde bulunduğun karanlık denizde yalnız başına kalacaksın bundan sonra. Belki içinden, etrafında bulunan her güzel şeyi ezmek, parçalamak, mahvetmek gelecek. Ama senin daha cesur, daha azimli olduğunu sanırdım, Joe Saul. Bir şey ikram etmek, vermek çok kolaydır, ama onu kabul etmek cesaretini, kibarlığını ve cömertliğini, evet onu kabul etmek cömertliğini ancak büyük adamlar, olgun insanlar gösterebilir.”</p>

  <p>Joe Saul gözlerini çevirdi, boş gözlerle uzaklara bakıyordu.</p>

  <p>Ed: “Artık yalnız başına kalıyorsun,” diye devam etti. “Ne yapacağını yada neye karar vereceğini bilmiyorum. Ama sanmam ki, bütün bir ömür boyunca bayağı, düşük karakterli bir insana dostluk etmiş olayım.”</p>

  <p>Joe Saul gözlerini bir süre boşlukta dolaştırdıktan sonra tekrar arkadaşına dikti. “Beni bırakma, Ed,” diye yalvardı. “Allahını seversen beni yalnız bırakma. Korkuyorum. Ne yapacağımı bilmiyorum.. Ne olur beni bırakma!”</p>

  <p>Ed: “Sana söyledim, bu gece hareket ediyorum,” dedi. Sesi pek yumuşaktı. “Öyle emir aldım.”</p>

  <p>“Korkuyorum, ne yapacağımı bilemiyorum.”</p>

  <p>“Ne yapman lâzım geldiğini ben de bilemiyorum, Joe Saul. Fakat içinde bir nebze daha büyüklük kalmış olmasını isterim. Kötürümlerin içinde öyle bir his vardır ki, sağlam adamdan daha sağlam yapar onları derler. Senin de iyice düşünüp sevilen bir baba ve koca olduğunu anlamanı isterim. Senin ulaştığın bu mutluluk birçok erkeklerin akıllarına bile gelmeyecek derecede. Bunun mazeretini arayacak, açıklamaya çalışacak olan sen değilsin. Sen ancak kendi içinde, içini kaplayan sisin içinde ona lâyık olacak iyiliği, onu kabul cömertliğini aramalısın.”</p>

  <p>Joe Saul hayret içinde onu seyrediyordu. “Bu söylediklerinin doğru olduğundan emin misin, Ed?” diye mırıldandı.</p>

  <p>“Tabiî eminim, hem de nasıl... Ama sen, eğer sen daha emin olmak istiyorsan, önünde katedilecek uzun, aydınlık bir yol var.”</p>

  <p>“Bu yeni, bilinmeyen bir yol olacak... Onu tek başıma bulabilir miyim dersin?”</p>

  <p>“Başka bir yol bulmana imkân yok ki. Gel vedalaşalım, Joe Saul. Denize açılırken talihimin açık olmasını temenni et; yeni yola çıkarken kendin için de aynı şeyleri iste. Hadi, Joe Saul. İlk adımı at bakalım. Hadi Joe Saul.” Eliyle Joe Saul’un omuzuna dayanıp onu ileri doğru itti. Masanın üstünden şapkasını alıp Saul’un başına giydirdi. Üniformasının düğmelerini ilikledi.</p>

  <p>Joe Saul kesik kesik: “Ed...” diyordu.</p>

  <p>“Sus... Çalışıp becermen lâzım... Bu işi kendi kendine başaracaksın.”</p>

  <p>Joe Saul’u hafif hafif iterek kaptan köprüsüne kadar çıktılar. Sonra Ed geri dönüp eşikte durdu; Mordeen’in gözlerine bakıyordu. Sevgi ve saygıyla eğildi. Ve hızla uzaklaşıp gözden kayboldu. Joe Saul durduğu yerde arkadaşının uzaklaşmasını seyrediyordu.</p>

  <p>Mordeen ayağa kalkıp kapıya doğru ilerledi. Bu sırada kuvvetli bir sancı gelmiş, genç kadını yere yıkmıştı. Yerde ağrıdan tortop olmuş, kıvranıp duruyordu. Tırnaklariyle döşemeyi yırtmak istercesine yeri kazıyor, doğum ağrıları içinde feryat ediyordu.</p>

  <p>Joe Saul: “Mordeen!” diye bağırarak içeri koştu. Onu yerde kıvranır görünce üzerine atıldı, kaldırdı, göğsüne bastırdı. Bir yandan da: “Mr. Victor! Mr. Victor!..” diye bağırıyordu. “Neredesin be adam, Victor, yardıma gel!”</p>
</body>
</html>
