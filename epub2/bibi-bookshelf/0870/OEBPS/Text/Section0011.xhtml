<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uzak Tepeler</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">7</h1>

    <p>Yaz sıcakları başlayınca, apartman bloklarımızın dışındaki çorak alan gittikçe çirkinleşti. Toprağın büyük bölümü kuruyup çatlarken, yağmur mevsimi boyunca birikmiş sular derin hendeklerde, çukurlarda kalmıştı. Arazi her tür böceğin yuvasıydı, özellikle de sivrisinekler her yanı kaplamıştı. Apartmanlardaki insanlar her zamanki gibi yakınmalarını sürdürüyolardı, ama yıllar geçtikçe çorak topraklara duydukları öfke yumuşamış, acı bir hafifsemeye dönüşmüştü.</p>

    <p class="paragraf">O yaz Saçiko’nun kulübesine giderken düzenli olarak o alandan geçiyordum, gerçekten de iğrenç bir yolculuktu; böcekler insanların saçlarına takılıyordu, yerdeki çatlakların arasında kurtçuklar, tatarcıklar görülüyordu. O yolculukları hâlâ bütün canlılığıyla anımsıyorum ve onlar –annelikle ilgili şu kuşkular gibi, Ogata-san’ın ziyareti gibi– bugün de o yazı başka yazlardan ayıran şeyler oluyor. Aslında o yaz pek çok yönden ötekiler gibiydi. Sonraki yazlarda olduğu gibi o yaz da zamanımın çoğunu apartman dairemin penceresinden görünen manzaraya boş boş bakmakla geçirdim. Havanın açık olduğu günler ırmağın karşı kıyısındaki ağaçların ardından göğe doğru yükselen tepelerin soluk dış çizgilerini görebiliyordum. Çirkin bir manzara değildi. Hatta kimi zaman o dairede geçirdiğim o uzun öğlen sonralarının boşluğundan beni kurtarır, bana olağanüstü bir rahatlama duygusu verirdi.</p>

    <p>O boş arazi sorunu dışında o yaz komşularımızın zihnini uğraştıran başka konular da vardı. Gazeteler sona ermekte olan işgalle ilgili haberlerle doluydu. Tokyo’da da politikacılar tartışıp duruyorlardı. Apartmanlarda da konu sık sık, ama o boş araziyle ilgili önyargılı konuşmaların kötümserliğiyle tartışılıyordu. En önemli sayılan haberler, o sıralar Nagasaki’de korku yaratan çocuk cinayetleriydi. Önce bir oğlan çocuğu, sonra küçük bir kız dövülerek öldürülmüş halde bulunmuştu. Üçüncü bir kurban, yine küçük bir kız çocuğu, bir ağaca asılmış olarak bulunduğunda çevredeki anneler arasında neredeyse panik başlamıştı. Olayların kentin öteki yakasında meydana gelmiş olması gerçeği haklı olarak küçük bir avuntu olmaktan öte gidemiyordu; özellikle akşam saatlerinde çocukları yerleşim bölgesi çevresinde pek ender görebilirdiniz.</p>

    <p>O sıralar bu haberlerin Saçiko’yu ne derece etkilediğinden emin değilim. Elbette Mariko’yu eskisi kadar yalnız başına bırakmak istemiyordu, ama sonra bunun daha çok kendi yaşamındaki öteki gelişmelerle ilgili olduğundan kuşkulandım; amcasından yanıt gelmişti, kapısının ona açık olduğunu yazıyordu ve bu haberden kısa süre sonra Saçiko’nun küçük kıza davranışında bir değişiklik fark ettim: Çocuğa karşı daha sabırlı, daha yumuşak davranıyordu.</p>

    <p>Saçiko amcasının mektubu üzerine fazlaca rahatladığını belli etmişti; başlangıçta geri döneceğinden kuşkulanmam için pek neden yoktu. Ancak günler geçtikçe bu niyetinden kuşkulanmaya başladım. Beni ilk kuşkulandıran şey, mektubun eline geçmesinden birkaç gün sonra durumu hâlâ Mariko’ya açmamış olduğunu öğrenmem oldu. Sonra da, haftalar geçip giderken Saçiko taşınmak için hiçbir hazırlık yapmıyordu, öğrendiğime göre, amcasına yanıt da vermemişti.</p>

    <p>Saçiko, amcasının evinden söz etmekte bu kadar tuhaf bir isteksizlik göstermeseydi böyle bir konu üzerinde düşünmek aklıma gelir miydi, kuşkuluyum. Bu nedenle, merakım giderek artıyordu, Saçiko’nun suskunluğuna karşın birtakım izlenimler edinmeyi başardım; bir kere, öyle görünüyordu ki amcasıyla arasında kan bağı yoktu, o Saçiko’nun kocasının bir akrabasıydı; Saçiko birkaç ay önce o adamın evine taşınana kadar onu tanımıyordu. Amca zengindi, evi çok geniş olduğu ve kızı ve hizmetçisi dışında evde başka kimse bulunmadığı için Saçiko ve küçük kızına da yeterince yer vardı. Gerçekten de Saçiko bu evin koca bölümlerinin ne kadar sessiz, ne kadar boş olduğunu anımsadığından birkaç kez söz etmişti.</p>

    <p>Özellikle de amcasının Saçiko’nun yaşlarında evlenmemiş bir kız olduğunu düşündüğüm kızını merak ediyordum. Saçiko kuziniyle ilgili pek az şey söylüyordu, ama o sıralar yaptığımız bir konuşmayı anımsıyorum. Saçiko’nun amcasının evine geri dönmekte acele etmemesinin Saçiko ile kuzini arasındaki bir gerginliğe dayandığını düşünüyordum. O sabah bunu Saçiko’ya söylemeyi denemeliydim, çünkü amcasının yanında geçirdiği günlerden açıkça söz etmesi bu fırsatı yaratmıştı. Konuşmayı oldukça iyi anımsıyorum; ağustos ayının ortalarında kurak, rüzgârsız sabahlardan biriydi ve tepedeki köprünün üzerinde durmuş bizi kente götürecek tramvayı bekliyorduk. O gün nereye gittiğimizi ya da Mariko’yu nereye bıraktığımızı anımsayamıyorum –yalnızca çocuğun bizimle olmadığını biliyorum. Saçiko bir elini güneşe siper ederek köprüden görünen manzarayı seyrediyordu.</p>

    <p>“Nasıl olup da böyle bir düşünceye kapıldın,” dedi Saçiko, “çok şaşırıyorum, Etsuko. Tam tersine, Yasuko ile ben çok iyi arkadaştık, onu yeniden görmek için sabırsızlanıyorum. Nasıl olup da başka türlüsünü düşünüyorsun, gerçekten anlayamıyorum, Etsuko.”</p>

    <p>“Özür dilerim, yanılmış olmalıyım,” dedim. “Nedense oraya dönüp dönmemekte kararsız olduğunu sandım.”</p>

    <p>“Hiç de değil, Etsuko. Benimle ilk tanıştığın zamanlar, evet, doğru, başka birtakım olasılıkları ölçüp biçme aşamasındaydım. Ancak, bir anne çocuğunu yetiştirmek için farklı seçenekleri göz önünde bulunduruyor diye suçlanamaz, öyle değil mi? Bir süre sanki önümüzde ilginç bir seçenek varmış gibi görünmüştü bize. Ama bir kez daha enine boyuna düşündükten sonra şimdi bundan vazgeçtim. İşte hepsi bu, Etsuko, bana önerilen öteki planlarla artık ilgilenmiyorum. Her şey en iyi biçimde çözüldüğü için çok mutluyum ve amcamın evine dönmeyi dört gözle bekliyorum. Yasuko-san’a gelince, birbirimize büyük saygımız vardır. Seni bunun aksini düşünmeye iten şey nedir, anlamıyorum, Etsuko.”</p>

    <p>“Özür dilerim. Yalnızca bir kez aranızda kavga gibi bir şeyin geçtiği anlamına gelen bir şeyler söylemiştin.”</p>

    <p>“Kavga mı?” Bir an bana baktıktan sonra yüzünde bir gülümseme belirdi. “Ha, şimdi ne demek istediğini anlıyorum. Hayır, Etsuko, o bir kavga değildi. Yalnızca önemsiz bir atışmamız olmuştu. Hangi konudaydı acaba? Görüyor musun, anımsayamıyorum bile, o kadar önemsizdi. Ah, evet, tamam, akşam yemeğini hangimizin hazırlayacağını tartışmıştık. Evet, gerçekten bütün sorun buydu. Biliyor musun, Etsuko, bu işi sırayla yapardık. Bir gece hizmetçi pişirirdi, sonraki gece kuzinim, ondan sonra da benim sıram gelirdi. Hizmetçi, bir akşam sıra kendisine geldiğinde hastalanmıştı; Yasuko da, ben de yemeği yapmak istiyorduk. Yanlış anlama, Etsuko, genelde iyi geçinirdik. Bu, yalnızca bir tek insanı bu kadar sık görüp başka insanları görmemekten kaynaklanıyor; zaman zaman her şeyin dengesi bozuluyor.”</p>

    <p>“Evet, anlıyorum. Özür dilerim, tamamen yanılmışım.”</p>

    <p>“Biliyor musun, Etsuko, insanın evdeki bütün işleri yapacak bir hizmetçi olunca zaman o kadar yavaş geçiyor ki. Yasuko ile ikimiz kendimizi oyalayacak bir şeyler buluyorduk, ama gerçekten bütün gün oturup çene çalmaktan başka yapacak pek az şey vardı. O evde birlikte oturduğumuz o aylar boyunca dışarıdan kimseyi görmedik. Bizim gerçekten kavga etmememiz şaşırtıcıydı. Gerçek anlamıyla, demek istiyorum.”</p>

    <p>“Evet, elbette öyledir. Besbelli seni yanlış anlamışım.”</p>

    <p>“Evet, Etsuko, ne yazık ki öyle. Yalnızca bu olayı anımsıyor olmamın nedeni, biz oradan ayrılmadan kısa bir süre önce meydana gelmiş olmasıydı ve o zamandan beri de kuzenimi görmedim. Ama bunu kavga olarak nitelemek saçma.” Güldü. “Aslında Yasuko da bunu düşünüp gülüyordur.”</p>

    <p>Saçiko ayrılmadan önce bir gün birlikte bir yerlere gezmeye gitmeye belki de o sabah karar verdik. Gerçekten de birkaç gün sonra sıcak bir öğleden sonra Saçiko ile kızı, İnasa’ya giderlerken onlara katıldım. İnasa, Nagasaki’nin dağ manzarasıyla ünlü, limana yukarıdan bakan tepelik bir bölgesidir; yaşadığımız yerden pek uzak değildi –aslında apartmanın penceresinden görebildiğim şey İnasa’nın tepeleriydi– ancak o günlerde böyle dışarı çıkmalarım pek nadirdi ve İnasa’ya yapmış olduğumuz gezinti büyük bir geziydi. Çok iyi anımsıyorum, o geziyi sabırsızlıkla beklemiştim; galiba o günlerden kalan en iyi anılarımdan biriydi.</p>

    <p class="paragraf">Öğleden sonranın en civcivli saatlerinde feribotla İnasa’ya geçtik. Limandan gelen gürültüler yol boyu hep duyuluyordu –çekiç vuruşları, makinelerin uğultusu, bir geminin ara sıra duyulan düdüğünün boğuk sesi– ama o günlerde Nagasaki’de bu tür sesler hiç de rahatsız edici değildi; bunlar kalkınmanın sesleriydi ve o günlerde insanlara moral yükseltici bir duygu vermeye yetiyorlardı.</p>

    <p>Suyu geçtikten sonra denizden gelen rüzgârlar daha özgürce esiyormuş, gün ise artık o kadar boğucu değilmiş gibi gelmişti. Teleferik istasyonunun avlusundaki bir sırada otururken bile limanın gürültüsü rüzgârla taşınarak bize ulaşıyordu. Avluda güneşten yeterince korunamadığımız için herkes esen hafif rüzgârdan hoşnuttu; o gün çocuklarla ve anneleriyle dolduğu için o açıklık beton alan bir okul bahçesini andırıyordu. Turnikelerin ardındaki taraftan teleferik vagonlarının durak yaptıkları tahta sahanlıkları görebiliyorduk. Bir süre teleferik vagonlarının iniş-çıkışlarının görüntüsünden büyütenmişçesine oturduk; vagonlardan biri ağaçların arasından yükselip gökyüzünde küçük bir noktaya dönüşürken, öteki vagon alçalıyor, gittikçe büyüyerek sahanlığa iniyordu. Turnikelerin yanındaki küçük kulübede bir adam birtakım kolları hareket ettiriyordu, başında bir kasket vardı, her vagon güvenle aşağıya indiğinde dışarı sarkıyor, olanları izlemek için toplanmış çocuklarla çene çalıyordu.</p>

    <p>O gün Amerikalı kadınla ilk karşılaşmamız teleferikle tepeye çıkmaya karar vermemizin bir sonucudur. Saçiko ile kızı biletleri almaya gittiklerinde bir süre oturduğum sırada yalnız başıma kaldım. O sırada avlunun öteki ucunda şekerleme ve oyuncak satan küçük bir yer gözüme çarptı. Belki Mariko için şeker alırım düşüncesiyle ayağa kalktım, oraya yöneldim. Önümde ne alacaklarını tartışan iki çocuk vardı. Onları beklerken oyuncakların arasında plastikten bir dürbün gözüme çarptı. Çocuklar tartışmayı sürdürürken ben de arkama dönüp avluya doğru baktım. Saçiko ile Mariko hâlâ turnikelerin orada duruyorlardı; Saçiko iki kadınla sohbet ediyor gibiydi.</p>

    <p>“Yardım edebilir miyim hanımefendi?”</p>

    <p>Çocuklar gitmişti. Tezgâhın arkasında temiz pak yazlık üniformasıyla genç bir adam duruyordu.</p>

    <p>“Şuna bir bakabilir miyim?” Dürbünü işaret ettim.</p>

    <p>“Elbette, hanımefendi. Oyuncak bir dürbün, ama oldukça başarılı.”</p>

    <p>Dürbünü yüzüme yaklaştırıp yamaca doğru baktım; şaşılacak kadar güçlüydü. Avluya doğru dönüp Saçiko ile kızını görmeye çalıştım. Saçiko o gün zarif bir kuşağı olan açık renk bir kimono giymişti –galiba yalnızca özel durumlar için saklanan bir giysiydi– kalabalığın ortasında çok hoş görünüyordu. Bir tanesi yabancıya benzeyen o iki kadınla hâlâ konuşmaktaydı.</p>

    <p>“Yine sıcak bir gün, hanımefendi,” dedi genç adam, parayı uzatırken, “Teleferiğe mi bineceksiniz?”</p>

    <p>“Evet, öyle.”</p>

    <p>“Muhteşem bir manzara. Tepede inşa edilen televizyon kulesi. Gelecek yıl teleferik en tepeye kadar gidecek.”</p>

    <p>“Ne güzel. İyi günler dilerim.”</p>

    <p>“Teşekkürler, hanımefendi.”</p>

    <p>Dürbünle birlikte avluya doğru yürüdüm. O zamanlar İngilizce bilmediğim halde yabancı kadının Amerikalı olduğunu hemen anladım. Uzun boyluydu, dalgalı kızıl saçları vardı ve uçları sivri gözlük takmıştı. Saçiko’ya yüksek sesle bir şeyler anlatıyordu, Saçiko’nun ne kadar rahat bir İngilizceyle yanıtlar verdiğini görünce çok şaşırdım. Öteki kadın Japon’du; oldukça tombuldu, kırk yaşlarındaydı. Yanında sekiz dokuz yaşlarında şişko bir oğlan çocuğu vardı. Oraya vardığımda eğilerek selam verdim, iyi günler dileğinde bulundum, sonra da Mariko’ya dürbünü uzattım.</p>

    <p>“Oyuncak bir dürbün,” dedim. “Ama bir şeyler görebiliyorsun.”</p>

    <p>Mariko paketi açıp dürbünü ciddi bir ifadeyle inceledi. Önce avluya, sonra da tepenin yamaçlarına doğru baktı.</p>

    <p>“Teşekkür et, Mariko,” dedi Saçiko.</p>

    <p>Mariko dürbünle bakmayı sürdürdü. Sonra onu yüzünden uzaklaştırdı, plastik kayışını başından geçirdi.</p>

    <p>“Teşekkürler, Etsuko-san,” dedi biraz isteksizce.</p>

    <p>Amerikalı kadın dürbünü göstererek İngilizce bir şeyler söyledi, güldü. Yamacı ve aşağıya inmekte olan teleferik vagonunu izlemekte olan şişko oğlanın da dikkatini çekti dürbün. Gözlerini dürbünden ayırmadan Mariko’ya doğru birkaç adım attı.</p>

    <p>“Çok teşekkür ederim, Etsuko,” dedi Saçiko.</p>

    <p>“Bir şey değil. Oyuncak bir dürbün yalnızca.”</p>

    <p>Teleferik geldi, biz de turnikelerden geçerek tahta sahanlığa çıktık. Bizim dışımızda yolcu olarak o iki kadın ile şişko oğlan vardı. Kasketli adam kulübesinden çıktı, bizi birer birer vagona bindirdi, içerisi çıplak ve madensiydi. Dört bir yanında geniş pencereler vardı, iki uzun kenar boyunca oturmak için sıralar vardı.</p>

    <p>Vagon sahanlıkta birkaç dakika daha oyalandığı sırada şişko oğlan sabırsızca dolanmaya başladı. Mariko yanımda durmuş, sıraya dizlerini dayamış, pencereden dışarıya bakıyordu. Vagonun bizim bulunduğumuz tarafından avluyu, turnikelerde birikmiş genç izleyicileri görebiliyorduk. Mariko dürbününün gücünü sınarmış gibi, bir an gözlerine yaklaştırıp sonra uzaklaştırıyordu. Sonra şişko oğlan gelip onun yanına sıraya diz çöktü. Bir süre için ikisi de birbirini yok saydılar. Sonunda oğlan, “Ben de bakmak istiyorum,” dedi. Elini dürbüne doğru uzattı. Mariko ona soğuk soğuk baktı.</p>

    <p>“Akira, böyle istenmez,” dedi annesi. “Küçük hanımdan kibarca iste.”</p>

    <p>Oğlan elini çekip Mariko’ya baktı. Küçük kız da ona dik dik bakıyordu. Oğlan dönüp bir başka pencereye yöneldi.</p>

    <p>Turnikelerdeki çocuklar vagon hareket ettiğinde el salladılar. İçgüdüsel olarak pencerenin kenarındaki metal tutunma yerine uzandım; Amerikalı kadın sinirli bir ses çıkardı, güldü. Avlu gittikçe küçülürken yamaç altımızda hareket etmeye başladı; gittikçe yükselen vagon yavaşça sallanıyordu; bir an için ağaçların tepeleri pencerelere sürtünecek gibi oldu, sonra birden altımızda geniş bir çukur açıldı ve gökyüzünde asılı kaldık. Saçiko hafifçe gülerken pencereden dışarıda bir şeyleri gösteriyordu. Mariko dürbünüyle bakmayı sürdürdü.</p>

    <p>Teleferik tırmanışını tamamladı; tek sıra halinde biraz korkarak dışarıya çıkarken sanki sağlam zemine ulaştığımızdan emin değildik. Tepedeki istasyonun beton avlusu yoktu, tahta zeminden küçük bir çimenlik alana doğru ilerledik. Bizi dışarıya çıkartan üniformalı adamdan başka kimse yoktu görünürde. Çimenliğin arkasında neredeyse çam ağaçlarının ortasında birkaç tahta piknik masası duruyordu. Bulunduğumuz çimenliğin yakın kenarı bizi uçurumun kenarından ayıran metal parmaklıklarla çevrelenmişti. Nerede bulunduğumuzun farkına varınca, parmaklıklar boyunca yürüyüp dağların eteklerini seyrettik. Bir süre sonra o iki kadın ile oğlan da bize katıldı.</p>

    <p>“Nefes kesici, değil mi?” dedi Japon kadın bana. “Arkadaşlarıma bütün ilginç manzaraları gösteriyorum. Daha önce hiç Japonya’da bulunmamış.”</p>

    <p>“Anlıyorum. Umarım burayı beğenmiştir.”</p>

    <p>“Umarım öyledir. Ne yazık ki İngilizceyi pek iyi bilmiyorum. Arkadaşınız benden daha iyi biliyor gibi.”</p>

    <p>“Evet, çok iyi biliyor. ”</p>

    <p>İkimiz de Saçiko’ya baktık. Amerikalı kadınla ikisi yine İngilizce sohbet ediyordu.</p>

    <p>“Bu kadar iyi bir eğitim görmüş olmak ne güzel,” dedi kadın bana. “Umarım siz de güzel bir gün geçiriyorsunuzdur.”</p>

    <p>Karşılıklı eğildik, sonra kadın Amerikalı konuğuna işaretlerle gitmelerini önerdi.</p>

    <p>“Lütfen bakabilir miyim,” dedi şişko oğlan kızgın bir sesle. Yine elini uzatmıştı. Mariko teleferikte yaptığı gibi ona dik dik baktı.</p>

    <p>“Görmek istiyorum,” dedi oğlan daha da öfkelenerek.</p>

    <p>“Akira, küçük hanımdan kibarca istemen gerektiğini unutma.”</p>

    <p>“Lütfen! Görmek istiyorum.”</p>

    <p>Mariko bir süre daha ona bakmayı sürdürdü, sonra dürbünü boynundan çıkarıp oğlana uzattı. Oğlan dürbünü yüzüne yaklaştırıp bir süre parmaklıkların ötesini seyretti.</p>

    <p>“Bu o kadar iyi değil,” dedi sonunda, annesine dönerek. “Bu benimki kadar iyi değil. Anne, bak, şuradaki ağaçlan tam olarak göremiyorsun bile. Bir bak.”</p>

    <p>Dürbünü annesine uzattı. Mariko almak için uzandı, ama oğlan yakalayıp yine kadına uzattı.</p>

    <p>“Bir kere bak, anne. Şu en yakın ağaçları bile göremiyorsun.”</p>

    <p>“Akira, dürbünü küçük hanıma geri ver artık.”</p>

    <p>“Benimki kadar iyi değil, ama.”</p>

    <p>“Bak, Akira, bu söylediğin hiç hoş değil. Biliyorsun herkes senin kadar şanslı olamaz.”</p>

    <p>Mariko dürbüne uzandığında bu kez oğlan bıraktı.</p>

    <p>“Küçük hanıma teşekkür et,” dedi annesi.</p>

    <p>Oğlan hiçbir şey söylemeden uzaklaştı. Annesi bir süre güldü.</p>

    <p>“Teşekkür ederim,” dedi Mariko’ya. “Çok kibarsın.” Sonra Saçiko ile bana dönerek gülümsedi. “Olağanüstü bir manzara, değil mi?” dedi. “İyi günler dilerim.”</p>

    <p class="paragraf">Patika çamların iğne yapraklarıyla kaplıydı, dağın çevresinde zikzaklar çizerek yukarıya tırmanıyordu. Küçük adımlarla yürüyor, sık sık dinlenmek için duruyorduk. Mariko sessizdi ve –beni şaşırtarak– hiç de yaramazlık yapmak isteği göstermiyordu. Yine de annesi ile benim yanımda yürümek konusunda tuhaf bir isteksizlik gösteriyordu. Bir bakıyorsun arkamızda kalıyor, omuzlarımızın üstünden kaygıyla geriye bakmamıza neden oluyor; bir bakıyorsun koşarak bizi geçiyor, önümüzden yürüyordu.</p>

    <p>Amerikalı kadına, teleferikten indikten bir saat kadar sonra ikinci kez rastladık. Arkadaşıyla ikisi patikadan aşağıya doğru inerlerken bizi fark edip neşeyle selamladılar. Arkalarından gelen şişko oğlan bizi görmezden geldi. Amerikalı kadın yanımızdan geçerken Saçiko’ya İngilizce bir şeyler söyledi, Saçiko yanıtladığında ise yüksek sesle güldü. Ona kalsa durup konuşacaktı, ama Japon kadın ile oğlu yürümeyi sürdürdüler; Amerikalı kadın el salladı, yürüyüp gitti.</p>

    <p>İngilizce bilgisinden dolayı övdüğümde Saçiko güldü, hiçbir şey demedi. Bu karşılaşmanın onun üzerinde garip bir etki bıraktığını fark ettim. Sessizleşti, yanımda yürürken düşüncelere dalıp gitmiş gibiydi. Sonra Mariko bir kez daha önümüze geçtiğinde bana, “Babam oldukça saygın bir insandı, Etsuko,” dedi. “Gerçekten oldukça saygındı. Ama dış bağlantıları, bana yapılan evlenme teklifinin geri alınmasına neden oldu.” Hafifçe gülümsedi, kafasını salladı. “Ne garip, Etsuko. Şimdi bunların hepsi başka bir çağda yaşanmış gibi.”</p>

    <p>“Evet,” dedim. “Her şey çok değişti.”</p>

    <p>Patika keskin bir dönüşle yeniden tırmanmaya başladı. Ağaçlar gözden kayboldu, birdenbire gökyüzü bütün çevremizi sardı. İleride Mariko bir şeyler söyleyip bir şeyi gösterdi. Sonra yine heyecanla yoluna devam etti.</p>

    <p>“Babamdan pek bir şey görmedim,” dedi Saçiko. “Çoğu zaman yurtdışında, Avrupa ve Amerika’daydı. Gençken, günün birinde Amerika’ya gidip orada film yıldızı olacağımı düşler dururdum. Annem bana gülerdi. Ama babam, yeterince iyi İngilizce öğrenirsem kolayca bir iş kadını olabileceğimi söylerdi. İngilizce öğrenmekten zevk alırdım.”</p>

    <p>Mariko platoya benzeyen bir yerde durdu. Yine bağırarak bir şeyler söyledi bize.</p>

    <p>“Bir keresinde,” diyerek konuşmasını sürdürdü Saçiko, “babam Amerika’dan gelirken bana <em>Bir Noel Şarkısı</em>’nın İngilizcesini getirmişti. Bu benim için bir tür tutku olmuştu, Etsuko. O kitabı okuyabilmek için İngilizceyi iyice öğrenmek istiyordum. Ne yazık ki hiç fırsat olmadı. Evlendiğimde kocam öğrenmeyi sürdürmemi yasakladı. Aslında, bana kitabı attırdı.”</p>

    <p>“Çok üzücü bir şey,” dedim.</p>

    <p>“Kocam böyleydi işte, Etsuko. Çok sert, çok vatansever. Hiçbir zaman insanlara saygılı değildi. Ama oldukça seçkin bir aileden geliyordu, annem babam bunun iyi bir evlilik olacağını düşündüler. Bana İngilizce çalışmamı yasakladığında karşı çıkmadım. Ne de olsa, bunun artık önemi yoktu.”</p>

    <p>Mariko’nun durmakta olduğu noktaya ulaştık; patikanın kenarından dışarıya doğru çıkıntı yapan, birkaç büyük kaya parçasıyla çevrili dört köşe bir toprak parçasıydı. Yan tarafına düşmüş olan kalın bir ağaç gövdesinin yüzeyi düzleştirilmiş, bir oturma yerine dönüştürülmüştü. Saçiko ve ben biraz soluklanmak için oraya oturduk.</p>

    <p>“Çok kenara gitme, Mariko,” diye seslendi Saçiko. Küçük kız kayalara doğru gitmiş, dürbünüyle manzarayı seyrediyordu.</p>

    <p>O dağın kenarında bir yere tünemiş böyle bir manzarayı seyrederken huzursuz edici bir duyguya kapılmıştım; oldukça aşağımızda, suyun içinde bırakılmış kocaman bir makine yığınına benzeyen limanı görebiliyorduk. Limanın karşı kıyısında Nagasaki’ye doğru uzanan dağ sıraları yükseliyordu. Tepelerin eteğindeki alan, evler ve başka binalarla doluydu. İleride, sağ tarafımızda liman denize açılıyordu.</p>

    <p>Bir süre daha orada oturduk, soluğumuz düzelmişti, hafif rüzgârın tadını çıkardık. Sonra ben, “İnsana burada sanki hiçbir şey olmamış gibi geliyor, değil mi? Her şey o kadar hayat dolu ki. Ama aşağıdaki bölge” –elimi aşağımızdaki manzaraya doğru sallayarak– “bomba atıldığında bütün o bölge yerle bir olmuş. Ama oraya bir de şimdi bak,” dedim.</p>

    <p>Saçiko başını salladıktan sonra gülümseyerek bana döndü. “Bugün ne kadar neşelisin, Etsuko,” dedi.</p>

    <p>“Buraya çıkmış olmak çok güzel. Artık iyimser olmaya karar verdim. Mutlu bir geleceğim olacak. Bayan Fujivara bana her zaman ileriye bakmayı sürdürmenin ne kadar önemli olduğunu söyler. Elbette haklı. İnsanlar bunu yapmazlarsa, o zaman bütün her şey” –yeniden manzarayı gösterdim– “bütün her şey yıkıntı olarak kalır.”</p>

    <p>Saçiko yeniden gülümsedi. “Evet, dediğin gibi, Etsuko. Her şey yıkıntı olarak kalır.” Bir süre daha aşağıdaki manzaraya baktı. “Sırası gelmişken, Etsuko,” dedi biraz sonra, “arkadaşın, Bayan Fujivara. Ailesini savaşta kaybetmiş galiba.”</p>

    <p>Başımı salladım. “Beş çocuğu vardı. Kocası da Nagasaki’nin önemli kişilerindendi. Bomba düştüğünde, en büyük oğlu hariç hepsi öldü. Bu onun için korkunç bir darbe olmalı, ama o yaşamını sürdürdü.”</p>

    <p>“Evet,” dedi Saçiko yavaşça başını sallayarak, “ben de böyle bir şeyler olduğunu düşünmüştüm. Peki, şu erişte lokantası eskiden beri onun muydu?”</p>

    <p>“Hayır, elbette değildi. Kocası önemli bir kişiydi. Bu dükkânı daha sonra, her şeyini kaybettikten sonra açtı. Onu her gördüğümde, ona benzemem gerektiğini, gözlerimi geleceğe dikmem gerektiğini düşünürüm. Çünkü pek çok yönden benim kaybettiklerimden daha çoğunu kaybetti o. Üstelik, şu halime bak. Kendi ailemi kurmak üzereyim.”</p>

    <p>“Evet, ne kadar haklısın.” Rüzgâr Saçiko’nun özenle taranmış saçlarını bozdu. Saçiko parmaklarını saçlarının arasından geçirip derin bir soluk aldı. “Ne kadar haklısın, Etsuko, geçmişe dönüp bakmaktan vazgeçmeliyiz. Savaş benim için de pek çok şeyin sonu oldu, ama kızım hâlâ yaşıyor. Dediğin gibi, geleceğe doğru bakmalıyız.”</p>

    <p>“Aslında,” dedim, “bunun nasıl bir şey olacağını şu son birkaç gündür düşünüyorum. Yani, bir çocuğumun olmasının. Hiç bu kadar korkmamıştım. Onun için ileriye bakacağım. Şu andan sonra iyimser olacağım.”</p>

    <p>“Olmalısın da, Etsuko. Ayrıca, ileriye bakmak için pek çok neden var elinde. Aslında, yaşamı gerçekten değerli kılan şeyin anne olmak olduğunu yakında öğreneceksin. Amcamın evinde yaşamak biraz sıkıcıysa da bana vız gelir. Tek istediğim şey kızım için en iyi olanı yapmak. Onun en kısa zamanda okuldaki ders programına yetişmesi için en iyi öğretmenlerden özel ders aldıracağız. Dediğin gibi, Etsuko, gözlerimizi gelecekteki yaşama çevirmeliyiz.”</p>

    <p>“Senin de bu kanıda olmana çok sevindim,” dedim. “İkimiz de gerçekten şükretmeliyiz. Savaşta pek çok şey kaybetmiş olsak da yüzümüzü geleceğe çevirmek için hâlâ pek çok nedenimiz var.”</p>

    <p>“Evet, Etsuko. Yüzümüzü geleceğe çevirmek için çok neden var.”</p>

    <p>Mariko yaklaşarak önümüzde durdu. Konuşmamızın bir bölümüne kulak misafiri olmuş olmalı ki bana dönüp, “Yeniden Yasuko-san ile birlikte oturacağız. Annem sana anlattı mı?” dedi.</p>

    <p>“Evet,” dedim, “anlattı. Yeniden orada yaşamak için sabırsızlanıyor musun, Mariko-san?”</p>

    <p>“Artık yavru kediler bizim evde kalabilecek,” dedi küçük kız. “Yasuko-san’ın evinde pek çok oda var.”</p>

    <p>“Bunu sonra konuşuruz, Mariko,” dedi Saçiko.</p>

    <p>Mariko bir süre annesine baktı. Sonra, “Ama Yasuko-san kedileri sever,” dedi. “Ayrıca, biz almadan önce Maru Yasuko-san’ın kedisiydi. Öyleyse, yavrular da onun.”</p>

    <p>“Evet, Mariko, ama bunu sonra konuşuruz. Yasuko-san’ın babası bakalım ne diyecek.”</p>

    <p>Küçük kız annesine somurtarak baktı, sonra bir kez daha bana döndü. “Onları yanımıza alabilmemiz gerekir,” dedi ciddi bir yüzle.</p>

    <p class="paragraf">Akşamüstüne doğru kendimizi teleferikten ilk indiğimiz açıklıkta bulduk. Öğle yemeği kumanyamızdan kalan biraz bisküvi ile çikolatayı da piknik masalarından birine oturup atıştırdık. Açıklığın öteki ucunda bir avuç insan demir parmaklıkların yakınında durmuş, kendilerini dağdan aşağıya indirecek teleferiği bekliyordu.</p>

    <p>Duyduğumuz sesle irkilene kadar birkaç dakika piknik masasında öylece oturduk. Amerikalı kadın yüzünde kocaman bir gülümsemeyle bulunduğumuz yere doğru geldi. En ufak bir çekingenlik belirtisi göstermeden, hepimize tek tek gülümseyerek masamıza oturup Saçiko’yla İngilizce konuşmaya başladı. Galiba işaretlerden başka bir yolla iletişim kurma şansını yakaladığı için seviniyordu. Çevreme bakınırken oğlunun ceketini giydirmekte olan Japon kadının yakınımızda olduğunu fark ettim. Bizleri gördüğü için pek heyecanlanmamıştı, ama yine de gülümseyerek masamıza geldi. Tam karşıma oturdu; oğlu da yanına oturunca anne ile çocuğun aynı tombul yüz çizgilerine sahip olduklarını fark ettim, en çok da buldok köpeklerinin yanaklarından farksız, sarkık, etli yanakları dikkat çekiyordu. Amerikalı kadın bu arada Saçiko ile bağıra çağıra konuşmaya devam ediyordu.</p>

    <p>Yabancıların gelmesiyle birlikte Mariko resim defterini açıp resim yapmaya başlamıştı. Benimle birkaç çift laf ettikten sonra tombul yüzlü kadın küçük kıza döndü.</p>

    <p>“Bugün eğlendin mi?” diye sordu Mariko’ya. “Burası oldukça güzel bir yer, değil mi?”</p>

    <p>Mariko başını kaldırmadan sayfayı boyamayı sürdürdü. Ancak kadın hiç de vazgeçmiş değildi.</p>

    <p>“Ne çiziyorsun sen?” diye sordu. “Çok güzel görünüyor.”</p>

    <p>Bu kez Mariko resmi bıraktı, soğuk soğuk kadına baktı.</p>

    <p>“Çok güzel bir şeye benziyor. Görebilir miyiz?” Kadın öne doğru uzandı, resim defterini aldı. “Ne güzel, değil mi Akira,” dedi oğluna. “Küçük hanım çok akıllı, öyle değil mi?”</p>

    <p>Oğlan daha iyi görebilmek için masaya yaslandı. Resmi ilgiyle izledi, ama hiçbir şey söylemedi.</p>

    <p>“Gerçekten çok güzel.” Kadın sayfaları çeviriyordu. “Hepsini bugün mü yaptın?”</p>

    <p>Mariko bir süre sustu, sonra, “Boya kalemleri yeni. Onları bu sabah aldık. Yeni kalemlerle resim yapmak daha zor,” dedi.</p>

    <p>“Anlıyorum. Evet, yeni kalemler daha serttir, değil mi? Akira da resim yapar, değil mi Akira?”</p>

    <p>“Resim yapmak kolay,” dedi oğlan.</p>

    <p>“Ne güzel resimler, değil mi Akira?”</p>

    <p>Mariko açık duran sayfayı gösterdi. “Bu sayfadakini sevmiyorum. Kalemler yeterince açılmamıştı. Öbür sayfadaki daha iyi.”</p>

    <p>“Ah, evet. Bu çok hoş!”</p>

    <p>“Onu aşağıda, limanda yaptım,” dedi Mariko. “Ama aşağısı gürültülü ve sıcak olduğu için acele ettim.”</p>

    <p>“Ama bu çok güzel. Resim yapmak hoşuna gidiyor mu?”</p>

    <p>“Evet.”</p>

    <p>Saçiko ile Amerikalı kadın da resim defterine doğru dönmüşlerdi. Amerikalı kadın resmi göstererek birkaç defa yüksek sesle “harika” sözcüğünün Japoncasmı söyledi.</p>

    <p>“Peki bu nedir?” diye devam etti tombul yüzlü kadın. “Bir kelebek! Bunu bu kadar iyi çizmek oldukça zor olmalı. Kelebek uzun süre kıpırdamadan duramaz.”</p>

    <p>“Aklımdan yaptım,” dedi Mariko. “Daha önce bir tane görmüştüm.”</p>

    <p>Kadın kafasını salladıktan sonra Saçiko’ya döndü. “Kızınız ne kadar akıllı. Bir çocuk olarak belleğini ve hayal gücünü kullanması gerçekten övgüye değer bence. Bu yaştaki pek çok çocuk hâlâ kitaplardan kopya ediyor.”</p>

    <p>“Evet,” dedi Saçiko. “Galiba dediğiniz doğru.”</p>

    <p>Sesindeki baştan savmalığa şaşırmıştım, çünkü Amerikalı kadınla en kibar sesiyle konuşuyordu. Tombul oğlan masaya daha da yaslanmış, parmağını sayfaya koymuştu.</p>

    <p>“Bu gemiler çok büyük,” dedi. “Bu bir ağaçsa, gemilerin daha küçük olması gerekir.”</p>

    <p>Annesi bir süre bunu düşündü. “Evet, belki,” dedi. “Ama yine de hoş bir resim. Sence de öyle değil mi, Akira?”</p>

    <p>“Gemiler çok fazla büyük,” dedi oğlan.</p>

    <p>Kadın güldü. “Akira’nm kusuruna bakmayınız,” dedi Saçiko’ya. “Ama, işte, oldukça ünlü bir resim öğretmeni var, bu nedenle o yaştaki çoğu çocuktan farklı olarak bu gibi konularda daha bilgili. Sizin kızınızın da resim öğretmeni var mı?”</p>

    <p>“Hayır, yok.” Saçiko’nun ses tonu yine fark edilir biçimde soğuktu. Ama kadın hiçbir şeyin farkına varmamıştı.</p>

    <p>“Hiç de kötü bir fikir değil,” diye sürdürdü konuşmasını. “Kocam başlangıçta karşıydı. Akira’ya matematik ve fen dersi aldırmanın yeterli olduğunu düşünüyordu. Ama bence resim de önemlidir. Çocuklar hayal güçlerini erken yaşta geliştirmeli. Okuldaki bütün öğretmenler de benimle aynı fikirdeydi. Ama matematikte de başarılı oluyor. Bence matematik de çok önemli, değil mi?”</p>

    <p>“Evet, elbette,” dedi Saçiko. “Çok yararlı olduğundan hiç kuşkum yok.”</p>

    <p>“Matematik çocukların zekâsını keskinleştirir. Matematikte başarılı olan çocukların çoğu başka pek çok şeyde de başarılıdır. Kocamla ben bir matematik öğretmeni tutmak konusunda görüş ayrılığına düşmedik. Ayrıca buna değdi de. Akira geçen yıl sınıfında üçüncü veya dördüncü olurken bu yıl sınıf birincisi.”</p>

    <p>“Matematik kolay,” dedi oğlan. Sonra Mariko’ya döndü: “Çarpım tablosunu biliyor musun?”</p>

    <p>Annesi yine güldü. “Bence küçük hanım da çok akıllı olmalı. Resimleri bunu kanıtlıyor.”</p>

    <p>“Matematik kolay,” dedi oğlan yeniden. “Çarpım tablosu da öteki şeyler gibi kolay.”</p>

    <p>“Evet, Akira artık çarpmayı da biliyor. Onun yaşındaki çocuklar ancak üçlere, dörtlere kadar biliyorlar. Dokuz kere beş kaç eder, Akira?”</p>

    <p>“Dokuz kere beş, kırk beş eder!”</p>

    <p>“Ya dokuz kere dokuz?”</p>

    <p>“Dokuz kere dokuz, seksen bir!”</p>

    <p>Amerikalı kadın Saçiko’ya bir şey sordu; Saçiko “evet” anlamında başını sallayınca Amerikalı ellerini çırparak “harika” sözcüğünü birkaç kez daha yineledi.</p>

    <p>“Kızınız zeki bir çocuğa benziyor,” dedi Saçiko’ya tombul yüzlü kadın. “Okulu seviyor mu? Akira hemen hemen bütün dersleri seviyor. Matematik ve resimden başka, coğrafyada da başarılı. Amerikalı arkadaşım, Akira’nm Amerika’daki bütün büyük şehirlerin adını bilmesine çok şaşırmıştı. Değil mi, Suzie-san?” Kadın arkadaşına dönüp kekeleyerek birkaç İngilizce sözcük söyledi. Amerikalı kadın anlamamıştı, ama oğlana doğru bakıp onaylarcasma gülümsedi.</p>

    <p>“Ama matematik Akira’nın en sevdiği ders. Değil mi, Akira?”</p>

    <p>“Matematik kolay.”</p>

    <p>“Ya küçük hanımın okulda en çok sevdiği ders ne?” diye sordu, yeniden Mariko’ya dönerek.</p>

    <p>Mariko bir süre yanıt vermedi. Sonra, “Ben de matematiği seviyorum,” dedi.</p>

    <p>“Sen de matematiği seviyorsun. Harika.”</p>

    <p>“Dokuz kere altı kaç eder peki?” diye sordu oğlan öfkeyle.</p>

    <p>“Çocukların dersleriyle ilgilenmesi ne kadar güzel, değil mi?” dedi annesi.</p>

    <p>“Haydi, dokuz kere altı kaç eder?”</p>

    <p>“Akira-san büyüdüğünde ne olmak istiyor?” diye sordum.</p>

    <p>“Akira, büyüyünce ne olacağını söyle hadi hanıma.”</p>

    <p>“Mitsubishi Şirketi’nin genel başkanı.”</p>

    <p>“Babasının şirketi,” diye açıkladı annesi. “Akira oldukça kararlı.”</p>

    <p>“Evet, anlıyorum,” dedim gülümseyerek. “Ne güzel.”</p>

    <p>“<em>Senin</em> baban nerede çalışıyor?” diye sordu oğlan Mariko’ya.</p>

    <p>“Bu kadar meraklı olma bakayım, Akira, hiç hoş değil.” Kadın yeniden Saçiko’ya döndü. “Onun yaşındaki oğlanların çoğu hâlâ polis ya da itfaiyeci olmak istediklerini söylüyorlar. Ama Akira daha küçüklüğünden beri Mitsubishi’de çalışmak istiyor.”</p>

    <p>“<em>Senin</em> baban nerede çalışıyor?” diye sordu yeniden. Bu kez annesi araya girmek yerine Mariko’ya yanıt bekleyerek baktı.</p>

    <p>“Hayvanat bahçesinde bekçi,” dedi Mariko.</p>

    <p>Kısa bir süre hiç kimse konuşamadı. İşin tuhafı, bu yanıt üzerine oğlanın süngüsü düşmüş, çocuk küskün bir ifadeyle yerine oturmuştu. Sonra annesi biraz duraksayarak, “Ne ilginç bir uğraş. Biz hayvanları çok severiz. Eşinizin çalıştığı hayvanat bahçesi buraya yakın mı?” diye sordu.</p>

    <p>Saçiko yanıt vermeden önce Mariko oturduğu sıradan gürültüyle indi. Hiçbir şey söylemeden yakınlardaki bir ağaç öbeğine doğru yürüdü. Bir süre hepimiz onu izledik.</p>

    <p>“En büyük çocuğunuz mu?” diye sordu kadın Saçiko’ya.</p>

    <p>“Başka çocuğum yok.”</p>

    <p>“Ah, anlıyorum. Bu hiç de kötü değil aslında. Tek çocuk böylece daha bağımsız olabiliyor. Bence tek çocuk çoğu zaman daha çalışkan oluyor. Bununla” –elini oğlanın başına koydu– “en büyüğünün arasında altı yaş var.”</p>

    <p>Amerikalı kadın yüksek sesle bir sevinç çığlığı atıp ellerini çırptı. Mariko yavaş yavaş bir ağacın dallarından yukarıya tırmanıyordu. Tombul yüzlü kadın arkasına döndü ve kaygıyla Mariko’ya baktı.</p>

    <p>“Kızınız erkek gibi bir kız,” dedi.</p>

    <p>Amerikalı kadın “erkek gibi bir kız” sözcüklerini sevinçle yineledi, yeniden ellerini çırptı.</p>

    <p>“Güvenli mi?” diye sordu tombul yüzlü kadın. “Düşebilir.”</p>

    <p>Saçiko gülümsedi, kadına karşı davranışı sanki birdenbire sıcaklaşmıştı. “Çocukların ağaçlara tırmanmasına alışkın değil misiniz?” diye sordu.</p>

    <p>Kadın korkarak izlemeyi sürdürdü. “Güvenli olduğuna emin misiniz? Bir dal kırılabilir.”</p>

    <p>Saçiko güldü. “Hiç kuşkum yok, kızım ne yaptığını biliyor. İlginize teşekkür ederim. Çok naziksiniz.” Kadını kibarca selamladı. Amerikalı kadın Saçiko’ya bir şey söyleyince yeniden İngilizce sohbet etmeye başladılar. Tombul yüzlü kadın ağaçların bulunduğu yöne bakmayı bıraktı.</p>

    <p>“Lütfen sorduğum için kusuruma bakmayın,” dedi bir elini koluma koyarak, “ama dikkatimi çekti. Bu sizin ilk çocuğunuz mu olacak?”</p>

    <p>“Evet,” dedim gülerek. “Sonbaharda bekliyoruz.”</p>

    <p>“Ne güzel. Peki, kocanız, o da mı hayvanat bahçesi bekçisi?”</p>

    <p>“Ah, hayır. Bir elektronik şirketinde çalışıyor.”</p>

    <p>“Sahi mi?”</p>

    <p>Kadın bana bebek bakımıyla ilgili öğütler veriyordu. Aynı zamanda onun omuzlarının üstünden bakınca masadan kalkıp Mariko’ya doğru giden oğlanı da görebiliyordum.</p>

    <p>“Çocuğa iyi müzikler dinletmek de iyi bir düşünce,” diyordu kadın. “Bunun pek çok şeyi değiştirdiğine inanıyorum. Bir çocuğun ilk duyduğu sesler, arasında iyi müzik de bulunmalıdır.”</p>

    <p>“Evet, ben müziği çok severim.”</p>

    <p>Oğlan ağacın dibinde durmuş yukarı Mariko’ya doğru şaşkın şaşkın bakıyordu.</p>

    <p>“En büyük oğlumuzun müzik kulağı Akira’nınki kadar iyi değil,” diye ekledi. “Kocama göre, bebekken yeterince iyi müzik dinlemediği için böyle olmuş; bence de haklı. O günlerde radyo o kadar çok askeri müzik yayınlıyordu ki. Kuşkusuz bunun hiçbir yararı da olmadı.”</p>

    <p>Kadın konuşmasını sürdürürken oğlanın ağacın gövdesinde ayağını koyabileceği bir yer bulmaya çalıştığını görebiliyordum. Mariko biraz aşağıya inmiş, ona yol gösteriyordu. Yanımdaki Amerikalı kadın yüksek sesle gülüyor, arada sırada tek tük Japonca sözcükler kullanıyordu. Oğlan sonunda ayaklarını yerden kesmeyi başardı; bir ayağını bir oyuğa basmış, iki eliyle bir dalı tutuyordu. Yerden ancak birkaç santim yüksekte olmasına karşın, çok gerilmiş bir haldeydi. Mariko’nun bunu bilerek yaptığını söylemek güç, ama aşağıya inerken küçük kız ayağıyla sertçe oğlanın parmaklarına bastı. Oğlan beceriksizce düşerken bir çığlık attı.</p>

    <p>Annesi kaygıyla döndü. Saçiko ile Amerikalı kadın da olan biteni görmemelerine karşın ağaçtan düşen çocuğa doğru döndüler. Çocuk yerde yan yatmış yüksek sesle inliyordu. Annesi yanına koşup diz çöktü, bacaklarını yoklamaya başladı. Çocuk inlemeyi sürdürüyordu. Açıklıkta teleferiği bekleyen yolcuların hepsi bizim tarafa bakıyorlardı. Bir iki dakika sonra oğlan hıçkırarak annesinin yardımıyla masaya geldi.</p>

    <p>“Ağaca tırmanmak çok tehlikelidir,” dedi kadın kızarak.</p>

    <p>“Çok yüksekten düşmedi,” dedim. “Daha yeni çıkıyordu ağaca.”</p>

    <p>“Bir tarafını kırabilirdi. Bana göre çocukların ağaca çıkmasına izin vermemek gerek. Bu çok saçma.”</p>

    <p>“Beni o itti,” dedi oğlan hıçkırarak. “Beni ağaçtan itti. Beni öldürmeye çalıştı.”</p>

    <p>“Seni itti mi? Küçük kız seni itti mi?”</p>

    <p>Saçiko’nun kızına doğru bir bakış fırlattığını gördüm. Mariko ağacın daha da yukarısına çıkmıştı.</p>

    <p>“Beni öldürmeye çalıştı.”</p>

    <p>“Küçük kız seni itti mi?”</p>

    <p>“Oğlunuzun ayağı kaydı yalnızca,” diyerek çabucak araya girdim. “Her şeyi gördüm. Oldukça alçaktan düştü.”</p>

    <p>“O beni itti. Beni öldürmeye çalıştı.”</p>

    <p>Kadın da döndü, ağaca baktı.</p>

    <p>“Yalnızca ayağı kaydı,” dedim yeniden.</p>

    <p>“Neden böyle aptalca şeyler yapıyorsun, Akira,” dedi kadın kızarak. “Ağaçlara tırmanmak çok tehlikeli.”</p>

    <p>“Beni öldürmeye çalıştı.”</p>

    <p>“Ağaçlara çıkma.”</p>

    <p>Oğlan hıçkırıp duruyordu.</p>

    <p class="paragraf">Japon kentlerinde, İngiltere’de de olduğu gibi, lokanta sahiplerinin, çayevi sahiplerinin, dükkân sahiplerinin hepsi karanlığın çökmesini isterler; günün ışıkları solmadan çok önce vitrinlerde, kapıların üstünde ışıklı fenerler görünür. O akşam kente indiğimizde Nagasaki gece saatlerinin bütün renkleriyle donanmıştı; İnasa’dan akşamüstü ayrılmış, akşam yemeğimizi Hamaya mağazasının lokantasında yemiştik. Daha sonra, günün bitmesini istemeksizin kendimizi tramvay istasyonuna yetişme telaşına kapılmayıp yan sokakları dolaşırken bulduk. O günlerde genç çiftlerin toplum içinde el ele dolaşmasının moda olduğunu anımsıyorum –bu Jiro ile benim hiç yapmadığımız bir şeydi– biz dolaşırken böyle pek çok çiftin akşam gezintisine çıkmış olduğunu gördük. Gökyüzü, çoğu yaz akşamında olduğu gibi, soluk erguvani renkteydi.</p>

    <p>Tezgâhların çoğunda balık satılıyordu; akşamın o saatinde balıkçı tekneleri limana girerken, sırtlarında taze tutulmuş balıklarla dolu sepetleriyle adamların kalabalık sokaklara doğru telaşla ilerledikleri görülürdü. İşte <em>kujibiki</em> tezgâhının bulunduğu yer, çöpler ve gelişigüzel dolaşan insanlarla dolu bu yan sokaklardan biriydi. <em>Kujibiki</em> tutkunu olmadığım, burada, İngiltere’de de buna benzer bir şey bulunmadığı için –belki yalnızca panayır yerlerinde vardır– o özel akşamın anıları arasında yer almasa böyle bir şeyin varlığını unutmuş olurdum.</p>

    <p>Kalabalığın arkasında durup izledik. Bir kadın iki üç yaşlarındaki bir çocuğu kucağında tutuyordu; başına bir mendil bağlamış olan bir adam bir platformun üzerinde durmuş, çocuğun yetişebilmesi için elindeki kâseyle ona doğru eğiliyordu. Çocuk bir bilet çekmeyi başardı ancak onu ne yapacağını bilmiyor gibiydi. Elinde tutarak çevresinde eğlenen yüzlere boş boş baktı. Mendilli adam çevredeki insanları güldürecek biçimde eğildi, çocuğa birtakım işaretler yaptı. Sonunda annesi çocuğu yere bıraktı, bileti elinden alıp adama uzattı. Bilete bir ruj çıkmıştı, kadın gülerek aldı.</p>

    <p>Mariko tezgâhın arkasında sergilenen ödülleri görebilmek için parmak uçlarında duruyordu. Birden Saçiko’ya dönüp, “Bir bilet almak istiyorum,” dedi.</p>

    <p>“Parayı sokağa atmaktır bu, Mariko.”</p>

    <p>“Bir bilet almak istiyorum.” Tavrında tuhaf bir ısrar vardı. “<em>Kujibiki</em>’yi denemek istiyorum.”</p>

    <p>“Al, Mariko-san,” diyerek para uzattım.</p>

    <p>Biraz şaşırarak bana döndü. Sonra parayı aldı, kalabalığın önüne doğru ilerledi.</p>

    <p>Birkaç kişi daha şansını denedi; kadının biri bir parça şeker, orta yaşlı bir kadın da lastik bir top kazandı. Sonra sıra Mariko’ya geldi.</p>

    <p>“Şimdi küçük prenses,” –adam kâseyi dikkatlice salladı– “gözlerini kapat ve şuradaki büyük oyuncak ayıyı düşün.”</p>

    <p>“Ben ayıyı istemiyorum,” dedi Mariko.</p>

    <p>Adam yüzünü gözünü oynatınca insanlar güldü. “Şu kocaman kürklü ayıyı istemiyor musun? Peki, peki, küçük prenses, o zaman ne istiyorsun?”</p>

    <p>Mariko tezgâhın arkasını işaret etti. “Şu sepeti,” dedi.</p>

    <p>“Sepeti mi?” Adam omuz silkti. “Tamam, prenses, gözlerini sıkıca kapat ve senin sepeti düşün. Hazır mısın?”</p>

    <p>Mariko’nun biletine bir çiçek saksısı çıktı. Bizim durduğumuz yere gelip ödülünü bana uzattı.</p>

    <p>“Bunu istemiyor musun?” diye sordum. “Bunu kazandın.”</p>

    <p>“Ben sepeti istiyordum. Kedi yavrularıma bir sepet gerek, yalnızca onların olacak, özel bir sepet.”</p>

    <p>“Eh, n’apalım.”</p>

    <p>Mariko annesine döndü. “Bir kere daha denemek istiyorum.”</p>

    <p>Saçiko içini çekti. “Geç oldu artık.”</p>

    <p>“Denemek istiyorum. Bir kerecik daha.”</p>

    <p>Yeniden platforma doğru ilerledi. Biz beklerken Saçiko bana döndü ve, “Çok komik, ama o bende farklı bir izlenim bırakmıştı. Senin şu arkadaşın Bayan Fujivara’dan söz ediyorum,” dedi.</p>

    <p>“Ya?”</p>

    <p>Saçiko başını seyircilere doğru çevirdi. “Hayır, Etsuko,” dedi, “ne yazık ki onu senin gördüğün gibi göremiyorum hiç. Arkadaşının yaşamında sanki hiçbir şey kalmamış gibi geliyor bana.”</p>

    <p>“Ama yanılıyorsun,” dedim.</p>

    <p>“Ya? Peki gelecekten beklediği ne var, Etsuko? Ne için yaşıyor?”</p>

    <p>“Lokantası var. Pek büyük değil, ama ona çok şey ifade ediyor.”</p>

    <p>“Lokantası mı?”</p>

    <p>“Ayrıca oğlu da var. Oğlunun, geleceği parlak bir mesleği var.”</p>

    <p>Saçiko yeniden tezgâha doğru bakıyordu. “Evet, galiba öyle,” dedi yorgun bir gülümsemeyle. “Onun oğlu var.”</p>

    <p>Bu kez Mariko bir kurşunkalem kazandı, somurtarak bize doğru geldi. Yürümeye başladık, ama Mariko hâlâ <em>Kujibiki</em> tezgâhından gözünü ayıramıyordu.</p>

    <p>“Haydi,” dedi Saçiko. “Etsuko-san’ın artık eve gitmesi gerek.”</p>

    <p>“Bir kere daha denemek istiyorum. Bir kerecik daha.”</p>

    <p>Saçiko sabırsızca içini çekti, sonra bana baktı. Omuzlarımı silktim ve güldüm.</p>

    <p>“Tamam,” dedi Saçiko. “Bir kere daha dene.”</p>

    <p>Birkaç kişi daha ödül kazandı. Genç bir kadın yüz pudrası kazanınca ödülün uygunluğu alkışlandı. Mariko’nun üçüncü kez geldiğini gören mendilli adam başka bir komik yüz ifadesi takındı.</p>

    <p>“Peki, küçük prenses, yine geldin! Hâlâ sepeti mi istiyorsun? Şu kocaman kürklü ayıyı istemez misin?”</p>

    <p>Mariko hiçbir şey söylemeden adamın kâseyi uzatmasını bekledi. Bileti çektiğinde adam uzun uzun bileti inceledi, sonra arkaya, ödüllerin sergilendiği yere doğru baktı. Bileti bir kere daha inceledikten sonra başını salladı.</p>

    <p>“Sepeti kazanamadın. Ama <em>büyük ödüllerden</em> birini kazandın.”</p>

    <p>Çevreden kahkahalar ve alkışlar yükseldi. Adam tezgâhın arkasına geçti, büyük tahta kutuya benzer bir şeyle geri geldi.</p>

    <p>“Annenin içine sebzelerini koyması için!” diyerek Mariko’dan çok kalabalığa doğru ödülü kaldırıp gösterdi. Benimle birlikte Saçiko da kahkahayla gülüyordu, o da alkışladı. Mariko’nun ödülüyle geçmesi için yol açmışlardı.</p>

    <p>Kalabalıktan uzaklaştığımızda Saçiko hâlâ gülüyordu. O kadar çok güldü ki gözlerinden yaşlar geldi; gözyaşlarını silip kutuya baktı.</p>

    <p>“Ne tuhaf bir şey,” dedi bana uzatırken.</p>

    <p>Bir portakal sandığı büyüklüğündeydi ve şaşılacak kadar hafifti, tahtası düzgün fakat verniksizdi, bir yüzünde yana doğru sürülerek açılan iki tel kapak vardı.</p>

    <p>“Kullanışlı olabilir,” dedim kapağın birini açarken.</p>

    <p>“Büyük ödüllerden birini kazandım,” dedi Mariko.</p>

    <p>“Evet, aferin,” dedi Saçiko.</p>

    <p>“Bir keresinde bir kimono kazanmıştım,” dedi Mariko bana. “Tokyo’da bir keresinde kimono kazanmıştım.”</p>

    <p>“Evet, yine kazanmıştın.”</p>

    <p>“Etsuko, çantamı taşıyabilir misin acaba? O zaman ben de bunu taşıyabilirim.”</p>

    <p>“Büyük ödüllerden birini kazandım,” dedi Mariko.</p>

    <p>“Evet, şansı çok iyiydi,” dedi annesi gülerek.</p>

    <p><em>Kujibiki</em> tezgâhından uzaklaştık. Cadde, atılmış gazetelerle, her türlü ıvır zıvırla doluydu.</p>

    <p>“Kedi yavrularım bunun içinde yaşayabilir, değil mi?” diye sordu Mariko. “İçine örtü sereriz, onların evi olur.”</p>

    <p>Saçiko kolları arasındaki kutuya kuşkuyla baktı. “Bunu seveceklerini pek sanmam.”</p>

    <p>“Bu onların evi olur. Sonra Yasuko-san’ın evine giderken onları bunun içinde taşıyabiliriz.”</p>

    <p>Saçiko yorgun bir ifadeyle gülümsedi.</p>

    <p>“Taşıyabiliriz, değil mi, anne? Kedi yavrularını bunun içinde taşıyabiliriz.”</p>

    <p>“Evet, galiba,” dedi Saçiko. “Evet, tamam. Kedileri bunun içinde taşıyacağız.”</p>

    <p>“O zaman kediler yanımızda kalabilir?”</p>

    <p>“Evet, kalabilir. Bak göreceksin Yasuko-san’ın babası karşı çıkmayacak.”</p>

    <p>Mariko ileriye doğru koştu, sonra bizim yetişmemizi bekledi.</p>

    <p>“Öyleyse onlara ev bulmamız gerekmeyecek artık.”</p>

    <p>“Hayır, artık gerek yok. Yasuko-san’ın evine gideceğiz, kedileri de götüreceğiz.”</p>

    <p>“O zaman onlara yeni sahip aramamız gerekmiyor. Bizimle kalabilecekler. Onları kutunun içinde götüreceğiz, değil mi, anne?”</p>

    <p>“Evet,” dedi Saçiko. Sonra başını arkaya doğru attı, yeniden gülmeye başladı.</p>

    <p class="paragraf">Mariko’nun yüzünü çoğu zaman o akşam tramvayda eve dönerkenki ifadesiyle anımsıyorum. Alnını cama dayamış, pencereden dışarıya bakıyordu; dışarıda akıp giden kentin değişen ışıklarının aydınlattığı çocuksu bir yüz. Eve dönüş yolculuğunda Mariko sessizce otururken, Saçiko ile ben biraz konuştuk. Bir ara Saçiko şöyle dedi:</p>

    <p>“Kocan sana kızmayacak mı?”</p>

    <p>“Olabilir,” dedim gülümseyerek. “Ama dün ona geç kalabileceğimi söylemiştim.”</p>

    <p>“Çok güzel bir gün oldu.”</p>

    <p>“Evet. Jiro isterse otursun kızsın. Ben bugün çok eğlendim.”</p>

    <p>“Bunu yine yapalım, Etsuko.”</p>

    <p>“Evet, yine yapalım.”</p>

    <p>“Unutma, ben taşındıktan sonra ziyaretime gel.”</p>

    <p>“Evet, unutmam.”</p>

    <p>Ondan sonra yeniden sessizleştik. Kısa bir süre sonra tramvay durmak için yavaşladığında Saçiko birden irkildi. Vagonun öteki tarafına, çıkışa yakın bir yerde iki üç kişinin toplandığı yere doğru bakıyordu. Orada durmuş Mariko’ya bakan bir kadın vardı. Zayıf, yorgun yüzlü, otuz otuz beş yaşlarında bir kadındı. Mariko’ya oldukça masum bir ifadeyle baktığı fark ediliyordu ama Saçiko’nun tepkisi üzerine galiba kuşkulandım. Bu arada Mariko kadının varlığından habersiz pencereden dışarı bakmayı sürdürüyordu.</p>

    <p>Kadın, Saçiko’nun kendisine baktığını fark etti, arkasını döndü. Tramvay durunca kapılar açıldı, kadın dışarı çıktı.</p>

    <p>“O kişiyi tanıyor muydun?” diye sordum yavaşça.</p>

    <p>Saçiko güldü. “Hayır. Yanıldım galiba.”</p>

    <p>“Onu başka birine mi benzettin?”</p>

    <p>“Yalnızca bir an. Aslında hiçbir benzerlik yoktu.” Yeniden güldü, sonra nerede bulunduğumuzu anlamak için dışarı baktı.</p>
  </div>
</body>
</html>
