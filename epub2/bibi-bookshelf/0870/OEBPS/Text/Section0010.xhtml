<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uzak Tepeler</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">6</h1>

    <p>O gece onu bulmam ne kadar sürdü şimdi bunu bilemiyorum. Büyük olasılıkla epey sürmüştür, çünkü o sıralar hamileliğim ilerlediği için hızlı hareket etmekten kaçınıyordum. Ayrıca, dışarı çıkar çıkmaz ırmağın kıyısında yürümek içime tuhaf bir huzur vermişti. Kıyının bir bölümünde otlar oldukça uzundu. Otların ayağıma değişini çok iyi anımsadığıma göre o gece sandaletlerimi giymiş olmalıyım. Ben yürürken çevremde gürültü yapan böcekler vardı.</p>

    <p>Sonunda değişik bir sesin, ardım sıra otların arasında bir yılan sürünüyormuş gibi hışırdayan bir şeyin sesinin farkına vardım. Dinlemek için durduğumda ne olduğunu anladım; bir eski halat parçası bileğime dolanmıştı, ben de onu otların arasında sürüklüyordum. Ayağımdan halatı özenle çıkardım. Ay ışığına doğru tuttuğumda parmaklarımın arasındaki şeyin ıslak ve çamurlu olduğunu hissettim.</p>

    <p>“Merhaba Mariko,” dedim, çünkü biraz ötemde otların üzerinde dizlerini çenesine doğru çekmiş oturuyordu. Oturduğu yerde ırmak kıyısındaki beş on söğüt ağacından biri vardı. Yüzünü daha yakından görebilmek için birkaç adım daha attım.</p>

    <p>“Bu ne?” diye sordu.</p>

    <p>“Hiç. Yürürken ayağıma takıldı.”</p>

    <p>“İyi, ama ne?”</p>

    <p>“Hiçbir şey, yalnızca eski bir halat parçası. Neden buraya geldin?”</p>

    <p>“Bir kedi yavrusu almak ister misin?”</p>

    <p>“Bir kedi yavrusu mu?”</p>

    <p>“Annem kedi yavrularını alıkoyamayacağımızı söylüyor. Birini ister misin?”</p>

    <p>“Hiç sanmam.”</p>

    <p>“Ama onlara kısa sürede ev bulmamız gerekiyor. Yoksa annemin dediğine göre onları suda boğmak zorunda kalacakmışız.”</p>

    <p>“Çok yazık olur.”</p>

    <p>“Atsu’yu alabilirsin.”</p>

    <p>“Bakalım.”</p>

    <p>“Neden aldın bunu?”</p>

    <p>“Sana söyledim, bir şey değil. Yalnızca ayağıma dolanmıştı.” Bir adım daha yaklaştım. “Neden öyle yapıyorsun, Mariko?”</p>

    <p>“Ne yapıyorum?”</p>

    <p>“Yüzünü tuhaf bir biçimde buruşturuyorsun.”</p>

    <p>“Yüzümü tuhaf bir biçimde buruşturmuyorum. Neden halatı aldın?”</p>

    <p>“Yüzünü tuhaf bir biçimde buruşturuyorsun. Çok tuhaf.”</p>

    <p>“Neden halatı aldın?”</p>

    <p>Bir süre onu izledim. Yüzünde korkunun izleri vardı.</p>

    <p>“Peki, bir kedi yavrusu almak istemiyor musun?” diye sordu.</p>

    <p>“Hayır, hiç sanmıyorum. Neyin var?”</p>

    <p>Mariko ayağa kalktı. Söğüt ağacının yanına yürüdüm. Biraz ötede kulübeyi gördüm, damı gökyüzünden daha koyu renkteydi. Mariko’nun karanlıkta uzaklaşan ayak seslerini duyabiliyordum.</p>

    <p class="paragraf">Kulübenin kapısına vardığımda içeriden öfkeli öfkeli konuşan Saçiko’nun sesi geliyordu. İçeri girdiğimde ikisi de bana döndü. Saçiko odanın ortasında, kızı da onun karşısında duruyordu. Lambanın ışığının altında, özenli makyajıyla yüzü bir maskeye benziyordu.</p>

    <p>“Galiba Mariko sana sorun çıkardı,” dedi.</p>

    <p>“Şey, dışarıya kaçtı...”</p>

    <p>“Etsuko-san’dan özür dile.” Mariko’yu kolundan kaba bir biçimde yakaladı.</p>

    <p>“Yine dışarı çıkmak istiyorum.”</p>

    <p>“Kımıldamayacaksın. Şimdi özür dile.”</p>

    <p>“Dışarıya gitmek istiyorum.”</p>

    <p>Serbest olan eliyle Saçiko çocuğun poposuna sertçe vurdu. “Hemen Etsuko-san’dan özür dile.”</p>

    <p>Mariko’nun gözlerinde yaşlar belirmeye başlamıştı. Bana şöyle bir bakıp tekrar annesine döndü. “Sen neden hep gidiyorsun?”</p>

    <p>Saçiko uyarırcasına elini kaldırdı yeniden.</p>

    <p>“Neden her zaman Frank-san’la çıkıp gidiyorsun?”</p>

    <p>“Özür dileyecek misin?”</p>

    <p>“Frank-san, bir domuz gibi işiyor. Bir lağım domuzu o.”</p>

    <p>Çocuğuna dik dik bakarken Saçiko’nun eli hâlâ havadaydı.</p>

    <p>“O kendi çişini içiyor.”</p>

    <p>“Sus.”</p>

    <p>“O, kendi çişini içiyor ve yatağını pisletiyor.”</p>

    <p>Saçiko hâlâ ters ters bakıyordu, ama sesini çıkarmadı.</p>

    <p>“O, kendi çişini içiyor.” Mariko kolunu kurtarıp kayıtsız bir edayla odadan çıktı. Girişte dönüp annesine baktı. “Bir domuz gibi işiyor,” diye yineledi, sonra karanlıkta kayboldu.</p>

    <p>Saçiko sanki benim varlığımı unutmuşçasına bir süre girişe baktı.</p>

    <p>“Ardından gitmeyelim mi?” dedim bir süre sonra.</p>

    <p>Saçiko bana baktı; biraz rahatlamış gibi görünüyordu. “Hayır,” dedi otururken. “Bırak onu.”</p>

    <p>“Ama vakit çok geç.”</p>

    <p>“Bırak onu. Canı ne zaman isterse o zaman döner.”</p>

    <p>Kapağı açık sobanın üstündeki çaydanlık bir süredir kaynamaktaydı. Saçiko onu ateşten alıp çay hazırlamaya başladı. Bir süre izledikten sonra, yavaşça sordum:</p>

    <p>“Arkadaşını buldun mu?”</p>

    <p>“Evet, Etsuko,” dedi. “Onu buldum.” Bana doğru bakmadan çay hazırlamayı sürdürdü. Sonra, “Bu gece buraya gelmen büyük bir incelikti. Mariko için özür dilerim,” dedi.</p>

    <p>Onu izlemeyi sürdürdüm. Sonunda, “Şimdi ne yapacaksın?” diye sordum.</p>

    <p>“Ne mi yapacağım?” Saçiko demliği doldurdu, sonra kalan suyu alevlerin üstüne boşalttı. “Etsuko, sana birçok kez söylediğim gibi, benim için en önemli şey kızımın mutluluğudur. Bu her şeyden önce gelir. Üstelik, ben bir anneyim. Görgü kurallarını hiçe sayan bir bar kızı değilim. Ben bir anneyim, kızımın çıkarları her şeyden önce gelir.”</p>

    <p>“Elbette.”</p>

    <p>“Amcama yazmaya niyetlendim. Ona nerede olduğumu bildireceğim ve içinde bulunduğum durumla ilgili bilmesi gereken ne varsa anlatacağım. Sonra isterse onun evine dönmemiz olasılığını da düşüneceğim.” Saçiko demliği ellerinin arasına aldı ve hafifçe sallamaya başladı. “Aslında, Etsuko, olaylar bu türlü geliştiği için memnunum. Düşünsene, kızımın kendini yabancılarla –Ame-ko’larla– dolu bir ülkede bulması ne kadar korkunç. Birdenbire bir Ame-ko’nun babası olması, düşünsene, onun için ne kadar anlaşılmaz bir şey. Ne demek istediğimi anlıyor musun, Etsuko? Zaten yaşamında yeterince çalkantı oldu, yerleşik bir düzeni olmalı, bunu hak ediyor. İşlerin böyle olması iyi oldu.”</p>

    <p>Onaylarcasına bir şeyler mırıldandım.</p>

    <p>“Çocuklar, Etsuko,” diye ekledi, “sorumluluk demektir. Bunu sen de yakında öğreneceksin. Bundan erkek arkadaşım da korkuyor, korktuğu apaçık ortada. Mariko’dan korkuyor. Tabii, ben bunu kabul edemem, Etsuko. Kızım her şeyden önce gelir. İşlerin böyle olması iyi oldu.” Demliği elinde sallamayı sürdürdü.</p>

    <p>“Senin için oldukça üzücü olmuştur herhalde,” dedim sonunda.</p>

    <p>“Üzücü mü?” –Saçiko güldü– “Etsuko, bu kadar küçük şeylerin beni üzeceğini mi sanıyorsun? Senin yaşındayken, belki. Ama artık, hayır. Son birkaç yıl içinde çok şey geldi başıma. Neyse, bunun olacağını biliyordum. Ah, evet, hiç şaşırmadım. Bunu bekliyordum. Son kez Tokyo’dayken de hemen hemen öyle oldu. Ortadan kayboldu, bütün paramızı üç gün boyunca içerek bitirdi. Paranın büyük bir bölümü benimdi üstelik. Benim bir otelde hizmetçi olarak çalıştığımı biliyor muydun, Etsuko? Evet, hizmetçi olarak. Ama yakınmıyordum; gerekli parayı hemen hemen biriktirmiştik, birkaç hafta daha çalışıp gemiyle Amerika’ya gidebilecektik. Ama sonra o paranın hepsini içkiye yatırdı. Dizlerimin üzerinde yerleri ovarak geçirdiğim haftaların karşılığını o üç günde içerek bitirdi. Hem de yine bir barda ucuz bir bar kızıyla. Kızımın geleceğini böyle bir adamın ellerine nasıl bırakırım? Ben bir anneyim ve kızım her şeyden önce gelir.”</p>

    <p>Yeniden sustuk. Saçiko demliği yere önüne koydu, gözlerini ona dikti.</p>

    <p>“Amcanın anlayışla karşılayacağını umarım,” dedim.</p>

    <p>Omuzlarını silkti. “Amcama gelince, Etsuko, durumu onunla konuşacağım. Mariko’nun iyiliği için bunu yapmaya hazırım. Yardımcı olmazsa o zaman başka bir seçenek bulacağım. Yabancı bir ayyaşla Amerika’ya gitmeye hiç niyetim yok. Birlikte içki içeceği bir bar kızı bulduğu için mutluyum, hiç kuşkum yok birbirlerine layıktırlar. Bana gelince, Mariko için en iyisini yapacağım, kararım bu.”</p>

    <p>Saçiko bir süre daha demliğe bakmayı sürdürdü. Sonra içini çekti, ayağa kalktı. Pencereye doğru gitti, karanlığın içine gözlerini dikti.</p>

    <p>“Gidip onu arayalım mı artık?” dedim.</p>

    <p>“Hayır,” dedi Saçiko, dışarı bakmayı sürdürerek. “Yakında gelir. Dışarıda kalmak istiyorsa bırakalım kalsın.”</p>

    <p class="paragraf">Keiko’ya karşı davranışlarımdan ötürü şimdi yalnızca pişmanlık duyuyorum. Ne de olsa bu ülkede o yaşta bir genç kadının evden ayrılmak istemesinde hiçbir tuhaflık yok. Başarılı olduğum tek konu, galiba, sonunda evden ayrıldığında –yaklaşık altı yıl önce– bunu benimle olan bütün bağlarını kopararak yapmasını sağlamaktı. Ama o zamanlar, benim ulaşamayacağım bir yerlere gidip bu kadar çabuk ortalıktan kaybolabileceğini hiç düşünmemiştim; tek bildiğim, evde mutsuz olan kızımın dış dünyanın kendine fazla geleceğini anlayacağıydı. Ona bu kadar hiddetle karşı çıkmam yalnızca onu korumak içindi.</p>

    <p>O sabah –Niki’nin ziyaretinin beşinci günü– çok erken uyandım. İlk dikkatimi çeken şey önceki gecelerdeki, sabahlardaki yağmurun sesini duyamamamdı. Sonra beni neyin uyandırdığını anımsadım.</p>

    <p>Örtünün altında yatarken, loş ışıkta görülebilen nesnelere teker teker baktım. Birkaç dakika sonra sakinleşince yeniden gözlerimi kapadım. Ancak uyumadım. Keiko’nun ev sahibesini, Manchester’daki o odanın kapısını sonunda nasıl açtığını düşündüm.</p>

    <p>Gözlerimi açtım, odadaki nesnelere bir kez daha baktım. Sonunda kalktım, sabahlığımı giydim. Benim odamın yanındaki konuk odasında uyuyan Niki’yi uyandırmamaya dikkat ederek banyoya gittim. Banyodan çıktığımda bir süre sahanlıkta durdum. Merdivenin ilerisinde, holün en ucunda Keiko’nun odasının kapısını görebiliyordum. Kapı, her zamanki gibi kapalıydı. Oraya doğru bakmayı sürdürdüm, sonra birkaç adım yürüdüm. Sonunda kendimi kapının önünde buldum. Bir defasında burada durduğumda, içeriden hafif bir ses, bir kımıltı duyduğumu düşünmüştüm. Bir süre içeriyi dinledim, ama o sesi yeniden duyamadım. Uzanıp kapıyı açtım.</p>

    <p>Keiko’nun odası kurşuni ışıkta loş görünüyordu; yalnızca çarşaf serilmiş olan bir yatak, beyaz tuvalet masası, yerde ise Manchester’a giderken yanına almadığı eşyalarının bulunduğu birkaç karton kutu. Odadan içeri girdim. Perdeler açık olduğundan aşağıdaki meyve bahçesini görebiliyordum. Gökyüzü soluk ve beyazdı; yağmur yağmayacak gibiydi. Pencerenin altında, çimenlerin üzerinde iki tane kuş, düşen elmaları gagalıyorlardı. Yeniden soğuğu hissetmeye başlayınca odama döndüm.</p>

    <p class="paragraf">“Bir arkadaşım seninle ilgili bir şiir yazıyor,” dedi Niki. Mutfakta kahvaltı ediyorduk.</p>

    <p>“Benimle ilgili mi? Ne diye böyle bir şey yapıyor?”</p>

    <p>“Ona senden söz ediyordum, o da bir şiir yazmaya karar verdi. Harika bir şairdir.”</p>

    <p>“Benimle ilgili bir şiir mi? Ne saçma. Yazacak ne buluyor ki? Beni tanımıyor bile.”</p>

    <p>“Sana söylediğim gibi, anne, ona senden söz ettim. İnsanları bu kadar iyi anlaması şaşırtıcı. Bu biraz da kendisinden kaynaklanıyor.”</p>

    <p>“Anlıyorum. Peki, bu arkadaşın kaç yaşında?”</p>

    <p>“Anne, sen insanların kaç yaşında olduklarından başka bir şey düşünmüyorsun. Birisinin kaç yaşında olduğu hiç fark etmez, neler görüp geçirdikleri önemlidir. İnsan yüz yaşına gelip de hiçbir şey görüp geçirmemiş olabilir.”</p>

    <p>“Galiba öyle.” Güldüm, pencerelere doğru baktım. Dışarıda yağmur çiselemeye başlamıştı.</p>

    <p>“Ona senden söz ediyorum,” dedi Niki. “Senden, babamdan, Japonya’yı nasıl terk ettiğinizden. Arkadaşım gerçekten etkilendi. Bunun nasıl bir şey olduğunu, söylendiği kadar kolay olmadığını çok iyi anlıyor.”</p>

    <p>Bir süre pencerelere bakmayı sürdürdüm. Sonra çabucak, “Arkadaşının müthiş bir şiir yazacağından hiç kuşkum yok,” dedim. Meyve sepetinden bir elma alıp bıçağımla onu soymaya başladığımda Niki beni izliyordu.</p>

    <p>“Çocuklarıyla, sefil kocalarıyla uğraşmaktan başka bir şey yapmayan o kadar çok kadın var ki, hepsi de oldukça mutsuzlar. Ama cesaretlerini toplayıp da bunu değiştirecek bir şey de yapmıyorlar. Yaşamlarının sonuna kadar bu böyle sürüp gidiyor.”</p>

    <p>“Anlıyorum. Yani sen şimdi onların çocuklarını bırakıp kaçmaları gerektiğini mi söylüyorsun, Niki?”</p>

    <p>“Ne demek istediğimi biliyorsun. İnsanların yaşamlarını boşa harcamaları üzücü.”</p>

    <p>Kızımın bir şeyler söylememi bekler gibi duraksamasına karşın hiçbir şey söylemedim.</p>

    <p>“Senin yaptığın hiç de kolay olmamalı, anne. Yaşamınla ilgili olarak verdiğin kararlardan gurur duymalısın.”</p>

    <p>Elmayı soymayı sürdürdüm. Bitirdiğimde parmaklarımı peçeteye kuruladım.</p>

    <p>“Arkadaşlarımın hepsi böyle düşünüyor,” dedi Niki. “Tabii ki bilen arkadaşlarım.”</p>

    <p>“Gururum okşandı. Lütfen o harika arkadaşlarına teşekkür et.”</p>

    <p>“Aklıma geldi de söyledim, o kadar.”</p>

    <p>“Ne demek istediğini şimdi daha açık anlatmış oldun.”</p>

    <p>O sabah belki de ona gereksiz yere ters davranmıştım, ama o zamanlar Niki’nin galiba bu konularda kendime güvenimin pekiştirilmesi ihtiyacında olduğumu düşünmesi kendi kuruntusuydu. Ayrıca Nagasaki’deki son günlerimde gerçekte neler olduğu konusunda hiçbir fikri yoktu. Herhalde babasının ona anlatmış olduklarına dayanarak kendisi bir şeyleri gözünde canlandırıyordu. Gözünde canlandırdıklarının elbette hatalı yanları da vardır. Kocam Japonya’yla ilgili pek çok etkileyici makale yazmıştı, ama gerçekte kültürümüzün özelliklerini, hatta Jiro gibi bir adamı hiç anlayamamıştı. Jiro’yu sevgiyle anmak iddiasında değilim, ama kocamın dediği gibi budala bir adam da değildi. Jiro, ailesine karşı görevlerini yerine getirmek için çok çalıştı, benden de aynısını bekledi; kendi deyişiyle görevlerini bilen bir eşti. Ayrıca, kızı ile birlikte olduğu yedi yıl boyunca ona karşı iyi bir babaydı da. Şu son günlerde kendimi ne kadar kandırırsam kandırayım, Keiko’nun onu özlemediğini iddia edemem.</p>

    <p>Ancak artık bu tür şeyler uzun zamandır geçmişte kaldı, onları yeniden düşünmek istemiyorum. Japonya’dan ayrılmak konusunda haklı gerekçelerim vardı, ayrıca her zaman Keiko’nun çıkarlarını içtenlikle koruduğumu biliyorum. Bu tür olayların üzerine gitmekle hiçbir şey kazanılmaz.</p>

    <p class="paragraf">Pencere kenarına dizilmiş saksı çiçeklerini buduyordum, birden Niki’nin ne kadar sessizleştiğini fark ettim. Dönüp baktığımda Niki şöminenin önünde durmuş bahçeye bakıyordu. Onun bakışını izleyerek pencereye döndüm; camdaki buğuya karşın bahçe hâlâ açıkça görülebiliyordu. Niki galiba yağmurun ve rüzgârın devirdiği domates fidanlarını destekleyen sırıkların bulunduğu çitin yanındaki noktaya doğru bakıyordu.</p>

    <p>“Galiba bu yıl domatesler telef oldu,” dedim. “Onları gerçekten epey ihmal ettim.”</p>

    <p>Bir çekmecenin açıldığını duyduğumda hâlâ sırıklara bakıyordum; yeniden arkama döndüğümde Niki çekmeceleri karıştırıp duruyordu. Kahvaltıdan sonra babasının bütün gazete makalelerini okumaya karar vermiş, sabah saatlerinin büyük bir bölümünü evdeki bütün çekmecelere, kitap raflarına bakmakla geçirmişti.</p>

    <p>Birkaç dakika daha saksı çiçeklerimle uğraşmayı sürdürdüm; pencerenin kenarına dizilmiş pek çok saksı vardı. Ardımda Niki’nin çekmeceleri karıştırışını duyuyordum. Sonra yeniden sessizleşti, ona döndüğümde bana değil, yine bahçeye bakıyordu.</p>

    <p>“Galiba gidip havuzdaki balığa bakacağım,” dedi.</p>

    <p>“Havuzdaki balığa mı?”</p>

    <p>Niki yanıt vermeden odadan çıktı, bir süre sonra çimenlikte uzun adımlarla yürüdüğünü gördüm. Onu daha iyi görebilmek için camdaki buğunun birazını sildim. Niki bahçenin en ucundaki çiçekliğin ortasındaki balık havuzuna doğru yürüdü. Havuza yem attı, birkaç saniye havuza bakarak öylece durdu. Gövdesini profilden görebiliyordum; çok zayıf görünüyordu, son moda kılığına karşın onda hâlâ çocuksu bir şeyler vardı. Rüzgârın saçlarını dağıtışını izlerken neden dışarıya ceketsiz çıktığını merak ettim.</p>

    <p>Eve dönerken domates fidanlarının yanında durup yağan yağmura karşın bir süre onları izledi. Sonra birkaç adım yaklaşıp dikkatlice sırıkları sağlamlaştırmaya başladı. Büsbütün yıkılmış olanları dikleştirdi, neredeyse dizleri ıslak çimenlere değecek gibi çömelip yağmacı kuşlardan fidanları korumak için toprağa örttüğüm ağı düzeltti.</p>

    <p>“Teşekkürler, Niki,” dedim içeri geldiğinde. “Çok düşüncelisin.”</p>

    <p>Bir şeyler homurdanarak bir kanepeye oturdu. Oldukça sıkıldığını fark ettim.</p>

    <p>“Şu domatesleri bu yıl gerçekten ihmal ettim,” diye ekledim. “Artık fark etmiyor galiba. Bu kadar domatesle ne yapacağımı bilmiyorum. Geçen yıl çoğunu Morrisonlara vermiştim.”</p>

    <p>“Ah, Tanrım,” dedi Niki, “şu Morrisonlar. Peki yaşlı Morrisonlar nasıllar?”</p>

    <p>“Niki, Morrisonlar çok kibar insanlar. Neden onları küçümsemek gereğini duyuyorsun, anlayamıyorum. Bir zamanlar Cathy ile ikiniz iyi arkadaştınız.”</p>

    <p>“Ah, evet, Cathy. Peki o nasıl bugünlerde? Hiç kuşkum yok hâlâ ailesiyle yaşıyordur.”</p>

    <p>“Şey, evet. Bankada çalışıyor.”</p>

    <p>“Ne kadar da tipik.”</p>

    <p>“Bence onun yaşında yapılacak son derece akıllıca bir hareket. Marilyn de evlendi, biliyor muydun?”</p>

    <p>“A, öyle mi? Peki kiminle evlendi?”</p>

    <p>“Kocasının ne iş yaptığını anımsamıyorum. Bir kere rastladım. Hoş birine benziyordu.”</p>

    <p>“Bir papaz ya da ona benzer biri olmalı.”</p>

    <p>“Bak, Niki, onlara karşı neden böyle bir tutum takınmaya çalıştığını gerçekten anlamıyorum. Morrisonlar bize karşı her zaman kibardılar.”</p>

    <p>Niki sabırsızlıkla içini çekti. “Benim derdim onların davranış tarzları,” dedi. “Midemi bulandırıyor. Çocuklarını yetiştirme biçimleri.”</p>

    <p>“Ama sen Morrisonları yıllardır pek görmedin.”</p>

    <p>“Cathy’yi tanıdığım zamanlarda onları yeterince sık görmüştüm. Bu tür insanlar için hiçbir umut yoktur. Galiba Cathy için üzülmem gerek.”</p>

    <p>“Senin yaptığın gibi gidip Londra’ya yerleşmediği için mi suçluyorsun onu? Ama Niki, bu senin ve arkadaşlarının o kadar övündüğü açık görüşlülükle pek de bağdaşmıyor.”</p>

    <p>“Aman canım, önemli değil. Sen benim ne demek istediğimi anlamıyorsun zaten.” Bana doğru baktı, sonra yine içini çekti. “Önemli değil,” diye yineledi öteki yana bakarak.</p>

    <p>Bir süre ona bakmayı sürdürdüm. Sonunda pencerenin yanına geri dönüp birkaç dakika daha sessizce çalıştım.</p>

    <p>“Biliyorsun, Niki,” dedim bir süre sonra, “birlikte olmaktan memnun olduğun arkadaşlarının olmasına çok seviniyorum. Ayrıca, artık kendi yaşamını kendin yönetmelisin. Doğrusu da bu.”</p>

    <p>Kızım yanıt vermedi. Ona baktığımda çekmecede bulduğu gazetelerden birini okuyordu.</p>

    <p>“Arkadaşlarınla tanışmak isterim,” dedim. “Ne zaman istersen onları buraya getirebilirsin.”</p>

    <p>Niki, saçları gözünün önüne düşmesin diye başını geriye atıp okumayı sürdürdü. Yüzü, bütün dikkatini okuduğu şeye vermiş birinin yüzüydü.</p>

    <p>Yeniden bitkilerime döndüm, çünkü bu davranışın ne anlama geldiğini çok iyi biliyordum. Niki bende ne zaman Londra’daki yaşamıyla ilgili bir merak belirtisi görse hemen çok ince, ama oldukça dikkat çekici bir tutum takınırdı; diretirsem pişman olacağımı bana böyle anlatırdı. Sonuçta, onun şimdiki yaşantısını ancak kendi kafamda canlandırabildiğim kadarıyla biliyordum. Yine de mektuplarında –Niki mektup yazmayı hiç ihmal etmezdi– konuşmalarında hiç değinmediği kimi şeylere değinirdi. Bu sayede, örneğin erkek arkadaşının adının David olduğunu, Londra’da bir üniversitede politika okuduğunu öğrenmiştim. Yine de konuşmamız sırasında David’in sağlığının nasıl olduğunu sorsaydım, bu engelin kesin olarak yıkılacağını biliyorum.</p>

    <p>Kişisel gizliliğe karşı duyduğu bu saldırgan saygı bana kız kardeşini anımsatıyor. Çünkü gerçekte kızlarımın, kocamın kabul edebileceğinden daha fazla ortak yönleri vardı. Kocama göre onlar birbirlerinin zıddıydılar; dahası, Keiko doğası gereği güç bir insandı ve onun için yapabileceğimiz çok az şey vardı. Gerçekte kocam hiçbir zaman açıkça dile getirmediyse de Keiko’nun kişiliğini babasından aldığını ima ederdi. Bunun aksini iddia edemezdim, çünkü bizim değil de Jiro’nun suçlanması en kolay açıklamaydı. Elbette kocam Keiko’yu bebekliğinde tanımadı; tanımış olsaydı, her iki kızımın da bebekliklerinde ne kadar benzediklerini çok iyi anlardı. Her ikisi de öfkeliydiler, ikisi de sahipleniciydiler; üzüldüklerinde öteki çocuklar gibi öfkeleri çabuk geçmez, neredeyse gün boyu huysuz olurlardı. Şimdi ise biri mutlu, kendine güvenen genç bir kadın oldu –Niki’nin geleceği için çok umutluyum– öteki ise gitgide mutsuz olduktan başka kendi canına da kıydı. Kocamın yaptığı gibi, onun doğasını ya da Jiro’yu suçlamak o kadar kolay değil bence. Ancak, bu olaylar artık geçmişte kaldı, onları yeniden gözden geçirmenin kazandıracağı şey çok az.</p>

    <p class="paragraf">“Bu arada, anne,” dedi Niki. “Bu sabahki sendin, değil mi?”</p>

    <p>“Bu sabah mı?”</p>

    <p>“Bu sabah sesler duydum. Oldukça erken, sabah dört sıralarında.”</p>

    <p>“Seni rahatsız ettiğim için özür dilerim. Evet, bendim.” Gülmeye başladım. “Kim olduğunu sanmıştın?” Gülmeyi sürdürdüm, bir süre daha kendimi tutamadım. Niki, okuduğu gazete hâlâ önünde açık dururken bana baktı. “Seni uyandırdığım için özür dilerim Niki,” dedim sonunda gülmemi tutarak.</p>

    <p>“Önemli değil, zaten uyanıktım. Bugünlerde doğru dürüst uyuyamıyorum.”</p>

    <p>“Hem de odalar konusunda bu kadar yaygara kopardıktan sonra. Belki de bir doktora görünmelisin.”</p>

    <p>“Belki de görünürüm.” Niki gazetesine döndü.</p>

    <p>Kullandığım budama makasını bir kenara koyup ona döndüm. “Biliyor musun, çok tuhaf. Bu sabah yine o düşü gördüm.”</p>

    <p>“Hangi düşü?”</p>

    <p>“Sana dün sabah anlatmıştım, ama galiba dinlemiyordun. Yine aynı küçük kızı gördüm düşümde.”</p>

    <p>“Hangi küçük kızı?”</p>

    <p>“Geçen gün salıncakta oynarken gördüğümüz kızı. Köyde kahve içerken gördüğümüz.”</p>

    <p>Niki omzunu silkti. “Ha, o kız,” dedi başını kaldırmadan.</p>

    <p>“Aslında küçük kız o küçük kız değildi. Bunu bu sabah fark ettim. Küçük kız gibiydi, ama değildi.”</p>

    <p>Niki yeniden bana baktı. Sonra, “Galiba onun Keiko olduğunu söylemek istiyorsun,” dedi.</p>

    <p>“Keiko mu?” Güldüm. “Ne tuhaf bir fikir. Neden Keiko olsun? Hayır, Keiko ile hiç ilgisi yok.”</p>

    <p>Niki bana kuşkuyla bakmayı sürdürdü.</p>

    <p>“Bir zamanlar tanıdığım küçük bir kızdı,” dedim ona. “Çok uzun zaman önce.”</p>

    <p>“Hangi küçük kız?”</p>

    <p>“Senin tanıdığın biri değil. Onu çok uzun zaman önce tanımıştım.”</p>

    <p>Niki bir kere daha omuz silkti. “Aslında hiç uyuyamıyorum. Dün gece de galiba yalnızca dört saat falan uyudum.”</p>

    <p>“Bu oldukça can sıkıcı bir şey, Niki. Özellikle de senin yaşında. Belki de bir doktora gitmelisin. Ne zaman istersen gidip Dr. Ferguson’u görebilirsin.”</p>

    <p>Niki sabırsız hareketlerinden birini yaptı ve babasının gazetedeki makalesine döndü. Bir süre onu izledim.</p>

    <p>“Aslında bu sabah başka bir şey fark ettim,” dedim. “Şu düş ile ilgili başka bir şey.”</p>

    <p>Kızım duymuyor gibiydi.</p>

    <p>“Biliyorsun,” dedim, “küçük kız salıncağın üzerinde değildi. Başlangıçta öyle gibiydi. Ama üzerinde olduğu şey salıncak değildi.”</p>

    <p>Niki bir şeyler homurdandı ve okumayı sürdürdü.</p>
  </div>
</body>
</html>
