<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uzak Tepeler</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">2</h1>

    <p>O günlerde Nakagava bölgesine geri dönmek içimde hâlâ üzüntü ve sevinç karışımı duygular uyandırıyordu. Bayırlık bir bölgeydi, ev öbeklerinin arasındaki dik ve dar sokakları yeniden tırmanmak içimi bir yitirme duygusuyla doldurmaya yetiyordu. Çok sık gitmesem de, uzun süre de uzak kalamıyordum.</p>

    <p>Bayan Fujivara’yı aramak bende o karmaşık duyguları uyandırdı; çünkü saçları kırlaşmaya başlamış, nazik bir kadın olan Bayan Fujivara annemin en yakın arkadaşlarından biriydi. Erişte lokantası işlek bir sokakta bulunuyordu; sonradan eklenmiş bir çatıyla üstü örtülmüş beton bir ön avlusu vardı, müşteriler buradaki tahta masa ve sıralarda oturup yemeklerini yiyorlardı. Bayan Fujivara, öğlen tatillerinde ve büro çıkışı evlerine dönerken uğrayanlarla epey iş yapıyorsa da, günün öteki saatlerinde müşteriler azalıyordu.</p>

    <p>O öğleden sonra biraz kaygılıydım, çünkü Saçiko çalışmaya başladığından beri ilk kez lokantaya gidiyordum. Bayan Fujivara’nın gerçekten de bir yardımcı istediğinden kuşku duyduğum için –her ikisi açısından da– kaygılanıyordum. Sıcak bir gündü ve küçük sokak insan kaynıyordu. Gölgeye vardığıma sevinmiştim.</p>

    <p>Bayan Fujivara beni görünce sevindi. Bir masaya oturttu, sonra çay getirmeye gitti. O öğleden sonra pek az müşteri vardı –belki de hiç yoktu, anımsamıyorum– Saçiko da ortalıkta yoktu. Bayan Fujivara geri döndüğünde, “Arkadaşımın işleri nasıl gidiyor? İyi mi?” diye sordum.</p>

    <p>“Arkadaşın mı?” Bayan Fujivara omuzlarının üstünden mutfağın kapısına doğru baktı. “Karideslerin kabuklarını ayıklıyor. Birazdan dışarı çıkar.” Sonra, sanki düşüncesini değiştirmiş gibi ayağa kalkıp kapıya doğru ilerledi. “Saçiko-san,” diye seslendi. “Etsuko burada.” İçeriden bir sesin yanıt verdiğini duydum.</p>

    <p>Yeniden oturduğunda Bayan Fujivara uzanıp karnıma dokundu. “Artık belli olmaya başlıyor,” dedi. “Bundan sonra çok dikkat etmelisin.”</p>

    <p>“Pek fazla iş yaptığım yok zaten,” dedim. “Oldukça basit bir yaşam sürüyorum.”</p>

    <p>“Bu iyi. İlk hamileliğimi anımsıyorum da, oldukça şiddetli bir deprem olmuştu. O zaman Kazuo karnımdaydı. Yine de tamamen sağlıklı doğdu. Fazla kaygılanmamaya bak, Etsuko.”</p>

    <p>“Kaygılanmamaya çalışıyorum.” Mutfağın kapısına doğru baktım. “Benim arkadaş nasıl, memnun mu?”</p>

    <p>Bayan Fujivara’nın bakışları benim mutfağa çevrilmiş bakışlarımı izledi. Sonra bana dönüp, “Memnun galiba,” dedi. “Siz iyi arkadaşsınız, değil mi?”</p>

    <p>“Evet. Oturduğumuz mahallede çok fazla arkadaşım yok. Saçiko’yla tanışmış olduğum için mutluyum.”</p>

    <p>“Evet. Çok güzel.” Bir süre bana baktı. “Etsuko, bugün oldukça yorgun görünüyorsun.”</p>

    <p>“Galiba öyle,” dedim gülerek. “Galiba öyle de olması gerekiyor.”</p>

    <p>“Evet, elbette.” Bayan Fujivara yüzüme bakmayı sürdürdü, “Biraz... mutsuz göründüğünü söylemek istemiştim.”</p>

    <p>“Mutsuz mu? Kesinlikle öyle bir şey yok. Yalnızca biraz yorgunum, ama bunun dışında hiç bu kadar mutlu olmamıştım.”</p>

    <p>“Çok güzel. Artık mutlu şeyleri düşünmelisin. Çocuğunu. Geleceği.”</p>

    <p>“Evet, öyle zaten. Çocuğumu düşünmek beni neşelendiriyor.”</p>

    <p>“Güzel,” Başını sallarken hâlâ beni süzüyordu. “Her şey senin tutumuna bağlı. Bir anne istediği kadar çocuğunun fiziksel gereksinimlerini karşılasın, çocuk yetiştirmek için olumlu bir tutumunun olması gerek.”</p>

    <p>“Evet, o günleri iple çekiyorum,” dedim gülerek. Duyduğum gürültü üzerine yeniden mutfağa doğru baktım, ama Saçiko görünürde yoktu.</p>

    <p>“Her hafta gördüğüm genç bir kadın var,” diye sürdürdü konuşmasını Bayan Fujivara. “Hamileliğinin altıncı veya yedince ayında olmalı. Ne zaman mezarlığa gitsem onu orada görüyorum. Onunla hiç konuşmadım, ama orada kocasıyla dururken çok üzgün görünüyor. Hamile bir kız ile kocasının pazar günlerini ölümü düşünerek geçirmeleri doğru değil. Onlar bunu saygılarından yapıyorlar, biliyorum, ama yine de bunun doğru olmadığını düşünüyorum. Geleceği düşünmeleri gerek.”</p>

    <p>“Herhalde unutmak zor geliyor.”</p>

    <p>“Öyle herhalde. Onun için üzülüyorum. Ama artık ileriyi düşünmek zorundalar. Bir çocuk dünyaya getirmek ve her hafta mezarlığı ziyaret etmek olmaz.”</p>

    <p>“Elbette.”</p>

    <p>“Mezarlıklar genç insanlara göre değildir. Kazuo bazen benimle gelir, ama ben hiç üstelemem. İleriye doğru bakmaya başlamanın da zamanı geldi.”</p>

    <p>“Kazuo nasıl?” diye sordum. “İşinden memnun mu?”</p>

    <p>“Memnun. Gelecek ay terfi bekliyor. Ama başka şeyleri de biraz düşünmesi gerekir. Sonsuza kadar genç kalmayacak.”</p>

    <p>Tam o sırada gözüm dışarıda gelip geçen insan selinin ortasında, güneşin altında duran küçük bir karaltıya takıldı.</p>

    <p>“Oradaki Mariko-san değil mi?” dedim.</p>

    <p>Bayan Fujivara oturduğu yerde geriye dönüp, “Mariko-san,” diye seslendi. “Nerelerdeydin?”</p>

    <p>Mariko bir an dışarıda caddede kımıldamadan durdu. Sonra ön avlunun gölgesine yürüdü, önümüzden geçti, yakınımızdaki boş bir masaya oturdu.</p>

    <p>Bayan Fujivara küçük kızı izledikten sonra bana huzursuz bir bakış fırlattı. Bir şeyler söylemek üzereymiş gibiydi, ama sonra ayağa kalktı ve küçük kıza doğru ilerledi.</p>

    <p>“Mariko-san, nerelerdeydin?” Bayan Fujivara sesini alçaltmıştı, ama onu duyabiliyordum. “Böyle kaçıp gitmemen gerek. Annen sana çok kızgın.”</p>

    <p>Mariko parmaklarını inceliyordu. Bayan Fujivara’ya bakmadı bile.</p>

    <p>“Üstelik, Mariko-san, lütfen müşterilerle öyle konuşma. Bunun terbiyesizlik olduğunu bilmiyor musun? Annen sana çok kızgın.”</p>

    <p>Mariko ellerini incelemeyi sürdürdü. Ardından Saçiko mutfağın kapı aralığında belirdi. O sabah Saçiko’yu gördüğümde ilk düşündüğümden gerçekten de daha yaşlı olduğu izlenimine kapıldığımı anımsıyorum; bir eşarbın içine gizlenmiş uzun saçlarıyla gözlerinin ve ağzının çevresindeki yorgun cilt bölgeleri sanki daha da belirgindi.</p>

    <p>“İşte annen burada,” dedi Bayan Fujivara. “Galiba sana çok kızgın.”</p>

    <p>Küçük kız annesine sırtı dönük olarak oturmayı sürdürdü. Saçiko ona bir göz atıp gülümseyerek bana döndü.</p>

    <p>“Nasılsın Etsuko?” dedi, kibarca eğilerek. “Seni burada görmek ne hoş bir sürpriz.”</p>

    <p>Ön avlunun öbür köşesinde devlet dairesi kılığıyla iki kadın bir masada oturmaktaydı. Bayan Fujivara o yana doğru bir el hareketi yaptı, sonra bir kez daha Mariko’ya döndü.</p>

    <p>“Neden biraz mutfağa gitmiyorsun,” dedi usulca. “Annen sana ne yapman gerektiğini gösterecek. Çok kolay. Hiç kuşkum yok, senin gibi zeki bir kız üstesinden gelir.”</p>

    <p>Mariko söylenenleri duymamış gibiydi! Bayan Fujivara Saçiko’ya baktı; bir an birbirlerine soğuk bakışlar fırlattıklarını düşündüm. Sonra Bayan Fujivara döndü, müşterilerine doğru yürüdü. Onları tanıyormuş gibiydi, çünkü ön avlunun karşı tarafına geçerken tanıdık binlerini selamlar gibi selamlamıştı.</p>

    <p>Saçiko gelip masamın köşesine ilişti. “Mutfağın içerisi çok sıcak,” dedi.</p>

    <p>“İşleriniz nasıl gidiyor?” diye sordum.</p>

    <p>“Nasıl mı gidiyor? Şey, Etsuko, bir erişte lokantasında çalışmak elbette eğlenceli bir deneyim. Ne yalan söyleyeyim, kendimi günün birinde böyle bir yerde tabakları yıkarken bulacağımı düşünmemiştim. Yine de, oldukça eğlenceli,” diyerek çabucak güldü.</p>

    <p>“Anlıyorum. Ya Mariko, düzeldi mi biraz?”</p>

    <p>İkimiz de Mariko’nun oturduğu masaya baktık, çocuk hâlâ ellerine bakıyordu.</p>

    <p>“A, Mariko iyi,” dedi Saçiko. “Elbette zaman zaman huzursuzlanıyor. Ama bu koşullar altında başka türlü olması da beklenemez. Bu hoş değil, Etsuko, ama görüyorsun ki kızım benim mizah anlayışımı paylaşmıyor. Burasını pek eğlenceli bulmuyor.” Saçiko gülümseyerek tekrar Mariko’ya baktı. Sonra ayağa kalkıp ona doğru yürüdü.</p>

    <p>Yavaşça sordu: “Bayan Fujivara’nın bana anlattıkları doğru mu?”</p>

    <p>Küçük kız yanıt vermedi.</p>

    <p>“Müşterilere karşı yine kabalaştığını söylüyor. Bu doğru mu?”</p>

    <p>Mariko yine yanıt vermedi.</p>

    <p>“Bana anlattıkları doğru mu? Mariko, soru sorulduğunda yanıt ver lütfen.”</p>

    <p>“O kadın yine geldi,” dedi Mariko. “Dün gece. Sen gittikten sonra.”</p>

    <p>Saçiko bir iki saniye kızına baktı. Sonra, “Galiba artık içeri girsen iyi olacak. Haydi. Ne yapman gerektiğini göstereceğim,” dedi.</p>

    <p>“Dün gece yeniden geldi. Beni evine götüreceğini söyledi.”</p>

    <p>“Haydi, Mariko, mutfağa git ve orada beni bekle.”</p>

    <p>“Bana yaşadığı yeri gösterecek.”</p>

    <p>“Mariko, içeri git.”</p>

    <p>Ön avluda Bayan Fujivara ve iki kadın bir şeylere yüksek sesle gülüyorlardı. Mariko avuçlarına bakmayı sürdürdü. Saçiko dönüp benim masama geldi.</p>

    <p>“Beni biraz bağışla Etsuko,” dedi. “Ocaktakine bakmam gerek. Birazdan geri dönerim.” Sonra sesini alçaltarak ekledi: “Bu tür bir yere hayran olması beklenemez, değil mi?” Gülümsedi ve mutfağa doğru yürüdü. Kapıda bir kez daha kızına döndü:</p>

    <p>“Haydi Mariko, gel içeri.”</p>

    <p>Mariko kıpırdamadı. Saçiko omuzlarını silkip mutfağın içinde gözden kayboldu.</p>

    <p class="paragraf">O yazın başlangıcında, hemen hemen aynı dönemde, Ogata-san bizi ziyarete gelmişti; bu yılın başlarında Nagasaki’den taşınalı beri onun ilk ziyaretiydi. Kocamın babasıydı, tuhaftır ama onu hep, “Ogata-san” olarak düşünürdüm, hatta benim soyadımın da bu olduğu o günlerde bile. Ancak onu oldukça uzun bir süre “Ogata-san” olarak tanımıştım –hatta Jiro’yla tanışmadan uzun zaman önce–; ona, “Baba,” demeye de hiç alışamadım.</p>

    <p>Kocam ile Ogata-san birbirlerine pek benzemezlerdi. Bugün Jiro’yu anımsadığımda gözümün önüne ciddi yüzlü, sağlam yapılı, ufak tefek bir adam geliyor. Kocam dış görünüşüne öyle meraklıydı ki evdeyken bile çoğu kez gömlek ve kravatla gezinirdi. Şu anda onu, çoğunlukla gördüğüm haliyle oturma odamızdaki tatamide oturmuş, kahvaltısına ya da akşam yemeğine yumulmuş olarak görüyorum. Yürürken olsun dururken olsun, bir boksör için yadırganacak yanı bulunmayan bir biçimde öne doğru eğilme alışkanlığı olduğunu anımsıyorum. Babası ise onun aksine her zaman omuzları geriye atılmış, kendisine sakin, rahat bir görünüm veren bir biçimde otururdu. O yaz bizi ziyarete geldiğinde Ogata-san hâlâ çok sağlıklıydı, hatta çok daha genç bir adamın iyi gelişmiş fiziği ve dinçliği vardı üzerinde.</p>

    <p>Onun Şigeo Matsuda’nın adını andığı ilk sabahı anımsıyorum. Daha geleli birkaç gün olmuştu, ama küçük kare odayı birkaç gün daha kalacak kadar rahat bulmuş olmalıydı. O sabah hava açıktı ve üçümüz de Jiro işine gitmeden önce kahvaltımızı bitirmek üzereydik.</p>

    <p>“Şu sizin okul toplantısı,” dedi Jiro’ya, “bu gece değil mi?”</p>

    <p>“Hayır, yarın gece.”</p>

    <p>“Şigeo Matsuda’yı görecek misin?”</p>

    <p>“Şigeo mu? Hayır, sanmam. Bu tür şeylere pek katılmaz. Seni bırakıp gitmem gerektiği için özür dilerim, baba. Gitmesem iyi olur, ama o zaman gücenirler.”</p>

    <p>“Merak etme. Etsuko-san bana gayet iyi bakar. Ayrıca bu tür fırsatlar önemlidir.”</p>

    <p>“Birkaç gün izin alacaktım işten,” dedi Jiro, “ama bu aralar çok sıkışığız. Dediğim gibi, senin geldiğin gün aldık bu emri. Gerçekten can sıkıcı bir şey.”</p>

    <p>“Hiç de değil,” dedi babası. “Gayet iyi anlıyorum. Benim de iş hayatımda iki ayağımın bir pabuca girdiği günler geride kalalı çok olmadı. O kadar da yaşlı değilim, biliyorsun.”</p>

    <p>“Hayır, elbette.”</p>

    <p>Bir süre hiç konuşmadan yemeye devam ettik. Sonra Ogata-san, “Yani Şigeo Matsuda’ya rastlayacağını sanmıyorsun,” dedi. “Ama arada sırada ona hâlâ rastlıyorsun, değil mi?”</p>

    <p>“Bugünlerde pek sık değil. Yaşımız ilerledikçe yollarımız ayrıldı.”</p>

    <p>“Evet, hep böyle olur. Sınıf arkadaşlarının hep yolları ayrılır, o zaman da ilişkilerini korumak zor gelir. İşte bu toplantılar bunun için çok önemlidir. İnsan bağlarını bu kadar çabuk unutmamalı. Arada sırada geriye şöyle bir göz atmak iyi olur, olayları gerçek açıları içinde görmeyi sağlar. Evet, yarın bence mutlaka gitmelisin.”</p>

    <p>“Belki babam pazar günü de bizimle kalır,” dedi kocam. “O zaman belki o gün birlikte bir yerlere gideriz.”</p>

    <p>“Evet, bunu yapabiliriz işte. Harika bir düşünce. Ama yapman gereken başka işin varsa, benim için hiç önemli değil.”</p>

    <p>“Hayır, pazar gününü boş bırakabilirim herhalde. Bu aralar bu kadar meşgul olduğum için özür dilerim.”</p>

    <p>“Yarın için eski öğretmenlerinizi de çağırdınız mı?” diye sordu Ogata-san.</p>

    <p>“Bildiğim kadarıyla hayır.”</p>

    <p>“Bu tür olaylara öğretmenlerin daha sık çağırılmaması ayıp bir şey. Beni bazen çağırırlar. Üstelik ben gençken, öğretmenlerimizin çağrılmasına hep önem verirdik. Bence doğrusu da bu. Bir öğretmenin emeklerinin meyvesini görmesi için, öğrencilerin de gönül borçlarını göstermeleri için bir fırsat bu. Bence, ancak öğretmenler de bulunurlarsa yerinde bir iş olur.”</p>

    <p>“Evet, belki de haklısın.”</p>

    <p>“İnsanlar bugünlerde eğitimlerini kimlere borçlu olduklarını kolayca unutuyorlar.”</p>

    <p>“Evet, haklısın.”</p>

    <p>Kocam yemeğini bitirdi ve çubuklarını elinden bıraktı. Ona biraz daha çay koydum.</p>

    <p>“Tuhaf, küçük bir olay oldu geçen gün,” dedi Ogata-san. “Geriye dönüp baktığımda, belki de eğlenceli bile. Nagasaki’de kütüphanedeydim, süreli bir yayına rastladım –bir öğretmenler dergisi. Hiç duymamıştım, benim zamanımda yoktu. Onu okuyan, Japonya’daki bütün öğretmenlerin artık komünist olduğunu sanırdı.”</p>

    <p>“Görünüşe göre ülkede komünizm yayılıyor,” dedi kocam.</p>

    <p>“Arkadaşın Şigeo Matsuda’nın da yazısı var. Makalesinde adımın geçtiğini görünce nasıl şaşırdığımı düşün. Bugünlerde bu kadar söz edilmeye değer olduğumu sanmıyordum.”</p>

    <p>“Hiç kuşkum yok, babamı Nagasaki’de hâlâ çok iyi anımsıyorlar,” diye araya girdim.</p>

    <p>“Oldukça olağandışı bir şeydi. Dr. Endo ve benden, bizim emekliliğimizden söz ediyordu. Doğru anladımsa, bu mesleğin bizden kurtulduğunu söylemek istiyordu. Aslında, savaşın sonunda bizim işten kovulmuş olmamız gerektiğini öne sürecek kadar ileri gitmişti. Oldukça garip.”</p>

    <p>“Bunun aynı Şigeo Matsuda olduğundan emin misin?” diye sordu Jiro.</p>

    <p>“Aynı adam. Kuriyama Koleji’nden. Garip. Bizim eve, seninle oynamaya geldiğini anımsıyorum. Annen onu şımartırdı. Kütüphaneciye, bir kopyasını alabilir miyim, diye sordum, o da benim için bir tane sipariş edebileceğini söyledi. Sana gösteririm.”</p>

    <p>“Oldukça vefasızmış,” dedim.</p>

    <p>“O kadar şaşırdım ki,” dedi Ogata-san, bana dönerek. “Ayrıca Kuriyama’daki okul müdürüne onu tavsiye eden de bendim.”</p>

    <p>Jiro çayını bitirip ağzını peçetesine sildi. “Oldukça üzücü. Dediğim gibi, Şigeo’yu epeydir görmedim. Özür dilerim, baba, ama şimdi iznini istemeliyim, yoksa gecikeceğim.”</p>

    <p>“Elbette, iyi işler dilerim.”</p>

    <p>Jiro hole indi ve ayakkabılarını giymeye başladı. Ogata-san’a, “Sizin konumunuza gelmiş bir kişi biraz eleştiri beklemelidir, baba. Bu çok doğal,” dedim.</p>

    <p>“Öyle,” dedi, kahkahalarla gülerek. “Hayır, üzerinde durma, Etsuko. Bunu bir daha düşünmedim bile. Yalnızca Jiro o toplantıya gidecek diye aklıma geldi. Endo’nun makaleyi okuyup okumadığını merak ediyorum.”</p>

    <p>“İyi günler, baba,” diye holden seslendi Jiro. “Erken dönmeye çalışacağım.”</p>

    <p>“Saçmalama, hiç sorun değil. İşin daha önemli.”</p>

    <p>O sabah daha sonra Ogata-san odasından ceketini giymiş ve kravatını takmış olarak çıktı.</p>

    <p>“Dışarı mı çıkıyorsunuz, baba?” diye sordum.</p>

    <p>“Dr. Endo’yu ziyaret etmeyi düşünüyordum.”</p>

    <p>“Dr. Endo mu?”</p>

    <p>“Evet, bugünlerde ne durumda, gidip göreyim, diyordum.”</p>

    <p>“Öğlen yemeğinden önce gitmeyeceksiniz, değil mi?”</p>

    <p>“Birazdan çıksam iyi olacak,” dedi, saatine bakarak. “Endo artık Nagasaki’nin biraz dışında yaşıyor. Trenle gitmem gerekecek.”</p>

    <p>“O zaman size bir yiyecek paketi hazırlayayım, birkaç dakikadan fazla sürmez.”</p>

    <p>“Oo, teşekkür ederim, Etsuko. Öyleyse birkaç dakika beklerim. Aslında, senin bana bunu önereceğini umuyordum.”</p>

    <p>“Keşke söyleseydiniz,” dedim, ayağa kalkarak. “Böyle dolaylı yoldan her zaman istediklerinizi elde edemezsiniz, baba.”</p>

    <p>“Ama beni doğru anlayacağını biliyordum, Etsuko. Sana güveniyorum.”</p>

    <p>Mutfağa doğru yürüyüp sandaletlerimi giydim, çini zemine indim. Birkaç dakika sonra, paravan kayarak açıldı ve Ogata-san kapıda göründü. Beni iş yaparken izlemek için eşiğe oturdu.</p>

    <p>“Bana ne pişiriyorsun?”</p>

    <p>“Pek bir şey yok. Dün akşamdan kalanlar. Bu kadar geç haber verirseniz daha iyisini bekleyemezsiniz.”</p>

    <p>“Ama hiç kuşkum yok sen onu oldukça iştah açıcı bir şeye dönüştürmeyi başaracaksın. Yumurtayla ne yapıyorsun? Dünden kalan bir şey değil o, değil mi?”</p>

    <p>“Bir de omlet yapayım dedim. Oldukça kısmetlisiniz, baba, bütün cömertliğim üstümde.”</p>

    <p>“Bir omlet. Nasıl yapıldığını bana öğret. Zor mu?”</p>

    <p>“Epeyce zor. Bu saatten sonra öğrenmeye çalışacaksınız da ne olacak?”</p>

    <p>“Ama ben öğrenmek istiyorum. Ayrıca, ‘bu saatten sonra’ derken ne demek istiyorsun? Pek çok yeni şey öğrenecek kadar gencim hâlâ.”</p>

    <p>“Sahiden mi, aşçı mı olacaksınız, baba?”</p>

    <p>“Bunda gülünecek bir şey yok. Yıllar geçtikçe aşçılığın değerini daha iyi anladım. Bu bir sanat, buna inandım, resim ya da şiir kadar soylu. Yalnızca ürün çok kısa sürede ortadan yok olduğu için değeri verilmiyor.”</p>

    <p>“Resim yapmayı sürdürün, baba. Onu daha iyi yapıyorsunuz.”</p>

    <p>“Resim yapmak.” İçini çekti. “Bana bir zamanlar verdiği zevki vermiyor artık. Hayır, senin yaptığın gibi omlet yapmayı öğrenmeliyim bence, Etsuko. Fukuoka’ya dönmeden önce bana öğretmelisin.”</p>

    <p>“Bir kere nasıl yapıldığını öğrenince onu bir sanat olarak düşünmezsiniz artık. Belki de kadınlar bu tür şeyleri gizli tutmalı.”</p>

    <p>Kendi kendine gülermiş gibi güldü, sonra sessizce beni izlemeyi sürdürdü.</p>

    <p>“Ne bekliyorsun, Etsuko?” diye sordu sonunda. “Bir oğlan mı, yoksa bir kız mı?”</p>

    <p>“Benim için gerçekten fark etmez. Oğlan olursa, ona sizin adınızı verebiliriz.”</p>

    <p>“Sahi mi söylüyorsun? Söz mü?”</p>

    <p>“Şimdi bir kez daha düşününce, bilemiyorum. Baba’nın ilk adının ne olduğunu unutuyordum. Seiji –çirkin bir ad.”</p>

    <p>“Ama sırf beni çirkin bulduğun için öyle geliyor sana, Etsuko. Bir sınıftaki öğrencilerin benim hipopotama benzediğime karar verdiklerini anımsıyorum. Ama sen böyle başkalarının tuzaklarına düşüp caymamalısın.”</p>

    <p>“Doğru söylüyorsunuz. O zaman bakalım Jiro ne düşünüyor.”</p>

    <p>“Evet.”</p>

    <p>“Ama ben oğlumun sizin adınızı almasını isterim, baba.”</p>

    <p>“Bu beni çok mutlu eder.” Gülümsedi ve eğilip selam verdi. “Ama akrabaların çocuklara kendi adlarının verilmesinde diretmelerinin ne kadar sinir bozucu olduğunu bilirim. Karımla birlikte Jiro’ya ad koymak yüzünden tartıştığımız o günleri anımsıyorum. Ben ona benim amcamın adını koymak istiyorum, karımsa çocuklara akrabaların adlarının konmasından hoşlanmıyordu. Elbette sonunda istediğini yaptırdı. Keiko, ikna edilmesi güç bir kadındı.”</p>

    <p>“Keiko güzel bir ad. Kız olursa belki de ona Keiko adını veririz.”</p>

    <p>“Bu kadar çabuk sözler vermemelisin. Sözünü tutmazsan yaşlı bir adamı büyük bir düş kırıklığına uğratırsın.”</p>

    <p>“Özür dilerim, yalnızca yüksek sesle düşünüyordum.”</p>

    <p>“Üstelik, Etsuko, çocuğuna adlarını koyacağın başka insanlar da vardır mutlaka. Daha yakın olduğun insanlar.”</p>

    <p>“Belki. Ama oğlan olursa sizin adınızı koyacağım. Bir zamanlar benim için baba gibiydiniz.”</p>

    <p>“Artık baba gibi değil miyim?”</p>

    <p>“Evet, elbette. Ama bu farklı.”</p>

    <p>“Jiro sana karşı iyi bir kocadır, umarım.”</p>

    <p>“Elbette. Daha mutlu olamazdım.”</p>

    <p>“Çocuk da sizi mutlandıracak.”</p>

    <p>“Evet. Bundan daha iyi bir zaman olamazdı. Artık buraya tam anlamıyla yerleştik ve Jiro’nun işleri yolunda. Bu çocuğun doğması için bundan daha iyi bir zaman olamaz.”</p>

    <p>“Öyleyse mutlusun?”</p>

    <p>“Evet, çok mutluyum.”</p>

    <p>“Güzel. Ben ikiniz için de seviniyorum.”</p>

    <p>“İşte, sizin yemek hazır.” Yiyecek paketini uzattım.</p>

    <p>“Ah, evet, akşamdan artanlar,” dedi, coşkulu bir eğilişle tası alırken. Kapağını biraz kaldırdı. “Lezzetli görünüyor.”</p>

    <p>Sonunda oturma odasına döndüğümde Ogata-san holde ayakkabılarını giyiyordu.</p>

    <p>“Söyle Etsuko,” dedi, ayakkabı bağlarından başını kaldırmadan, “sen bu Şigeo Matsuda’yla hiç karşılaştın mı?”</p>

    <p>“Bir iki kere. Evlendikten sonra bizi ziyaret ederdi.”</p>

    <p>“Ama bugünlerde pek de sıkı fıkı değilsiniz galiba?”</p>

    <p>“Hemen hemen hiç. Birbirimize kartlar yolluyoruz, hepsi bu.”</p>

    <p>“Jiro’dan arkadaşına mektup yazmasını isteyeceğim. Şigeo özür dilemeli. Yoksa Jiro’nun bu genç adamla arkadaşlığını kesmesi konusunda diretmem gerekecek.”</p>

    <p>“Anlıyorum.”</p>

    <p>“Kahvaltıda konuşurken bunu ona söylemeyi düşündüm. Ama sonra bu tür bir konuşmanın akşama bırakılmasını uygun buldum.”</p>

    <p>“Belki de haklısınız.”</p>

    <p>Ogata-san çıkmadan önce bir kez daha öğlen yemeği paketi için teşekkür etti.</p>

    <p class="paragraf">Sonuçta o akşam konuyu açmadı. Eve döndüklerinde her ikisi de yorgun görünüyordu. Gecenin büyük bir bölümünü gazete okuyarak, çok az konuşarak geçirdiler. Ogata-san bir kere Dr. Endo’dan söz etti. Akşam yemeğindeydik ve yalnızca, “Endo iyi görünüyordu. İşini özlüyor tabii. Ne de olsa adam işi için yaşıyordu,” dedi.</p>

    <p>O gece yatakta, uyumadan önce, Jiro’ya, “Umarım babanı gerektiği gibi ağırlayabiliyoruzdur,” dedim.</p>

    <p>“Daha ne bekleyebilir ki?” dedi kocam. “Bu kadar kaygılanıyorsan neden onu bir yerlere götürmüyorsun?”</p>

    <p>“Cumartesi öğleden sonra çalışacak mısın?”</p>

    <p>“Nasıl çalışmam ki? Programın gerisindeyim. Beni ziyaret etmek için en sıkışık dönemi seçmiş. Çok kötü.”</p>

    <p>“Ama pazar günü gezmeye gidebileceğiz, değil mi?”</p>

    <p>Yanıt alamayacağım duygusuna kapılmama karşın gözlerimi karanlığa dikerek bekledim. Jiro, iş günü sonrası hep yorgun olurdu ve pek konuşmak istemezdi.</p>

    <p>Yine de, Ogata-san için gereğinden fazla kaygılanıyordum galiba, çünkü o yaz yaptığı ziyaret, en uzun ziyareti olacağa benziyordu. Saçiko’nun dairemizin kapısını çaldığı gece de bizde olduğunu anımsıyorum.</p>

    <p class="paragraf">Daha önce hiç görmediğim bir elbise giymiş, omuzlarına bir şal almıştı. Özenle makyaj yapmıştı, ama sıkıca tutturulmuş saçlarından bir tutam saç kurtulmuş, yanağına düşmüştü.</p>

    <p>“Sizi rahatsız ettiğim için özür dilerim, Etsuko,” dedi gülümseyerek. “Acaba Mariko buralarda mı, diye merak ettim.”</p>

    <p>“Mariko mu? Yok, hayır.”</p>

    <p>“Peki, önemli değil. Onu hiç görmediniz mi?”</p>

    <p>“Ne yazık ki görmedim. Yoksa kayboldu mu?”</p>

    <p>“Öyle bakmana gerek yok,” dedi gülerek. “Yalnızca döndüğümde kulübede yoktu, hepsi bu. Kuşkusuz onu birazdan bulurum.”</p>

    <p>Holde konuşuyorduk; Jirö ve Ogata-san’ın bize doğru baktığını fark ettim. Saçiko’yu tanıştırdım, birbirlerine eğilerek selam verdiler.</p>

    <p>“Kaygı verici bir durum,” dedi Ogata-san. “Belki de hemen polisi aramalıyız.”</p>

    <p>“Buna hiç gerek yok,” dedi Saçiko. “Bulurum nasıl olsa.”</p>

    <p>“Ama yine de işi sağlama almak için telefon etmek en iyisi.”</p>

    <p>“Yok, gerçekten” –Saçiko’nun sesinde hafif bir tedirginlik vardı– “hiç gerek yok. Merak etmeyin onu bulurum.”</p>

    <p>“Onu aramana yardım edeyim,” dedim, ceketimi üzerime geçirirken.</p>

    <p>Kocam onaylamaz gibi bana baktı. Bir şey söyleyecek gibi oldu, ama sonra sustu. Sonunda, “Dışarısı neredeyse karanlık,” dedi.</p>

    <p>“Gerçekten, Etsuko, bu kadar telaşa gerek yok,” dedi Saçiko. “Bir dakikacık dışarı gelebilirsen, çok minnettar olurum.”</p>

    <p>“Dikkatli ol, Etsuko,” dedi Ogata-san. “Çocuğu hemen bulamazsanız polise telefon edin.”</p>

    <p>Merdivenlerden inmeye başladık. Dışarısı hâlâ sıcaktı, boş arazinin karşı yanında güneş epeyce alçalmıştı, çamur karıklarını daha bir ortaya çıkarıyordu.</p>

    <p>“Evin çevresine baktın mı?” diye sordum.</p>

    <p>“Hayır, henüz bakmadım.”</p>

    <p>“O zaman bakalım.” Hızlı hızlı yürümeye başladım. “Mariko’nun birlikte olabileceği arkadaşları var mı?”</p>

    <p>“Sanmıyorum. Gerçekten, Etsuko” –Saçiko gülerek elini koluma koydu– “bu kadar paniğe gerek yok. Ona bir şey olmamıştır. Aslında, Etsuko, sana bir haber vermek için uğramıştım. Görüyorsun, sonunda her şey yoluna girdi. Önümüzdeki günlerde Amerika’ya gidiyoruz.”</p>

    <p>“Amerika mı?” Belki Saçiko’nun eli kolumda olduğu için, belki de şaşırdığım için, durdum.</p>

    <p>“Evet, Amerika. Böyle bir yerden söz edildiğini duydun herhalde.” Benim şaşkınlığım hoşuna gitmişti.</p>

    <p>Yeniden yürümeye başladım. Yerleşim bölgemizin çevresinde, binalar yapılırken dikilmiş genç ve cılız fidanlarla ara ara kesilen beton kaldırım vardı. Pek çok pencerede ışık vardı.</p>

    <p>“Bana daha başka bir şey sormayacak mısın?” dedi Saçiko arkamdan yetişerek. “Bana niçin gittiğimi sormayacak mısın? Kiminle gittiğimi?”</p>

    <p>“İstediğin buysa, çok sevindim,” dedim. “Ama belki de ilkin kızını bulsak daha iyi olur.”</p>

    <p>“Etsuko, şunu anlamanı isterim ki, utanacağım bir şey yok. Kimseden saklayacağım hiçbir şey yok. Lütfen bana her şeyi sor, utanmam.”</p>

    <p>“Önce kızını bulmamız gerektiğini düşünüyorum. Daha sonra konuşabiliriz.”</p>

    <p>“Pekâlâ, Etsuko,” dedi gülerek. “Haydi, önce Mariko’yıı bulalım.”</p>

    <p>Oyun alanlarına baktık, her apartmanın çevresini dolaştık. Kısa sürede kendimizi başladığımız yerde bulduk. Sonra apartmanlardan birinin ana girişinde iki kadının konuştuğunu fark ettim.</p>

    <p>“Belki şuradaki hanımlar bize yardım edebilir,” dedim.</p>

    <p>Saçiko kıpırdamadı. Kadınlara doğru baktı ve, “Pek sanmıyorum,” dedi.</p>

    <p>“Ama görmüş olabilirler. Kızını görmüş olabilirler.”</p>

    <p>Saçiko kadınlara bakmayı sürdürdü. Bir kahkaha atıp omuzlarını silkti. “Pekâlâ,” dedi. “Haydi onlara dedikodu yapabilecekleri bir konu verelim. Benim için fark etmez.”</p>

    <p>Onlara doğru ilerledik; Saçiko kibarca ve soğukkanlılıkla sorular sordu. Kadınlar kaygıyla bakıştılar, ama ikisi de küçük kızı görmemişti. Saçiko onları telaş edecek bir şeyin olmadığına inandırdı, oradan ayrıldık.</p>

    <p>“Hiç kuşkum yok, şimdi onlara gün doğdu,” dedi bana. “Artık konuşacakları konu çıktı.”</p>

    <p>“Bence kötü bir düşünceleri yoktur. Her ikisi de gerçekten kaygılıydı.”</p>

    <p>“Çok naniksin, Etsuko, ama gerçekten beni buna inandırmana gerek yok. Görüyorsun, hiçbir zaman insanların benimle ilgili düşünceleriyle ilgilenmezdim, şimdi bunu daha da az önemsiyorum.”</p>

    <p>Yürümekten vazgeçtik. Çevreme, apartman pencerelerine bir göz attım. “Başka nerede olabilir ki?” dedim.</p>

    <p>“Görüyorsun, Etsuko, utandığım hiçbir şey yok. Senden gizlemek istediğim hiçbir şey yok. Ya da bu kadınlardan, iş ona kalırsa.”</p>

    <p>“Irmağın kıyısına da bakalım mı?”</p>

    <p>“Irmağa mı? Ah, oraya baktım.”</p>

    <p>“Ya öbür kıyısına? Belki de öteki kıyıdadır.”</p>

    <p>“Sanmam, Etsuko. Aslında, kızımı tanıyorsam, şimdi kulübeye dönecektir. Belki de bu telaşa neden olduğu için memnundur da.”</p>

    <p>“Peki, gidip bakalım.”</p>

    <p>Boş arazinin sınırına geldiğimizde, güneş ırmağın ötesinde kaybolmakta ve kıyıdaki söğüt ağaçlarını gölgelemekteydi.</p>

    <p>“Benimle gelmene gerek yok,” dedi Saçiko. “Birazdan bulurum onu.”</p>

    <p>“Tamam. Seninle geliyorum.”</p>

    <p>“Pekâlâ.”</p>

    <p>Kulübeye doğru yürümeye başladık. Ayağımda sandaletlerim olduğu için engebeli arazide yürümekte güçlük çekiyordum.</p>

    <p>“Ne kadar zamandır dışarıdasın?” diye sordum. Saçiko birkaç adım önümdeydi; önce yanıt vermediği için belki de duymadı diye düşündüm. “Ne kadar zamandır dışarıdasın?” diye yineledim.</p>

    <p>“Ah, çok olmadı.”</p>

    <p>“Ne kadar? Yarım saat? Daha çok?”</p>

    <p>“Üç ya da dört saat, galiba.”</p>

    <p>“Anlıyorum.”</p>

    <p>Çamurlu yolda, su birikintilerinden kaçınmak için çaba harcayarak ilerlemeyi sürdürdük. Kulübeye vardığımızda, “Belki öbür kıyıya da bakmak gerek, ne olur ne olmaz,” dedim.</p>

    <p>“Ormana mı? Kızım oraya gitmez. Haydi gidip kulübeye bakalım. Bu kadar kaygı duymana gerek yok, Etsuko.” Yeniden güldü, ama bunu yaparken sesi biraz titriyordu.</p>

    <p>Elektriği olmayan kulübe karanlıktaydı. Saçiko tatamiye çıktığında ben girişte bekledim. Kızının adını seslendi, ana odaya bağlı iki küçük odanın paravanlarını çekti. Bense dikilip onun karanlıkta dolaşırken çıkardığı sesleri dinledim, sonra o da girişe geldi.</p>

    <p>“Belki de sen haklısın,” dedi. “En iyisi öbür kıyıya da bir göz atmak.”</p>

    <p>Irmak boyunca havada böcekler uçuşuyordu. Sessizce ırmağın aşağısındaki tahta köprüye doğru yürüdük. Öteki tarafta, karşı kıyıda Saçiko’nun söz etmiş olduğu orman vardı.</p>

    <p>Köprüyü geçerken Saçiko dönerek hızlı hızlı şöyle dedi: “Sonunda bir bara gittik. Sinemaya, Gary Cooper’ın bir filmine gidecektik, ama uzun bir kuyruk vardı. Kent çok kalabalıktı, üstelik pek çok kişi de sarhoştu. Sonunda bir bara gittik, bize küçük bir oda verdiler.”</p>

    <p>“Anlıyorum.”</p>

    <p>“Herhalde sen barlara gitmiyorsun, değil mi, Etsuko?”</p>

    <p>“Hayır, gitmiyorum.”</p>

    <p>Irmağın bunca uzak bir yerine ilk kez geliyorduk. Ayağımın altındaki toprak yumuşak ve kaygandı. İlerideki ağaçların oluşturduğu karanlığa doğru yeniden artan bir telaşla ilerlememe neden olan, o kıyıda duyduğum soğuk bir huzursuzluk duygusu, önseziye benzeyen bir duygu, belki de yalnızca düş gücümün ürünüydü.</p>

    <p>Saçiko kolumdan kavrayarak beni durdurdu. Onun baktığı yönde, ırmağın kıyısının biraz ilerisinde kıyıya yakın bir yerde, otların üzerinde bohçaya benzer bir şey duruyordu. Karanlıkta, çevredeki topraktan biraz daha koyuca bir gölge fark ediliyordu. İlk tepkim, ona doğru koşmak oldu, ama sonra Saçiko’nun hiç kıpırdamadan o nesneye doğru baktığını fark ettim.</p>

    <p>“Nedir o?” dedim afallayarak.</p>

    <p>“Mariko,” dedi sessizce. Bana doğru döndüğünde, gözlerinde garip bir bakış vardı.</p>
  </div>
</body>
</html>
