<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uzak Tepeler</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">8</h1>

    <p>Geriye dönüp baktığımda Ogata-san’ın o yaz bizim yanımızda neden o kadar uzun süre kaldığını açıkça görüyorum. Oğlunu çok iyi tanıdığı için Şigeo Matsuda’nın dergideki makalesi konusunda Jiro’nun stratejisini anlamış olmalıydı; kocam yalnızca Ogata-san’ın Fukuoka’ya, evine dönmesini bekliyordu, böylece bütün olay unutulacaktı. Bu arada Jiro, ailenin adına yönelik böyle bir saldırıya hemen ve sert bir tepki gösterilmesi gerektiğini, konunun babasını olduğu kadar kendisini de ilgilendirdiğini, ilk fırsatta eski okul arkadaşına mektup yazma düşüncesinde olduğunu söyleyecekti. Bunun, karşılaştığı her sıkıntılı durumda Jiro’ya özgü bir davranış olduğunu ancak şimdi anlıyorum. Yıllar sonra, buna çok benzer bir başka güç durumla karşılaşmamış olsaydı belki de ben Nagasaki’den hiç ayrılmamış olacaktım. Neyse, bunlar ayrıntı.</p>

    <p>Jiro’nun iki sarhoş arkadaşının gelip de Ogata-san’la oynamakta olduğu satranç oyununu yarıda kestikleri akşamın kimi ayrıntılarını daha önce anlatmıştım. O gece yatmaya hazırlanırken Jiro’yla Şigeo Matsuda konusunu konuşma gereğini duydum; Jiro’nun kendi isteği dışında böyle bir mektup yazmasını istemediğim için kendi konumunu babasına açıkça belirtmesi gerektiği yolundaki düşüncem gittikçe daha güçleniyordu. Ama fırsatını buldukça yaptığım gibi, o gece konuyu açmaktan kaçındım. Bir tek nedenden, kocam böyle bir konuda yorum yapmanın bana düşmeyeceğini düşündüğü için. Dahası, gecenin o saatinde Jiro çok yorgundu, yapacağım her konuşma girişimi onu yalnızca sabırsızlandıracaktı. Nasıl olursa olsun, bu tür şeyleri açıkça konuşmak bizim ilişkimizin doğasında yoktu.</p>

    <p>Ertesi gün boyunca Ogata-san evde kalıp –bana söylediğine göre– önceki gece çok önemli bir aşamadayken yarıda kesilmiş olan satranç oyununu inceledi durdu. Sonra o akşam, yemeğimizi bitirdikten bir saat kadar sonra yeniden satranç tahtasını çıkardı, taşları bir kere daha incelemeye başladı. Başını bir kez kaldırıp kocama, “Demek öyle, Jiro. Büyük gün yarın, ha,” dedi.</p>

    <p>Jiro gazetesinden başını kaldırdı, bir kahkaha attı. “Büyütülecek bir şey yok,” dedi.</p>

    <p>“Saçma. Senin için büyük bir gün. Elbette şirketin için elinden geleni yapacaksın ama bence bu başlı başına bir zafer, sonucu ne olursa olsun. Şirketi bu düzeyde temsil etmeyi sana önermeleri meslek hayatının daha başındayken, olağan sayılamaz, şu günlerde bile olsa.”</p>

    <p>Jiro omuzlarını silkti. “Bence öyle değil. Kuşkusuz, yarın her şey beklendiğinden de iyi geçse bile, terfi edeceğim anlamına gelmiyor bu. Ama yine de bu yıl gösterdiğim çabadan dolayı müdürün hoşnut olması gerekir kanısındayım.”</p>

    <p>“Herkesin dediğine göre, sana sonsuz güveni olmalı. Peki, sence yarın nasıl geçecek?”</p>

    <p>“Yeterince sorunsuz, umarım. Bu aşamada bütün taraflar işbirliği gereği duyuyorlar. Bu daha çok sonbaharda yapılacak olan gerçek görüşmelerin zeminini oluşturacak. Çok özel bir şey değil.”</p>

    <p>“Evet, evet, bekleyelim bakalım, nasıl geçeceğini göreceğiz. Peki, o zaman, Jiro, neden şu oyunu bitirmiyoruz. Üç gündür oynuyoruz.”</p>

    <p>“Ah, evet, oyun. Yarın ne kadar başarılı olursam olayım, terfi etmemin garanti olmadığını herhalde anladın, baba.”</p>

    <p>“Elbette, Jiro, bu şeyleri anlıyorum. Ben de rekabete dayanan bir meslekten geliyorum. Nasıl olduğunu çok iyi bilirim. Kimi zaman seninle eşit düzeyde olduğu bile söylenemeyecek kişiler sana tercih edilirler. Ama bu gibi olayların seni yıldırmasına izin vermemek gerekir. Sabredersen sonunda kazanırsın. Haydi, artık bu oyunu bitirelim.”</p>

    <p>Kocam satranç tahtasına doğru baktı, ama yerinden kıpırdamadı. “Anımsadığım kadarıyla beni yenmek üzereydin,” dedi.</p>

    <p>“Evet, oldukça sıkışmış durumdasın, ama bulabilirsen bir çıkış yolu var. Anımsıyor musun, Jiro, bu oyunu sana öğretirken kaleleri erken kullanmamak konusunda her zaman seni uyarırdım. Yine aynı hatayı yaptın. Görüyor musun?”</p>

    <p>“Kaleleri, evet. Dediğin gibi.”</p>

    <p>“Ha, sırası gelmişken, Jiro, hamlelerini önceden düşündüğünü sanmıyorum, öyle değil mi? Anımsıyor musun, bir zamanlar sana en azından yapacağın üç hamleyi önceden tasarlaman gerektiğini öğretmekte ne kadar güçlük çekmiştim. Ama bunu uyguladığından kuşkuluyum.”</p>

    <p>“Üç hamle sonrasını mı? Şey, hayır, galiba uygulamıyorum. Senin gibi bir uzman olduğumu ileri süremem, baba. Her neyse, baba, sen kazandın diyebiliriz.”</p>

    <p>“Aslında, Jiro, daha oyunun en başında hamlelerini düşünmeden yaptığın apaçık ortadaydı. Sana kaç kez söyledim. İyi bir satranç oyuncusu ileriyi düşünmelidir, en azından üç hamle ilerisini.”</p>

    <p>“Evet, bence de öyle.”</p>

    <p>“Örneğin, bu atı neden burada oynadın? Jiro bak, bakmıyorsun bile. Bunu neden buraya oynadığını anımsıyor musun?”</p>

    <p>Jiro satranç tahtasına doğru baktı. “Dürüst olmak gerekirse, anımsamıyorum,” dedi. “Herhalde o zaman oldukça iyi bir nedenim vardı.”</p>

    <p>“Oldukça iyi bir neden mi? Saçmalama, Jiro. İlk birkaç hamleyi yaparken ileriyi düşünüyordun, bunu görebiliyordum. O zamanlar bir stratejin vardı. Ama ben şu taşını kırdığımda, sen teslim oldun ve yalnızca tek hamleyi düşünmeye başladın. Sana her zaman ne derdim, anımsamıyor musun? Satranç, tutarlı stratejileri sürdürmek demektir. Düşman senin bir planını bozduysa vazgeçmek değil, hemen bir yenisini yapmak gerekir. Sonunda şah köşeye sıkıştırılana kadar oyun kazanılmış ya da kaybedilmiş değildir. Oyunculardan biri strateji oluşturmaktan vazgeçerse, oyun tıkanır. Savaşçılarının hepsi dağıldığında ortak bir amaçları kalmamıştır, hepsi tek tek hareket eder, işte o zaman kaybedersin.”</p>

    <p>“Peki, baba, kabul ediyorum. Kaybettim. Artık bunu unutabiliriz herhalde.”</p>

    <p>Ogata-san bana baktı, sonra yine Jiro’ya döndü. “Ne biçim konuşma bu? Bütün gün oyunu inceledim ve senin için üç ayrı kurtuluş yolu görebiliyorum.”</p>

    <p>Kocam gazetesini indirdi. “Yanılıyorsam bağışla beni,” dedi, “ama tutarlı bir strateji sürdüremeyen oyuncunun kaybetmesinin kaçınılmaz olduğunu biraz önce sen kendin söyledin. Peki, senin sürekli vurguladığın gibi, tek bir hamleyi düşünüyorum yalnızca, böylece bunu sürdürmenin anlamı yok. Şimdi izin verirsen şu haberi okuyup bitirmek istiyorum.”</p>

    <p>“Neden Jiro, bu düpedüz bozgunculuk. Oyun kaybedilmiş değil, söyledim sana. Şimdi savunmanı düşünmelisin, kurtulmak, yeniden bana karşı koymak için; Jiro, sende bu bozgunculuk huyu her zaman vardı, gençliğinden beri. Seni bu huyundan vazgeçirdiğimi sanıyordum, ama bu kadar zaman sonra yine ortaya çıktı.”</p>

    <p>“Özür dilerim, ama bozgunculuğun bununla ne ilgisi var, göremiyorum. Bu yalnızca bir oyun...”</p>

    <p>“Bu yalnızca bir oyun olabilir. Ama babalar oğullarını zamanla çok iyi tanırlar. Bir baba böyle hoş olmayan özellikler ortaya çıktığında bunları fark edebilir. Bu senin bana pek de övünç veren bir özelliğin değil, Jiro. Sen daha ilk stratejin yıkıldığında pes ediyorsun. Şimdi de savunmak zorunda kaldığında somurtuyor, oyuna devam etmek istemiyorsun. Bu, dokuz yaşındayken göstermen gereken bir davranış.”</p>

    <p>“Baba, bütün bunlar saçmalık. Bütün gün satranç düşünemem, yapabileceğim daha iyi şeyler var.”</p>

    <p>Jiro oldukça yüksek sesle konuşmuştu; Ogata-san bir an şaşırıp kalmış gibi baktı.</p>

    <p>“Belki senin için doğru, baba,” diye ekledi kocam. “Bütün gün oturup stratejilerini, ataklarını düşünebilirsin. Bana gelince, zamanımı harcayacağım daha iyi şeylerim var.”</p>

    <p>Bunu söyledikten sonra gazetesine döndü kocam. Babası, şaşkın şaşkın ona bakmayı sürdürdü. En sonunda Ogata-san gülmeye başladı.</p>

    <p>“Yapma, Jiro,” dedi, “iki balıkçı karısı gibi birbirimize bağırıyoruz.” Yeniden güldü. “İki balıkçı karısı gibi.”</p>

    <p>Jiro başını kaldırmadı.</p>

    <p>“Haydi, Jiro, artık tartışmayı bırakalım. Oyunu bitirmek istemiyorsan, bitirmemiz gerekmez.”</p>

    <p>Kocamda onu duyduğuna dair hâlâ bir belirti yoktu.</p>

    <p>Ogata-san yeniden güldü. “Pekâlâ, sen kazandın. Artık oynamayacağız. Ama bırak da şu köşecikten nasıl kurtulabilirdin onu göstereyim. Yapabileceğin üç şey vardı. Birincisi en kolayı, bana yapacak pek bir şey kalmıyordu. Bak, Jiro, buraya bak. Jiro, bak, sana bir şey gösteriyorum.”</p>

    <p>Jiro babasına aldırmamayı sürdürüyordu. Sanki okuduğu şeye kendisini ciddi olarak vermişti. Sayfayı çevirdi, okumayı sürdürdü.</p>

    <p>Ogata-san hafifçe gülerek kendi kendine başını salladı. “Çocukken yaptığı gibi,” dedi. “İstediği gibi olmazsa somurtur, insan hiçbir şey yapamaz.” Oturduğum tarafa doğru baktı, tuhaf tuhaf güldü. Sonra oğluna döndü. “Jiro, bak. En azından şunu göstereyim. En basiti bu.”</p>

    <p>Kocam birdenbire elindeki gazeteyi fırlatarak babasına doğru döndü. Aslında yapmaya niyetlendiği şey bütün taşlarıyla birlikte satranç tahtasını yere fırlatmaktı. Ama beceriksiz bir hareket yapıp tahtaya çarpmadan önce ayağıyla yanındaki çaydanlığı devirdi. Çaydanlık yana devrildi, kapağı tangur tungur yuvarlandı, içindeki çay tataminin yüzeyine çabucak yayıldı. Neler olduğunu anlamayan Jiro döndü, dökülen çaya baktı. Sonra geri dönüp satranç tahtasına ters bir bakış fırlattı. Hâlâ köşelerinde duran satranç taşlarının görüntüsü onu daha da kızdırmış gibiydi; bir an taşları dağıtmak için bir saldırıda daha bulunacağını sandım. Birden ayağa kalktı, gazeteyi kaptı, hiçbir şey söylemeden odadan çıkıp gitti.</p>

    <p>Çayın döküldüğü yere şöyle bir göz attım. Jiro’nun üzerinde oturduğu minder sıvının bir bölümünü emmeye başlamıştı bile. Minderi kaldırdım, önlüğümün ucuyla sildim.</p>

    <p>“Her zaman olduğu gibi,” dedi Ogata-san. Gözlerinin çevresinde belli belirsiz bir gülümseme belirdi. “Çocuklar yetişkin olsalar da pek fazla değişmiyorlar.”</p>

    <p>Mutfağa gidip bir bez buldum. Geri döndüğümde Ogata-san bıraktığım gibi oturuyordu, gözlerinin çevresindeki gülümseme hâlâ kaybolmamıştı. Tatamideki ıslaklığa gözünü dikmiş, düşünceli düşünceli bakıyordu. Gerçekten de dökülen çayın görüntüsüne tam anlamıyla dalmış gibiydi; temizlemek için çömelmeden önce duraksadım.</p>

    <p>“Sakın buna üzüleyim deme, Etsuko,” dedi sonunda. “Bu konuda senin üzülmen için bir neden yok.”</p>

    <p>“Hayır.” Tatamiyi silmeye devam ettim.</p>

    <p>“Artık biz de yatsak iyi olacak. En iyisi bir an önce yatalım.”</p>

    <p>“Evet.”</p>

    <p>“Sakın buna üzüleyim deme, Etsuko. Jiro yarın her şeyi unutmuş olacak, görürsün. Onun bu tür nöbetlerini çok iyi bilirim. Aslında bu tür küçük olaylarına tanık olmak insanda bir özlem duygusu uyandırıyor. Onun küçükkenki halini anımsatıyor bana. İnsanın özlem duymasına yetiyor.”</p>

    <p>Çay dökülen yeri silmeye devam ettim.</p>

    <p>“Haydi, Etsuko,” dedi. “Üzülmene hiç gerek yok.”</p>

    <p class="paragraf">Ertesi sabaha kadar kocamla hiç konuşmadık. Kahvaltısını ederken tabağının yanına koyduğum sabah gazetesine şöyle bir göz gezdirdi. Çok az konuştu, babasının hâlâ kalkmamış olmasıyla ilgili hiçbir yorumda bulunmadı. Bana gelince, Ogata-san’ın odasından gelen seslere dikkatlice kulak kabarttım, ama hiçbir şey duyamadım.</p>

    <p>“Umarım bugün her şey yolunda gider,” dedim, birkaç dakika sessizce oturduktan sonra.</p>

    <p>Kocam omuzlarını silkti. “Büyütecek bir şey yok,” dedi. Sonra bana bakıp, “Bugün siyah ipek kravatımı takmak istiyordum, ama ona ne yaptın bilmem. Kravatlarıma dokunmanı istemiyorum,” dedi.</p>

    <p>“Siyah ipek olanı mı? Öteki kravatlarınla birlikte askıda duruyor.”</p>

    <p>“Şu an orada yok. Onlara dokunup durma artık.”</p>

    <p>“İpek kravatın da ötekilerle birlikte orada olmalı,” dedim. “Evvelsi gün ütüledim, çünkü bugün onu takmak isteyeceğini biliyordum, ama yeniden yerine koyduğumdan eminim. Orada olmadığından emin misin?”</p>

    <p>Kocam sabırsızca içini çekerek gazetesine döndü, “Fark etmez,” dedi. “Bu da olur.”</p>

    <p>Sessizce kahvaltısını sürdürdü. Bu arada, Ogata-san’dan hâlâ bir belirti yoktu; sonunda yerimden kalktım, kapısını dinlemeye gittim. Birkaç saniye hiçbir ses duymayınca kapısını biraz aralamak üzereydim. Ama kocam bana dönüp, “Ne yapıyorsun? Biliyorsun ki zamanım yok,” diyerek fincanını uzattı.</p>

    <p>Yeniden oturup tabağını kenara çektim, ona çay doldurdum. Gazetenin ön sayfasına göz atarken çayını bir dikişte bitirdi.</p>

    <p>“Bugün bizim için önemli bir gün,” dedim. “Umarım her şey yolunda gider.”</p>

    <p>“Büyütecek bir şey yok,” dedi başını kaldırmadan.</p>

    <p>Ancak o sabah evden ayrılmadan önce Jiro kendini holdeki aynada dikkatlice inceledi; kravatını düzeltti, iyice tıraş olup olmadığına baktı. O gittikten sonra bir kez daha Ogata-san’ın kapısına gittim, içeriyi dinledim. Yine hiçbir şey duyamadım.</p>

    <p>“Baba?” diye seslendim yavaşça.</p>

    <p>“Ah, Etsuko,” diyen sesi geldi Ogata-san’ın içeriden. “Sabah keyfi yapmama izin vermeyeceğini bilmeliydim.”</p>

    <p>Biraz rahatlamış olarak yeniden çay demlemek için mutfağa gittim, sonra Ogata-san için sofrayı hazırladım. Sonunda kahvaltıya oturduğunda, “Galiba Jiro gitti,” dedi, laf olsun diye.</p>

    <p>“Ah, evet, gideli çok oldu. Ben de babanın kahvaltısını atmak üzereydim artık. Öğleden önce uyanmayacak kadar tembel olduğunu düşündüm.”</p>

    <p>“İnsafsızlık etme, Etsuko. Sen de benim yaşıma geldiğinde her fırsatta dinlenmek isteyeceksin. Ayrıca, burada sizinle kalmak benim için bir tür tatil.”</p>

    <p>“Peki öyleyse. Babanın bu kadar tembel olması bir kereliğine bağışlanabilir.”</p>

    <p>“Fukuoka’ya geri döndüğümde böyle sabah keyfi yapma fırsatım olmayacak,” dedi çubuklarını eline alırken. Sonra derin derin iç çekti. “Galiba artık geri dönmemin zamanı geldi.”</p>

    <p>“Geri dönmek mi? Ama aceleye ne gerek var, baba.”</p>

    <p>“Evet, artık gerçekten geri dönmeliyim. Yapılması gereken çok iş var.”</p>

    <p>“İş mi? Ne tür bir iş?”</p>

    <p>“Şey, önce verandaya yeni bölmeler yapmam gerekiyor. Sonra çiçek bahçesi var sırada. Daha başlamadım bile. Taşlar aylar önce gönderildiği halde bahçenin bir köşesinde beni bekliyorlar.” İçini çekip kahvaltısına başladı. “Geri döndüğümde kesinlikle böyle bir sabah keyfi yapamayacağım.”</p>

    <p>“Ama şimdilik gitmenize hiç gerek yok, değil mi, baba? Çiçek bahçeniz bir süre daha bekleyebilir.”</p>

    <p>“Çok naziksin, Etsuko. Ama zaman uçup gidiyor. Biliyorsun kızımla kocasının sonbaharda gelmesini bekliyorum, onlar gelmeden bütün bu işlerin bitmesi gerekiyor. Geçen yıl da, daha evvelki yıl da beni görmeye sonbaharda gelmişlerdi. Bu yıl da yine sonbaharda gelmek isteyeceklerini sanıyorum.”</p>

    <p>“Anlıyorum.”</p>

    <p>“Evet, yine sonbaharda gelmek isteyeceklerdir. Kikuko’nun kocası için en uygun zaman. Kikuko da her mektubunda yeni evimi ne kadar merak ettiğini yazıyor.”</p>

    <p>Ogata-san kendi kendine başını salladı, sonra tabağındakileri yemeyi sürdürdü. Bir süre onu izledim.</p>

    <p>“Kikuko-san size ne kadar da bağlı, baba,” dedim. “Ta Osaka’dan oraya yol oldukça uzun. Sizi özlüyor olmalı.”</p>

    <p>“Bir süreliğine de olsa kayınpederinden kaçıp kurtulma isteği duyduğundan hiç kuşkum yok. Yoksa başka neden bu kadar yolu tepip gelsin ki.”</p>

    <p>“Ne kadar insafsızsınız, baba. Sizi mutlaka özlüyordur. Bu söylediklerinizi ona anlatayım da görün.”</p>

    <p>Ogata-san güldü. “Ama gerçek. Yaşlı Vatanabe onları bir komutan gibi yönetiyor. Ne zaman bana gelseler hep onun ne kadar çekilmez olduğundan söz ediyorlar. Aslında yaşlı adamı severim, ama onun eski bir komutan olduğu da yadsınamaz. Burası gibi bir yer istediklerini sanıyorum, sırf kendilerine ait bunun gibi bir apartman dairesi. Genç çiftlerin ana babalarından ayrı yaşamaları hiç de kötü bir şey değil. Artık pek çok çift bunu yapıyor. Genç insanlar kendilerini sürekli yöneten zorba yaşlıları istemiyorlar.”</p>

    <p>Ogata-san tabağındaki yemeği anımsayarak çabucak yemeye başladı. Bitirdiğinde ayağa kalktı, pencereye doğru gitti. Bir süre orada sırtı bana dönük olarak durdu, manzarayı seyretti. Sonra içeriye hava girsin diye camı biraz daha açtı, derin bir soluk aldı.</p>

    <p>“Yeni evinizden hoşnut musunuz, baba?” diye sordum.</p>

    <p>“Evimden mi? Evet, elbette. Söylediğim gibi, yapılacak birkaç iş var. Ama oldukça derli toplu. Nagasaki’deki ev yaşlı bir adam için çok büyüktü.”</p>

    <p>Pencereden dışarıya bakmayı sürdürdü; sabahın keskin ışığında tek görebildiğim şey başı ile omuzlarının puslu dış çizgileriydi.</p>

    <p>“Ama eski eviniz güzel bir evdi,” dedim. “Oralardan geçerken hâlâ durup bakarım. Aslında geçen hafta Bayan Fujivara’dan dönerken özellikle önünden geçtim.”</p>

    <p>Sessizce dışarıya bakmayı sürdürdüğü için beni duymadığını sandım. Ama bir süre sonra, “Peki nasıldı, eski ev?” diye sordu.</p>

    <p>“Ah, hemen hemen aynı. Yeni sahipleri de babanın bıraktığı haliyle onu seviyor olmalılar.”</p>

    <p>Hafifçe bana doğru döndü. “Peki, ya açelyalar nasıldı, Etsuko? Hâlâ bahçe kapısı girişinde duruyorlar mı?” Aydınlık hâlâ onun yüzünü net olarak görmemi engelliyordu, ama ses tonundan gülümsediğini düşündüm.</p>

    <p>“Açelyalar mı?”</p>

    <p>“Anımsaman için bir neden olduğunu sanmıyorum.” Yeniden pencereye doğru döndü, kollarını uzattı. “Bahçe kapısı girişine o gün dikmiştim onları. Sonunda her şeyin kararlaştırıldığı gün.”</p>

    <p>“Neyin kararlaştırıldığı gün?”</p>

    <p>“Jiro ile evlenmenizin. Ama size açelyalardan hiç söz etmedim, o yüzden onları anımsamanı beklemem insafsızlık olur.”</p>

    <p>“Benim için açelya mı dikmiştiniz? Bu çok güzel bir düşünce. Ama hayır, bundan söz ettiğinizi hiç anımsamıyorum.”</p>

    <p>“Ama biliyorsun, Etsuko, onları sen istemiştin.” Yeniden bana döndü. “Aslında onları bahçe kapısı girişine dikmemi açıkça buyurmuştun.”</p>

    <p>“Ne?” –Güldüm– “Size buyurmuş muydum?”</p>

    <p>“Evet, buyurmuştun. Sanki parayla tutulmuş bir bahçıvanmışım gibi. Anımsamıyor musun? Tam ben sonunda her şeyin kararlaştırıldığını, sonunda benim gelinim olacağını düşündüğüm sırada yapılması gereken bir tek şeyin daha kaldığını, bahçe kapısı girişinde açelyaları olmayan bir evde yaşayamayacağını söylemiştin. Açelya dikmezsem, her şey bozulacaktı. Ne yapabilirdim ki? Hemen dışarı çıktım ve açelya diktim.”</p>

    <p>Biraz güldüm. “Şimdi anlatıyorsunuz bunu,” dedim, “buna benzer bir şey anımsıyorum. Ne saçmalık, ama baba. Hiçbir zaman sizi zorlamadım.”</p>

    <p>“A, evet, zorladın, Etsuko. Bahçe kapısı girişinde açelyaları olmayan bir evde yaşayamayacağını söyledin.” Pencereden ayrılıp, gelip yeniden tam karşıma oturdu. “Evet, Etsuko,” dedi, “sanki parayla tutulmuş bir bahçıvanmışım gibi.”</p>

    <p>İkimiz de güldük; yeniden çay doldurmaya başladım.</p>

    <p>“Açelya her zaman en sevdiğim çiçektir, biliyor musunuz,” dedim.</p>

    <p>“Evet. Öyle demiştin.”</p>

    <p>Çayı doldurduktan sonra bir süre fincanlardan yükselen buharı izleyerek sessizce oturduk.</p>

    <p>“O zamanlar hiçbir düşüncem yoktu,” dedim. “Jiro’nun ne gibi tasarıları olduğu konusunda yani.”</p>

    <p>“Evet.”</p>

    <p>Uzandım ve fincanının kenarına ufak bir parça kek koydum. Ogata-san bu hareketime gülümsemeyle karşılık verdi. Sonunda, “Açelyalar çok güzel büyüdü,” dedi. “Ama o sıralar siz taşındınız tabii. Yine de genç çiftlerin kendi başlarına yaşamaları hiç de kötü bir şey değil. Kikuko ile kocasına baksana. Kendilerine ait küçük bir yerleri olması hoşlarına gider, ama yaşlı Vatanabe onlara bunun sözünü bile ettirmez. Ne yaşlı bir komutandır o.”</p>

    <p>“Şimdi düşünüyorum da,” dedim, “evet geçen hafta ben oradan geçerken bahçe kapısı girişinde gerçekten de açelyalar vardı. Yeni sahipleri de benimle aynı düşüncede olmalılar. Bahçe girişlerinde açelya olmadan olmaz.”</p>

    <p>“Hâlâ durduklarına çok sevindim.” Ogata-san çayından bir yudum aldı. Sohra içini çekti, gülerek, “Şu Vatanabe yok mu, nasıl da yaşlı bir komutan o.”</p>

    <p class="paragraf">Kahvaltıdan kısa bir süre sonra Ogata-san gidip Nagasaki’yi –“turistlerin yaptığı gibi”– gezmemizi önerdi. Hemen kabul ettim, bir tramvayla kente indik. Anımsadığım kadarıyla, bir süre bir resim galerisinde dolandık, sonra, öğlenden biraz önce, kentin merkezinden pek de uzak olmayan büyük parktaki barış anıtını görmeye gittik.</p>

    <p>Park, daha çok “Barış Parkı” olarak biliniyordu –resmi adının bu olup olmadığını hiçbir zaman öğrenemedim– üstelik çocukların ve kuşların gürültülerine karşın geniş yeşilliğin üzerinde bir ciddiyet havası geziniyordu. Parklarda alışılagelmiş olan fundalıklar, havuzlar en az düzeyde tutulmuştu, bir tür sadelik izlenimi veriyordu; dümdüz çimenlik, geniş bir yaz göğü, atom bombası yüzünden ölenlerin anısı için dikilmiş olan kocaman beyaz anıt, alanı görkemli kılıyordu.</p>

    <p>Heykel, kollarını iki yana uzatmış adaleli bir Yunan tanrısına benziyordu. Sağ eliyle bombanın atıldığı göğü işaret ediyordu; sol tarafa uzanmış öteki koluyla sanki kötülük güçlerini uzak tutmaya çalışıyordu. Gözleri dua edercesine kapalıydı.</p>

    <p>Bana göre heykelin hantal bir görünümü vardı, bu nedenle onu bombanın atıldığı gün ve onu izleyen korkunç günlerle hiçbir zaman bağdaştıramadım. Uzaktan bakıldığında, trafiği yöneten bir polis gibi gülünç bir görünümü vardı. Benim için bir heykel olmaktan öte bir şey ifade etmiyordu; Nagasaki’deki pek çok kişi de onu yalnızca bir heykel olarak değerlendirdikleri için genel kanının benimki gibi olduğunu sanıyorum. Bugün Nagasaki’deki o büyük beyaz heykel ne zaman aklıma gelse, öncelikle o gün Ogata-san’la Barış Parkı’nı ziyaretimizi ve onun kartpostalıyla ilgili olayı anımsıyorum.</p>

    <p>Ogata-san’ın almış olduğu heykel kartpostalını elinde tutup, “Fotoğrafta o kadar da etkileyici görünmüyor,” dediğini anımsıyorum. Anıtın 50 metre kadar yakınında duruyorduk. “Bir ara kart atmayı düşünmüştüm,” diye ekledi. “Yakında Fukuoka’ya döneceğim, ama yine de yollamaya değer. Etsuko, kalemin var mı? Belki hemen yollasam iyi olur, yoksa unutabilirim.”</p>

    <p>Çantamdan bir kalem çıkardım, yakındaki bir sıraya oturduk. Ogata-san’ın kartın boş yüzüne baktığını fakat hiçbir şey yazmadığını fark edince meraklandım. Bir iki kere heykele, esin almak istercesine baktığını gördüm. Sonunda, “Fukuoka’daki bir arkadaşınıza mı yollayacaksınız?” diye sordum.</p>

    <p>“Şey, yalnızca bir tanıdığa.”</p>

    <p>“Baba pek suçlu görünüyor,” dedim. “Kime yazdığını merak ediyorum.”</p>

    <p>Ogata-san şaşkınlık dolu bir yüzle baktı. Sonra kocaman bir kahkaha attı. “Suçlu mu? Gerçekten öyle miyim?”</p>

    <p>“Evet, çok suçlu. Babanın kendisine göz kulak olan biri olmadığı zaman neler karıştırdığını çok merak ediyorum.”</p>

    <p>Ogata-san yüksek sesle gülmeyi sürdürdü. O kadar çok gülüyordu ki sıranın sallandığını hissettim. Biraz kendine gelince, “Pekâlâ, Etsuko,” dedi. “Beni yakaladın. Beni <em>hanım arkadaşıma</em> yazarken yakaladın. Beni suçüstü yakaladın.” Yeniden gülmeye başladı.</p>

    <p>“Babanın Fukuoka’da renkli bir yaşam sürdüğünden hep kuşkulanmıştım.”</p>

    <p>“Evet, Etsuko” –hâlâ gülüyordu– “çok renkli bir yaşam.” Sonra derin bir soluk alıp yine kartpostala baktı. “Gerçekten ne yazacağımı bilmiyorum, işte. Belki de hiçbir şey yazmadan yollayabilirim. Ayrıca, amacım sırf ona anıtın neye benzediğini göstermekti. Ama o zaman da belki çok senli benlilik olur.”</p>

    <p>“Bu gizemli hanımın kim olduğunu açıklamazsanız, baba, size bir öneride bulunamam.”</p>

    <p>“Gizemli hanım, Etsuko, Fukuoka’da küçük bir lokanta işletiyor. Evimin hayli yakınında olduğu için çoğu kez akşam yemeği için oraya gidiyorum. Çok cana yakın olan bu hanımla ara sıra sohbet ediyorum; ona barış anıtının bir kartpostalını yollayacağıma söz verdim. Ne yazık ki hepsi bu.”</p>

    <p>“Anlıyorum, baba. Ama hâlâ kuşkuluyum.”</p>

    <p>“Çok cana yakın yaşlı bir hanım, ama bir süre sonra usandırıyor. Müşteri olarak bir tek ben varsam başıma dikiliyor, bütün yemek boyıinca konuşup duruyor. Ne yazık ki yakınlarda yemek yenebilecek başka uygun yer pek yok. İşte Etsuko, söz verdiğin gibi bana yemek yapmasını öğretirsen, o zaman onun gibilere katlanmam gerekmeyecek.”</p>

    <p>“Ama çabanız boşuna,” dedim gülerek. “Baba hiçbir zaman işin püf noktasını öğrenemeyecek.”</p>

    <p>“Saçmalama. Aslında seni geçeceğimden korkuyorsun. Bu bencillik, Etsuko. Dur bakalım” –kartpostala bir kere daha baktı– “yaşlı hanıma ne diyebilirim?”</p>

    <p>“Bayan Fujivara’yı anımsıyor musunuz?” diye sordum. “Şimdilerde bir erişte lokantası işletiyor. Babanın eski evinin yakınlarında.”</p>

    <p>“Evet, duydum. Çok yazık. Onun konumundaki birinin bir erişte lokantası işletmesi.”</p>

    <p>“Ama bundan hoşlanıyor. Ona uğraşacak bir şey çıkıyor. Bana sık sık sizi soruyor.”</p>

    <p>“Çok yazık,” dedi yeniden. “Kocası saygın bir adamdı. Ona çok saygı duyardım. Şimdi ise karısı bir erişte lokantası işletiyor. Tuhaf.” Ciddi ciddi başını salladı. “Onu arayıp saygılarımı sunacağım, ama o bunu garip karşılayabilir. Şu anki durumunda, demek istiyorum.”</p>

    <p>“Baba, o bir erişte lokantası işletmekten utanmıyor. Bununla gurur duyuyor. Her zaman, ufak da olsa bir iş sahibi olmak istediğini söylüyor. Bence onu ararsanız çok sevinir.”</p>

    <p>“Lokantasının Nakagava’da olduğunu söyledin, değil mi?”</p>

    <p>“Evet. Eski evin yakınında.”</p>

    <p>Ogata-san bir süre bunu düşünür gibi göründü. Sonra bana dönüp, “Haklısın, Etsuko,” dedi. “Hadi gidip ziyaret edelim.” Kartpostala aceleyle bir şeyler karaladı, kalemimi geri verdi.</p>

    <p>“Şimdi mi gidelim, diyorsunuz, baba?” Bu ani kararlılığı karşısında biraz duraksadım.</p>

    <p>“Evet, neden olmasın?”</p>

    <p>“Pekâlâ. Bize öğle yemeği de verir herhalde.”</p>

    <p>“Evet, herhalde verir. Ama o iyi hanımı utandıracak bir şey yapmak istemem.”</p>

    <p>“Bize yemek vermekten memnun olacaktır.”</p>

    <p>Ogata-san başını sallayıp bir süre hiç konuşmadı. Sonra biraz duralayıp, “Aslında Etsuko, Nakagava’ya gitmeyi zaten düşünüyordum,” dedi. “Orada uğramak istediğim biri var.”</p>

    <p>“Ya?”</p>

    <p>“Acaba günün bu saatinde evde midir?”</p>

    <p>“Kime uğramak istiyordunuz, baba?”</p>

    <p>“Şigeo. Şigeo Matsuda. Ona bir uğramayı düşünüyordum. Öğle yemeğini evde yiyorsa onu belki yakalayabilirim. Okulda rahatsız etmektense böylesi daha iyi.”</p>

    <p>Ogata-san yüzünde biraz şaşkın bir ifadeyle birkaç dakika daha heykele baktı. Elinde çevirdiği kartpostala bakarak sessizce durdum. Sonra birdenbire ellerini dizlerine vurdu, ayağa kalktı.</p>

    <p>“Haydi Etsuko,” dedi, “gidelim haydi. Önce Şigeo’ya bakalım, sonra Bayan Fujivara’ya uğrayabiliriz.”</p>

    <p class="paragraf">Bizi Nakagava’ya götürecek olan tramvaya bindiğimizde öğle saatleriydi; vagon boğucu derecede kalabalık olduğu gibi dışarıda caddeler de öğle tatili nedeniyle koşuşturan insanlarla doluydu. Ama şehir merkezinden uzaklaştıkça yolcular azaldı; Nakagava’daki istasyona vardığımızda yalnızca bir avuç kişi kalmıştık.</p>

    <p>Tramvaydan indiğimizde Ogata-san bir süre durdu, çenesini sıvazladı. Yeniden o bölgeye geri dönme duygusunun tadını mı çıkardığını, yoksa yalnızca Şigeo Matsuda’nın evinin yolunu mu anımsamaya çalıştığını söylemek güçtü. Boş tramvay vagonlarıyla çevrili beton bir avluda duruyorduk. Başımızın üzerinde siyah tellerden oluşan sarmal, göğü parçalara ayırmıştı. Güneş güçlü bir biçimde parlıyor, arabaların boyalı yüzeylerinin keskince parıldamasına yol açıyordu.</p>

    <p>“Ne sıcak,” dedi Ogata-san, alnını silerek. Sonra tramvay avlusunun uzak ucundan başlayan sıra halindeki evlere giden yolda yürümeye başladı.</p>

    <p>Aradan geçen yıllar bölgeyi pek değiştirmemişti. Biz yürüdükçe dar yollar kıvrılıyor, tırmanıyor, iniyordu. Çoğu hâlâ tanıdık gelen evler engebeli arazinin izin verdiği yerlere kondurulmuştu; bazıları tehlikeli bir biçimde yamaçlara yapılmış, ötekiler ise umulmadık köşelere sıkışmıştı. Pek çok balkonda örtüler, çamaşırlar asılıydı. Öteki evlere dikkatlice bakarak yürümeyi sürdürdük, ama ne Ogata-san’ın evinin ne de benim bir zamanlar ailemle yaşadığım evin önünden geçtik. Aslında, belki de Ogata-san bundan kaçınmak için bu yoldan gitmeyi tercih etmişti.</p>

    <p>On on beş dakikadan fazla yürüdüğümüzü sanmıyorum, ama güneş ve dik yokuşlar oldukça yorucuydu. Sonunda dik bir patikanın ortasında durduk, Ogata-san beni kaldırıma doğru uzanan yapraklı bir ağacın gölgesine götürdü. Sonra yolun karşısında geleneksel yapıda kiremitlerle kaplı, geniş eğimli bir çatısı olan hoş görünümlü, eski bir evi gösterdi parmağıyla.</p>

    <p>“Burası Şigeo’nun evi,” dedi, “Babasını çok iyi tanırdım. Bildiğim kadarıyla annesi hâlâ onunla birlikte yaşıyor.” Sonra, tramvaydan indiğimizde yaptığı gibi çenesini sıvazladı. Hiçbir şey söylemeden bekledim.</p>

    <p>“Büyük olasılıkla evde yoktur,” dedi Ogata-san. “Öğle tatilini belki de meslektaşlarıyla birlikte öğretmenler odasında geçiriyordur.”</p>

    <p>Sessizce beklemeyi sürdürdüm. Ogata-san eve doğru bakarak yanımda duruyordu. Sonunda, “Etsuko, Bayan Fujivara’nın lokantası buradan ne kadar uzak? Bir fikrin var mı?” dedi.</p>

    <p>“Topu topu birkaç dakikada yürünecek bir yer.”</p>

    <p>“Şimdi bence en iyisi sen yola koyul, orada buluşuruz. En iyisi bu.”</p>

    <p>“Pekâlâ. Nasıl isterseniz.”</p>

    <p>“Aslında bu yaptığım düşüncesizlikti.”</p>

    <p>“Hasta değilim ki, baba.”</p>

    <p>Aceleyle güldü, sonra yeniden eve doğru baktı. “Bence en iyisi bu olacak,” dedi yeniden. “Sen devam et.”</p>

    <p>“Pekâlâ.”</p>

    <p>“Uzun süreceğini sanmam. Aslında” –bir kere daha eve doğru baktı– “aslında ben zili çalana kadar burada beklesene. Beni içeri girerken görürsen, o zaman Bayan Fujivara’nın oraya devam edersin. Bütün bunlar benim düşüncesizliğimden oldu.”</p>

    <p>“Bir şey yok, baba. Şimdi dikkatlice dinleyin, yoksa erişte lokantasını hiç bulamazsınız. Doktorun muayenehanesinin nerede olduğunu anımsıyor musunuz?”</p>

    <p>Ama Ogata-san artık dinlemiyordu. Yolun karşı yanındaki giriş kapısı açılmış, kapıda gözlüklü genç bir adam belirmişti. Ceket giymemişti, koltuğunun altında küçük bir evrak çantası taşıyordu. Işığa çıktığında gözlerini kıstı, çantasına eğildi, içinde bir şeyler aramaya başladı. Şigeo Matsuda’ya geçmişte birkaç kez rastlamıştım, o zamanlardan aklımda kaldığından daha zayıf, daha genç görünüyordu.</p>
  </div>
</body>
</html>
