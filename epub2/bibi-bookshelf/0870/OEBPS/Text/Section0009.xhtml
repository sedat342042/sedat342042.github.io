<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uzak Tepeler</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">5</h1>

    <p>“Gitmiş mi? Üstelik otele hiçbir not bırakmadan mı?”</p>

    <p>Saçiko güldü. “Çok şaşırmış görünüyorsun, Etsuko,” dedi. “Hayır, hiçbir not bırakmamış. Dün sabah gitmiş, bütün bildiğim bu. Gerçeği söylemek gerekirse, bunu ondan biraz bekliyordum.”</p>

    <p>Tepsiyi hâlâ tutmakta olduğumu fark ettim. Dikkatlice yere koyduktan sonra Saçiko’nun karşısındaki mindere oturdum. O sabah evin içinde hafif bir rüzgâr esiyordu.</p>

    <p>“Ama senin için ne kadar korkunç,” dedim. “Üstelik her şeyinizi toplamış, hazır bekliyordunuz.”</p>

    <p>“Bu benim için yeni bir şey değil, Etsuko. Tokyo’da da –ona ilk kez rastladığımda– tıpkı böyle olmuştu. Yo, hayır, bu benim için yeni bir şey değil. Bu tür şeyleri beklemeyi öğrendim.”</p>

    <p>“Bu gece yeniden kente gideceğini söylüyorsun. Yalnız başına mı?”</p>

    <p>“Bu kadar şaşırmış gibi bakma, Etsuko. Tokyo’dan sonra Nagasaki nedir ki, küçük zararsız bir kent. Hâlâ Nagasaki’de ise onu bu gece bulurum. Otelini değiştirmiş olabilir, ama alışkanlıklarını değiştirmez.”</p>

    <p>“Ama bunlar çok üzücü. İstersen memnuniyetle gelir, sen geri dönene kadar Mariko’yla kalırım.”</p>

    <p>“Ah, ne kadar naziksin. Mariko kendi başına kalabilir, ama ona bu gece birkaç saatini ayırabilirsen bu çok büyük bir incelik olur. Ama hiç merak etme, her şey yoluna girecek, Etsuko. Görüyorsun, insan benim gibi birtakım şeyleri atlatmışsa böyle küçük kavgalara teslim olmamayı öğreniyor.”</p>

    <p>“Ama eğer o... Yani, Nagasaki’den ayrılmışşa?”</p>

    <p>“Ah, çok uzağa gitmemiştir, Etsuko. Ayrıca, beni gerçekten terk etmiş olsaydı herhangi bir not bırakırdı, değil mi? Yoo, uzağa gitmemiştir. Gidip onu bulacağımı bilir.”</p>

    <p>Saçiko bana baktı, gülümsedi. Nasıl bir yanıt vereceğimi bilemedim.</p>

    <p>“Üstelik, Etsuko,” diye sözünü sürdürdü, “o kadar yol geldi. Tokyo’dan buraya o kadar yolu beni amcamın evinde, Nagasaki’de bulmak için geldi. Peki, söz verdiklerini yerine getirmeyecek olsaydı, niye yapsın bunu? Görüyorsun, Etsuko, en çok istediği şey beni Amerika’ya götürmek. İstediği bu. Gerçekten hiçbir şey değişmedi, bu yalnızca küçük bir gecikme.” Birden güldü. “Biliyor musun, bazen küçük bir çocuk gibidir.”</p>

    <p>“Peki, arkadaşının böyle çıkıp gitmiş olması konusunda ne düşünüyorsun? Anlayamıyorum.”</p>

    <p>“Anlaşılacak hiçbir şey yok, Etsuko, bunun pek önemi yok. Onun gerçekten de istediği şey beni Amerika’ya götürmek ve orada birlikte düzenli, saygın bir yaşam sürmek. Gerçekten istediği bu. Yoksa neden o kadar yolu tepip beni amcamın evinde buldu? Görüyorsun Etsuko, o kadar kaygılanacak bir şey yok.”</p>

    <p>“Hayır, kuşkusuz öyle.”</p>

    <p>Saçiko yeniden konuşacak gibiyken kendini tuttu. Tepsideki çay öteberisine baktı. “Peki öyleyse, Etsuko,” dedi gülümseyerek, “haydi çay koyalım.”</p>

    <p>Ben çayları koyarken sessizce izledi. Bir an ona baktığımda, beni yüreklendirircesine gülümsedi. Çaylarımızı koyduktan sonra birkaç dakika sessiz oturduk.</p>

    <p>“Ha, aklıma gelmişken, Etsuko,” dedi Saçiko, “senin Bayan Fujivara’yla konuşup durumumu ona anlattığını umarım.”</p>

    <p>“Evet. Onu önceki gün gördüm.”</p>

    <p>“Herhalde benim nerelere kaybolduğumu merak ediyordur.”</p>

    <p>“Ona, Amerika’ya davet edildiğini söyledim. Durumu gayet iyi anladı.”</p>

    <p>“Biliyor musun, Etsuko,” dedi Saçiko, “şu anda kendimi zor durumda hissediyorum.”</p>

    <p>“Evet, bunun farkındayım.”</p>

    <p>“Maddi açıdan olduğu kadar başka yönlerden de.”</p>

    <p>“Evet, anlıyorum,” dedim hafifçe eğilerek. “İstersen, Bayan Fujivara’yla konuşabilirim. Hiç kuşkum yok, bu koşullar altında sevinecektir.”</p>

    <p>“Hayır, hayır, Etsuko,” –Saçiko güldü– “onun o küçük erişte lokantasına geri dönmeyi hiç istemiyorum. En yakın gelecekte Amerika’ya gideceğimi umuyorum. Sorun bunun yalnızca biraz gecikecek olmasında, hepsi bu. Ancak bu arada, biliyor musun biraz paraya ihtiyacım var. Anımsıyorum da, Etsuko, sen bir zamanlar bana bu tür bir yardım önermiştin.”</p>

    <p>Nazik bir biçimde gülümseyerek bana bakıyordu. Bir süre sonra ben de ona baktım. Sonra hafifçe eğildim ve, “Biraz birikmiş param var. Fazla değil, ama elimden geleni seve seve yaparım,” dedim.</p>

    <p>Saçiko zarif bir biçimde eğildi, sonra çay fincanını kaldırdı. “Belli bir miktardan söz ederek seni sıkıntıya sokmak istemem,” dedi. “Bu elbette sonuçta sana kalmış. Sen ne kadar uygun görürsen onu büyük bir minnetle kabul edeceğim. Elbette bu borç en kısa zamanda ödenecektir, bundan emin olabilirsin, Etsuko.”</p>

    <p>“Tabii,” dedim sakince. “Bundan hiç kuşkum yok.”</p>

    <p>Saçiko zarif gülümsemesiyle bana bakmayı sürdürdü. Ondan özür dileyerek odadan çıktım.</p>

    <p>Yatak odasında güneş ışınları havadaki bütün tozu gözle görünür hale getiriyordu. Dolabımızın alt tarafındaki küçük çekmecelerin yanına çömeldim. En alt çekmeceden pek çok şeyi –fotoğraf albümlerini, kartpostalları, annemin yapmış olduğu suluboya resimleri– çıkartıp dikkatlice yere koydum. Çekmecenin en altında siyah lake bir armağan kutusu vardı. Kapağını kaldırınca, kocamın haberi olmadan sakladığım bazı mektuplarla iki üç küçük fotoğraf buldum. Onların da altından paramı içine koyduğum zarfı çıkardım. Her şeyi dikkatlice yerine yerleştirip çekmeceyi kapattım. Odadan çıkmadan elbise dolabını açıp uygun desenli bir ipek mendil alıp zarfı içine sardım.</p>

    <p>Oturma odasına döndüğümde Saçiko fincanını yeniden dolduruyordu. Katlanmış mendili onun yamna yere koyduğumda başını kaldırıp bakmadı, çay koymayı sürdürdü. Oturduğumda başıyla selam verdi, çayını yudumlamaya başladı. Yalnız bir kere, fincanını indirdiğinde, minderinin yanındaki çıkına kaçamak bir bakış attı.</p>

    <p>“Burada senin anlamayacağın bir şey var, Etsuko,” dedi. “Biliyor musun yaptığım hiçbir şeyden utanmıyorum ya da tedirginlik duymuyorum. Çekinme, ne istersen sor.”</p>

    <p>“Ah, tabii.”</p>

    <p>“Örneğin, Etsuko, ısrarla ‘arkadaşın’ diye söz etmene karşın onunla ilgili hiçbir şey sormuyorsun. Aslında utanılacak hiçbir şey yok. Neden hemen kızarmaya başlıyorsun Etsuko?”</p>

    <p>“İnan ki utanmıyorum. Aslında...”</p>

    <p>“Ama utanıyorsun, Etsuko, öyle olduğunu görebiliyorum.” Saçiko güldü, ellerini çırptı. “Ama benim gizleyecek hiçbir şeyimin olmadığını neden anlamıyorsun? Neden böyle kızarıyorsun? Yalnızca Frank’ten söz ettim diye mi?”</p>

    <p>“Ama ben utanmıyorum. İnan ki hiçbir zaman ben...”</p>

    <p>“Neden onunla ilgili hiçbir şey sormuyorsun, Etsuko? Sormak isteyebileceğin çeşitli sorular olmalı. Neden onları sormuyorsun peki? Ayrıca, komşuların hepsi oldukça ilgili, sen de öyle olmalısın, Etsuko. Lütfen rahat ol, sormak istediğin her şeyi sor.”</p>

    <p>“Ama gerçekten ben...”</p>

    <p>“Haydi, Etsuko, ısrar ediyorum. Onu sor bana. Bunu senden istiyorum. Onu sor bana, Etsuko.”</p>

    <p>“Peki öyleyse.”</p>

    <p>“Eee? Haydi, Etsuko, sor.”</p>

    <p>“Pekâlâ. Arkadaşın nasıl biri?”</p>

    <p>“Nasıl biri mi?” Saçiko yeniden güldü. “Bütün bilmek istediğin bu mu? Şey, yabancıların çoğu gibi uzun boylu, saçları da biraz seyrek. Yaşlı değil, anlıyorsun ya. Yabancıların saçları daha çabuk dökülüyor, biliyor muydun, Etsuko? Şimdi, onunla ilgili başka bir şey sor. Bilmek istediğin başka şeyler de olmalı.”</p>

    <p>“Şey, dürüst olmak gerekirse...”</p>

    <p>“Haydi, Etsuko, sor. Sormanı istiyorum.”</p>

    <p>“Ama gerçekten, bilmek istediğim, hiç...”</p>

    <p>“Ama olmalı, neden sormuyorsun? Onu sor bana, Etsuko, onu sor.”</p>

    <p>“Şey, aslında,” dedim, “bir tek şeyi merak ediyorum.”</p>

    <p>Saçiko birden buz kesmiş gibiydi. Ellerini önünde kavuşturmuştu, ama şimdi onları indirdi, dizlerinin üzerine koydu.</p>

    <p>“Merak ettiğim,” dedim, “hiç Japonca konuşabiliyor mu?”</p>

    <p>Bir an Saçiko hiçbir şey söylemedi. Sonra gülümsediğinde rahatlamış görünüyordu. Fincanını yeniden kaldırdı, birkaç yudum içti. Yeniden konuştuğunda neredeyse düşte konuşur gibiydi.</p>

    <p>“Yabancılar bizim dilimizi çok zor buluyorlar,” dedi. Duraksadı ve kendi kendine gülümsedi. “Frank’in Japoncası oldukça kötü, biz de İngilizce anlaşıyoruz. Hiç İngilizce biliyor musun, Etsuko? Hiç mi? Biliyor musun benim babam iyi İngilizce konuşurdu. Avrupa’yla bağlantıları vardı ve beni her zaman dil öğrenmek konusunda yüreklendirirdi. Ama sonra, tabii ki evlendiğimde öğrenmeyi bıraktım. Kocam yasakladı bunu. Bütün İngilizce kitaplarımı elimden aldı. Ama ben unutmadım. Tokyo’da yabancılarla karşılaştığımda anımsardım.”</p>

    <p>Bir süre sessizce oturduk. Sonra Saçiko yorgun yorgun iç çekti.</p>

    <p>“Bence en iyisi çabucak geri dönmek,” dedi. Uzanıp katlanmış mendili aldı. Sonra hiç bakmadan çantasının içine attı.</p>

    <p>“Biraz daha çay istemez misin?” diye sordum.</p>

    <p>Omuzlarını silkti. “Belki biraz.”</p>

    <p>Fincanları yeniden doldurdum. Saçiko beni izledi, sonra, “Bu gece senin için uygun değilse, yani demek istiyorum ki, hiç fark etmez. Mariko artık kendi başına kalabilmeli,” dedi.</p>

    <p>“Hiç sorun değil. Eminim kocam bir şey demez.”</p>

    <p>“Çok naziksin, Etsuko,” dedi Saçiko ifadesiz bir ses tonuyla. Sonra ekledi: “Seni bir konuda uyarmam gerek, belki de. Şu birkaç gündür kızım oldukça kötü bir ruh hali içindeydi.”</p>

    <p>“Anlıyorum,” dedim gülümseyerek. “Çocukların her türlü ruh haline alışmam gerekecek.”</p>

    <p>Saçiko yavaşça çayını içmeyi sürdürdü. Geri dönmek için hiçbir acelesi yok gibiydi. Sonra fincanım bırakıp bir süre ellerinin üstünü inceleyerek oturdu.</p>

    <p>“Nagasaki’de ne kadar korkunç şeylerin olduğunu biliyorum,” dedi sonunda. “Ama Tokyo’da da kötüydü. Haftalarca sürdü, çok kötüydü. Sonuna doğru hepimiz tünellerde, terk edilmiş binalarda yaşıyorduk, yalnızca molozlar vardı. Tokyo’da yaşayan herkes çirkin şeyler gördü. Tabii Mariko da.” Ellerine bakmayı sürdürdü.</p>

    <p>“Evet,” dedim. “Çok güç günler olmalı.”</p>

    <p>“O kadın. Mariko’nun sana sözünü ettiği kadın. Bu onun Tokyo’da gördüğü bir şeydi. Tokyo’da başka şeyler de gördü, korkunç şeyler, ama o hep o kadını anımsadı.” Sonra avuçlarını çevirdi, karşılaştırırmış gibi bakmayı sürdürdü.</p>

    <p>“Peki o kadın,” dedim, “bir hava saldırısında mı öldürüldü?”</p>

    <p>“Kendini öldürdü. Kendi boğazını kestiğini söylediler. Onu hiç tanımazdım. Şey, bir sabah Mariko koşarak evden kaçtı. Nedenini anımsamıyorum, belki de onu üzen bir şey oldu. Neyse kaçıp sokaklara çıktı, ben de ardından koşuyordum. Saat çok erken olduğu için dışarıda kimse yoktu. Dar bir yoldan aşağıya doğru koşuyordu, ben de onu takip ediyordum. Yolun sonunda bir kanal vardı, kadın oraya çömelmişti, kolları dirseklerine kadar suyun içindeydi. Genç, çok zayıf bir kadındı. Onu gördüğümde bir tuhaflık olduğunu anladım. Biliyor musun, Etsuko, kadın dönüp Mariko’ya gülümsedi. Bu işte bir tuhaflık olduğunu anlamıştım, Mariko da anlamış olmalı ki birden durdu. İlkin kadının kör olduğunu düşündüm, kör gibi bakıyordu, gözleri gerçekten de hiçbir şeyi görmüyor gibiydi. Derken kollarını kanaldan çıkardı ve suyun altında tutmakta olduğu şeyi gösterdi bize. Bu bir bebekti. Mariko’yu kaptım ve o sokaktan uzaklaştık.”</p>

    <p>Devam etmesini bekleyerek sessiz kaldım. Saçiko kendine demlikten biraz daha çay koydu.</p>

    <p>“Dediğim gibi,” dedi, “kadının kendini öldürdüğünü duydum. Birkaç gün sonrasıydı.”</p>

    <p>“O zamanlar Mariko kaç yaşındaydı?”</p>

    <p>“Beş, en fazla altı. Tokyo’da başka şeyler de gördü. Ama her zaman o kadını anımsadı.”</p>

    <p>“Her şeyi gördü mü? Bebeği gördü mü?”</p>

    <p>“Evet. Gerçekte gördüğü şeyin ne olduğunu uzun bir süre anlamadığını düşündüm. Daha sonra hiç söz etmedi bundan. O zamanlar pek fazla etkilenmiş de görünmüyordu. Bir ay falan öncesine kadar da bu konu hakkında hiç konuşmamıştı. O zamanlar bu eski binada uyuyorduk. Gece uyandım, Mariko’yu gözlerini kapı aralığına dikmiş otururken gördüm. Aslında orası bir kapı değil, yalnızca bir kapı aralığıydı. Mariko oturmuş oraya bakıyordu. Hayli telaşlanmıştım. Biliyorsun, herhangi birinin binadan içeri girmesini engelleyecek hiçbir şey yok. Mariko’ya ne olduğunu sorduğumda, orada bir kadının durduğunu, bizi izlediğini söyledi. Nasıl bir kadın olduğunu sorduğumda, hani o sabah görmüştük ya, işte o kadın, dedi. Kapı aralığından bize bakıyormuş. Kalkıp sağa sola baktım, ama kimse yoktu. Orada bir kadının duruyor olması elbette mümkündü. İçeriye herhangi birinin girmesini engelleyecek hiçbir şey yoktu.”</p>

    <p>“Anlıyorum. Mariko da o kadını gördüğünü sandı.”</p>

    <p>“Öyle oldu galiba. Her neyse, Mariko’nun o kadınla ilgili saplantısı işte o zaman başladı. Bu saplantıdan kurtuldu sanıyordum, ama son günlerde bu yeniden başladı. Eğer bu gece yine ondan söz etmeye başlarsa sakın önemseme.”</p>

    <p>“Evet, anlıyorum.”</p>

    <p>“Çocukları bilirsin,” dedi Saçiko. “Yalan şeylere sahipmiş gibi inanma oyununu oynarlar ve düşlerin nerede başlayıp nerede bittiğini karıştırırlar.”</p>

    <p>“Evet, aslında tuhaf olan bir şey yok galiba.”</p>

    <p>“Biliyor musun, Etsuko, Mariko doğduğunda her şey çok güçtü.”</p>

    <p>“Evet, öyle olmalı,” dedim. “Ben çok şanslıyım, biliyorum.”</p>

    <p>“Her şey çok güç. Belki de o zamanlar evlenmem aptallıktı. Üstelik herkes bir savaşın gelmekte olduğunu görebiliyordu. Ancak yine de, Etsuko, hiç kimse bir savaşın gerçekte ne olduğunu, en azından o günlerde, bilmiyordu. Çok saygın bir aileye gelin gittim. Hiçbir zaman bir savaşın bu kadar çok şeyi değiştirebileceğini düşünmemiştim.”</p>

    <p>Saçiko fincanını bıraktı, ellerini saçlarının arasından geçirdi. Sonra çabucak gülümsedi. “Bu gece göreceksin, Etsuko,” dedi, “kızım kendisini eğlendirmeyi bilir. Lütfen onun için endişelenme.”</p>

    <p class="paragraf">Bayan Fujivara’nın yüzü oğlundan söz ederken yorgun bir ifade alırdı.</p>

    <p>“Yaşlı bir adam olmak üzere,” diyordu. “Yakında yalnızca evde kalmış kızlardan birini seçmek zorunda kalacak.”</p>

    <p>Onun erişte lokantasının ön avlusunda oturuyorduk. Öğle yemeklerini yiyen büro çalışanlarıyla doluydu birkaç masa.</p>

    <p>“Zavallı Kazuo-san,” dedim gülerek. “Ama neler hissettiğini anlayabiliyorum. Bayan Miçiko’nun başına gelenler çok üzücü. Uzun süre nişanlı kalmışlardı, değil mi?”</p>

    <p>“Üç yıl. Bu uzun süreli nişanlılık dönemlerini hiç anlamıyorum. Evet, Miçiko çok hoş bir kızdı. Kazuo’nun onun için böyle yas tutmasını hiç kuşkusuz benim gibi o da istemezdi. Hayatını sürdürmesini isterdi.”</p>

    <p>“Yine de onun için çok güç olmalı. Onca zamandır kafasında kurduğu şeyin sonunun böyle olması.”</p>

    <p>“Ama bunların hepsi geçmişte kaldı artık,” dedi Bayan Fujivara. “Hepimizin bunları artık geride bırakması gerek. Sen de Etsuko, bir zamanlar sen de bir gönül yarası almıştın. Ama sen bunun üstesinden geldin.”</p>

    <p>“Ama ben şanslıydım. O günlerde Ogata-san bana karşı çok nazikti. Yoksa ne yapardım, bilmiyorum.”</p>

    <p>“Evet, sana çok iyi davrandı. Tabii kocanla da öyle tanıştm. Ama sen de şanslı olmayı hak ediyorsun.”</p>

    <p>“Ogata-san beni evine almasaydı bugün nerede olurdum, gerçekten bilmiyorum. Yine de oğlunuz için ne kadar zor olduğunu anlayabiliyorum. Ben bile bazen Nakamura-san’ı düşünüyorum. Düşünmemek elimde değil. Kimi zaman uykumdan uyanıyor ve unutuyorum. Burada, hâlâ Nakagava’da olduğumu düşünüyorum.”</p>

    <p>“Artık, Etsuko, bunlardan söz etmenin gereği yok.” Bayan Fujivara bir süre bana baktı, sonra içini çekti. “Ama bu bana da oluyor. Senin dediğin gibi sabahları uyandığında hiç fark etmeden oluyor bu insana. Çoğu zaman çabuk olmam, herkesin kahvaltısını hazırlamam gerektiği düşüncesiyle uyanıyorum.”</p>

    <p>Bir an sessiz kaldık. Sonra Bayan Fujivara hafifçe güldü.</p>

    <p>“Çok kötüsün, Etsuko,” dedi. “Şimdi de beni böyle konuşturuyorsun.”</p>

    <p>“Ne aptalım,” dedim. “Yine de Nakamura-san ile aramda hiçbir şey olmadı. Yani, hiçbir şey kararlaştırmamıştık.”</p>

    <p>Bayan Fujivara, kafasından geçen birtakım gizli düşüncelerle başını sallayarak bana bakmayı sürdürdü. Sonra avlunun karşı tarafında bir müşteri gitmek üzere ayağa kalktı.</p>

    <p>Bayan Fujivara ceketsiz, ama üstü başı temiz olan genç adama doğru yürüdü. Başlarını eğerek birbirlerini selamladılar ve neşeyle konuşmaya başladılar. Adam evrak çantasını kapatırken bir şeyler söyledi, Bayan Fujivara ise kahkahayla güldü. Bir kez daha birbirlerini selamladılar, sonra adam öğlen sonrası kalabalığında kayboldu. Heyecanımı yatıştırma fırsatı bulduğum için sevinmiştim. Bayan Fujivara geri döndüğünde, “Bir an önce gitsem iyi olacak. İşiniz başınızdan aşkın,” dedim.</p>

    <p>“Otur oturduğun yerde, rahatına bak. Daha yeni geldin. Sana yemek getireceğim.”</p>

    <p>“Hayır, istemez.”</p>

    <p>“Bak, Etsuko, şimdi burada yemezsen bir saatten önce yemek yiyemezsin. Bu durumdayken senin için düzenli yemenin ne kadar önemli olduğunu biliyorsun.”</p>

    <p>“Evet, galiba öyle.”</p>

    <p>Bayan Fujivara bir an bana yakından baktı. Sonra, “Senin ileriye bakmak için her şeyin var artık, Etsuko. Seni bu kadar mutsuz eden ne?” diye sordu.</p>

    <p>“Mutsuz mu? Ama ben hiç de mutsuz değilim.”</p>

    <p>Bana bakmayı sürdürdü, kaygıyla güldü.</p>

    <p>“Çocuk bir doğsun,” dedi, “bak o zaman nasıl neşelenirsin, inan bana. Üstelik sen kusursuz bir anne olursun, Etsuko.”</p>

    <p>“Olmak isterim.”</p>

    <p>“Elbette olacaksın.”</p>

    <p>“Evet.” Ona bakıp gülümsedim.</p>

    <p>Bayan Fujivara başını salladı, sonra yeniden ayağa kalktı.</p>

    <p class="paragraf">Saçiko’nun kulübesinin içi gitgide kararıyordu –odada yalnızca bir fener vardı– ilkin Mariko’nun duvardaki siyah bir lekeye baktığını sandım. Parmağını uzatınca o leke biraz kımıldadı. Ancak o zaman onun bir örümcek olduğunu anladım.</p>

    <p>“Mariko, onu rahat bırak. Bu hoş değil.”</p>

    <p>İki elini de arkasında kavuşturdu, ama örümceğe bakmayı sürdürdü.</p>

    <p>“Bir zamanlar bir kedimiz vardı,” dedi. “Buraya gelmeden önce. Örümcekleri yakalardı.”</p>

    <p>“Anlıyorum. Hayır, rahat bırak onu Mariko.”</p>

    <p>“Ama zehirli değil ki.”</p>

    <p>“Hayır, ama onu rahat bırak, pis o.”</p>

    <p>“O kedimiz örümcekleri yerdi. Ben bir örümcek yersem ne olur?”</p>

    <p>“Bilmiyorum, Mariko.”</p>

    <p>“Hasta olur muyum?”</p>

    <p>“Bilmiyorum.” Yanımda getirdiğim dikişime devam ettim. Mariko örümceği izlemeyi sürdürdü. Sonunda, “Bu gece neden buraya geldiğini biliyorum,” dedi.</p>

    <p>“Geldim, çünkü küçük kızların yalnız başına kalmaları hiç hoş değil.”</p>

    <p>“O kadın yüzünden. O kadın yeniden gelir diye.”</p>

    <p>“Yaptığın resimlerden birkaçını daha göstersene bana. Biraz önce gösterdiklerin çok hoştu.”</p>

    <p>Mariko yanıt vermedi. Pencereye doğru gidip karanlığa baktı.</p>

    <p>“Annen yakında gelir,” dedim. “Haydi, yaptığın resimlerden birkaçını daha göster.”</p>

    <p>Mariko karanlığa bakmayı sürdürdü. Sonra, örümcek ilgisini çekmeden önce oturmakta olduğu köşeye döndü.</p>

    <p>“Bugün neler yaptın, Mariko?” diye sordum. “Resim yaptın mı?”</p>

    <p>“Atsu ve Mee-çan ile oynadım.”</p>

    <p>“Çok güzel. Peki nerede oturuyorlar? Apartmanlarda mı?”</p>

    <p>“Bu Atsu” –yanında duran iki siyah kedi yavrusundan birini gösterdi– “bu da Mee-çan.”</p>

    <p>Güldüm. “Ooo, anlıyorum. Sevimli kedicikler, değil mi? Peki öteki çocuklarla oynamıyor musun? Apartmanlardaki çocuklarla?”</p>

    <p>“Atsu ve Mee-çan ile oynuyorum.”</p>

    <p>“Ama öteki çocuklarla tanışıp arkadaş olmaya çalışmalısın. İnan ki hepsi iyi çocuklar.”</p>

    <p>“Suji-çan’ı çaldılar. O benim en sevdiğim yavruydu.”</p>

    <p>“Çaldılar mı? Ah, canım, bunu neden yaptılar acaba?”</p>

    <p>Mariko kedi yavrularından birini okşamaya başladı. “Artık Suji-çan yok.”</p>

    <p>“Belki de yakında geri getirirler. İnan bana, onunla oynuyorlardır.”</p>

    <p>“Onu öldürdüler. Artık Suji-çan’ım yok.”</p>

    <p>“Ah. Neden böyle bir şey yaptılar acaba?”</p>

    <p>“Onlara taş attım. Çünkü kötü şeyler söylediler.”</p>

    <p>“Ama taş atmamalıydın, Mariko.”</p>

    <p>“Kötü şeyler söylediler. Annem için. Ben de onlara taş attım, onlar da Suji-çan’ı aldılar, geri vermediler.”</p>

    <p>“Olsun, öteki yavru kedilerin var.”</p>

    <p>Mariko yeniden pencereye doğru gitti. Boyu dirseklerini pervaza dayayabilecek kadar uzundu. Birkaç dakika karanlığa baktı, yüzü cama çok yakındı.</p>

    <p>“Artık dışarıya çıkmak istiyorum,” dedi birden.</p>

    <p>“Dışarıya çıkmak mı? Ama çok geç oldu, dışarısı karanlık. Ayrıca annen artık her an gelebilir.”</p>

    <p>“Ama ben dışarıya çıkmak istiyorum.”</p>

    <p>“Burada kal, Mariko.”</p>

    <p>Dışarıya bakmayı sürdürdü. Onun baktığı şeyi görmeye çalıştım; oturduğum yerden yalnızca karanlık görünüyordu.</p>

    <p>“Belki de öteki çocuklara daha iyi davranmalısın. O zaman onlarla arkadaş olabilirsin.”</p>

    <p>“Annem senin buraya gelmeni neden istedi, biliyorum.”</p>

    <p>“Taş atarsan arkadaş olamazsın.”</p>

    <p>“O kadın yüzünden. Annem o kadını bildiği için.”</p>

    <p>“Neden söz ettiğini anlamıyorum, Mariko-san. Yavru kedilerini anlatsana. Büyüdükleri zaman da resimlerini yapacak mısın?”</p>

    <p>“O kadın yeniden gelir diye. Bunun için annem senin buraya gelmeni istedi.”</p>

    <p>“Ben öyle düşünmüyorum.”</p>

    <p>“Annem kadını gördü. Önceki gece gördü onu.”</p>

    <p>Bir an dikiş dikmeyi bırakıp Mariko’ya baktım. Mariko başını pencereden geriye çevirmiş, boş boş bana bakıyordu.</p>

    <p>“Annen onu, o dediğin kişiyi nerede gördü?”</p>

    <p>“Dışarıda. Onu dışarıda gördü. Bunun için annem senin gelmeni istedi.”</p>

    <p>Mariko pencerenin yanından ayrılıp kedi yavrularına döndü. Yaşlı kedi ortaya çıkınca yavrular annelerine sokuldular. Mariko onların yanına uzandı, fısıltıyla konuşmaya başladı. Fısıltısında insanı hafifçe tedirgin eden bir şey vardı.</p>

    <p>“Annen birazdan evde olur,” dedim. “Acaba ne yapıyor, merak ediyorum.”</p>

    <p>Mariko fısıldamayı sürdürdü.</p>

    <p>“Bana Frank-san’ı anlattı,” dedim. “Çok iyi bir adama benziyor.”</p>

    <p>Fısıltılar kesildi. Bir an birbirimize baktık.</p>

    <p>“O kötü bir adam,” dedi Mariko.</p>

    <p>“Böyle konuşman hiç hoş değil, Mariko-san. Annen bana onunla ilgili her şeyi anlattı, çok iyi birine benziyor. Sana da çok iyi davranıyordur mutlaka, öyle değil mi?”</p>

    <p>Ayağa kalktı, duvara doğru yürüdü. Örümcek hâlâ oradaydı.</p>

    <p>“Evet, çok iyi bir adam olduğuna inanıyorum. Sana da iyi davranıyor, değil mi Mariko-san?”</p>

    <p>Mariko uzandı. Örümcek duvarda oldukça yavaş ilerliyordu.</p>

    <p>“Mariko, onu rahat bırak.”</p>

    <p>“Tokyo’daki kedimiz örümcek yakalardı. Onu da yanımızda getirecektik.”</p>

    <p>Yeni konumunda örümceği daha iyi görebiliyordum. Kalın, kısa bacakları vardı, her bir bacağının gölgesi sarı duvara vuruyordu.</p>

    <p>“İyi bir kediydi,” diye ekledi Mariko. “Bizimle birlikte Nagasaki’ye gelecekti.”</p>

    <p>“Peki, getirdiniz mi?”</p>

    <p>“Kayboldu. Oradan ayrılmamızdan bir gün önce. Annem onu da getirmeye söz vermişti, ama o kayboldu.”</p>

    <p>“Anlıyorum.”</p>

    <p>Birden atıldı, örümceğin bacaklarından birini yakaladı. Mariko onu duvardan alırken öteki bacakları da çılgınca eline dolanmaya çalışıyordu.</p>

    <p>“Mariko, bırak onu gitsin. Pis o.”</p>

    <p>Mariko elini çevirince örümcek avcuna yürüdü. Öteki elini üstüne kapatınca örümcek hapsedilmiş oldu.</p>

    <p>“Mariko, yere koy onu.”</p>

    <p>“Zehirli değil,” dedi bana yaklaşırken.</p>

    <p>“Hayır, ama pis. Onu yine o köşeye koy.”</p>

    <p>“Zehirli değil ki.”</p>

    <p>Örümcek iki elinin arasındayken gelip karşımda durdu. Parmaklarının arasındaki boşluktan örümceğin bir bacağının yavaşça ve ritimli bir biçimde hareket ettiğini görebiliyordum.</p>

    <p>“Onu yeniden köşeye koy, Mariko.”</p>

    <p>“Yersem ne olur? Zehirli değil.”</p>

    <p>“Çok hasta olursun. Mariko artık onu köşeye koy.”</p>

    <p>Mariko örümceği iyice yüzüne yaklaştırdı ve dudaklarını araladı.</p>

    <p>“Aptallaşma Mariko. Çok pis o.”</p>

    <p>Ağzını daha da açtı, ellerini araladı, örümcek kucağımın önüne düştü. İrkildim. Örümcek tatami boyunca arkamdaki gölgelere doğru hızla yürüdü. Kendimi toparlamam uzun sürmedi, ama o zamana kadar Mariko kulübeden çıkıp gitmişti.</p>
  </div>
</body>
</html>
