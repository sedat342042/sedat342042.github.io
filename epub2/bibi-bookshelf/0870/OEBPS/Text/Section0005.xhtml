<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uzak Tepeler</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">1</h1>

    <p>Küçük kızıma sonunda verdiğimiz Niki adı bir kısaltma değil, babasıyla bizi buluşturan bir orta noktaydı. Ne tuhaftır ki ona bir Japon adı vermeyi isteyen kocamdı, bense belki de bencilce davranıp bana geçmişi anımsatmasını istemediğimden, bir İngiliz adı olmasında diretmiştim. Sonunda, Doğu’yla ilgili belli belirsiz bir çağrışımı da bulunduğundan, Niki’de karar kıldı.</p>

    <p>Niki beni görmeye, her zamankinden daha erken, havanın hâlâ soğuk ve çisiltili olduğu nisan ayında geldi. Belki de uzun süre kalmayı düşünüyordu, bilmiyorum. Ancak kır evim ve çevredeki sessizlik onu huzursuz etti; Londra’daki yaşamına geri dönmeye can attığını çok geçmeden anlamıştım. Klasik müzik plaklarımı sabırsızlanarak dinledi, dünya kadar derginin sayfalarını karıştırdı. Telefon düzenli olarak onun için çalıyor, o da uzun adımlarla daracık giysilerinin sımsıkı sardığı ince bedeniyle halıyı geçtikten sonra içeriye girip ben konuşmasını dinlemeyeyim diye kapıyı ardından kapatmaya özen gösteriyordu. Beş gün sonra gitti.</p>

    <p>İkinci güne kadar Keiko’dan söz etmedi. Gri, rüzgârlı bir sabahtı; bahçeme yağan yağmuru daha iyi izleyelim diye koltuklarımızı pencereye yaklaştırmıştık.</p>

    <p>“Orada olmamı bekliyor muydun?” diye sordu. “Yani cenazede, demek istiyorum.”</p>

    <p>“Galiba hayır. Geleceğini pek düşünmemiştim.”</p>

    <p>“Onun başına geleni duymak beni gerçekten allak bullak etti. Az kalsın geliyordum.”</p>

    <p>“Gelmeni hiçbir zaman beklemedim.”</p>

    <p>“İnsanlar, ne derdim olduğunu anlamadılar,” dedi. “Hiç kimseye söylemedim. Galiba çekindim. Gerçekten de anlamayacaklardı, bu konuda neler hissettiğimi anlamayacaklardı. İnsanın kız kardeşlerine kendini çok yakın hissettiği düşünülür, öyle değil mi? Onları pek sevmeseniz bile yakınsınızdır. Aslında öyle değil işte. Şu an, onun nasıl biri olduğunu bile anımsamıyorum.”</p>

    <p>“Elbette, onu görmeyeli epey olmuştu.”</p>

    <p>“Tek anımsadığım şey beni sürekli mutsuz ettiğiydi. Onunla ilgili anımsadığım bu. Yine de duyduğumda üzüldüm.”</p>

    <p>Kızımın Londra’ya dönmesine yol açan şey kuşkusuz sessizlik değildi. Keiko’nun ölümüyle ilgili pek fazla şey konuşmamıza karşın, ne zaman ağzımızı açsak bu konu asla uzağımızda olmuyor, hep havada asılı duruyordu.</p>

    <p>Niki’nin tersine, Keiko tam bir Japon’du ve bu gerçeği öğrenen birden fazla gazete olmuştu. İngilizler, bizim soyumuzda intihar eğilimi olduğu düşüncesinden pek hoşlanırlar, sanki başka açıklama gereksizmiş gibi hepsi de bu haberi verdi, onun bir Japon olduğunu ve kendisini odasında astığını söylediler.</p>

    <p class="paragraf">Aynı gece pencerenin önünde durup dışarıdaki karanlığa bakarken Niki, “Şimdi ne düşünüyorsun, anne?” diye sordu. Dizlerinin üzerinde bir kitapla kanepede oturuyordu.</p>

    <p>“Bir zamanlar tanıdığım birini düşünüyordum. Bir zamanlar tanıdığım bir kadını.”</p>

    <p>“Yani... İngiltere’ye gelmeden önce tanıdığın birini mi?”</p>

    <p>“Nagasaki’de yaşarken tanımıştım onu, öğrenmek istediğin buysa.” Beni izlemeyi sürdürürken ekledim: “Uzun zaman önce. Babana rastlamadan çok önce.”</p>

    <p>İnanmış görünüyordu ve belli belirsiz bir şeyler söyleyip kitabına döndü. Niki, pek çok yönden sevecen bir çocuktur. Yalnızca Keiko’nun ölüm haberini nasıl karşıladığımı görmek için gelmemişti; bir görev duygusuyla bana gelmişti.</p>

    <p>Son yıllarda geçmişimin belli yanlarına hayranlık göstermeyi üstlenmişti ve bana bugün de bu durumun değişmediğini, bir zamanlar yapmış olduğum seçimlerden dolayı pişman olmamam gerektiğini söylemeye hazırlanarak gelmişti. Kısaca, Keiko’nun ölümünden sorumlu olmadığıma beni inandırmak için.</p>

    <p>Artık Keiko konusunun üzerinde durmaya pek istekli değilim, bu iş beni pek az rahatlatıyor. Ondan burada söz etmemin nedeni Niki’nin bu nisanda yaptığı ziyaretin gerekçesinin bu olması ve bunca zaman sonra Saçiko’yu anımsamamın bu ziyarete rastlamasıydı. Saçiko’yu pek iyi tanımazdım. Gerçekte bizim arkadaşlığımız yıllar önce bir yaz mevsiminde birkaç hafta sürmüş bir şeydi.</p>

    <p class="paragraf">Kötü günler geçmişti, o zaman. Kore’de savaştıkları için Amerikan askerleri her zamankinden çoktu, ama Nagasaki’de daha önce yaşananlardan sonra bir dinginlik ve rahatlamanın yaşandığı günlerdi. Dünyaya bir değişim duygusu egemendi.</p>

    <p>Kocamla ben, kentin doğusundaki bölgede oturuyorduk, kent merkezinden kısa bir tramvay yolculuğuyla ulaşılan bir yerde. Yakınımızdan bir ırmak geçiyordu ve anlatılanlara göre, savaştan önce ırmağın kıyısında kurulmuş küçük bir köy varmış. Ama bomba atıldıktan sonra kala kala kömürleşmiş yıkıntılar kalmış. Yeniden inşa işi başlamış, kısa sürede her biri 40 kadar ayrı daireden oluşan dört beton bina yükselmiş. Bizim blok en son inşa edilmiş olanıydı ve yeniden inşa programının birdenbire hangi noktada durduğunu gösteriyordu; ırmakla aramızda kurumuş çamur ve hendeklerden oluşan birkaç dönümlük boş bir arazi vardı. Pek çok kişi bunun sağlık için tehlikeli olduğundan yakınıyordu; doğrusu kanalizasyon da dehşet vericiydi. Bütün bir yıl boyunca burada durgun suyla dolu kraterler vardı ve yaz aylarında sivrisinekler dayanılmaz oluyordu. Zaman zaman resmi görevlilerin ölçümler yaptıkları ya da notlar aldıkları görülüyordu, ama aylar geçiyor, hiçbir şey yapılmıyordu.</p>

    <p>Apartman bloklarında oturanlar bize çok benziyorlardı –genç evli çiftler, gelişen şirketlerde iyi işler bulmuş kocalar. Dairelerin çoğu şirketlere aitti, çalışanlarına uygun fiyatlarla kiraya verilmişti. Bütün daireler birbirinin aynısıydı; yerler tatami, banyo ve mutfaklar Batı tarzıydı. Küçüktüler ve yaz aylarında onları serin tutmak oldukça güçtü, ama yine de kiracılarda hoşnutluk duygusu egemendi. Böyle olduğu halde anımsadığım belirli bir geçicilik havasının var olduğuydu; sanki hepimiz daha iyi bir yere taşınabileceğimiz günü bekler gibiydik.</p>

    <p>Hem savaşın verdiği hasardan hem de devletin buldozerlerinden tek bir tahta kulübe kurtulabilmişti. Penceremizden, geniş boş arazinin en ucunda, hemen hemen ırmağın kıyısında, tek başına duruşunu görebiliyordum. Kırlık alanlarda sıkça görülen, kiremit damı hemen hemen yere kadar inen bir kulübeydi. Boş zamanlarımda sık sık penceremden ona bakıp duruyordum.</p>

    <p>Saçiko’nun gelişinin genel olarak uyandırdığı meraktan da tahmin edilebileceği gibi, kulübeyi izleyen yalnızca ben değildim. Bir gün orada çalışırken görülmüş iki adamla ilgili, hükümetin işçileri olup olmadıkları hakkında pek çok şey konuşuluyordu. Daha sonra orada bir kadınla küçük kızının yaşadığı konuşuldu, hatta ben de onları birçok kez engebeli araziyi geçerlerken gördüm.</p>

    <p>İlk kez o büyük, beyaz külüstür Amerikan arabasının o boş arazide sarsılarak ırmağa doğru yol aldığını gördüğümde yaz yaklaşmaktaydı ve ben üç ya da dört aylık hamileydim. Karanlık çökmek üzereydi, kulübenin ardında batmakta olan güneş bir an için metale vurup yansıyarak ışıldadı.</p>

    <p>Derken, bir öğleden sonra tramvay durağında iki kadının ırmağın kıyısındaki terk edilmiş eve taşınan kadın hakkında konuştuklarını duydum. Biri ötekine, o sabah kadınla konuştuğunu, bir güzel terslendiğini anlatıyordu. Beriki de, yeni gelenin pek dost canlısı biri olmadığı, hatta kibirli olabileceği fikrine vardı. Kadının otuz yaşından genç olamayacağını düşünüyorlardı, çünkü çocuk en az on yaşında vardı. Birinci kadın, yabancının Tokyo lehçesiyle konuştuğunu, kesinlikle Nagasakili olamayacağını söyledi. Bir süre kadının “Amerikalı dost”undan söz ettiler, sonra kadın tekrar yabancının sabahleyin kendisine ne kadar soğuk davrandığını söyledi.</p>

    <p>Ancak hiç kuşkum yok ki o zamanlar birlikte yaşadığımız o kadınların arasında acı çekmiş olanlar; acı, korkunç anıları olanlar da vardı. Ama onları her gün, eşleri ve çocuklarıyla ilgilenirken gördüğümde, bir zamanlar onların yaşamlarında savaşın acılarının, kâbuslarının yer aldığına inanmak bana güç geliyordu. Soğuk bir insan görünümü vermek gibi bir niyetim yok, ama başka türlü olmak için hiçbir özel çaba göstermediğim de doğru sayılırdı. Çünkü, yaşamımın o noktasında hâlâ yalnız kalmak istiyordum.</p>

    <p>Saçiko’dan söz eden kadınları dinleyişim meraktandı. Tramvay durağındaki o öğleden sonrayı hâlâ bütün canlılığıyla gözümün önüne getirebiliyorum. Hazirandaki yağmurlu dönemden sonra güneşin parıldamaya başladığı ilk günlerden biriydi, çevremizdeki ıslanmış tuğla ve beton yüzeyler kurumaya başlamıştı. Bir demiryolu köprüsünün üzerinde duruyorduk; yokuşun aşağısındaki rayların bir yanında bir çatı yığını görünüyordu, sanki evler bayır aşağı yuvarlanarak oraya yığılmışlardı. Evlerin biraz ötesinde, dört beton sütun gibi duran bizim bloklarımız yer alıyordu. O zaman Saçiko’ya karşı yakınlık gibi bir şey duydum ve onu uzaktan uzağa izlerken sezdiğim o çekingenliğini biraz olsun anladım.</p>

    <p>O yaz arkadaş olacaktık; hiç değilse kısa bir süre için onun güvenini kazanacaktım. İlk nasıl karşılaştık, şimdi emin değilim. Bir öğleden sonra, yerleşim bölgesine giden patikada önümde onu fark ettiğimi anımsıyorum. Ben acele gidiyordum, ama Saçiko uzun adımlarla yürüyordu. O zamana kadar birbirimizin adlarını öğrenmiş olmalıydık, çünkü ona yaklaşırken seslendiğimi anımsıyorum.</p>

    <p>Saçiko döndü, kendisine yetişmemi bekledi. “Bir şey mi oldu?” diye sordu.</p>

    <p>“Seni bulduğuma sevindim,” dedim soluk soluğa. “Kızın, ben gelirken kavga ediyordu. Şu arkadaki hendeklerin yanında.”</p>

    <p>“Kavga mı ediyordu?”</p>

    <p>“İki çocukla. Biri oğlan çocuğuydu. Küçük, kötü bir kavgaydı.”</p>

    <p>“Anlıyorum.” Saçiko tekrar yürümeye başladı. Ardına düştüm.</p>

    <p>“Seni telaşlandırmak istemem,” dedim, “ama kötü bir kavgaya benziyordu. Hatta, kızının yanağında bir kesik gördüm galiba.”</p>

    <p>“Anlıyorum.”</p>

    <p>“Daha geride, boş arazinin kenarındaydı.”</p>

    <p>“Sence hâlâ kavga ediyorlar mıdır?” Yokuşu tırmanmayı sürdürdü.</p>

    <p>“Şey, hayır. Kızının koşarak uzaklaştığını gördüm.”</p>

    <p>Saçiko bana baktı, gülümsedi. “Çocukları kavga ederken görmeye alışık değilsin galiba?”</p>

    <p>“Şey, çocuklar kavga eder herhalde. Ancak sana söylemem gerektiğini düşündüm. Okula doğru gittiğini de sanmıyorum. Öteki iki çocuk okula doğru yollarına devam ettiler, ama kızın geri dönüp ırmağa yöneldi.”</p>

    <p>Saçiko karşılık vermeden yokuşu tırmanmayı sürdürdü.</p>

    <p>“Aslında,” diye sözümü sürdürdüm, “bunu sana daha önce söylemeliydim. Bak, kızını bu aralar pek çok keredir görüyorum. Acaba okulu mu asıyor?”</p>

    <p>Patika tepede çatallandı. Saçiko durdu, birbirimize döndük.</p>

    <p>“Bu kadar ilgilenmen büyük incelik, Etsuko,” dedi. “Büyük incelik. Hiç kuşkum yok kusursuz bir anne olacaksın.”</p>

    <p>Ben de daha önceleri –tramvay durağındaki kadınlar gibi– Saçiko’nun otuz yaşlarında olduğunu sanıyordum. Ama belki de genç vücudu aldatıcıydı, çünkü daha yaşlı bir yüzü vardı. Bana hafif alaylı bir ifadeyle bakıyordu ve bu yüz ifadesindeki bir şey benim utangaç utangaç gülmeme neden oldu.</p>

    <p>“Gelip beni böyle bulduğun için teşekkür ederim,” dedi. “Ama gördüğün gibi, şu an oldukça meşgulüm. Nagasaki’ye inmem gerek.”</p>

    <p>“Anlıyorum. Sana gelip anlatmanın en iyisi olduğunu düşünmüştüm, hepsi bu.”</p>

    <p>Bir an için o alaylı ifadesiyle bana bakmayı sürdürdü. Sonra, “Ne kadar naziksin,” dedi. “Şimdi lütfen beni bağışla. Kente inmem gerekiyor.” Eğildi, sonra tramvay durağına giden patikaya yöneldi.</p>

    <p>“Yalnızca yüzünde bir kesik vardı,” dedim, sesimi biraz yükselterek. “Üstelik yer olarak da ırmak oldukça tehlikeli. Sana gelip anlatmanın en iyisi olacağını düşünmüştüm.”</p>

    <p>Dönüp bir kez daha baktı bana. “Başka bir işin yoksa, Etsuko,” dedi, “o zaman belki de bugün kızıma bakmak istersin. Ben öğleden sonra döneceğim. Onunla iyi anlaşacağınızdan kuşkum yok.”</p>

    <p>“Sen istedikten sonra benim için hava hoş. Şunu söylemeliyim ki kızın, bütün gün başı boş bırakılmayacak kadar küçük.”</p>

    <p>“Ne kadar naziksin,” dedi Saçiko yeniden. Sonra bir kez daha gülümsedi. “Evet, kusursuz bir anne olacağından kuşkum yok.”</p>

    <p>Saçiko’dan ayrıldıktan sonra yokuş aşağı inip yerleşim bölgesinin içinden geri döndüm. Kısa süre sonra kendimi uçsuz bucaksız boş araziye bakan bloğumuzun önünde buldum. Küçük kızdan en ufak bir iz göremeyerek içeri girmek üzereyken ırmağın kıyısında bazı kıpırtılar gözüme ilişti. Mariko daha önce çömelmiş olmalıydı, çünkü artık onun küçük gövdesini oldukça belirgin şekilde çamurlu toprağın öbür tarafında görebiliyordum. İlkin bu konuyu büsbütün unutup ev işlerime dönmek istedim. Ancak sonunda ona doğru yürümeye başladım, hendeklerden sakınmaya dikkat ediyordum.</p>

    <p>Anımsadığım kadarıyla bu, Mariko’yla ilk konuşmamdı. Belki de o sabahki davranışında yadırganacak hiçbir şey yoktu, çünkü her şeyden öte ben çocuk için bir yabancıydım ve bana kuşkuyla bakmakta da yerden göğe kadar hakkı vardı. Aslında o an garip bir huzursuzluk duygusuna kapılmam, belki de Mariko’nun tutumuna karşı basit bir tepkiden başka bir şey değildi.</p>

    <p>O sabah ırmak hâlâ oldukça yüksekti ve birkaç hafta önceki yağmurların ardından hızlı akıyordu. Toprak, suyun kıyısına ulaşmadan önce dik bir iniş oluşturuyordu ve küçük kızın durmakta olduğu yokuşun dibindeki çamur oldukça ıslak görünüyordu. Mariko, etekleri dizlerine kadar inen basit, pamuklu bir elbise giymişti, kısa kesilmiş saçları yüzüne bir oğlan çocuğu ifadesi veriyordu. Gülümsemeden benim bulunduğum çamurlu bayırın tepesine doğru baktı.</p>

    <p>“Merhaba,” dedim, “biraz önce annenle konuşuyordum. Sen Mariko-san olmalısın.”</p>

    <p>Küçük kız hiçbir şey söylemeden bana bakmayı sürdürdü. Daha önce yanağında yara olarak düşündüğüm şeyin, şimdi oraya bulaşmış bir parça çamur olduğunu gördüm.</p>

    <p>“Senin okulda olman gerekmiyor mu?” diye sordum.</p>

    <p>Bir an sesini çıkarmadı. Sonra, “Ben okula gitmiyorum,” dedi.</p>

    <p>“Ama bütün çocuklar okula gitmelidir. Sen gitmek istemiyor musun?”</p>

    <p>“Ben okula gitmiyorum.”</p>

    <p>“Ama annen seni burada okula göndermiyor mu?”</p>

    <p>Mariko yanıt vermedi. Onun yerine benden bir adım uzaklaştı.</p>

    <p>“Dikkat,” dedim. “Suya düşeceksin. Çok kaygan.”</p>

    <p>Bayırın dibinden yukarı, bana doğru bakmayı sürdürdü. Minik pabuçlarının yanında, çamurun içinde durduğunu görebiliyordum. Çıplak ayakları, pabuçları gibi, çamur içindeydi.</p>

    <p>“Az önce annenle konuşuyordum,” dedim, güvenini kazanmaya çalışarak ona gülümserken. “Gelip onu benim evimde beklersen, bunun çok iyi olacağını söyledi. Hemen karşıda, şuradaki bina. Gel, dün yaptığım kurabiyelerin tadına bak. İster misin Mariko-san? Üstelik bana kendini de anlatabilirsin.”</p>

    <p>Mariko beni dikkatlice izlemeyi sürdürdü. Sonra, gözlerini benden ayırmadan çömeldi, pabuçlarını aldı. Önce bunu benim arkamdan geleceğinin bir belirtisi olarak düşündüm. Ama sonra bana dikkatle bakmayı sürdürdüğünde, pabuçlarını kaçmaya hazır bir durumda tuttuğunu fark ettim.</p>

    <p>“Sana zarar vermeyeceğim,” dedim sinirli bir gülüşle. “Ben senin annenin arkadaşıyım.”</p>

    <p>Anımsadığım kadarıyla o sabah aramızda geçenler bu kadardı. Çocuğu daha fazla korkutmak istemiyordum; çok geçmeden döndüm, boş araziye yöneldim. Çocuğun tepkisi gerçekten beni allak bullak etmişti; çünkü o günlerde bu tür küçük şeyler anneliğe dair her tür kuşkuyu yaratmaya yetiyordu. Kendi kendimi olayın önemsiz olduğuna, her nasılsa küçük kızla arkadaş olmak fırsatının ileriki günlerde ortaya çıkacağına inandırdım. Gerçekten de iki hafta sonraki bir öğleden sonraya kadar Mariko’yla konuşmadım.</p>

    <p class="paragraf">O öğleden sonraya kadar kulübeden içeri hiç girmemiştim, Saçiko beni içeri davet ettiğinde daha da şaşırmıştım. Aslında, bunu yaparken kafasında bir şeyler olduğunu derhal sezinlemiştim, yanılmamıştım da.</p>

    <p>Kulübe derli topluydu, ama anımsadığıma göre döküntüce bir görünümü vardı; tavanda boydan boya uzanan tahta kirişler eski, yıkılacakmış gibi görünüyordu, baygın bir rutubet kokusu her tarafta egemendi. Kulübenin önündeki ana bölme paravanları, güneş ışınları verandadan içeriye girebilsin diye ardına kadar açılmıştı. Bunun dışında, her yer gölgede kalıyordu.</p>

    <p>Mariko güneş ışınlarından en uzak olan köşede yatıyordu. Yanında, gölgede bir şeyin kımıldadığını görebiliyordum; yaklaştığımda tataminin üzerinde kıvrılıp yatmış büyük bir kedi gördüm.</p>

    <p>“Merhaba, Mariko-san,” dedim. “Beni anımsıyor musun?”</p>

    <p>Kediyi okşamayı bırakıp bana baktı.</p>

    <p>“Geçen gün karşılaşmıştık,” dedim. “Anımsamıyor musun? Irmağın oradaydın.”</p>

    <p>Küçük kız tanıdığına dair en ufak bir belirti bile göstermedi. Bir süre bana baktı, sonra yeniden kediyi okşamaya başladı. Arkamda, odanın ortasındaki açık ocakta Saçiko’nun çay hazırladığını duyuyordum. Onun tarafına geçmek üzereyken Mariko birdenbire, “Yavruları olacak,” dedi.</p>

    <p>“Gerçekten mi? Ne güzel.”</p>

    <p>“Bir kedi yavrusu ister misin?”</p>

    <p>“Çok naziksin, Mariko-san. Bakalım. Ama hepsinin güzel evler bulacağına kuşkum yok.”</p>

    <p>“Neden sen bir yavru almıyorsun?” dedi çocuk. “Öbür kadın alacağını söyledi.”</p>

    <p>“Bakalım, Mariko-san. Kim bu öbür kadın?”</p>

    <p>“Öbür kadın. Irmağın öteki tarafındaki kadın. O bir tanesini alacağını söyledi.”</p>

    <p>“Ama orada kimsenin yaşadığını sanmıyorum, Mariko-san. Orada yalnızca ağaçlar ve orman var.”</p>

    <p>“Beni evine götüreceğini söyledi. Irmağın öbür tarafında yaşıyor. Ben onunla gitmedim.”</p>

    <p>Bir an çocuğa baktım. Sonra aklıma bir şey geldi, güldüm.</p>

    <p>“Ama o bendim, Mariko-san. Anımsamıyor musun? Annen kente indiğinde evime gelmeni isteyen bendim.”</p>

    <p>Mariko yeniden bana baktı. “Sen değilsin,” dedi. “Öbür kadın. Irmağın öbür tarafındaki kadın. Dün gece buradaydı. Annem burada yokken.”</p>

    <p>“Dün gece? Annen burada yokken?”</p>

    <p>“Beni evine götüreceğini söyledi, ama ben gitmedim onunla. Çünkü karanlıktı. Feneri yanımıza alabileceğimizi söyledi.” Duvarda asılı duran feneri gösterdi, “Ama ben onunla gitmedim. Çünkü karanlıktı.”</p>

    <p>Arkamda Saçiko ayağa kalkmış, kızına bakıyordu. Mariko sustu, sonra döndü, bir kez daha kedisini okşamaya başladı.</p>

    <p>“Haydi, verandaya çıkalım,” dedi Saçiko. Çay öteberisini bir tepsiye koymuştu. “Dışarısı daha serin.”</p>

    <p>İstediği gibi, Mariko’yu köşesinde bıraktık. Irmak verandanın görüş alanının dışında kalıyordu, ama toprağın nerede meyillenip çamurun suya yaklaştıkça nerede daha ıslak olduğunu görebiliyordum. Saçiko, bir minderin üzerine oturup çayları koymaya başladı.</p>

    <p>“Etrafta başıboş kediler çok,” dedi. “Bu kedi yavruları konusunda pek iyimser değilim.”</p>

    <p>“Evet, o kadar çok başıboş hayvan var ki,” dedim. “Ne utanç verici. Mariko da kedisini buralarda mı buldu?”</p>

    <p>“Hayır, o yaratığı yanımızda getirdik. Onu bırakmış olmayı yeğlerdim, ama Mariko duymasın bunu.”</p>

    <p>“Ta Tokyo’dan mı getirdiniz?”</p>

    <p>“Ah, hayır. Neredeyse bir yıldır Nagasaki’de oturuyoruz. Kentin öbür yakasında.”</p>

    <p>“A, öyle mi? Bunu fark etmedim. Orada... arkadaşlarınla mı oturdunuz?”</p>

    <p>Saçiko çay koymayı bıraktı, bana baktı, çaydanlığı iki eliyle birden kavramıştı. Bakışlarında, bir önceki karşılaşmamızda da gördüğüm aynı alaylı ifade vardı.</p>

    <p>“Ne yazık ki tamamen yanılıyorsun, Etsuko,” dedi sonunda. Sonra çay koymayı sürdürdü. “Amcamın evinde kalıyorduk.”</p>

    <p>“İnan ki ben yalnızca...”</p>

    <p>“Evet, elbette. Utanmana hiç gerek yok, öyle değil mi?” Gülerek fincanımı uzattı. “Özür dilerim, Etsuko, seni incitmek istemedim. Aslında senden istemem gereken bir şey var. Küçük bir rica.” Saçiko kendi fincanına çay doldurmaya başladı. Bunu yaparken davranışlarına daha ciddi bir hava egemen olmuştu. Çaydanlığı bırakıp bana baktı. “Görüyorsun Etsuko, yaptığım kimi düzenlemeler düşündüğüm gibi gitmedi. Sonunda kendimi para sıkıntısı içinde buldum. Büyük para da değil, anlıyor musun? Küçük bir miktar.”</p>

    <p>“Çok iyi anlıyorum,” dedim, sesimi alçaltarak. “Senin için çok zor olmalı, Mariko-san’ı düşünürsek.”</p>

    <p>“Etsuko, senden bir şey rica edebilir miyim?”</p>

    <p>Hafifçe eğildim. “Kendime ait biraz birikmiş param var,” dedim, neredeyse fısıltıyla. “Bir yardımım dokunursa sevinirim.”</p>

    <p>Beni hayrette bırakacak kadar yüksek sesle güldü. “Çok naziksin,” dedi. “Ama senden bana borç vermeni istemedim. Aklımda başka bir şey vardı. Geçen gün bir şeyden söz etmiştin. Bir erişte lokantası işleten arkadaşından.”</p>

    <p>“Bayan Fujivara’dan mı söz ediyorsun?”</p>

    <p>“Bir yardımcı aradığını söylemiştin. Bana oldukça yararlı olacak küçük bir iş.”</p>

    <p>“Peki,” dedim duraksayarak, “istiyorsan bunu öğrenebilirim.”</p>

    <p>“Çok iyi olur.” Saçiko bir an için bana baktı. “Ama bundan pek emin değilmiş gibi görünüyorsun, Etsuko.”</p>

    <p>“Hiç de değil. Bir daha rastladığımda öğrenirim. Ama merak ediyorum,” –sesimi yeniden alçalttım– “bütün gün kızına kim bakacak?”</p>

    <p>“Mariko’ya mı? Erişte lokantasında yardımcı olabilir. Oldukça işe yarayabilir.”</p>

    <p>“Bundan kuşkum yok. Ama biliyor musun, Bayan Fujivara’nın ne diyeceğinden emin değilim. Ayrıca, Mariko aslında bütün gün okulda olmalı.”</p>

    <p>“İnan, Etsuko, Mariko en küçük bir sorun çıkartmaz. Ayrıca okullar gelecek hafta kapanıyor. İnan, sorun olmaz. Bundan kuşkun olmasın.”</p>

    <p>Yeniden hafifçe eğildim. “Bir daha rastladığımda sorup öğreneceğim.”</p>

    <p>“Sana nasıl teşekkür edeceğimi bilemiyorum.” Saçiko çayından bir yudum içti. “Aslında, senden arkadaşını önümüzdeki günlerde görmeni rica edebilirim.”</p>

    <p>“Denerim.”</p>

    <p>“Çok naziksin.”</p>

    <p>Bir süre sustuk. Saçiko’nun çaydanlığı daha en baştan dikkatimi çekmişti; renksiz Çin porseleninden ustalıkla yapılmış zarif bir parçaydı. Şu an elimde tuttuğum fincan da aynı narin malzemeden yapılmıştı. Çayımızı içmeye başladığımızda, çay takımıyla kulübenin görünümü ve verandanın altındaki çamurlu toprağın oluşturduğu garip karşıtlık dikkatimi çekti. Başımı kaldırdığımda, Saçiko’nun beni izlemekte olduğunu gördüm.</p>

    <p>“İyi takımlara alışkınım, Etsuko,” dedi. “Görüyorsun, her zaman böyle yaşamam” –eliyle kulübeyi gösterdi– “bu biçimde. Elbette biraz sıkıntı çekmek pek umurumda değil. Ama kimi şeyler konusunda hâlâ titizimdir.”</p>

    <p>Hiçbir şey söylemeden eğildim. Saçiko da fincanını incelemeye başladı. Ellerinin arasında dikkatlice döndürerek incelemeyi sürdürdü. Birdenbire, “Galiba bu çay takımını çaldığımı söylemek yalan olmaz,” dedi. “Ama amcamın onların yokluğunu duyacağını hiç sanmıyorum.”</p>

    <p>Ona biraz şaşırarak baktım. Saçiko fincanı önüne bırakıp birkaç sineği kovaladı.</p>

    <p>“Amcanın evinde yaşıyordunuz, değil mi?” diye sordum.</p>

    <p>Yavaşça başını salladı. “Çok çok güzel bir evdi. Bahçesinde havuzu vardı. Şimdi bulunduğumuz bu yerden farklıydı.”</p>

    <p>Bir an için ikimiz de kulübeden içeri baktık. Mariko bıraktığımız gibi sırtı bize dönük, köşesinde yatıyordu. Kedisiyle yavaşça konuşur gibiydi.</p>

    <p>Her ikimizin de sessiz kaldığı bir sürenin sonunda, “Irmağın öbür tarafında kimsenin yaşadığını fark etmemiştim,” dedim.</p>

    <p>Saçiko döndü, uzak kıyıdaki ağaçlara doğru baktı. “Hayır, orada hiç kimseyi görmedim.”</p>

    <p>“Ama ya çocuk bakıcınız? Mariko onun oradan geldiğini söylüyordu.”</p>

    <p>“Çocuk bakıcım yok, Etsuko. Burada hiç kimseyi tanımıyorum.”</p>

    <p>“Mariko bana bir hanımdan söz ediyordu.”</p>

    <p>“Lütfen üstünde durma.”</p>

    <p>“Yani sence uyduruyor mu?”</p>

    <p>Kısa bir süre Saçiko sanki bir şeyi düşünüyormuş gibi durdu. Sonra, “Evet. Yalnızca uyduruyor,” dedi.</p>

    <p>“Evet, galiba çocuklar bunu sıkça yaparlar.”</p>

    <p>Saçiko başını salladı. “Sen de anne olduğunda, Etsuko,” dedi gülümseyerek, “bu tür şeylere alışacaksın.”</p>

    <p>Ondan sonra başka konulardan söz ettik. O günler arkadaşlığımızın başlangıcıydı ve önemsiz şeylerden konuşuyorduk. Birkaç hafta sonra bir sabah Mariko kendisine yaklaşan o kadından yine söz etti.</p>
  </div>
</body>
</html>
