<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uzak Tepeler</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">4</h1>

    <p>Bir akşamüzeri kocam işten dönmeden önce mutfakta akşam yemeğini yetiştirmeye çalışırken oturma odasından tuhaf bir ses duydum. Yapmakta olduğum işi bırakıp içeriyi dinledim. Yine duydum –çok kötü çalınan bir kemanın sesiydi. Sesler birkaç dakika daha sürdü, sonra kesildi.</p>

    <p>Oturma odasına girdiğimde Ogata-san bir satranç tahtasına eğilmişti. Günün son ışıkları içeriye süzülüyordu, elektrikli vantilatöre karşın rutubet bütün evi sarmıştı. Pencereleri biraz daha açtım.</p>

    <p>“Oyununuzu dün gece bitirmemiş miydiniz?” diye sordum yanına giderek.</p>

    <p>“Hayır, Jiro çok yorgun olduğunu öne sürdü. Galiba zaman kazanmaya çalışıyordu. Görüyorsun onu köşeye sıkıştırdım.”</p>

    <p>“Anlıyorum.”</p>

    <p>“Bugünlerde belleğimin bulanık olmasına güveniyor. Ben de taktiğimi yeniden gözden geçiriyorum.”</p>

    <p>“Ne kadar ustasınız, baba. Ama Jiro’nun kafasının o kadar kurnazca çalıştığından kuşkuluyum.”</p>

    <p>“Belki de öyledir. Şimdilerde senin onu benden daha iyi tanıdığını söyleyebilirim.” Ogata-san bir süre satranç tahtasına uzun uzun baktıktan sonra bana döndü, güldü. “Belki sana komik geliyordur. Jiro bürosunda ter dökerken, ben burada ona oyunlar hazırlıyorum. Kendimi babasını bekleyen küçük bir çocuk gibi hissediyorum.”</p>

    <p>“Şey, bence satrançla uğraşsanız çok daha iyi edersiniz. Biraz önceki müzik resitaliniz son derece berbattı.”</p>

    <p>“Ne kadar patavatsızsın. Ben de duygulandığını düşünmüştüm, Etsuko.”</p>

    <p>Keman, yeniden kutusunun içine konmuştu, yanı başında yerde duruyordu. Ben kutunun kapağını açarken Ogata-san beni izledi.</p>

    <p>“Orada rafta duruyordu,” dedi. “Onu aşağıya indirme yürekliliğini gösterdim. Öyle kaygıyla bakma, Etsuko. Yavaşça aldım oradan.”</p>

    <p>“Bundan emin olamam. Söylediğiniz gibi, bizim baba bugünlerde çocuk gibi.” Kemanı elime aldım, inceledim. “Ama küçük çocuklar yüksek raflara erişemez.”</p>

    <p>Kemanı çenemin altına yerleştirdim. Ogata-san beni izlemeyi sürdürüyordu.</p>

    <p>“Benim için bir şeyler çal,” dedi. “Benden daha iyi çalacağına hiç kuşkum yok.”</p>

    <p>“Elbette öyle.” Kemanı koluma yatırdım. “Ama aradan çok uzun zaman geçti.”</p>

    <p>“Hiç alıştırma yapmıyor musun? Ama çok yazık, Etsuko. Öyle çok severdin ki.”</p>

    <p>“Galiba bir zamanlar öyleydi. Ama artık pek elimi sürmüyorum.”</p>

    <p>“Çok ayıp, Etsuko. Öyle düşkündün ki. Gecenin köründe keman çalıp herkesi uyandırdığını anımsarım.”</p>

    <p>“Bütün evi uyandırmak mı? Bunu ne zaman yaptım ben?”</p>

    <p>“Evet, anımsıyorum. İlk kez bize kalmaya geldiğinde.” Ogata-san güldü. “Bu kadar üzgün bakma, Etsuko. Hepimiz seni bağışladık. Dur bakayım, en çok beğendiğin besteci kimdi? Mendelssohn muydu?”</p>

    <p>“Dediğiniz doğru mu? Bütün evi uyandırdım mı?”</p>

    <p>“Bu kadar üzgün üzgün bakma, Etsuko. Yıllar önceydi. Bana Mendelssohn’dan bir şey çal.”</p>

    <p>“Ama neden beni susturmadınız?”</p>

    <p>“Yalnızca ilk birkaç gece sürdü. Üstelik, hiç aldırdığımız yoktu.”</p>

    <p>Telleri tutup hafifçe çektim. Keman akortsuzdu.</p>

    <p>“O zamanlar size yük olmuş olmalıyım,” dedim yavaşça.</p>

    <p>“Saçma.”</p>

    <p>“Ama ailenin öteki bireylerine olmuşumdur. Benim deli olduğumu düşünmüş olmalılar.”</p>

    <p>“Senin için o kadar kötü düşünmemişlerdir. Ayrıca, sonunda sen Jiro ile evlendin. Haydi, Etsuko, yeter artık. Bana bir şeyler çal.”</p>

    <p>“O zamanlar neye benziyordum, baba? Deli birine mi benziyordum?”</p>

    <p>“Çok şaşırmıştın; zaten öyle olman doğaldı. Hepimiz sarsılmıştık, geride kalan herkes. Artık bunları unut, Etsuko. Bu olayı böylesine büyüttüğüm için özür dilerim.”</p>

    <p>Kemanı yeniden çenemin altına yerleştirdim.</p>

    <p>“Ah,” dedi, “Mendelssohn.”</p>

    <p>Birkaç saniye öylece, keman çenemin altında kalakaldım. Sonra onu kucağıma koyup içimi çektim. “Artık pek çalamıyorum,” dedim.</p>

    <p>“Özür dilerim, Etsuko.” Ogata-san’ın sesi ciddileşti. “Belki de hiç dokunmamalıydım.”</p>

    <p>Ona bakıp gülümsedim. “İşte,” dedim, “küçük çocuk artık suçluluk duyuyor.”</p>

    <p>“Kemanı orada görünce o günleri anımsadım, hepsi bu.”</p>

    <p>“Bir başka zaman size çalarım. Bir süre çalıştıktan sonra.”</p>

    <p>Hafifçe eğildiğinde gözlerinde bir gülümseme vardı.</p>

    <p>“Bu sözünü unutmayacağım, Etsuko. Ayrıca belki bana biraz ders de verirsin.”</p>

    <p>“Size her şeyi öğretemem ki, baba. Yemek pişirmeyi öğrenmek istediğinizi söylediniz.”</p>

    <p>“Ah, evet. Onu da.”</p>

    <p>“Bir dahaki sefer kalmaya geldiğinizde size çalarım.”</p>

    <p>“Sözünü unutmayacağım,” dedi.</p>

    <p class="paragraf">O gece yemekten sonra, Jiro ile babası satranç oynamayı sürdürdüler. Akşam bulaşığını yıkadıktan sonra dikişimi alıp oturdum. Oyunun bir yerinde Ogata-san, “Birden bir şey fark ettim. Sence sakıncası yoksa bu hareketi yeniden yapmak istiyorum,” dedi.</p>

    <p>“Elbette,” dedi Jiro.</p>

    <p>“Ama o zaman sana haksızlık olur. Özellikle de şu an ben senden daha iyi durumda görünüyorken.”</p>

    <p>“Hayır, hiç de değil. N’olur yeniden oyna.”</p>

    <p>“Senin için fark etmez mi?”</p>

    <p>“Hiç fark etmez.”</p>

    <p>Sessizlik içinde oyunu sürdürdüler.</p>

    <p>“Jiro,” dedi birkaç dakika sonra Ogata-san, “salt meraktan soruyorum. Şu mektubu yazdın mı? Şigeo Matsuda’ya?”</p>

    <p>Dikişimden başımı kaldırmadan baktım. Jiro kendisini oyuna vermişti. Taşını oynayana kadar yanıtlamadı. “Şigeo mu? Hayır, henüz yazmadım. Niyetim vardı, ama bugünlerde işim çok.”</p>

    <p>“Elbette. Anlıyorum. Birden aklıma geldi de, hepsi bu.”</p>

    <p>“Şu sıralar herhalde pek zamanım olmayacak.”</p>

    <p>“Elbette. Acelesi yok. Senin böyle başının etini yemek istemem. Yalnızca senden kısa sürede haber alırsa daha iyi olur. Yazısı yayınlanalı birkaç hafta olmuş zaten.”</p>

    <p>“Evet, tabii. Çok haklısın.”</p>

    <p>Yeniden oyunlarına döndüler. Bir süre için ikisi de konuşmadı. Sonra Ogata-san, “Sence nasıl tepki verecek?” dedi.</p>

    <p>“Şigeo mu? Bilmem. Dediğim gibi, onu bugünlerde pek iyi tanımıyorum.”</p>

    <p>“Komünist Parti’ye katılmış, diyorsun.”</p>

    <p>“Emin değilim. Onu son gördüğümde o tür eğilimlerinden söz etmiştik elbette.”</p>

    <p>“Çok yazık. Ancak bugünlerde Japonya’da genç adamların aklını çelecek pek çok şey var.”</p>

    <p>“Evet, öyle kuşkusuz.”</p>

    <p>“Bugünlerde pek çok genç adam düşünce ve kuramların çekimine kaptırıyor kendini. Ama belki de iddiasından vazgeçip özür dileyecek. Bir insana kişisel yükümlülüklerini zamanında anımsatmaktan daha önemli bir şey yoktur. Biliyorsun, Şigeo hiçbir zaman, yaptıklarını düşünmeden yapmadı. Bence bu makaleyi yazarken bir elinde kalemi, öteki elinde ise komünizm ile ilgili kitapları vardı. Sonunda iddiasından vazgeçecektir.”</p>

    <p>“Olabilir. Bu aralar oldukça işim var.”</p>

    <p>“Elbette, elbette. İşin önce gelir. Lütfen bunun için kaygılanma. Şimdi sıra bende miydi?”</p>

    <p>Pek az konuşarak oyunlarına devam ettiler. Bir ara Ogata-san şöyle dedi: “Hep beklediğim hareketleri yapıyorsun. O köşeden kurtulmak için çok akıllıca davranmalısın.”</p>

    <p>Kapı çalındığında bir süredir oynuyorlardı. Jiro başını kaldırıp bana baktı. Dikişimi bırakıp ayağa kalktım.</p>

    <p>Kapıyı açtığımda, karşımda sırıtarak eğilen iki adam vardı. Oldukça geç bir saat olduğundan, ilk anda yanlış daireye geldiklerini sandım. Ama sonra Jiro’nun iş arkadaşları olduklarını fark ederek onları içeri aldım. Birbirlerine sırıtarak holde durdular. Biri kırmızı yüzlü, fıçı gibi, ufak tefekti. Öteki ise daha zayıf, bir Avrupalı gibi soluk tenliydi; ama onun da içmiş olduğu yanaklarındaki kırmızılıklardan anlaşılıyordu. Her ikisinin de kravatları rastgele gevşetilmişti, ceketleri ise kollarındaydı.</p>

    <p>Jiro onları gördüğüne sevinmiş, içeri çağırmıştı. Ama onlar holde sırıtarak duruyorlardı.</p>

    <p>“Ah, Ogata,” dedi Jiro’ya solgun yüzlü adam, “galiba sizi kötü bir zamanda yakaladık.”</p>

    <p>“Hiç de değil. Buralarda ne arıyorsunuz?”</p>

    <p>“Murasaki’nin erkek kardeşini görmeye gitmiştik. Aslında daha eve gitmedik.”</p>

    <p>“Eve gitmekten korktuğumuz için gelip sizi rahatsız ettik,” diye araya girdi fıçı gibi olanı. “Karılarımıza gecikeceğimizi söylememiştik.”</p>

    <p>“Sizi serseriler, sizi,” dedi Jiro. “Ayakkabılarınızı çıkartıp gelsenize buraya.”</p>

    <p>“Sizi kötü bir zamanda yakaladık,” dedi solgun yüzlüsü yeniden. “Bir konuğunuz olduğunu görüyorum.” Sınttı ve Ogata-san’ı selamladı.</p>

    <p>“O benim babam, ama içeriye girmezseniz sizleri nasıl tanıştırabilirim?”</p>

    <p>Konuklar sonunda ayakkabılarını çıkartıp oturdular. Jiro onları babasıyla tanıştırdı, yeniden eğilmeye, sırıtmaya başladılar.</p>

    <p>“Beyler, siz de Jiro’nun şirketinde mi çalışıyorsunuz?” diye sordu Ogata-san.</p>

    <p>“Evet,” diye yanıtladı fıçı gibi olanı. “Bize sert davranıyor olsa da bundan onur duyuyoruz. Oğlunuza şirkette ‘Firavun’ diyoruz, çünkü kendisi hiçbir şey yapmazken bizi köle gibi çalıştırır.”</p>

    <p>“Saçmalamayın,” dedi kocam.</p>

    <p>“Bu doğru. Sağda solda dolaşır, bize köpekmişiz gibi emirler yağdırır. Sonra da oturur, gazetesini okur.”</p>

    <p>Ogata-san biraz şaşırmış gibiydi, ancak ötekilerin güldüğünü görünce o da katıldı.</p>

    <p>“Peki, bu ne?” Solgun yüzlü adam satranç tahtasından söz ediyordu. “Gördünüz mü bakın, bir şeyleri engellediğimizi biliyordum.”</p>

    <p>“Zaman geçirmek için satranç oynuyorduk,” dedi Jiro.</p>

    <p>“O zaman devam edin. Bizim gibi sersemlerin size engel olmasına izin vermeyin.”</p>

    <p>“Saçmalamayın. Sizin gibi geri zekâlılar şurada dururken nasıl dikkatimi verebilirim.”</p>

    <p>Jiro satranç tahtasını kenara kaldırdı. Devrilen bir iki satranç taşını karelere dikkat etmeden düzeltti. “Evet. Murasaki’nin erkek kardeşini görmeye gittiniz, ha? Etsuko, beylere çay hazırla.” Kocam bunu söylediği sırada zaten mutfağa gidiyordum. O sırada fıçı gibi olan adam elini deli gibi sallamaya başladı.</p>

    <p>“Hanımefendi, hanımefendi, oturun. Lütfen. Biz birazdan gideceğiz. Lütfen oturun.”</p>

    <p>“Hiç zahmet değil,” dedim gülümseyerek.</p>

    <p>“Hayır, hanımefendi, rica ederim,” –oldukça yüksek sesle bağırmaya başlamıştı– “kocanızın da söylediği gibi, bizler serseriyiz. Lütfen zahmet etmeyin, lütfen oturun.”</p>

    <p>Tam onun sözüne uymak üzereydim ki Jiro’nun bana öfkeyle baktığını gördüm.</p>

    <p>“En azından bizimle bir çay içseniz,” dedim. “Hiç zahmet değil.”</p>

    <p>“Artık oturduğunuza göre biraz kalabilirsiniz,” dedi Jiro konuklara. “Üstelik, Murasaki’nin erkek kardeşinden söz etmenizi istiyorum. Dedikleri kadar deli mi?”</p>

    <p>“Esaslı bir adam,” dedi fıçı gibi olanı gülerek. “Hiç de şaşırmadık. Peki hiç kimse onun karısından söz etmedi mi size?”</p>

    <p>Hafifçe eğildim, belli etmeden mutfağa doğru seğirttim. Çayı hazırlayıp tepsiye o sabah yapmış olduğum çöreklerden de koydum. Oturma odasından kocamın sesiyle birlikte kahkahaları duyabiliyordum. Konuklardan biri ona yine yüksek sesle, “Firavun,” diyordu. Oturma odasına döndüğümde Jiro ile konukları neşeli görünüyorlardı. Fıçı gibi olan adam, General Mac Arthur’a karşı çıkan kimi kabine üyesi bakanlarla ilgili bir fıkra anlatıyordu. Çörekleri yanlarına bırakıp çaylarını doldurduktan sonra Ogata-san’ın yanına oturdum. Jiro’nun arkadaşları politikacılarla ilgili birkaç şaka daha yaptıktan sonra, solgun yüzlü adam arkadaşının eleştirircesine söz ettiği bazı kişileri sevdiği için darılmış göründü. Ötekiler ona takılırken o ciddi bir ifadeyle oturuyordu.</p>

    <p>“Aklıma gelmişken, Hanada,” dedi kocam, “geçen gün şirkette ilginç bir öykü duydum. Son seçimlerde, senin istediğin gibi oy vermeyeceği için karını golf sopasıyla dövmekle tehdit etmişsin.”</p>

    <p>“Bu saçmalığı da nereden duydun?”</p>

    <p>“Güvenilir kaynaklardan öğrendim.”</p>

    <p>“Doğru,” dedi fıçı gibi olan adam. “Karın da polisi arayıp kendisine politik baskı yapıldığını bildirecekmiş.”</p>

    <p>“Saçma. Üstelik benim artık golf sopam da yok. Hepsini geçen yıl sattım.”</p>

    <p>“Yedinci sopa hâlâ duruyor,” dedi fıçı gibi olan adam. “Geçen hafta evinde gördüm onu. Belki de kullandın.”</p>

    <p>“Artık yadsıyamazsın, değil mi Hanada?” dedi Jiro.</p>

    <p>“Golf sopaları masalı saçmalıktan başka bir şey değil.”</p>

    <p>“Ama ona dediğini yaptıramadığın doğru.”</p>

    <p>Solgun yüzlü adam omuz silkti. “Elbette nasıl isterse öyle oy verebilir.”</p>

    <p>“O zaman neden onu tehdit ettin?” diye sordu arkadaşı.</p>

    <p>“Ona doğru olanı göstermeye çalışıyordum, tabii ki. Karım yalnızca amcasına benzediği için Yoşida’ya oy veriyor. Tam kadınca bir davranış. Onlar politikadan anlamıyorlar. Giysilerini nasıl seçiyorlarsa ülke liderlerini de öyle seçebileceklerini sanıyorlar.”</p>

    <p>“Sen de bu yüzden golf sopasını kullandın demek ki,” dedi Jiro.</p>

    <p>“Gerçekten doğru mu bu?” diye sordu Ogata-san. Ben çayı getirdiğimden beri hiç konuşmamıştı. Üç arkadaş da gülmeyi bıraktılar; solgun yüzlü adam Ogata-san’a şaşkın şaşkın baktı.</p>

    <p>“Yo, hayır.” Birden ciddileşti, hafifçe eğildi. “Aslında onu dövmedim.”</p>

    <p>“Hayır, hayır,” dedi Ogata-san. “Sen ve karın ayrı partilere mi oy verdiniz?”</p>

    <p>“Şey, evet.” Omzunu silkti, sonra kıkır kıkır güldü. “Ne yapabilirdim ki?”</p>

    <p>“Özür dilerim. Seni sorgulamak istememiştim.” Ogata-san hafifçe eğilince solgun yüzlü adam da karşılık verdi. Sanki bu bir işaretmiş gibi üç genç adam yeniden gülmeye, kendi aralarında konuşmaya başladılar. Politikadan uzaklaşıp şirkette çalışan çeşitli kişilerden söz etmeye başladılar. Yeniden çay doldururken, fazlasıyla koymuş olduğum çöreklerin neredeyse hepsinin bitmiş olduğunu fark ettim. Çay doldurmayı bitirdikten sonra yine Ogata-san’ın yanına oturdum.</p>

    <p class="paragraf">Konuklar bir saat kadar kaldılar. Jiro onları kapıdan uğurladıktan sonra içini çekerek yeniden oturdu. “Geç oluyor,” dedi. “Birazdan yatmam gerekecek.”</p>

    <p>Ogata-san satranç tahtasını inceliyordu. “Galiba taşlar biraz yerlerinden oynamış,” dedi. “At bu karedeydi, iyi biliyorum, şu karede değil.”</p>

    <p>“Olabilir tabii.”</p>

    <p>“O zaman buraya yerleştiriyorum. Anlaştık mı?”</p>

    <p>“Evet, evet, sen haklısın. Oyunu bir başka zaman bitirelim, baba. Hemen yatmam gerek.”</p>

    <p>“Birkaç el daha oynamaya ne dersin? Oyunu bitirebiliriz.”</p>

    <p>“Gerçekten oynayamam. Şu an kendimi çok yorgun hissediyorum.”</p>

    <p>“Peki.”</p>

    <p>Daha önce dikmekte olduğum şeyleri topladım, oturup onların çekilmesini beklemeye başladım. Jiro ise bir gazete aldı, arka sayfasını okumaya başladı. Sonra tabaktaki son çöreği alıp kayıtsızca yemeye koyuldu. Bir süre sonra Ogata-san, “Belki de oyunu şimdi bitirmeliyiz. Yalnızca birkaç harekettik bir şey kaldı,” dedi.</p>

    <p>“Baba, gerçekten şu an çok yorgunum. Sabahleyin gitmem gereken bir işim var.”</p>

    <p>“Evet, elbette.”</p>

    <p>Jiro yeniden gazetesine döndü. Çöreğini yemeye devam ederken birkaç kırıntının tatamiye düştüğünü gördüm. Ogata-san bir süre daha satranç tahtasına bakmayı sürdürdü.</p>

    <p>“Oldukça garip,” dedi sonunda, “arkadaşlarının söyledikleri.”</p>

    <p>“Ha? Ne söylemişlerdi?” Jiro gazetesinden başını kaldırmadı.</p>

    <p>“Kendisiyle karısının farklı partilere oy vermeleri. Birkaç yıl önce bu düşünülemezdi.”</p>

    <p>“Hiç kuşkusuz.”</p>

    <p>“Artık oldukça garip şeyler oluyor. Ama demokrasi dedikleri bu galiba.” Ogata-san içini çekti. “Amerikalılardan bunca hevesle öğrendiğimiz şeyler her zaman da iyi değil.”</p>

    <p>“Değil, gerçekten de öyle.”</p>

    <p>“Şu işe baksana. Karı koca farklı partilere oy veriyorlar. Bu gibi durumlarda artık eşlerin birbirine bile güvenememesi üzücü.”</p>

    <p>Jiro gazetesini okumayı sürdürdü. “Evet, üzücü,” dedi.</p>

    <p>“Günümüzde artık bir ev kadınında ailesine karşı bağlılık duygusu diye bir şey kalmamış. Canı ne isterse onu yapıyor, aklına eserse farklı bir partiye oy veriyor. Japonya’da işler bu noktaya geldi. Demokrasi adına insanlar yükümlülüklerinden vazgeçiyor.”</p>

    <p>Jiro bir an babasına baktı, sonra gözlerini yine gazetesine çevirdi. “Kesinlikle çok haklısın,” dedi. “Hiç kuşkusuz Amerikalılar büsbütün kötü şeyler getirmediler.”</p>

    <p>“Amerikalılar Japonya’da olan biteni hiç anlamıyorlar. Hiçbir zaman da anlamadılar. Yöntemleri Amerikalıların kendileri için iyi olabilir, ancak Japonya’da durum farklı, çok farklı.” Ogata-san yeniden içini çekti. “Terbiye, sadakat, bu gibi şeyler bir zamanlar Japonya’yı bir arada tutuyordu. Bu, size hikâye gibi gelebilir, ama doğru, insanlar bir görev duygusuyla birbirlerine bağlıydılar. Ailelerine, üstlerine, ülkelerine. Ama şimdi bunların yerine herkes demokrasiden söz ediyor. Bencil olmak, yükümlülükleri unutmak istedikleri zaman insanların ağzından hep o sözcüğü duyuyorsun.”</p>

    <p>“Evet, kesinlikle haklısın.” Jiro esnedi, yüzünü ovuşturdu.</p>

    <p>“Benim meslekte olan şeyleri ele alalım, örneğin. Bizim yıllardır geliştirdiğimiz ve yürüttüğümüz bir sistem vardı. Amerikalılar geldiler, bozdular, hiç düşünmeden ellerinin tersiyle onu ittiler. Okullarımızın Amerikan okulları gibi olması gerektiğine karar verdiler; çocuklarımızın Amerikalı çocukların öğrendiklerini öğrenmeleri gerekiyordu. Japonlar da hepsini memnuniyetle kabul ettiler. Sürekli demokrasiden söz ederek kabul ettiler.” Başını iki yana salladı. “Okullarımızdaki pek çok güzel şey bozuldu.”</p>

    <p>“Evet, hiç kuşkusuz bu doğru.” Jiro bir kez daha başını kaldırıp baktı. “Ancak eski sistemde, her alanda olduğu gibi, okullarda da kuşkusuz birtakım aksaklıklar vardı.”</p>

    <p>“Jiro, sen ne diyorsun? Bir yerde okuduğun bir şey mi bu?”</p>

    <p>“Yalnızca benim görüşüm.”</p>

    <p>“Bunu kendi gazetende mi okudun? Ben kendimi gençleri eğitmeye adadım. Sonra Amerikalıların her şeyi yerle bir edişini izledim. Bugünlerde okullarımızda olup bitenler, çocuklara öğretilen davranma biçimleri oldukça garip. Tuhaf. Üstelik artık çok şey de öğretilmiyor. Biliyor musun, çocuklar kendi ülkelerinin tarihi konusunda hiçbir şey bilmeden mezun oluyorlar artık.”</p>

    <p>“Herkesin kabul ettiği gibi üzücü bir durum. Ancak kendi okul günlerimden anımsadığım kimi saçma şeyler var. Örneğin, Japonya’nın Tanrılar tarafından nasıl yaratıldığını öğrettiklerini anımsıyorum. Ne kadar kutsal ve üstün bir ulus olduğumuzu. Ders kitabını sözcüğü sözcüğüne ezberlememizi isterlerdi. Kimi şeyler o kadar da boşuna değil, belki de.”</p>

    <p>“Ama Jiro, her şey bu kadar da basit değil. Sen bunların nasıl işlediğini tam anlamıyla bilmiyorsun. Durumlar senin sandığın kadar basit değil. Bizler kendimizi, doğru niteliklerin kuşaktan kuşağa aktarılmasını, çocukların ülkelerine ve vatandaşlarına karşı doğru bir tutum edinmelerini sağlamaya adadık. Bir zamanlar Japonya’da bizleri birbirine bağlayan bir ruh vardı. Bugün genç bir çocuk olmak nasıl bir şeydir, düşün bir kere. Okulda hiçbir değer öğretilmiyor –yalnızca yaşamdan ne istiyorsa onu bencilce istemesi gerektiği dışında. Eve döndüğünde annesiyle babasını, annesi babasının istediği partiye oy vermeyi kabul etmediği için kavga ederlerken buluyor. Ne biçim bir şey bu?”</p>

    <p>“Evet, seni anlıyorum. Ancak baba, özür dilerim, ama yatmam gerek.”</p>

    <p>“Endo ile benim gibi kişiler yapabildiğimizin en iyisini yaptık, ülkemizde iyi olan ne varsa onları yaşatmak için elimizden gelen her şeyi. Pek çok iyi şey yok edildi.”</p>

    <p>“Çok yazık.” Kocam ayağa kalktı. “Beni bağışla baba, uyumam gerekiyor. Yarın yine yoğun bir gün.”</p>

    <p>Ogata-san yüzünde şaşırmış bir ifadeyle oğluna baktı. “A, elbette. Seni bu kadar uykusuz bırakmam ne kadar düşüncesizlik.” Hafifçe eğildi.</p>

    <p>“Ziyanı yok, canım. Daha uzun konuşamadığımız için özür dilerim, ama artık biraz uyumam gerekiyor.”</p>

    <p>“Ah, elbette.”</p>

    <p>Jiro babasına iyi geceler diledikten sonra odadan çıktı. Birkaç saniye boyunca Ogata-san sanki her an geri döneceğini umarmış gibi Jiro’nun gözden yittiği kapıya baktı. Sonra kederli bir bakışla bana döndü.</p>

    <p>“Ne kadar geç olduğunu fark etmedim,” dedi. “Jiro’yu alıkoymak istememiştim.”</p>
  </div>
</body>
</html>
