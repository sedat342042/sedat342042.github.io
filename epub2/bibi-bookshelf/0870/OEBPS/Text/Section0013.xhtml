<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uzak Tepeler</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">9</h1>

    <p>Şigeo Matsuda evrak çantasını kapattı, dalgın dalgın çevresine baktıktan sonra caddenin bizim bulunduğumuz tarafına geçti. Kısa bir an bizden tarafa baktı, ama bizi tanımaksızın yürümeyi sürdürdü.</p>

    <p>Ogata-san onun geçip gidişini izledi. Genç adam yolun aşağısına doğru birkaç metre gittikten sonra seslendi: “A, Şigeo!”</p>

    <p>Şigeo Matsuda durdu, döndü. Sonra şaşkın bir ifadeyle bize doğru geldi.</p>

    <p>“Nasılsın, Şigeo?”</p>

    <p>Genç adam gözlüğünün arkasından dikkatlice baktı, sonra neşeli bir kahkaha attı.</p>

    <p>“Ooo, Ogata-san! Size rastlayacağım hiç aklıma gelmezdi!” Hafifçe eğildi, elini uzattı. “Ne güzel bir sürpriz. Ooo, Etsuko-san da burada! Nasılsınız? Yeniden karşılaşmak ne kadar güzel.”</p>

    <p>Karşılıklı eğildik, Şigeo ikimizin de elini sıktı. Sonra Ogata-san’a, “Sakın beni ziyarete geliyor olmayasınız?” diye sordu. “Ne şanssızlık, öğle tatilim neredeyse bitmek üzere.” Saatine baktı. “Ama yine de birkaç dakikalığına içeri girebiliriz.”</p>

    <p>“Hayır, hayır,” dedi Ogata-san aceleyle. “Senin işine engel olmayalım. Öylesine buradan geçiyorduk, senin burada oturduğunu anımsadım. Etsuko’ya evini gösteriyordum yalnızca.”</p>

    <p>“Rica ederim, size ayıracak birkaç dakikam var. En azından bir çay ikram edeyim. Dışarıda hava adeta boğucu.”</p>

    <p>“Hayır, hayır. İşbaşı yapmalısın.”</p>

    <p>Bir süre iki adam birbirlerine bakarak öylece durdular.</p>

    <p>“Peki, işler nasıl gidiyor, Şigeo?” diye sordu Ogata-san. “Okulda işler nasıl?”</p>

    <p>“Her zamanki gibi. Nasıl olduğunu bilirsiniz. Peki ya siz, Ogata-san, emekliliğin tadını çıkarıyorsunuzdur umarım. Nagasaki’de olduğunuzu bilmiyordum. Jiro ile ben bugünlerde birbirimizin izini yitirdik.” Sonra bana dönüp, “Hep yazmak istiyorum, ama çok unutkanım,” dedi.</p>

    <p>Gülümseyerek birtakım kibar sözler söyledim. Sonra iki adam yeniden birbirlerine baktılar.</p>

    <p>“Çok iyi görünüyorsunuz, Ogata-san,” dedi Şigeo Matsuda. “Fukuoka’yı beğendiniz mi?”</p>

    <p>“Evet, güzel bir kent. Biliyorsun, benim doğduğum yer.”</p>

    <p>“Sahi mi?”</p>

    <p>Yine durakladılar. Sonra Ogata-san, “Lütfen, seni tutmayalım,” dedi. “Acelen varsa bunu anlarım.”</p>

    <p>“Hayır, hayır. Hâlâ birkaç dakikam var. Buradan daha erken geçiyor olsaydınız keşke. Belki de Nagasaki’den ayrılmadan önce uğramak istersiniz.”</p>

    <p>“Evet, uğramaya çalışacağım. Ama ziyaret etmem gereken çok kişi var.”</p>

    <p>“Evet, sizi anlıyorum.”</p>

    <p>“Peki ya annen, iyi mi?”</p>

    <p>“Evet, iyi. Teşekkür ederim.”</p>

    <p>Bir an için yine sustular.</p>

    <p>“Her şeyin iyi gittiğine sevindim,” dedi sonunda Ogata-san. “Evet, buradan öylesine geçiyorduk, ben de Etsuko’ya senin burada yaşadığını söylüyordum. Aslında daha ikiniz küçük birer çocukken, senin nasıl gelip Jiro’yla birlikte oynadığını anımsadım.”</p>

    <p>Şigeo Matsuda güldü. “Zaman gerçekten akıp gidiyor, değil mi?” dedi.</p>

    <p>“Evet. Aynı şeyi ben de Etsuko’ya söylüyordum. Aslında ona küçük, garip bir şeyi anlatmak üzereydim. Sizin evi gördüğümde anımsadım. Küçük, garip bir şey.”</p>

    <p>“Nedir o?”</p>

    <p>“Evet. Sizin evi gördüğümde aklıma gelen bir şey, işte. Geçen gün bir yazı okuyordum. Bir dergide yayımlanmış bir makale. Galiba adı <em>Yeni Eğitim Dergisi</em>’ydi.”</p>

    <p>Genç adam bir süre hiçbir şey söylemedi, sonra duruşunu düzeltti, evrak çantasını yere bıraktı.</p>

    <p>“Anlıyorum,” dedi.</p>

    <p>“Okuduğumda biraz şaşırdım. Aslında oldukça şaşırdım.”</p>

    <p>“Evet. Şaşırmışsınızdır.”</p>

    <p>“Oldukça tuhaftı, Şigeo. Oldukça tuhaf.”</p>

    <p>Şigeo Matsuda derin bir soluk alıp yere doğru baktı. Başını salladı, ama bir şey söylemedi.</p>

    <p>“Birkaç gündür sana gelip seninle konuşmayı düşünüyordum,” diye ekledi Ogata-san. “Ama kuşkusuz konu aklımdan çıkıvermiş. Şigeo, bana dürüstçe söyle, yazdıklarının tek sözcüğüne olsun inanıyor musun? Sana böyle şeyler yazdırtan nedir, anlat bana. Anlat bana, Şigeo, o zaman Fukuoka’ya içim rahat olarak dönebilirim. Şu an çok şaşkınım.”</p>

    <p>Şigeo Matsuda ayakkabısının burnuyla bir çakıltaşını dürtüyordu. Sonunda içini çekti, Ogata-san’a bakıp gözlüklerini düzeltti.</p>

    <p>“Son birkaç yıl içinde pek çok şey değişti,” dedi.</p>

    <p>“Elbette değişti. Bunu görebiliyorum. Nasıl bir yanıt bu, Şigeo?”</p>

    <p>“Ogata-san, izin verin anlatayım.” Durdu, yeniden yere baktı. Bir süre kulağını kaşıdı. “Bunu anlamalısınız. Artık pek çok şey değişti. Hâlâ da değişmekte. Sizin etkili bir kişi olduğunuz günlerden farklı bir çağda yaşıyoruz.”</p>

    <p>“Ama Şigeo, bununla ne ilgisi var? Her şey değişebilir, ama böyle bir makale yazmanın nedeni ne? Seni gücendirecek bir şey mi yapmıştım?”</p>

    <p>“Hayır, hiçbir zaman. En azından doğrudan doğruya bana hiçbir şey yapmadınız.”</p>

    <p>“Bence de öyle. Seni okulunuzun müdürüyle tanıştırdığım günü anımsıyor musun? Çok uzun zaman önce değildi, değil mi? Yoksa o da başka bir çağda mıydı?”</p>

    <p>“Ogata-san” –Şigeo Matsuda sesini yükseltmiş, sert bir tutum takınmıştı– “Ogata-san, yalnızca bir saat daha erken uğramış olmanızı isterdim. O zaman belki de daha uzun uzun anlatabilirdim. Şimdi her şeyi konuşmaya zaman yok. Yalnız şu kadarını söyleyeyim. Evet, o makalede yazdığım her şeye inanıyordum, şimdi de inanıyorum. Sizin zamanınızda Japonya’da çocuklara korkunç şeyler öğretiliyordu. En zarar verici yalanlar öğretiliyordu. En kötüsü, görmemeleri, soru sormamaları öğretiliyordu. İşte bu yüzden ülke, tarihinin en kötü felaketine sürüklendi.”</p>

    <p>“Savaşı kaybetmiş olabiliriz,” diye araya girdi Ogata-san, “ama düşmanlarımıza öykünmemize hiç gerek yok. Savaşı halkımız korkak ya da toplumumuz ciddi düşüncelerden yoksun olduğu için değil, yeteri kadar silahımız, tankımız olmadığı için kaybettik. Benim gibi, Dr. Endo gibi –makalende ona da hakaret etmişsin– adamların ne kadar çok çalıştığı konusunda hiçbir fikrin yok, Şigeo. Ülke için fazlasıyla kaygılandık, doğru değerlerin korunmasını, kuşaktan kuşağa aktarılmasını sağlamak için çok çalıştık.”</p>

    <p>“Bunlardan hiç kuşkum yok. Dürüst olduğunuzdan, çok çalıştığınızdan hiç kuşkum yok. Bundan bir an bile kuşkulanmadım. Ama bazen öyle oldu ki insanın enerjisi yanlış yönlendirilip kötü bir yönde harcandı. Siz bunu bilemezdiniz, ama korkarım doğru. Artık hepsi geride kaldığı için bunlara yalnızca gönül borcu duyabiliriz.”</p>

    <p>“Çok tuhaf, Şigeo. Sen buna gerçekten inanabilir misin? Sana bunları söylemeyi kim öğretti?”</p>

    <p>“Ogata-san, kendinize karşı dürüst olun. Yüreğinizin derinliklerinde söylediklerimin doğru olduğunu siz de biliyorsunuz. Haksızlık etmeyelim, insan eylemlerinin gerçek sonuçlarını fark etmediği için suçlanamaz. O zamanlar bunların nereye varacağını çok az insan görebiliyordu; işte bu insanlar düşündüklerini söyledikleri için hapsedildiler. Ama artık özgürler ve onlar bize yeni bir başlangıç için kılavuzluk edecekler.”</p>

    <p>“Yeni bir başlangıç mı? Neler saçmalıyorsun?”</p>

    <p>“Artık gitmeliyim. Bunu daha fazla tartışamadığımız için özür dilerim.”</p>

    <p>“Nedir bunlar, Şigeo? Nasıl böyle şeyler söyleyebiliyorsun? Dr. Endo gibi adamların yaptıkları işlerin nice çaba ve adanmışlığa mal olduğu konusunda hiçbir fikrinin olmadığı açıkça belli. O zamanlar ufak bir çocuktun, neler olduğunu nereden bileceksin? Neler verip neler elde ettiğimizi sen nereden bileceksin?”</p>

    <p>“Aslına bakarsanız, sizin yaptığınız işlerin birtakım yönlerini oldukça iyi bilirim. Örneğin, Nişizaka’daki beş öğretmenin işten atılıp hapse konması. Yanılmıyorsam 1938’in Nisanı’ydı. Ama bu adamlar artık özgür, yeni bir başlangıç için bizlere yardım edecekler. Artık izninizle lütfen.” Yerden evrak çantasını aldı ve sırayla bizi selamladı. “Jiro’ya selamlar,” diye ekledi, sonra dönüp uzaklaştı.</p>

    <p>Ogata-san genç adamın tepenin aşağısında kayboluşunu izledi. Bir süre daha konuşmadan öylece durmayı sürdürdü. Bana döndüğünde gözlerinin çevresinde bir gülümseme vardı.</p>

    <p>“Ne kadar kendinden emin bir genç adam,” dedi. “Galiba bir zamanlar ben de onun gibiydim. Düşüncelerimden kesinlikle emindim.”</p>

    <p>“Baba,” dedim. “Artık gibi Bayan Fujivara’yı görsek. Hem öğle yemeği saati.”</p>

    <p>“Tabii, Etsuko. Seni bu sıcakta ayakta bekletmem ne kadar büyük bir düşüncesizlik. Evet, hadi gidip şu iyi hanımı görelim. Onu yeniden görmek beni çok mutlu edecek.”</p>

    <p>Tepeden aşağıya doğru yürüdük, sonra dar bir ırmağın üzerindeki tahta bir köprüden geçtik. Aşağıda, ırmağın kıyısında bazıları ellerinde kamıştan oltalarla çocuklar oynuyorlardı. Bir ara Ogata-san’a dönüp, “Söylediği şeyler ne saçma,” dedim.</p>

    <p>“Kimin? Şigeo’dan mı söz ediyorsun?”</p>

    <p>“Ne alçakça saçmalıklar. Sizin biraz olsun bunları önemseyeceğinizi sanmıyorum, baba.”</p>

    <p>Ogata-san güldü, ama yanıt vermedi.</p>

    <p class="paragraf">O saatlerde her zaman olduğu gibi bölgenin alışveriş alanı insanlarla doluydu. Erişte lokantasının gölgeli avlusuna girdiğimizde birkaç masanın müşterilerle dolu olduğunu görünce sevindim. Bizi gören Bayan Fujivara avluyu geçip yanımıza geldi.</p>

    <p>“Oo, Ogata-san,” diye seslendi onu hemen tanıyarak, “sizi yeniden görmek ne güzel. Uzun zaman oldu, değil mi?”</p>

    <p>“Gerçekten uzun zaman oldu.” Ogata-san, Bayan Fujivara’nın selamına karşılık eğildi. “Evet, uzun bir zaman.”</p>

    <p>Birbirlerini selamlayışlarındaki sıcaklık beni şaşırttı, çünkü bildiğim kadarıyla Ogata-san ile Bayan Fujivara birbirlerini pek de iyi tanımazlardı. Bayan Fujivara bize yiyecek bir şeyler getirmeye gidene kadar sonu gelmeyecek gibi görülen selamlaşmaları sürdü.</p>

    <p>Bayan Fujivara dumanları tüten iki kâseyle döndüğünde, daha iyi bir şeyler olmadığı için özür diledi. Ogata-san teşekkür anlamında eğildikten sonra yemeye başladı.</p>

    <p>“Beni çoktan unuttuğunuzu düşünmüştüm, Bayan Fujivara,” dedi gülümseyerek. “Gerçekten uzun zaman geçti.”</p>

    <p>“Böyle yeniden karşılaşmak büyük bir mutluluk,” dedi Bayan Fujivara, benim oturduğum sıranın köşesine ilişerek. “Etsuko bana artık Fukuoka’da emekliliğin tadını çıkardığınızı anlatıyor. Fukuoka’ya pek çok kez gittim. Güzel bir kent, değil mi?”</p>

    <p>“Evet, gerçekten öyle. Fukuoka benim doğduğum yer.”</p>

    <p>“Fukuoka doğduğunuz yer mi? Ama siz yıllarca burada yaşadınız, burada çalıştınız, Ogata-san. Nagasaki’deki bizlerin de sizin üzerinizde hiç hakkı yok mu yani?”</p>

    <p>Ogata-san gülüp başını bir yana eğdi. “İnsan bir yerde çalışıp oraya katkıda bulunabilir, ama bütün bunların sonunda” –omuzlarını silkip dalgın dalgın gülümsedi– “hepsinin sonunda yine de büyüdüğü yere dönmek istiyor.”</p>

    <p>Bayan Fujivara anlayışla başını salladı. Sonra, “Suiçi’nin okulunda müdür olduğunuz günleri anımsıyorum, Ogata-san. Sizden çok korkardı,” dedi.</p>

    <p>Ogata-san güldü. “Evet, sizin Suiçi’yi çok iyi anımsıyorum. Küçük, zeki bir oğlandı. Çok zeki.”</p>

    <p>“Sahi onu hâlâ anımsayabiliyor musunuz, Ogata-san?”</p>

    <p>“Evet, elbette anımsıyorum Suiçi’yi. Çok çalışırdı. Çok iyi bir çocuktu.”</p>

    <p>“Evet, iyi bir çocuktu.”</p>

    <p>Ogata-san çubuklarıyla kâseyi işaret ederek, “Şu gerçekten de harika olmuş,” dedi.</p>

    <p>“Yok canım. Size verebilecek daha iyi bir şeyim olmadığı için özür dilerim.”</p>

    <p>“Hayır, gerçekten, leziz.”</p>

    <p>“Durun bakayım,” dedi Bayan Fujivara. “O günlerde Suiçi’ye çok iyi davranan bir öğretmen vardı. Adı neydi onun? Suzuki, galiba Bayan Suzuki’ydi. Ona ne olduğundan haberiniz var mı, Ogata-san?”</p>

    <p>“Bayan Suzuki mi? Ah, evet, onu çok iyi anımsıyorum. Ama ne yazık ki şimdi nerede olabileceği konusunda hiç fikrim yok.”</p>

    <p>“Suiçi’ye karşı çok iyiydi. Sonra hani bir öğretmen daha vardı, adı Kuroda’ydı. Kusursuz bir gençti.”</p>

    <p>“Kuroda...” Ogata-san yavaşça başını salladı. “Ah, evet, Kuroda. Anımsadım. Kusursuz bir öğretmen.”</p>

    <p>“Evet, çok etkileyici bir gençti. Kocam ona bayılırdı. Ona ne olduğunu biliyor musunuz?”</p>

    <p>“Kuroda...” Ogata-san hâlâ kendi kendine başını sallıyordu. Yüzüne güneş ışığı vurmuş, gözlerinin çevresindeki kırışıklıkları aydınlatmıştı. “Kuroda, durun bakayım. Bir keresinde rastladım. Savaş başladığı sıralardaydı. Galiba savaşa gitti. O zamandan beri hiç haber alamadım. Evet, kusursuz bir öğretmen. O günlerde tanıdığım, artık kendilerinden haber alamadığım pek çok kişi var.”</p>

    <p>Bayan Fujivara birinin kendisine seslenmesi üzerine hızla avluyu geçip müşterisinin masasına giderken onu izledik. Birkaç dakika orada durup eğildikten sonra masadaki tabak çanağı toplayıp mutfakta kayboldu.</p>

    <p>Ogata-san onu izledikten sonra başını salladı. “Onu böyle görmek çok üzücü,” dedi alçak sesle. Hiçbir şey demeden yemeye devam ettim. Ogata-san masaya yaslanıp sordu: “Etsuko, oğlunun adı neydi demiştin? Hayatta olanından söz ediyorum.”</p>

    <p>“Kazuo,” diye fısıldadım.</p>

    <p>Başını salladıktan sonra erişte kâsesine döndü.</p>

    <p>Bir süre sonra Bayan Fujivara geri geldi. “Size daha iyi bir şey sunamadığım için mahcubum,” dedi.</p>

    <p>“Yapmayın,” dedi Ogata-san. “Bu çok güzel. Peki ya Kazuo-san nasıl bu aralar?”</p>

    <p>“Çok iyi. Sağlığı yerinde, işinden hoşnut.”</p>

    <p>“Harika. Etsuko bana onun bir otomobil fabrikasında çalıştığını söylüyordu.”</p>

    <p>“Evet, orada çok başarılı. Dahası, yeniden evlenmeyi düşünüyor?”</p>

    <p>“Sahi mi?”</p>

    <p>“Bir zamanlar bir daha hiç evlenmeyeceğini söylüyordu, ama artık ilerisini düşünüyor. Aklında henüz kimse yok, ama hiç değilse artık bunu düşünmeye başladı.”</p>

    <p>“Çok mantıklı,” dedi Ogata-san. “Üstelik daha çok genç, değil mi?”</p>

    <p>“Elbette öyle. Önünde hâlâ uzun bir yaşam var.”</p>

    <p>“Elbette ya. Bütün bir ömür var önünde. Ona iyi bir genç hanım bulmalısınız, Bayan Fujivara.”</p>

    <p>Güldü. “Denemediğimi sanmayın. Ama bugünlerde genç kadınlar çok farklı. Her şeyin bu kadar çabuk değişiyor olması beni şaşırtıyor.”</p>

    <p>“Gerçekten çok haklısınız. Günümüzde genç kadınların hepsi pek dik başlı. Hep çamaşır makinelerinden, Amerikan giysilerinden söz ediyorlar. Etsuko da farklı değil.”</p>

    <p>“Yapmayın, ama baba.”</p>

    <p>Bayan Fujivara yeniden güldüktün sonra, “Çamaşır makinesinden söz edildiğini ilk duyduğumda insanların böyle bir şeyi isteyebileceğine inanmamıştım. Kullanabileceğiniz iki eliniz varken o kadar para harcamak. Ama Etsuko’nun benimle aynı fikirde olmadığından hiç kuşkum yok.”</p>

    <p>Tam ben bir şey söylemek üzereyken Ogata-san konuştu: “Geçen gün neler duyduğumu anlatayım size. Bunu bana aslında Jiro’nun bir meslektaşı anlatıyordu. Anlaşılan son seçimlerde karısı hangi partiye oy vereceği konusunda onunla aynı düşüncede değilmiş. Adam onu dövse de, bundan vazgeçmeyecekmiş. Sonunda farklı partilere oy vermişler. Böyle bir şeyin eskiden olabileceğini düşünebiliyor musunuz? Şaşılacak şey.”</p>

    <p>Bayan Fujivara kafasım salladı. “Artık her şey değişiyor,” dedi ve içini çekti. “Ama Etsuko’dan duyduğuma göre, Jiro-san çok başarılıymış. Onunla gurur duymalısınız, Ogata-san.”</p>

    <p>“Evet, galiba oğullarımız epey başarılı. Aslında, Jiro bugün çok önemli bir toplantıda şirketi temsil edecekti. Görünüşe bakılırsa onu yeniden terfi ettirmeyi düşünüyorlar.”</p>

    <p>“Olağanüstü bir şey.”</p>

    <p>“Daha geçen yıl terfi etmişti. Amirlerinin onun için iyi şeyler düşündükleri kesin.”</p>

    <p>“Harika doğrusu. Onunla gurur duymalısınız.”</p>

    <p>“Çok azimli bir adam. Her zaman yaşından olgundu. Daha küçük bir çocukken öteki babalar çocuklarına daha çok çalışmalarını söylerken, benim ona daha çok oynamasını, bu kadar çok çalışmanın iyi olmadığını söylemem gerekiyordu.”</p>

    <p>Bayan Fujivara güldü, başını salladı. “Evet, Kazuo da çok çalışkandır,” dedi. “Çoğu zaman evraklarını gecenin bir vakti gözden geçirir. Ona bu kadar çok çalışmamasını söylüyorum, ama dinlemek istemiyor.”</p>

    <p>“Hayır, hiçbir zaman dinlemezler. İtiraf etmeliyim ki ben de öyleydim. Ama yaptığınız işe inanıyorsanız, aylaklık etmek istemezsiniz. Karım da bana boş vermemi söylerdi, ama hiç dinlemezdim.”</p>

    <p>“Evet, Kazuo da aynen öyle. Ama yeniden evlenirse alışkanlıklarını değiştirmesi gerekecek.”</p>

    <p>“Buna güvenmeyin,” dedi Ogata-san gülerek. Sonra çubuklarını düzgün bir biçimde kâsenin yanına koydu. “Harika bir yemekti.”</p>

    <p>“Yapmayın. Size daha iyi bir şey sunamadığım için kusura bakmayın. Biraz daha ister miydiniz?”</p>

    <p>“Bana biraz daha verebilirseniz sevinirim. Biliyor musunuz, bugünlerde böyle güzel yemeklerden olabildiğince yararlanmalıyım.”</p>

    <p>“Yapmayın,” dedi Bayan Fujivara ayağa kalkarak.</p>

    <p class="paragraf">Jiro her zamankinden bir saat kadar önce işten döndüğünde biz geleli çok olmamıştı. Banyo yapmak için içeriye geçmeden önce önceki geceki hırçınlığını tamamen unutmuş olarak babasını neşeyle selamladı. Bir süre sonra döndüğünde kimonosunu giymiş, kendi kendine bir şarkı mırıldanıyordu. Bir mindere oturup saçlarını kurulamaya başladı.</p>

    <p>“Eee, nasıl gitti?” diye sordu Ogata-san.</p>

    <p>“Ne? Ha, toplantıyı soruyorsun. Fena değildi. Hiç de fena değildi.”</p>

    <p>Mutfağa gitmek üzereydim, ama kapının önünde durup Jiro’nun başka neler söyleyeceğini duymak için bekledim. Babası da ona bakıyordu. Jiro ikimize de bakmadan bir süre saçlarını kurulamayı sürdürdü.</p>

    <p>“Aslında,” dedi sonunda, “galiba oldukça iyiydim. Onların temsilcilerini bir anlaşma imzalamaya ikna ettim. Tam bir sözleşme değil, ama fark etmez. Şefim çok şaşırdı. Onlar için bir insanın böyle kesin konuşması alışılmış bir şey değil. Bana günün geri kalan bölümünde izinli olduğumu söyledi.”</p>

    <p>“Ne olağanüstü bir haber,” dedi Ogata-san, sonra güldü. Bana doğru baktı, sonra yine oğluna döndü. “Bu harika bir haber.”</p>

    <p>“Tebrikler,” dedim kocama gülümseyerek. “Çok sevindim.”</p>

    <p>Jiro beni ilk kez fark ediyormuş gibi başını kaldırıp baktı.</p>

    <p>“Neden orada öyle duruyorsun?” diye sordu. “Bir fincan çaya hayır demem, biliyorsun.” Havlusunu kenara koyup saçını taramaya başladı.</p>

    <p>Jiro’nun başarısını kutlamak için o gece her zamankinden daha özenli bir yemek hazırladım. Ne çayımızı içerken, ne de akşamın geri kalan bölümünde Ogata-san o gün Şigeo Matsuda’yla karşılaşmamızdan söz etti. Ancak yemeğe başladığımızda birdenbire, “Yarın gidiyorum, Jiro,” dedi.</p>

    <p>Jiro başını kaldırdı. “Gidiyor musun? Ah, çok yazık. Ziyaretinden hoşnut kalmışsındır umarım.”</p>

    <p>“Evet, iyi dinlendim. Aslında düşündüğümden daha uzun süre kaldım burada.”</p>

    <p>“Başımızın üstünde yerin var, baba,” dedi Jiro. “Acele etmene hiç gerek yok, inan.”</p>

    <p>“Teşekkür ederim, ama artık geri dönmem gerekiyor. Uğraşmam gereken birkaç şey var.”</p>

    <p>“Lütfen ne zaman istersen o zaman yine gel, bizi ziyaret et.”</p>

    <p>“Baba,” dedim. “Bebek doğduğunda gelip onu görmelisiniz.”</p>

    <p>Ogata-san gülümsedi. “O zaman belki yılbaşında,” dedi. “Ama ondan önce sizi rahatsız etmeyeceğim, Etsuko. Benimle uğraşmak dışında da yapacak çok şeyin var.”</p>

    <p>“Beni bu kadar yoğun olduğum bir dönemde yakalaman çok kötü,” dedi kocam. “Bir dahaki sefere belki bu kadar sıkışık olmam da konuşacak daha çok zamanımız olur.”</p>

    <p>“Hadi, üzülme Jiro. Kendini işine adamandan başka hiçbir şey beni bu kadar mutlu edemez.”</p>

    <p>“Neyse, bu pazarlık işi de bitti sonunda,” dedi Jiro. “Biraz daha fazla zamanım olacak. Şimdi gidiyor olman ne yazık. Bir iki gün de izin almayı düşünüyordum. Ama galiba yapılacak bir şey yok artık.”</p>

    <p>“Baba,” dedim araya girerek, “Jiro bir iki gün izin alacak olursa bir hafta daha kalamaz mısınız?”</p>

    <p>Kocam yemeyi bıraktı, ama başını kaldırıp bakmadı.</p>

    <p>“Güzel bir öneri,” dedi Ogata-san, “ama geri dönmemin zamanının geldiğini düşünüyorum.”</p>

    <p>Jiro yeniden yemeğine döndü. “Yazık,” dedi.</p>

    <p>“Kikuko ile kocası gelmeden önce verandayı bitirmem gerekiyor. Sonbaharda gelmeyi isteyeceklerdir.”</p>

    <p>Jiro yanıt vermedi, bir süre sessizce yemeklerimizi yedik. Sonra Ogata-san, “Ayrıca burada bütün gün satranç düşünerek oturamam,” dedi tuhaf tuhaf gülerek.</p>

    <p>Jiro başını salladı, ama bir şey demedi. Ogata-san yeniden güldü, sonra bir süre sessizlik içinde yemeğimize devam ettik.</p>

    <p>“Bugünlerde <em>sake</em> içiyor musun, baba?” diye sordu Jiro sonunda.</p>

    <p>“<em>Sake</em> mi? Bazen birkaç damla içiyorum. Ara sıra.”</p>

    <p>“Bu gece bizimle son gecen olduğuna göre belki de biraz içebiliriz.”</p>

    <p>Ogata-san bunu biraz düşünür gibi göründü. Sonunda gülümseyerek, “Benim gibi yaşlı bir adam için tartışmanıza gerek yok. Ama parlak geleceğinizi kutlamak için size eşlik edebilirim.”</p>

    <p>Jiro bana başıyla işaret etti. Gidip dolaptan bir şişe ile iki kadeh aldım.</p>

    <p>“Hep senin yükseleceğini düşünürdüm,” dedi Ogata-san. “Her zaman umut verirdin.”</p>

    <p>“Ancak bugün olanlar için beni terfi ettirecekleri kesin değil,” dedi kocam. “Ama bugünkü çabalarımın zararı olacak da değil, herhalde.”</p>

    <p>“Elbette değil,” dedi Ogata-san. “Bugün yaptıklarının sana zararı olmaz.”</p>

    <p>Ben <em>sake</em>yi doldururken sessizce izlediler. Ogata-san çubuklarını bırakıp kadehini kaldırdı.</p>

    <p>“Geleceğinizin şerefine, Jiro,” dedi.</p>

    <p>Kocam, ağzı yemekle dolu olduğu halde kadehini kaldırdı. “Seninkine de, baba,” dedi.</p>

    <p class="paragraf">Belleğin güvenilmez bir şey olabileceğini anlıyorum; çoğunlukla insan hangi koşullarda anımsıyorsa bellek onların rengini büyük oranda taşıyor, burada bir araya getirdiğim anılarım için de geçerli bu kuşkusuz. Örneğin, o öğleden sonra yaşadığım şeyin bir önsezi olduğuna, o gün kafamdaki o tatsız imgenin, böyle uzun ve boş saatlerde insanın kafasından geçen sayısız düşlerden tam anlamıyla farklı –çok daha yoğun ve canlı– bir şey olduğuna kendimi inandırmanın bana çekici geldiğini anlıyorum.</p>

    <p>Aslında dikkate değer hiçbir şey yoktu. Bir ağaca asılmış olarak bulunan küçük kızın acıklı öyküsü, daha önceki çocuk cinayetlerinden daha etkili olarak komşular üzerinde şok etkisi yapmıştı. Bu tür imgelerden o yaz rahatsız olan yalnız ben değildim herhalde.</p>

    <p>İnasa’ya gidişimizden bir ya da iki gün sonra bir akşamüstü evde ufak tefek işlerle uğraşıyordum ki tesadüfen pencereden dışarı baktım. Dışarıdaki çorak arazi büyük Amerikan arabasını ilk gördüğümden bu yana oldukça sertleşmiş olmalıydı, çünkü bu kez araba engebeli arazide güçlük çekmeden ilerliyordu. Yaklaşmaya devam ederken penceremin altındaki betona tosladı. Arabanın ön camında parlayan ışık net bir biçimde görmemi engelliyordu, ama sürücünün yalnız olmadığı duygusuna kapıldım. Araba apartmanın arkasına sapıp görüş alanımdan çıktı.</p>

    <p>Ne olduysa o sırada olmuş olmalı, biraz karışıkça düşüncelerle kulübeye baktığım sırada. Görünürde hiçbir dürtü yokken aklıma o ürpertici imge geldi, tedirginlik duygusuyla pencereden uzaklaştım. Görüntüyü aklımdan çıkartmaya çalışarak işime döndüm, ama ondan yeterince kurtulup kafamı ikinci kez gördüğüm büyük beyaz arabaya vermem birkaç dakika sürdü.</p>

    <p>Bir saat falan kadar sonra kulübeye doğru çorak arazide yürüyen birini gördüm. Daha iyi görebilmek için elimi gözlerime siper ettim; bir kadındı –ince gövdeli–; ağır, düşünceli adımlarla yürüyordu. Kulübenin önünde bir süre durakladı, sonra eğimli çatının ardında gözden kayboldu. İzlemeyi sürdürdüm, ama kadın bir daha ortaya çıkmadı; içeri girmişti herhalde.</p>

    <p>Bir süre ne yapacağımı bilemeden pencerede kalakaldım. Sonra ayağıma sandaletlerimi geçirip evden çıktım. Dışarıda hava çok sıcaktı, birkaç dönümlük araziyi sanki çok uzun zamanda geçmiştim. Üstelik kulübeye giderken o kadar yorulmuştum ki oraya vardığımda asıl amacımı neredeyse unutmuştum. Kulübeden gelen, duyduğum sesler beni çok şaşırttı. Seslerden biri Mariko’nundu; ötekini tanıyamadım. Girişe biraz daha yaklaştım, ama sözcükler anlaşılmıyordu. Bir süre orada durdum, ne yapmam gerektiğini bilmiyordum. Sonra kapıyı açarak seslendim. Sesler kesildi. Biraz daha bekledim, sonra içeri girdim.</p>
  </div>
</body>
</html>
