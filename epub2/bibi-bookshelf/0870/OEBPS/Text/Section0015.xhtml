<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uzak Tepeler</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">11</h1>

    <p>Başlangıçta, sanki biri yatağımın yanından geçmiş, kapıyı sessizce kapatarak odamdan çıkmış gibi geldi. Sonra uykum biraz daha açıldığında bunun ne kadar düş ürünü olduğunu anladım.</p>

    <p>Yatağımda öylece yatıp seslere kulak kabarttım. Yan odada Niki’nin sesini açıkça duymuştum; kaldığı süre boyunca iyi uyuyamadığından yakınıp durmuştu. Ya da belki hiçbir ses yoktu da yine yalnızca alışkanlıktan dolayı erken saatte uyanmıştım.</p>

    <p>Dışarıdan kuş sesleri geliyordu, ama odam hâlâ karanlıktaydı. Birkaç dakika sonra kalkıp sabahlığımı buldum. Kapımı açtığımda dışarıdan gelen ışık pek soluktu. Sahanlığa doğru birkaç adım atıp içgüdüsel olarak koridorun en sonuna, Keiko’nun kapısına göz attım.</p>

    <p>Sonra bir an için, dışarıdaki kuş seslerinin arasında Keiko’nun odasından küçük, açık seçik bir sesin geldiğini duydum. Sessizce durup dinledim, sonra kapıya doğru ilerledim. Daha başka sesler de geliyordu ama bunların aşağıdan mutfaktan geldiğinin farkına vardım. Bir süre sahanlıkta durdum, sonra merdivenlerden inmeye başladım.</p>

    <p>Niki mutfaktan çıkıyordu, beni görünce irkildi.</p>

    <p>“Ay, anne, beni gerçekten korkuttun.”</p>

    <p>Holün kararmış ışığında, iki eliyle kavradığı fincanıyla soluk renkli sabahlığının içindeki zayıf vücudunu görebiliyordum.</p>

    <p>“Özür dilerim, Niki. Hırsız sandım.”</p>

    <p>Kızım derin bir soluk aldı, ama hâlâ titriyor gibiydi. Sonra bana, “Pek iyi uyuyamadım,” dedi. “Ben de kalkıp bir kahve yapayım, dedim.”</p>

    <p>“Saat kaç şimdi?”</p>

    <p>“Beşe geliyor galiba.”</p>

    <p>Beni merdivenlerin dibinde bırakıp oturma odasına gitti. Ona katılmadan önce ben de kendime kahve yapmak üzere mutfağa girdim. Oturma odasında Niki perdeleri açmış, yüksek arkalıklı bir sandalyeye ata biner gibi ters oturmuş, bahçeye boş gözlerle bakıyordu. Pencereden gri bir ışık vuruyordu yüzüne.</p>

    <p>“Sence yeniden yağmur yağacak mı?” diye sordum.</p>

    <p>Omuzlarını silkip pencereden dışarı bakmayı sürdürdü. Şöminenin yanında bir yere oturup onu izledim. Sonra yorgun yorgun içini çekip, “Çok iyi uyuduğum söylenemez,” dedi. “Her seferinde şu kötü düşleri görüyorum.”</p>

    <p>“Kaygı verici bir şey bu, Niki. Senin yaşındakilerin uyku sorunları olmamalı.”</p>

    <p>Hiçbir şey söylemeden bahçeye bakmayı sürdürdü.</p>

    <p>“Nasıl kötü düşler görüyorsun?” diye sordum.</p>

    <p>“Şey, öylesine, kötü düşler işte.”</p>

    <p>“Neyle ilgili kötü düşler, Niki?”</p>

    <p>“Kötü işte,” dedi birdenbire irkilerek. “Neyle ilgili oldukları neyi değiştirir?”</p>

    <p>Bir an ikimiz de sustuk. Sonra bana dönmeden, “Bence babam onunla biraz daha ilgilenmeliydi, öyle değil mi?” dedi. “Çoğu zaman onu yok sayıyordu. Bu gerçekten de haksızlıktı.”</p>

    <p>Başka bir şey söyleyecek mi diye bekledim. Sonra, “Şey, bu doğal bir davranıştı,” dedim. “Üstelik onun gerçek babası da değildi.”</p>

    <p>“Ama bu gerçekten de haksızlıktı.”</p>

    <p>Dışarıda günün aydınlandığını görebiliyordum. Yalnız bir kuş pencerenin yakınında cıvıldıyordu.</p>

    <p>“Baban birtakım idealleri olan bir adamdı,” dedim. “O günlerde, biliyor musun, ona burada gerçekten mutlu bir yaşam verebileceğimize inanıyordu.”</p>

    <p>Niki omuzlarını silkti. Onu biraz daha izledim, sonra, “Ama biliyorsun Niki, ben ta başından beri biliyordum,” dedim. “Onun burada mutlu olamayacağını ta başından beri biliyordum. Yine de onu getirmeye karar verdim.”</p>

    <p>Kızım bir süre bunun üzerinde düşünüyormuş gibi yaptı. “Saçmalama,” dedi bana dönerek, “nereden bilebilirdin? Ayrıca onun için yapabileceğin her şeyi yaptın. Suçlanabilecek en son kişi sensin.”</p>

    <p>Sustum. Makyajsız yüzü çok genç görünüyordu.</p>

    <p>“Yine de,” dedi, “riskleri göze almak gerekir. Sen de en doğru olan şeyi yaptın. Yaşamının boşa geçip gitmesini izleyip duramazdın.”</p>

    <p>Elimdeki kahve fincanını bırakıp bahçeye doğru baktım. Yağmur yağacağına dair hiçbir belirti yoktu, gökyüzü önceki sabahlardan daha duru görünüyordu.</p>

    <p>“Her şeyi olduğu gibi kabul etseydin, neredeysen orada kalsaydın,” diye ekledi Niki, “çok aptalca olurdu. En azından bir çaba gösterdin.”</p>

    <p>“Dediğin gibi. Artık bunu daha fazla tartışmayalım.”</p>

    <p>“İnsanların yaşamlarını boşa harcamaları çok aptalca.”</p>

    <p>“Artık bunu daha fazla tartışmayalım,” dedim, daha sertçe. “Bunları yeniden konuşmanın anlamı yok.”</p>

    <p>Kızım yeniden başını öteki yana çevirdi. Bir süre konuşmadan oturduk, sonra ayağa kalkıp pencereye yaklaştım.</p>

    <p>“Bugün daha güzel bir sabah olacak,” dedim. “Belki de güneş çıkar. O zaman yürüyüş yapabiliriz. Bu bize iyi gelir.”</p>

    <p>“Bence de,” diye mırıldandı.</p>

    <p>Oturma odasından çıkarken kızım hâlâ iskemlede, elini çenesine dayamış, boş gözlerle bahçeye bakarak oturuyordu.</p>

    <p>Telefon çaldığında Niki de, ben de mutfakta kahvaltımızı bitirmek üzereydik. Şu birkaç gün içinde ona o kadar sık telefon gelmişti ki kalkıp yanıt vermesi çok doğaldı. Döndüğünde kahvesi soğumuştu.</p>

    <p>“Yine arkadaşların mı?” diye sordum.</p>

    <p>Başını salladıktan sonra çaydanlığın altını yakmak için yürüdü.</p>

    <p>“Aslında, anne,” dedi, “bugün öğleden sonra dönmem gerekecek. Sence uygun mu?” Bir eliyle çaydanlığın sapını tutmuş, öteki eli kalçasında, öylece duruyordu.</p>

    <p>“Elbette uygun. Burada, yanımda olman çok güzeldi, Niki.”</p>

    <p>“Yakında yine gelip seni görürüm. Ama artık sahiden geri dönmem gerek.”</p>

    <p>“Özür dilemen gerekmez. Önemli olan artık kendi yaşamını sürdürmen.”</p>

    <p>Niki dönüp çaydanlığın kaynamasını bekledi. Evyenin üstündeki pencere biraz buğulanmıştı, ama dışarıda güneş parlıyordu. Kendisine kahve doldurduktan sonra masaya oturdu.</p>

    <p>“Ha, bu arada, anne,” dedi. “Hani sana seninle ilgili şiir yazan bir kız arkadaşımdan söz etmiştim ya.”</p>

    <p>Gülümsedim. “Ha, evet. Arkadaşın.”</p>

    <p>“Benden bir fotoğraf ya da herhangi bir şey götürmemi istiyor. Nagasaki ile ilgili. Böyle bir şeyin var mı? Eski bir kartpostal ya da onun gibi bir şey?”</p>

    <p>“Sana bir şeyler bulabilirim herhalde. Çok saçma,” –güldüm– “benimle ilgili ne gibi bir şey yazabilir?”</p>

    <p>“Gerçekten iyi bir şair. Oldukça başarılı, biliyor musun? İşte bu yüzden ona senden söz ettim.”</p>

    <p>“Müthiş bir şiir yazacağından hiç kuşkum yok, Niki.”</p>

    <p>“Eski bir kartpostal ya da onun gibi bir şey işte. Böylece ortalık ne haldeydi, görebilsin.”</p>

    <p>“Pekâlâ, Niki, pek bilemiyorum. Her şeyi göstermesi gerekiyor, değil mi?”</p>

    <p>“Ne demek istediğimi biliyorsun.”</p>

    <p>Yeniden güldüm. “Daha sonra ararım.”</p>

    <p>Niki bu arada bir dilim kızarmış ekmeğin üstüne tereyağı sürüyordu, ama şimdi tereyağın bir bölümünü geri koydu. Kızım çocukluğundan beri zayıftı, onun şişmanlamaktan korktuğu düşüncesi beni eğlendirirdi. Bir süre onu izledim.</p>

    <p>Sonunda, “Yazık ki bugün ayrılıyorsun,” dedim. “Bu akşam sinemaya gideriz diye düşünüyordum.”</p>

    <p>“Sinemaya mı? Neden, ne oynuyor?”</p>

    <p>“Bugünlerde ne tür filmler gösterdiklerini bilmiyorum. Senin bu konuda daha bilgili olacağını umuyordum.”</p>

    <p>“Aslında birlikte bir filme gitmeyeli çok uzun zaman oldu, değil mi? Küçüklüğümden beri.” Niki gülümsediğinde bir an için yüzünde çocuksu bir anlam belirdi. Sonra elinden bıçağını bırakıp kahve fincanına baktı. “Ben de pek film izlemeye gitmiyorum,” dedi. “Londra’da bir sürü film var, ama biz pek gitmiyoruz.”</p>

    <p>“Tiyatroya gitmek istersen tiyatro her zaman var. Artık otobüs insanı ta tiyatronun önüne kadar götürüyor. Şu sıralar neler oynadıklarını bilmiyorum, ama öğrenebiliriz. Şurada, arkanda duran yerel gazete mi?”</p>

    <p>“Canını sıkma, anne. Pek önemli değil.”</p>

    <p>“Bazen oldukça iyi oyunlar sahnelediklerini düşünüyorum. Birtakım çağdaş oyunlar. Gazetede öyle yazıyor.”</p>

    <p>“Gerekmez, anne. Nasıl olsa bugün geri dönüyorum. Kalmak isterdim, ama inan ki geri dönmem gerek.”</p>

    <p>“Elbette, Niki. Özür dilemen gerekmez.” Masanın öbür ucundan ona gülümsedim. “Gerçeği söylemek gerekirse birlikte olmaktan zevk aldığın arkadaşlarının olması beni rahatlatıyor. Ne zaman istersen onları buraya getirebilirsin.”</p>

    <p>“Peki, anne, teşekkür ederim.”</p>

    <p class="paragraf">Niki’nin kullandığı konuk odası küçük ve oldukça boştu; o sabah güneş içeriye giriyordu.</p>

    <p>“Arkadaşının işine yarar mı bu?” diye sordum kapıdan.</p>

    <p>Niki yatağın üzerinde bavulunu topluyordu, başını kaldırıp bulduğum takvime baktı. “Çok iyi,” dedi.</p>

    <p>Odaya girdim. Pencereden aşağıdaki meyve bahçesini, düzgün bir sıra halindeki fidanları görebiliyordum. Elimde tuttuğum takvimde her ay için başka bir fotoğraf vardı, ama sonuncusu dışında hepsi kopartılmıştı. Geride kalan resme bir süre baktım.</p>

    <p>“Bana önemli bir şey verme,” dedi Niki. “Hiçbir şey yoksa da fark etmez.”</p>

    <p>Gülerek resmi yatağının üzerindeki öteki eşyalarının yanına koydum. “Eski bir takvim canım, hepsi bu. Neden sakladığım konusunda hiçbir fikrim yok.”</p>

    <p>Niki bir tutam saçını kulağının arkasına attıktan sonra toparlanmaya devam etti.</p>

    <p>“Galiba,” dedim sonunda, “yaşamını Londra’da sürdürmek niyetindesin.”</p>

    <p>Omuzlarını silkti. “Orada oldukça mutluyum.”</p>

    <p>“Bütün arkadaşlarına en iyi dileklerimi ilet.”</p>

    <p>“Olur, iletirim.”</p>

    <p>“David’e de. Adı David’di, değil mi?”</p>

    <p>Yeniden omuzlarını silkti, ama hiçbir şey söylemedi. Gelirken üç çift bot getirmişti, şimdi de onları bavula yerleştirmenin bir yolunu bulmaya çalışıyordu.</p>

    <p>“Galiba henüz evlenmek gibi bir niyetin yok, Niki?”</p>

    <p>“Neden evlenmek isteyeyim?”</p>

    <p>“Yalnızca sordum.”</p>

    <p>“Neden evlenecekmişim? Ne anlamı var bunun?”</p>

    <p>“Demek yalnızca Londra’da yaşamaya devam etmeyi düşünüyorsun, öyle değil mi?”</p>

    <p>“Evet, ne diye evleneyim? Çok aptalca bir şey, anne.” Takvimi rulo yapıp yerleştirdi. “Pek çok kadının beyni yıkanıyor. Hepsi de yaşamın evlenmek, bir sürü çocuk yapmak olduğunu düşünüyor.”</p>

    <p>Onu izlemeye devam ettim. Sonra, “Ama eninde sonunda, Niki, yapacak başka bir şey yok,” dedim.</p>

    <p>“Tanrım, yapabileceğim pek çok şey var, anne. Yalnızca bir kocayla birlikte bir yerlere çakılıp kalmak, bir sürü bağıran çocuk sahibi olmak istemiyorum. Neden birdenbire yine bundan söz etmeye başladın?” Bavulunun kapağı kapanmıyordu. Sabırsızca bastırdı.</p>

    <p>“Neler tasarladığını merak ediyorum, Niki,” dedim gülerek. “Darılma. Elbette ne istiyorsan onu yapmalısın.”</p>

    <p>Bavulunun kapağını yeniden açıp içindekileri düzeltti.</p>

    <p>“Hadi, Niki, darılmana gerek yok.” Bu kez bavulu kapamayı başardı. “Neden bu kadar çok şey getirmişim ki,” diye mırıldandı kendi kendine.</p>

    <p class="paragraf">“İnsanlara ne diyorsun, anne?” diye sordu Niki. “Nerede olduğumu sorduklarında ne diyorsun?”</p>

    <p>Kızım öğle yemeğinden önce gitmesine gerek olmadığına karar vermişti, biz de evin arkasındaki meyve bahçesine doğru yürümek için dışarı çıkmıştık. Güneş hâlâ parlıyordu, ama hava serindi. Ona şaşırmış bir yüzle baktım.</p>

    <p>“Onlara yalnızca senin Londra’da yaşadığını söylüyorum, Niki. Gerçek bu değil mi?”</p>

    <p>“Öyle olmasına öyle. Peki ne yaptığımı sormuyorlar mı? Geçen gün gördüğümüz yaşlı Bayan Waters’ın sorduğu gibi.”</p>

    <p>“Evet, bazen soruyorlar. Orada arkadaşlarınla yaşadığını söylüyorum. İnsanların senin için ne düşündükleriyle bu kadar ilgilenmeni gerçekten anlayamıyorum.”</p>

    <p>“İlgilenmiyorum.”</p>

    <p>Yavaşça yürümeye devam ettik. Pek çok yerde toprak bataklaşmıştı.</p>

    <p>“Bundan pek hoşlanmıyorsun galiba, anne?”</p>

    <p>“Neden, Niki?”</p>

    <p>“Benim yaptığım şeylerden. Benim uzakta yaşamamdan hoşlanmıyorsun. David’le, ötekilerle.”</p>

    <p>Meyve bahçesinin sonuna gelmiştik. Niki kıvrıla kıvrıla giden küçük bir yola çıkarak karşı tarafa, bir tarlanın tahta kapılarına doğru yürüdü. Onu izledim. Tarla büyüktü, ileriye doğru gittikçe genişliyordu. En yüksek yerinde iki tane ince akçaağaç göğe doğru yükseliyordu.</p>

    <p>“Senden utanmıyorum, Niki,” dedim. “En iyi olduğunu düşündüğün biçimde yaşamalısın.”</p>

    <p>Kızım tarlaya doğru bakıyordu. “Burada atlar vardı, değil mi?” dedi kolunu kapıya dayayarak. Bakındım, ama görünürde hiç at yoktu.</p>

    <p>“Baksana, ne tuhaf,” dedim. “İlk evlendiğimde anımsıyorum da, kocam babasıyla birlikte yaşamak istemediği için ne çok tartışırdık. Biliyor musun, o günlerde bile Japonya’da bu hiç olmayacak bir şey değildi. Bu konuda pek çok tartışma vardı.”</p>

    <p>“Bahse girerim ki kurtulmuşsun,” dedi Niki, gözlerini tarladan ayırmadan.</p>

    <p>“Kurtulmak mı? Neden?”</p>

    <p>“Onun babasıyla birlikte yaşamak zorunda olmaktan.”</p>

    <p>“Tam tersi, Niki. Bizimle birlikte otursaydı çok sevinirdim. Ayrıca duldu da. “Eski Japon gelenekleri hiç de kötü değildi.”</p>

    <p>“Aslında bunu şimdi böyle söylüyorsun. O zamanlar böyle düşünmediğine bahse girerim.”</p>

    <p>“Ama Niki, gerçekten anlamıyorsun. Ben kayınpederimi çok severdim.” Bir süre ona bakıp sonunda bir kahkaha attım. “Belki de haklısın. Belki de gelip bizimle yaşamadığı için rahatladım. Şimdi anımsamıyorum.” Uzanıp tahta kapının üstüne dokundum. Elime biraz nem bulaştı. Niki’nin beni izlediğini fark edip elimi ona gösterdim. “Hâlâ biraz kırağı var,” dedim.</p>

    <p>“Hâlâ Japonya ile ilgili şeyler düşünüyor musun, anne?”</p>

    <p>“Galiba evet.” Tarlaya doğru döndüm. “Birkaç anım var.”</p>

    <p>Akçaağaçların yakınında iki midilli göründü. Bir süre güneşin altında yan yana öylece durdular.</p>

    <p>“Bu sabah sana verdiğim takvim var ya,” dedim, “Nagasaki limanının bir görünümü. Bu sabah oraya bir günlüğüne gittiğimiz günü anımsadım. Limanın yukarısındaki tepeler çok güzeldi.”</p>

    <p>Midilliler ağaçların arkasında yavaşça kıpırdandılar.</p>

    <p>“Özelliği neydi?” diye sordu Niki.</p>

    <p>“Özelliği mi?”</p>

    <p>“Limanda geçirdiğin günün özelliği.”</p>

    <p>“Ah, aslında hiçbir özelliği yoktu. Yalnızca anımsadım, hepsi bu. Keiko o gün çok mutluydu. Teleferiğe binmiştik.” Gülerek Niki’ye döndüm. “Hayır, hiçbir özelliği yoktu. Yalnızca mutlu bir anıydı, hepsi bu.”</p>

    <p>Kızım içini çekti. “Burada her şey ne kadar sakin,” dedi. “Her şeyin bu kadar sakin olabileceğini unutmuşum.”</p>

    <p>“Evet, Londra’dan sonra öyle olmalı.”</p>

    <p>“Herhalde bazen burada tek başına yaşamak biraz sıkıcı oluyordur.”</p>

    <p>“Ama ben sakinlikten hoşlanıyorum, Niki. Her zaman İngiltere’nin gerçekte buradaki gibi olduğunu düşünürüm.”</p>

    <p>Geriye dönüp ardımızdaki meyve bahçesine bir süre baktım.</p>

    <p>“İlk geldiğimde buradaki ağaçların hiçbiri yoktu,” dedim sonunda. “Her taraf çayırlıktı, buradan evi görebiliyordun. Baban beni ilk kez buraya getirdiğinde, Niki, her şey tam İngiltere’deki gibi, diye düşündüğümü anımsıyorum. Bütün bu çayırlar, ev. İngiltere’yi hep böyle düşünmüştüm ve çok mutluydum.”</p>

    <p>Niki derin bir soluk alıp kapıdan uzaklaştı. “Geri dönsek iyi olacak,” dedi. “Biraz sonra gitmek zorundayım.”</p>

    <p>Meyve bahçesinden geçerken gökyüzü bulutlanmaya başlamıştı.</p>

    <p>“Geçen gün düşündüm de,” dedim, “belki de artık evi satmalıyım.”</p>

    <p>“Satmak mı?”</p>

    <p>“Evet. Belki de daha küçük bir yere taşınmalıyım. Öyle bir düşünce işte.”</p>

    <p>“Evi satmak mı istiyorsun?” Kızım bana kaygılı bir bakış fırlattı. “Ama bu gerçekten de çok güzel bir ev.”</p>

    <p>“Ama artık bana çok büyük geliyor.”</p>

    <p>“Ama gerçekten de çok güzel bir ev, anne. Yazık olur.”</p>

    <p>“Galiba haklısın. Öylece bir düşünceydi. İşte Niki, hepsi bu.”</p>

    <p>Onu istasyondan uğurlamak istedim –yalnızca birkaç dakikalık bir yoldu– ama bu düşünce onu rahatsız etti. Öğle yemeğinden kısa bir süre sonra, sanki onayımı almadan gidiyormuş gibi, tuhaf bir sıkılganlıkla gitti. Öğleden sonra hava puslu ve esintiliydi; Niki araba yolunun sonuna doğru yürürken kapıda durup baktım. Geldiği gün giymiş olduğu, bedenini sımsıkı saran giysiyi giymişti; bavulu adımlarını yavaşlatıyordu. Bahçe kapısına vardığı zaman geriye dönüp baktığında benim hâlâ kapıda durduğumu görünce şaşırmış gibiydi. Gülümseyerek ona el salladım.</p>
  </div>
</body>
</html>
