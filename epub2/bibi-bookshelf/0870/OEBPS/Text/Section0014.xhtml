<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uzak Tepeler</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">10</h1>

    <p>Dışarıdaki gün ışığının parlaklığından sonra kulübenin içi serin ve karanlıktı. Dar aralıklardan içeriye keskin güneş ışığı sızıyordu, tataminin üzerinde ışık benekleri oluşturuyordu. Rutubetli tahta kokusu her zamanki kadar güçlü hissediliyordu.</p>

    <p>Gözlerimin alışması bir iki saniye sürdü. Yaşlı bir kadın tatamiye oturmuş, Mariko’yu karşısına almıştı. Yaşlı kadın yüzünü bana dönerken boynunu incitmekten korkarmışçasına başını dikkatle çevirmişti. Başlangıçta cesaretimi kıracak kadar kireç beyazı zayıf bir yüzü vardı. Yetmiş yaşlarında gösterdiği halde boynunun ve omuzlarının çelimsizliği yaşından çok sağlığının bozuk olmasından kaynaklanıyor olabilirdi. Kimonosu, normalde yas tutarken giyilen türden çok koyu renkliydi. Hafifçe kısılmış gözleriyle hiçbir heyecan göstermeden beni izledi.</p>

    <p>“Nasılsınız?” dedi sonunda.</p>

    <p>Hafifçe eğilip selam verdim, ben de birtakım selamlama sözleri söyledim. Bir iki saniye sıkıntıyla bakıştık.</p>

    <p>“Siz komşulardan biri misiniz?” diye sordu yaşlı kadın. Sözcükleri ağır ağır söylüyordu.</p>

    <p>“Evet,” dedim. “Bir arkadaş.”</p>

    <p>Bir süre bana bakmayı sürdürdükten sonra, “Ev sahibinin nereye gittiğini biliyor musunuz?” diye sordu. “Çocuğu burada tek başına bırakmış.”</p>

    <p>Küçük kız yerini değiştirerek yabancının yanına oturdu. Yaşlı kadının sorusu üzerine Mariko bana dikkatle baktı.</p>

    <p>“Hayır, hiçbir bilgim yok,” dedim.</p>

    <p>“Çok garip,” dedi kadın. “Çocuk da bir şey bilmiyor. Nerede olabileceğini merak ediyorum. Daha fazla kalamam.”</p>

    <p>Birkaç dakika daha birbirimizi süzdük.</p>

    <p>“Uzaktan mı geldiniz?” diye sordum.</p>

    <p>“Oldukça uzaktan. Lütfen kılığımı bağışlayın. Bir cenaze töreninden geliyorum.”</p>

    <p>“Anlıyorum.” Yeniden hafifçe eğildim.</p>

    <p>“Acı bir olay,” dedi yaşlı kadın, kendi kendine yavaşça başını sallayarak. “Babamın eski bir meslektaşı. Babam evden çıkamayacak kadar hasta. Saygılarını sunmam için beni yolladı. Üzücü bir olaydı.” Başını aynı özenle kıpırdatarak kulübenin içini gözden geçirdi. “Nerede olduğu konusunda hiçbir bilginiz yok mu?” diye sordu yeniden.</p>

    <p>“Hayır, ne yazık ki yok.”</p>

    <p>“Daha fazla bekleyemem. Babam endişelenecek.”</p>

    <p>“İletmemi istediğiniz bir şey var mı?” diye sordum.</p>

    <p>Yaşlı kadın bir süre yanıt vermedi. Sonra, “Belki buraya gelip onu aradığımı söyleyebilirsiniz. Ben bir yakınıyım. Adım Yasuko Kavada.”</p>

    <p>“Yasuko-san mı?” Şaşkınlığımı yenmek için elimden geleni yaptım. “Siz Saçiko’nun kuzini Yasuko-san mısınız?”</p>

    <p>Yaşlı kadın eğilirken omuzları hafifçe titredi. “Buraya gelip onu aradığımı ona söylerseniz sevinirim. Nerede olabileceği konusunda hiçbir fikriniz yok mu?”</p>

    <p>Hiçbir şey bilmediğimi yineledim. Kadın bu kez kendi kendine başını sallamaya başladı.</p>

    <p>“Nagasaki çok değişmiş,” dedi. “Bugün öğleden sonra neredeyse tanıyamadım.”</p>

    <p>“Evet,” dedim. “Galiba çok fazla değişti. Ama siz Nagasaki’de yaşamıyor muydunuz?”</p>

    <p>“Nagasaki’de çok uzun yıllardır yaşıyoruz. Dediğiniz gibi, çok fazla değişti. Yeni binalar, hatta yeni yollar yapıldı. En son kente indiğimde bahardı. O zamandan bu yana yeni binalar yapılmış. Hiç kuşkum yok baharda geldiğimde ortada yoktular. Aslında o gelişimde de bir cenaze töreni için gelmiştim. Evet, Yamaşita-san’ın cenaze töreni. Baharda olan cenaze törenleri sanki daha üzücüdür. Onun komşususunuz, değil mi? Sizinle tanıştığıma çok sevindim.” Yüzü titrerken gülümsediğini gördüm; gözleri incecik olmuştu, ağzı ise yukarı doğru değil de aşağıya doğru kıvrılıyordu. Girişte durmaktan ötürü kendimi rahatsız hissettim, ama tatamiye çıkma girişiminde de bulunamadım.</p>

    <p>“Sizinle tanıştığıma çok sevindim,” dedim. “Saçiko sık sık sizden söz eder.”</p>

    <p>“Benden mi söz eder?” Kadın sanki bir süre bunun üzerinde düşündü. “Onun gelip bizimle yaşamasını bekliyoruz. Babamla ve benimle. Belki size de bundan söz etmiştir.”</p>

    <p>“Evet, etti.”</p>

    <p>“Onu üç hafta önce bekliyorduk. Ama hâlâ gelmedi.”</p>

    <p>“Üç hafta önce mi? Evet, galiba bu konuda bir yanlış anlama olmuş. Bildiğim kadarıyla her an taşınmaya hazırdı.”</p>

    <p>Yaşlı kadın kulübeye bir kez daha göz attı. “Ne yazık ki burada değil,” dedi. “Ama yine de siz onun komşusu olduğunuza göre, sizinle tanıştığıma çok sevindim.” Yeniden beni selamlayıp süzmeyi sürdürdü. “Belki ona bir haber iletebilirsiniz,” dedi.</p>

    <p>“Ne demek, elbette.”</p>

    <p>Kadın bir süre sustu. Sonunda, “Onunla benim aramda küçük bir anlaşmazlık var. Belki de size anlatmıştır. Bir yanlış anlamadan başka bir şey değil. Eşyalarını toplayıp ertesi gün gitmesi beni çok şaşırttı. Gerçekten çok şaşırdım. Onu gücendirmek istememiştim. Babam kabahatin bende olduğunu söylüyor.” Bir süre durakladı. “Onu gücendirmek istememiştim,” diye yineledi.</p>

    <p>Saçiko’nun amcasının ve kuzininin onun Amerikalı arkadaşının varlığından haberleri olmadığı daha önce aklıma gelmemişti. Uygun yanıt bulamadığım için yeniden eğildim.</p>

    <p>“Ayrıldığından bu yana onu özlediğimi itiraf ediyorum,” diye ekledi yaşlı kadın. “Mariko-san’ı da özledim. Onların arkadaşlığından çok hoşnuttum, öfkelenip o sözleri sarf etmem çok aptalca bir davranıştı.” Yeniden durakladı, yüzünü önce Mariko’ya, sonra yine bana çevirdi. “Babam da kendine göre onları özledi. Biliyor musunuz, artık duyabiliyor. Evin ne kadar sessizleştiğini duyabiliyor. Geçen sabah onu uyanmış buldum, bana evin mezarı anımsattığını söyledi. Bir mezar gibi, dedi. Onları yeniden eve döndürebilirsem babama büyük bir iyilik yapmış olacağım. Belki Saçiko onun iyiliği için geri döner.”</p>

    <p>“Duygularınızı Saçiko-san’a kesinlikle aktaracağım,” dedim.</p>

    <p>“Onun kendi iyiliği için de,” dedi yaşlı kadın. “Ayrıca bir kadının kendisine yol gösterecek bir erkeğinin olmaması iyi değildir. Böyle bir durumda yalnızca zarar görür. Babam hasta, ama yaşamı tehlikede değil. Başka bir şey için söylemiyorum, kendi iyiliği için artık geri gelmeli.” Yaşlı kadın yan tarafında duran bir bohçayı alıp açmaya başladı. “Aslında, bunları getirmiştim,” dedi. “Kendi ördüğüm hırkalardan başka bir şey değil. Ama saf yünden. Bunları ona geri geldiğinde verecektim, ama bugün yanımda getirdim işte. Önce Mariko için bir tane ördüm, sonra bir tane de annesi için öreyim, dedim.” Hırkalardan birini alıp gösterdikten sonra küçük kıza doğru baktı. Güldüğünde ağzı yine aşağıya doğru kıvrılmıştı.</p>

    <p>“Çok güzel görünüyorlar,” dedim. “Epey zamanınızı almıştır.”</p>

    <p>“Saf yünden,” dedi kadın yeniden. Hırkaları getirdiği bohçayı yeniden sardı, sonra dikkatlice bağladı. “Artık dönmem gerekiyor. Babam meraklanacak.”</p>

    <p>Ayağa kalkıp tatamiden indi. Onun tahta sandaletlerini giymesine yardım ettim. Mariko tataminin köşesine gelmişti, yaşlı kadın da hafifçe çocuğun başını okşadı.</p>

    <p>“Unutma, Mariko-san,” dedi, “annene sana anlattıklarımı anlat. Kedi yavruların için de kaygılanmana gerek yok. Evde hepsine yetecek kadar oda var.”</p>

    <p>“Yakında geleceğiz,” dedi Mariko. “Anneme anlatacağım.”</p>

    <p>Kadın yeniden gülümsedi. Sonra bana dönüp eğildi. “Sizinle tanıştığımıza sevindim. Daha fazla kalamayacağım. Biliyorsunuz, babam iyi değil.”</p>

    <p class="paragraf">“Ah, sen misin, Etsuko,” dedi Saçiko o gece kulübesine gittiğimde. Sonra gülerek, “O kadar şaşırmış gibi bakma,” dedi. “Sonsuza kadar burada kalacağımı düşünmüyordun ya?”</p>

    <p>Giyim eşyaları, battaniyeler, daha birçok şey tataminin üzerinde darmadağın duruyordu. Uygun bir karşılık verip ayak altında olmamak için oturdum. Yerde yanımda daha önce Saçiko’nun üzerinde hiç görmediğim iki nefis kimono gözüme çarptı. Ayrıca odanın ortasında, yerde, karton bir kutuya yerleştirilmiş soluk beyaz renkli, zarif porselen çay takımını gördüm.</p>

    <p>Saçiko güneşin son ışıklarının kulübenin içine girmesi için orta paravanları sonuna kadar açmıştı; yine de içeriye hızla karanlık çökmekteydi ve verandadan gelen güneşse yalnızca sessizce annesini izleyen Mariko’nun bulunduğu uzak köşeye ulaşıyordu. Yanında, kedi yavrularının ikisi oynar gibi kavga ediyor, üçüncüsünü ise küçük kız kollarının arasında tutuyordu.</p>

    <p>“Mariko sana söylemiştir,” dedim Saçiko’ya. “Sen gelmeden önce bir konuğun vardı. Kuzinin buradaydı.”</p>

    <p>“Evet. Mariko anlattı.” Saçiko bavulunu toplamayı sürdürdü.</p>

    <p>“Sabahleyin mi gidiyorsunuz?”</p>

    <p>“Evet,” dedi sabırsızlıkla. Sonra içini çekip bana baktı. “Evet, Etsuko, sabahleyin ayrılıyoruz.” Elindekini katlayıp bavulun bir köşesine yerleştirdi.</p>

    <p>“Çok fazla eşyan var,” dedim sonunda. “Hepsini nasıl taşıyacaksın?”</p>

    <p>Kısa bir süre Saçiko yanıt vermedi. Sonra, toparlanmaya devam ederek, “Çok iyi biliyorsun, Etsuko. Arabaya koyacağız,” dedi.</p>

    <p>Sustum. Saçiko derin bir soluk alıp oturduğum köşeye doğru baktı</p>

    <p>“Evet, Nagasaki’den ayrılıyoruz, Etsuko. İnan ki toparlanmayı bitirince gelip sana veda etmeye kararlıydım. Sana teşekkür etmeden gidemezdim, sen her zaman çok naziktin. Aklıma gelmişken, senden aldığım borcu postayla yollayacağım. Bu konuyu sakın merak etme.” Yeniden toplanmaya başladı.</p>

    <p>“Nereye gidiyorsunuz?” diye sordum.</p>

    <p>“Kobe’ye. Her şey kararlaştırılmış durumda, hem de kesin biçimde.”</p>

    <p>“Kobe’ye mi?”</p>

    <p>“Evet, Etsuko, Kobe’ye. Sonra da Amerika. Frank her şeyi ayarladı. Benim için sevinmedin mi?” Çabucak gülümsedi, sonra yeniden işine döndü.</p>

    <p>Onu izlemeyi sürdürdüm. Mariko da izliyordu. Kucağındaki kedi yavrusu tatamide oynayan kardeşlerine katılmak için çırpınıyordu, ama küçük kız onu sıkıca tutmayı sürdürüyordu. Yanında, odanın köşesinde Mariko’nun <em>kujibiki</em> tezgâhından kazandığı sebze kutusunu gördüm; Mariko kutuyu kedi yavruları için bir ev haline getirmişti.</p>

    <p>“Bu arada Etsuko, şuradaki yığın var ya” –Saçiko eliyle işaret etti– “onları burada bırakmaktan başka çare yok. Bu kadar çok olduklarını bilmiyordum. Bazıları oldukça iyi. Lütfen istediğini kullanabilirsin. Seni gücendirmek istemem. Kimilerinin kalitesi oldukça iyidir, onun için söylüyorum.”</p>

    <p>“Peki amcanız ne olacak?” dedim. “Ya kuzininiz?”</p>

    <p>“Amcam mı?” Omuzlarını silkti. “Beni evine davet etmiş olması büyük nezaket. Ama ne yazık ki benim şimdi başka planlarım var. Buradan ayrılacak olmak ne kadar rahatlatıyor beni, Etsuko, bilemezsin. Dilerim bu sefaleti, bu pisliği son kez görüyorumdur.” Sonra bir kez daha bana bakıp güldü. “Ne düşündüğünü kesinlikle anlıyorum. İnan ki, Etsuko, tamamen yanılıyorsun. Bu kez beni yarı yolda bırakmayacak. Yarın sabah ilk iş arabasıyla burada olacak. Benim için sevinmiyor musun?” Saçiko yerde dağılmış eşyalarına bakıp içini çekti. Sonra elbise yığınlarından birinin üzerinden geçip çay takımının bulunduğu kutunun yanında diz çökerek, kutuyu yün tomarlarıyla doldurmaya başladı.</p>

    <p>“Artık karar verdin mi?” diye sordu Mariko birdenbire.</p>

    <p>“Şimdi bunu konuşamayız, Mariko,” dedi annesi. “Şimdi işim var.”</p>

    <p>“Ama sen onları yanıma alabileceğimi söylemiştin. Anımsamıyor musun?”</p>

    <p>Saçiko karton kutuyu yavaşça salladı; porselen hâlâ şıngırdıyordu. Çevresine bakındı, bir parça kumaş bulup onu şeritler halinde yırtmaya başladı.</p>

    <p>“Onları yanıma alabileceğimi söylemiştin,” dedi Mariko yeniden.</p>

    <p>“Mariko, lütfen bir an için düşün. Nasıl olur da bütün bu yaratıkları yanımızda götürebiliriz?”</p>

    <p>“Ama onları yanıma alabileceğimi söylemiştin.”</p>

    <p>Saçiko içini çekti, bir süre bir şey düşündü sanki. Ellerinde kumaş parçaları, çay takımına bakakaldı.</p>

    <p>“Söyledin, anne,” dedi Mariko. “Anımsamıyor musun? Götürebileceğimi söyledindi.”</p>

    <p>Saçiko başını kaldırıp önce kızına, sonra kedi yavrularına baktı. “Şimdi durum farklı,” dedi bıkkınlıkla. Yüzünü sinirli bir ifade kapladı, kumaş parçalarını fırlatıp attı. “Mariko, nasıl olur da bu yaratıkları bu kadar çok düşünebilirsin? Onları nasıl yanımızda götürebiliriz? Hayır, onları burada bırakmak zorundayız.”</p>

    <p>“Ama onları götürebileceğimi söylemiştin.”</p>

    <p>Saçiko bir an kızına ters ters baktı. “Başka bir şey düşünemez misin sen?” dedi sesini fısıldamasına alçaltarak. “Şu küçük, pis hayvanlardan başka şeyler olduğunu görebilecek kadar büyümedin mi hâlâ? Büyü artık biraz. Şu duygusal bağlarını sonsuza kadar sürdüremezsin. Onlar alt tarafı... yalnızca hayvan, görmüyor musun? Bunu anlamıyor musun, çocuk? Anlamıyor musun?”</p>

    <p>Mariko dönüp annesine baktı.</p>

    <p>“İstersen, Mariko-san,” diye araya girdim, “ara sıra gelip onları besleyebilirim. Sonunda onlar da kendilerine ev bulacaklar. Kaygılanmaya gerek yok.”</p>

    <p>Küçük kız bana dönüp, “Annem kedi yavrularını götürebileceğimi söylemişti,” dedi.</p>

    <p>“Çocukça davranmayı bırak,” dedi Saçiko sertçe. “Her zaman olduğu gibi bile bile böyle aksilik çıkarıyorsun. Şu küçük, pis yaratıklar bu kadar önemli mi?” Ayağa kalkıp Mariko’nun bulunduğu köşeye doğru yürüdü. Tatamideki yavru kediler geriye kaçıştılar; Saçiko onlara bakıp derin bir soluk aldı. Sebze kutusunu sakince alıp tel kafesli kapakları yukarıya gelecek biçimde çevirdi, uzanıp kedi yavrularını tek tek kutunun içine attı. Sonra kızına doğru döndü; Mariko kalan son kedi yavrusunu hâlâ kucağında tutuyordu.</p>

    <p>“Onu da ver,” dedi Saçiko.</p>

    <p>Mariko kediyi tutmayı sürdürdü. Saçiko bir adım atıp elini uzattı. Küçük kız dönüp bana baktı.</p>

    <p>“Bu Atsu,” dedi. “Onu görmek ister misin, Etsuko-san? Bu Atsu.”</p>

    <p>“Ver o yaratığı bana, Mariko,” dedi Saçiko. “Anlamıyor musun, o alt tarafı bir hayvan. Neden bunu anlayamıyorsun, Mariko? Gerçekten o kadar küçük müsün? O senin küçük bebeğin değil, bir hayvan, bir fare ya da yılan gibi. Hadi ver onu bana.”</p>

    <p>Mariko annesine dik dik baktı. Sonra kediyi yavaşça kucağından indirip annesinin önüne doğru tatamiye bıraktı. Saçiko onu yerden kaldırırken kedi çırpındı durdu. Onu da sebze kutusuna koyup tel kafesli kapağını kapattı.</p>

    <p>Kızına, “Yerinden kımıldama,” deyip kutuyu kucağına aldı. Yanımdan geçerken bana, “Çok saçma, bunlar alt tarafı hayvan, n’olmuş yani?” dedi.</p>

    <p>Mariko annesini izlemek istermiş gibi ayağa kalktı. Saçiko girişte durup, “Ne dediysem, onu yap. Yerinden kımıldama,” dedi.</p>

    <p>Mariko bir süre annesinin gözden kaybolduğu girişe doğru bakarak tataminin köşesinde durdu.</p>

    <p>“Anneni burada bekle, Mariko-san,” dedim.</p>

    <p>Küçük kız dönüp bana baktı. Hemen sonrasında gitmişti.</p>

    <p class="paragraf">Bir iki dakika kıpırdamadım. Sonunda ayağa kalkıp sandaletlerimi giydim. Kapı aralığından bakınca Saçiko’nun ayaklarının dibindeki sebze kutusuyla birlikte ırmağın kenarında durduğunu görebiliyordum; kızının birkaç metre arkada, arazinin dik bir eğim yaptığı noktada durduğunun farkında değilmiş gibi görünüyordu. Kulübeden çıkıp Mariko’nun durduğu yere yöneldim.</p>

    <p>“Hadi eve dönelim, Mariko-san,” dedim yavaşça.</p>

    <p>Küçük kız anlamsız bir yüzle gözlerini annesine dikmişti. Bizim önümüzde Saçiko dikkatlice kıyıda diz çöküp kutuyu biraz daha yakınına çekti.</p>

    <p>“Hadi içeri gir, Mariko,” dedim yeniden, ama küçük kız beni dinlemiyordu. Onu bırakıp Saçiko’nun diz çöktüğü yere doğru çamurlu bayırdan aşağı indim. Güneş karşı kıyıda ağaçların arasında batmaya başlamıştı, ırmağın kıyısındaki sazlıkların gölgesi çevremizdeki çamurlu alana vuruyordu. Saçiko üzerine diz çökecek biraz çimen bulmuştu, ama o da çamurla kaplıydı.</p>

    <p>“Onları serbest bırakamaz mıyız?” dedim yavaşça. “Kim bilir, belki isteyecek biri çıkar.”</p>

    <p>Saçiko tel kafesin arasından sebze kutusunun içine bakıyordu. Kapaklardan birini açtı, yavrulardan birini çıkarıp kutuyu yine kapattı. Kedi yavrusunu iki elinin arasında tutup birkaç saniye ona baktı, ardından bana döndü. “Alt tarafı bir hayvan, Etsuko,” dedi. “Hepsi bu.”</p>

    <p>Kedi yavrusunu suya sokup öylece tuttu. Bir süre, iki eli de suyun altında öylece durdu, suya baktı. Giymiş olduğu yazlık kimononun her iki kolu da suya değiyordu.</p>

    <p>Sonra ellerini sudan çıkartmadan omuzlarının üstünden ilk kez kızına doğru bir bakış fırlattı. İçgüdüsel bir davranışla onun bakışlarını izledim; kısa bir süre ikimiz de arkaya, Mariko’ya baktık. Küçük kız bayırın başında durmuş, aynı donuk ifadeyle bizi izliyordu. Annesinin yüzünün ona döndüğünü görünce başını hafifçe oynattı; sonra ellerini arkasına kavuşturmuş olarak kımıldamadan durdu.</p>

    <p>Saçiko ellerini sudan çıkardı, hâlâ tutmakta olduğu kedi yavrusuna baktı. Yavruyu yüzüne doğru yaklaştırırken dirseklerinden ve kollarından sular süzülüyordu.</p>

    <p>“Hâlâ yaşıyor,” dedi bezginlikle. Sonra bana dönüp, “Şu suya bak, Etsuko,” dedi. “Ne kadar pis.” Sırılsıklam kedi yavrusunu iğrenerek yine kutuya koyup kapağını kapattı. “Şu şeyler nasıl da savaşıyorlar,” diye mırıldanarak kollarındaki tırmık izlerini gösterdi. Nasıl olduysa Saçiko’nun saçları da ıslanmıştı; yüzünün yanındaki ince bir tutam saçtan bir damla, sonra bir damla daha su düştü.</p>

    <p>Saçiko duruşunu düzelttikten sonra sebze kutusunu kıyıdan aşağıya itti; kutu yuvarlanıp suya düştü. Yüzmesini önlemek için Saçiko öne doğru eğilip kutuyu suyun içine bastırdı. Su düzeyi neredeyse tel kafesin yarısına kadar geliyordu. Kutuyu suyun içine bastırmaya devam etti, sonunda iki eliyle iteledi. Kutu ırmakta biraz yüzdükten sonra hafifçe yan yatıp biraz daha battı. Saçiko ayağa kalktı, sonra ikimiz birden kutuyu izledik. Kutu bir süre yüzdükten sonra akıntıya kapıldı, hızla ırmağın aşağısına doğru ilerlemeye başladı.</p>

    <p>Gözüme ilişen bir hareket üzerine geri döndüm. Mariko kıyının suya doğru çıkıntı yaptığı noktaya doğru ırmak kıyısından birkaç metre aşağıya koşmuştu. Orada durmuş hâlâ ifadesiz bir yüzle kutunun yüzüşünü izliyordu. Kutu, sazlıklardan kimilerine takılıp da kurtulduktan sonra yolculuğunu sürdürdü. Mariko yeniden koşmaya başladı. Kıyıda bir süre koştuktan sonra yeniden kutuyu izlemek için durdu. Artık suyun yüzeyindeki kutunun yalnızca bir köşesi görünüyordu.</p>

    <p>“Bu su çok pis,” dedi Saçiko. Ellerindeki suları silkeliyordu. Sırayla kimonosunun kollarını sıktı, sonra dizlerindeki çamuru silkeledi. “Hadi, içeriye girelim, Etsuko. Buradaki böcekler dayanılır gibi değil.”</p>

    <p>“Gidip Mariko’yu bulmamız gerekmez mi? Yakında hava kararacak.”</p>

    <p>Saçiko dönüp kızının adını seslendi. Mariko elli metre kadar uzakta hâlâ suya bakıyordu. Bizi duymamış gibiydi; Saçiko omuz silkti. “Birazdan gelir,” dedi. “Karanlık iyice çökmeden artık toparlanmayı bitirmeliyim.” Kulübeye doğru giden bayırı tırmanmaya başladı.</p>

    <p class="paragraf">Saçiko feneri yakıp alçak bir tahta kirişe astı. “Kaygılanma, Etsuko,” dedi. “Birazdan geri döner.” Tataminin üzerinde dağılmış pek çok şeyin arasından geçip daha önce olduğu gibi açık paravanın önüne oturdu. Arkasındaki gökyüzü uçuk, solgun bir renk almıştı.</p>

    <p>Yeniden toplanmaya başladı. Odanın karşı tarafına oturup onu izledim.</p>

    <p>“Şimdiki planların ne?” diye sordum. “Kobe’ye varınca ne yapacaksın?”</p>

    <p>“Her şey ayarlandı, Etsuko,” dedi başını kaldırıp bakmadan. “Kaygılanmaya hiç gerek yok. Frank her şeyle ilgileniyor.”</p>

    <p>“Ama neden Kobe?”</p>

    <p>“Orada arkadaşları var. Amerikan üssünde. Bir yük gemisinde görev almış, böylece çok kısa sürede Amerika’da olacak. Sonra bize gerekli miktardaki parayı gönderecek, biz de onun yanına gideceğiz. Bütün işlerle ilgileniyor.”</p>

    <p>“Yani, Japonya’dan sizi almadan mı gidiyor?”</p>

    <p>Saçiko güldü. “Sabırlı olmak gerek, Etsuko. O, Amerika’ya gidince çalışacak, bize para yollayacak. Bu en akıllıca çözüm. Ayrıca, Amerika’ya döndüğünde onun için bir iş bulmak da kolay olacak. Biraz beklemekten ne çıkar?”</p>

    <p>“Anlıyorum.”</p>

    <p>“O her şeyle ilgileniyor, Etsuko. Bize Kobe’de kalacak bir yer buldu; ayrıca gemiye yarı fiyatına binebilmemiz için uğraşıyor.” İçini çekti. “Buradan ayrılacağım için ne kadar mutluyum bilemezsin.”</p>

    <p>Saçiko toparlanmaya devam etti. Dışarıdan gelen soluk ışık yüzünün bir tarafına vuruyordu, ama elleri ve kimonosunun kolları fenerden gelen kızıllığa yakalanmıştı. Garip bir görüntüydü.</p>

    <p>“Kobe’de uzun süre beklemeyi mi düşünüyorsun?” diye sordum.</p>

    <p>Omuzlarını silkti. “Sabırlı olmaya hazırım, Etsuko. Sabırlı olmak gerek.”</p>

    <p>O loşlukta katladığı şeyin ne olduğunu göremiyordum; galiba onu uğraştırıyordu, çünkü birkaç kez açıp yeniden katladı.</p>

    <p>“Her neyse, Etsuko,” diye ekledi, “tam anlamıyla içten olmasa bu kadar sıkıntıya neden girsin? Neden benim için bu kadar sıkıntıya girmiş olsun? Bazen, Etsuko, çok kuşkulanıyorsun. Benim için sevinmen gerek. Sonunda her şey yolunda gidiyor.”</p>

    <p>“Evet, elbette. Senin için seviniyorum.”</p>

    <p>“Ama gerçekten, Etsuko, bu kadar sıkıntıya girdikten, sonra ondan kuşkulanmaya başlamak haksızlık olur. Çok haksızlık olur.”</p>

    <p>“Evet.”</p>

    <p>“Mariko da orada daha mutlu olacak. Amerika bir genç kızın yetişmesi için daha iyi bir yer. Orada, yapmak istediği her şeyi yapabilir. Bir iş kadını olabilir. Ya da resim eğitimi görüp ressam olabilir. Bütün bunlar Amerika’da çok daha kolay, Etsuko. Japonya genç, kızlara göre bir yer değil. Burada geleceğe yönelik ne yapabilir?”</p>

    <p>Yanıt vermedim. Saçiko bana doğru bakıp güldü.</p>

    <p>“Hadi, gülümse, Etsuko,” dedi. “İşler sonunda yoluna girecek.”</p>

    <p>“Evet, hiç kuşkusuz öyle olacak.”</p>

    <p>“Elbette öyle.”</p>

    <p>“Evet.”</p>

    <p>Sonraki birkaç dakika Saçiko toparlanmasını sürdürdü. Sonra elleri hareketsizleşti; bu garip ışık karışımına yakalanmış yüzüyle odanın öbür ucundan bana bakıyordu.</p>

    <p>“Herhalde benim aptal olduğumu düşünüyorsun,” dedi yavaşça. “Değil mi, Etsuko?”</p>

    <p>Biraz şaşırarak dönüp ona baktım.</p>

    <p>“Amerika’yı hiçbir zaman göremeyeceğimizin farkındayım,” dedi. “Görsek bile her şeyin ne kadar güç olacağını biliyorum. Bunları hiç bilmediğimi mi sanıyordun?”</p>

    <p>Karşılık vermedim, birbirimize bakmayı sürdürdük.</p>

    <p>“Ne çıkar bundan?” dedi Saçiko. “Neyi fark ettirir ki? Neden Kobe’ye gitmeyeyim? Ayrıca, Etsuko, kaybedecek neyim var? Amcamın evi bana göre değil. Yalnızca birkaç tane boş oda, hepsi bu. Orada bir odada oturup yaşlanabilirim. Bunun dışında hiçbir şey yok. Yalnızca boş odalar, hepsi bu. Bunu sen de biliyorsun, Etsuko.”</p>

    <p>“Ama Mariko,” dedim. “Mariko’ya ne olacak?”</p>

    <p>“Mariko mu? O da başının çaresine bakacaktır. Bakmalı da.” Saçiko bir yanı gölgede kalan yüzüyle loşluğun içinden bana doğru bakmayı sürdürüyordu. Sonra, “Bir an için ona karşı iyi bir anne olduğumu düşleyebilir miyim sence?” diye sordu.</p>

    <p>Sustum. Sonra Saçiko birdenbire güldü.</p>

    <p>“Neden böyle konuşuyoruz?” dedikten sonra elleri yeniden hızlı hızlı hareket etmeye başladı. “İnan ki her şey yoluna girecek. Amerika’ya vardığımda sana yazacağım. Belki, Etsuko, sen de gelir bir gün bizi ziyaret edersin. Çocuğunu da yanında getirirsin.”</p>

    <p>“Sahi, evet.”</p>

    <p>“Belki de o zaman başka çocukların da olur.”</p>

    <p>“Evet,” dedim utangaç utangaç gülerek. “Kim bilir?”</p>

    <p>Saçiko içini çekip ellerini havaya kaldırdı. “Toplanacak ne kadar çok şey var,” diye mırıldandı. “Bazılarını bırakmam gerekecek.”</p>

    <p>Bir süre onu izleyerek oturdum.</p>

    <p>“İstersen,” dedim sonunda, “gidip Mariko’yu arayabilirim. Epeyce geç oldu.”</p>

    <p>“Yalnızca kendini yormuş olursun, Etsuko. Ben toparlanmamı bitirdiğimde hâlâ gelmemiş olursa gidip birlikte ararız.”</p>

    <p>“Ben giderim. Bakalım onu bulabilecek miyim? Neredeyse karanlık çökecek.”</p>

    <p>Saçiko başını kaldırıp baktı, sonra omuz silkti. “En iyisi feneri de yanına al,” dedi. “Kıyı boyu oldukça kaygan.”</p>

    <p>Ayağa kalkıp feneri kirişten aldım. Kapıya doğru yürürken kulübenin çevresindeki gölgeler de hareket etti. Çıkarken dönüp Saçiko’ya baktım. Yalnızca açık paravanların önünde oturan karaltısını görebiliyordum, arkasındaki gökyüzü geceye dönmüştü.</p>

    <p class="paragraf">Irmağa doğru yürürken böcekler fenerimin peşine takıldılar. Ara sıra içine birtakım yaratıklar girdiklerinde onlar dışarı çıkış yolu bulana kadar durup feneri hareketsiz tutuyordum.</p>

    <p>Derken küçük tahta köprü önümdeki kıyıda beliriverdi. Köprüden geçerken bir an durup akşam göğünü seyrettim. Anımsadığım kadarıyla o köprünün üzerinde tuhaf bir huzur duydum. Parmaklıklara yaslanıp aşağıdaki ırmağın sesini dinleyerek orada birkaç dakika öylece durdum. Sonunda döndüğümde fenerin ışığıyla köprünün tahta zeminine vuran kendi gölgemi gördüm.</p>

    <p>“Burada ne yapıyorsun?” diye sordum karşıdaki parmaklıkların altında çömelmiş oturan küçük kıza. Onu elimdeki fenerin ışığıyla daha net görebilmek için ilerledim. Avuçlarına bakıyor, hiçbir şey söylemiyordu.</p>

    <p>“Neyin var senin?” diye sordum. “Neden burada böyle oturuyorsun?”</p>

    <p>Böcekler fenerin çevresine toplanıyorlardı. Feneri önüme bırakınca çocuğun yüzü bütünüyle aydınlandı. Uzun bir sessizlikten sonra, “Buradan gitmek istemiyorum. Yarın gitmek istemiyorum,” dedi.</p>

    <p>İçimi çektim. “Ama hoşuna gidecek. Herkes yeni şeylerden biraz korkar. Oraları da hoşuna gidecek.”</p>

    <p>“Buradan gitmek istemiyorum. Ayrıca onu da sevmiyorum. Domuza benziyor.”</p>

    <p>“Böyle konuşma,” dedim öfkeyle. Bir an birbirimizi süzdük, sonra o yine ellerine bakmaya başladı.</p>

    <p>“Böyle konuşmamalısın,” dedim daha sakince. “O seni çok seviyor, sana yeni bir baba olacak o. Her şey yoluna girecek, söz veriyorum.”</p>

    <p>Çocuk hiçbir şey söylemedi. Yeniden içimi çektim.</p>

    <p>“Her neyse,” diye ekledim, “orasını sevmezsen her zaman geri dönebilirsiniz.”</p>

    <p>Bu kez bana soru sorarcasına baktı.</p>

    <p>“Evet, söz veriyorum,” dedim. “Orasını sevmezsen hemen geri geleceğiz. Ama önce denemeli, sevip sevmeyeceğimize bakmalıyız. Seveceğimizden hiç kuşkum yok.”</p>

    <p>Küçük kız beni dikkatle izliyordu. “Neden onu tutuyorsun?” diye sordu.</p>

    <p>“Bunu mu? Yalnızca sandaletime dolandı, hepsi bu.”</p>

    <p>“Neden onu tutuyorsun?”</p>

    <p>“Söyledim ya. Ayağıma dolandı. Neyin var senin?” Güldüm. “Neden bana öyle bakıyorsun? Canını yakmayacağım.”</p>

    <p>Gözlerini benden ayırmadan yavaşça ayağa kalktı.</p>

    <p>“Neyin var senin?” diye yineledim.</p>

    <p>Çocuk koşmaya başladı, ayak sesleri tahta zeminde yankılanıyordu. Köprünün sonunda durup bana kuşkuyla baktı. Ona gülümseyip feneri kaldırdım. Çocuk bir kez daha koşmaya başladı.</p>

    <p>Suyun yukarılarında yarımay görünmüştü, bir süre sessizce köprüde durup onu izledim. Mariko bir kez karanlığın içinden çıktıktan sonra onun ırmak boyundan kulübe yönüne doğru koşuşunu görebileceğimi düşündüm.</p>
  </div>
</body>
</html>
