<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uzak Tepeler</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">3</h1>

    <p>Bu olaylarla ilgili anılarım zamanla bulanıklaşmış, olaylar pek de bugün anımsadığım gibi olmamış olabilir. Ancak çökmekte olan karanlıkta ırmak kıyısının aşağısındaki o karaltıya doğru bakarken ikimizi birbirimize bağlayan o uğursuz büyüyü çok iyi anımsıyorum. Birden büyü bozuldu, ikimiz birden koşmaya başladık. Yakınlaştığımızda Mariko’nun dizlerini karnına çekip sırtı bize dönük olarak dertop yattığım gördüm. Saçiko ona daha da yaklaşmıştı; bense hamileliğim nedeniyle yavaşlamıştım. Yaklaştığımda çocuğun yanında duruyordu. Mariko’nun gözleri açıktı; bir an ölmüş olduğunu düşündüm. Ama sonra gözlerinin kıpırdadığını gördüm; tuhaf bir şaşkınlıkla bize baktı.</p>

    <p>Saçiko dizlerinin üzerine çömelip çocuğun başını kaldırdı. Mariko dik dik bakmayı sürdürüyordu.</p>

    <p>“Mariko-san, iyi misin?” dedim soluk soluğa.</p>

    <p>Yanıt vermedi. Saçiko da, kızını sanki kırılabilir, baygın bir bebekmiş gibi kollarının arasında evirip çevirerek incelerken suskundu. Saçiko’nun elbisesinin kolundaki kanı fark ettim, sonra bunun Mariko’dan bulaştığını gördüm.</p>

    <p>“En iyisi birisini çağıralım,” dedim.</p>

    <p>“Ciddi bir şey değil,” dedi Saçiko. “Yalnızca bir sıyrık. Bak, yalnızca ufak bir kesik.”</p>

    <p>Mariko bir su birikintisinin içinde yatıyordu, üstelik kısa elbisesinin bir ucu karanlık sudan sırılsıklam olmuştu. Kan, eteğinin altından, kalçasındaki bir yaradan akıyordu.</p>

    <p>“Ne oldu?” dedi Saçiko kızına. “Ne oldu sana?”</p>

    <p>Mariko gözlerini annesinden ayırmıyordu.</p>

    <p>“Galiba şok geçiriyor,” dedim. “Belki hemen soru sormamak en iyisi.”</p>

    <p>Saçiko Mariko’yu ayağa kaldırdı.</p>

    <p>“Senin için çok kaygılandık, Mariko-san,” dedim. Küçük kız bana kuşkulu bir bakış fırlattı, sonra döndü, yürümeye başladı. Oldukça düzgün yürüyordu; bacağındaki yara ona pek sorun olmuyor gibiydi.</p>

    <p>İlerideki köprüden geçip kıyı boyunca ilerledik. İkisi konuşmadan önümde yürüyordu. Kulübeye vardığımızda hava büsbütün kararmıştı.</p>

    <p>Saçiko Mariko’yu banyoya götürdü. Çay demlemek için ana odanın ortasındaki ocağı yaktım. Ocaktan başka, Saçiko’nun yakmış olduğu asılı duran eski bir fener odadaki tek ışık kaynağıydı, odanın büyük bir bölümü gölgede kalıyordu. Bir köşede bizim gelişimizle uyanmış birkaç ufak siyah kedi yavrusu huzursuzlanarak kıpırdanmaya başladı. Tatamiye sapladığı tırnakları iç gıcıklayıcı sesler çıkarıyordu.</p>

    <p>Yeniden göründüklerinde, anne-kız kimonolarını giymişlerdi. Bitişik odalardan birine girdiler; bir süre daha bekledim. Saçiko’nun sesi, paravanın ardından duyuluyordu.</p>

    <p>Sonunda Saçiko tek başına içeri geldi. “Hava hâlâ çok sıcak,” dedi. Odayı boydan boya geçip verandaya açılan paravanları yana doğru çekti.</p>

    <p>“Mariko nasıl?” diye sordum.</p>

    <p>“Çok iyi. Kesik önemli değil.” Saçiko paravanların yanına, esintiye karşı oturdu.</p>

    <p>“Olanları polise bildirmeyecek miyiz?”</p>

    <p>“Polis mi? Ama bildirilecek ne var ki! Mariko bir ağaca tırmanırken düştüğünü söyledi. Bacağındaki kesik o zaman olmuş.”</p>

    <p>“Yani, bu gece hiç kimseyle birlikte değil miymiş?”</p>

    <p>“Hayır. Kiminle birlikte olabilir?”</p>

    <p>“Peki, ya o kadın?” dedim.</p>

    <p>“Hangi kadın?”</p>

    <p>“Mariko’nun sözünü ettiği kadın. Hâlâ uydurma olduğundan emin misin?”</p>

    <p>Saçiko içini çekti. “Büsbütün uydurma değil, galiba,” dedi. “Mariko’nun bir zamanlar görmüş olduğu biri. Bir zamanlar, daha çok küçükken.”</p>

    <p>“Ama o kadın bu gece buraya gelmiş olabilir mi?”</p>

    <p>Saçiko güldü. “Hayır, Etsuko, bu tam anlamıyla olanaksız. Ne olursa olsun, o kadın öldü. İnan bana, Etsuko, o kadınla ilgili her şey, Mariko’nun zorluk çıkartmak istediğinde oynamayı sevdiği küçük bir oyun. Onun bu küçük oyunlarına alıştım artık.”</p>

    <p>“Ama neden böyle öyküler anlatsın?”</p>

    <p>“Neden?” Saçiko omuzlarını silkti. “Çocukların yapmaktan hoşlandıkları bir şeydir bu. Sen de anne olunca, Etsuko, senin de bunlara alışman gerekecek.”</p>

    <p>“Bu gece hiç kimseyle birlikte olmadığından emin misin?”</p>

    <p>“Elbette. Kızımı oldukça iyi tanıyorum.”</p>

    <p>Bir süre sustuk. Sivrisinekler çevremizde vızıldıyordu. Saçiko eliyle ağzını kapatarak esnedi.</p>

    <p>“Görüyorsun, Etsuko,” dedi, “çok kısa bir süre sonra Japonya’dan ayrılıyorum. Etkilenmişe benzemiyorsun.”</p>

    <p>“Elbette etkilendim. Üstelik, istediğin buysa, çok memnun oldum. Ancak, pek çok... güçlükleri olmayacak mı?”</p>

    <p>“Güçlükler mi?”</p>

    <p>“Yani, farklı bir dili, farklı âdetleri olan farklı bir ülkeye taşınmak.”</p>

    <p>“Kaygını anlıyorum, Etsuko. Ama gerçekten de benim için kaygılanacak pek bir şeyin olmadığı kanısındayım. Görüyorsun, Amerika’yla ilgili o kadar çok şey duydum ki sonuçta benim için yabancı bir ülke gibi olmayacak orası. Dil sorunuysa, ben zaten bir oranda konuşabiliyorum. Frank-san ve ben, her zaman İngilizce konuşuyoruz. Geçmişte kısa bir süre Amerika’da da bulundum, herhangi bir Amerikalı kadar konuşuyorumdur. Kaygılanmayı gerektirecek hiçbir şey göremiyorum. Her şeyin üstesinden geleceğimi biliyorum.”</p>

    <p>Hafifçe eğildim, ama hiçbir şey söylemedim. Yavru kedilerden ikisi Saçiko’nun oturduğu yere doğru gelmeye başladı. Saçiko bir süre onları izledi, sonra güldü. “Elbette,” dedi, “bazen acaba işler nasıl gidecek diye merak ettiğim oluyor. Ama gerçekten” –bana gülümsedi– “biliyorum, üstesinden geleceğim.”</p>

    <p>“Aslında,” dedim, “düşündüğüm Mariko’ydu. Ona ne olacak?”</p>

    <p>“Mariko mu? Ah, onu merak etme. Çocuklar nasıldır bilirsin. Yeni ortamlara uyum sağlamaları çok daha kolaydır, öyle değil mi?”</p>

    <p>“Ama yine de bu onun için büyük bir değişiklik olacak. Böyle bir şeye hazır mı acaba?”</p>

    <p>Saçiko sabırsızca içini çekti. “Sahiden de, Etsuko, bütün bunları göz önünde bulundurmadığımı mı düşündün? Kızımın iyiliğini inceden inceye hesaplamadan ülkemden ayrılmaya kalkıştığımı mı sandın?”</p>

    <p>“Tabii ki her şeyi ayrıntısıyla düşünmüşsündür,” dedim.</p>

    <p>“Kızımın iyiliği benim için son derece önemlidir, Etsuko. Onun geleceğini tehlikeye sokabilecek hiçbir karar alamam. Bütün sorunu enine boyuna düşündüm, Frank’le tartıştım. İnan ki Mariko için iyi olacak. Hiçbir sorun çıkmayacak.”</p>

    <p>“Peki, ya eğitimi, eğitimi ne olacak?”</p>

    <p>Saçiko yeniden güldü. “Etsuko, ben balta girmemiş ormanlara yerleşmeye gitmiyorum. Okul denen şeylerden Amerika’da da var. Üstelik, kızımın çok uyanık bir çocuk olduğunu da anlamış olmalısın. Babası yetenekli bir adamdı, benim ailemde de yüksek mevkilerde olan akrabalarım var. Onu salt şu an bulunduğu ortamda görüp de, bir köylü çocuğu sanmayasın Etsuko.”</p>

    <p>“Elbette sanmıyorum. Bir an için bile...”</p>

    <p>“Çok zeki bir çocuktur. Onu asıl haliyle görmedin. Bu gibi ortamlarda çocukların zaman zaman biraz uygunsuz davranması olağandır. Ancak bizi amcamın evindeyken görmüş olsaydın, o zaman onun gerçek niteliklerini de görürdün. Yetişkin biri ona bir şey söylediğinde açık ve zeki yanıtlar verirdi; başka çocuklar gibi ne şımarıklık yapar ne de çekingenlik gösterirdi. Üstelik şu küçük oyunlarının hiçbirisi de ortada yoktu. Okula gidiyor, en iyi çocuklarla arkadaşlık ediyordu. Ayrıca, ona özel bir öğretmen tutmuştuk, onu yere göğe koymuyordu. Arayı ne kadar çabuK kapattığını görmek şaşırtıcıydı.”</p>

    <p>“Arayı kapatmak mı?”</p>

    <p>“Şey” –Saçiko omuzlarını silkti– “Mariko’nun eğitiminin zaman zaman kesintiye uğraması şanssızlıktı. Çeşitli nedenlerin yanı sıra bir de öyle çok yer değiştirdik ki. Ama bu zor günleri atlattık, Etsuko. Savaş olmasaydı, eşim de hâlâ yaşasaydı, o zaman Mariko bizim durumumuzdaki bir aileye yaraşır biçimde yetiştirilecekti.”</p>

    <p>“Evet,” dedim. “Elbette.”</p>

    <p>Galiba Saçiko sesimin tonundan bir şeyler sezinlemişti; başını kaldırıp beni süzdü. Yeniden konuşmaya başladığında sesi daha da gergindi.</p>

    <p>“Tokyo’dan ayrılmam gerekmiyordu, Etsuko,” dedi. “Ama Mariko’nun iyiliği için ayrıldım. Ta oradan buraya amcamın evinde kalmak için geldim çünkü kızım için en iyisinin bu olacağını düşündüm. Yoksa bunu yapmaz, Tokyo’dan hiç ayrılmazdım.”</p>

    <p>Hafifçe eğildim. Saçiko bir an bana baktı, sonra dönüp gözlerini açık paravanlardan dışarı, karanlığa dikti.</p>

    <p>“Ama şimdi amcanın yanından da ayrıldınız,” dedim. “Japonya’dan da ayrılmak üzeresiniz.”</p>

    <p>Saçiko bana öfkeyle dik dik baktı. “Neden benimle bu biçimde konuşuyorsun, Etsuko? Neden benim iyi olmamı istemiyorsun? Yalnızca kıskandığın için mi?”</p>

    <p>“Ama ben senin iyi olmanı istiyorum. Ayrıca, inan ki ben...”</p>

    <p>“Mariko Amerika’da mutlu olacak, neden buna inanmak istemiyorsun? Çocuk yetiştirmek için orası bulunmaz bir yer. Ayrıca orada birçok fırsat çıkacak karşısına, bir kadın için Amerika’da yaşamak da daha kolay.”</p>

    <p>“İnan ki senin adına çok mutluyum. Bana gelince, şu anki halimden hoşnutum, bundan daha mutlu olamam. Jiro’nun işleri yolunda, şimdi çocuk da istediğimiz zamanda doğacak...”</p>

    <p>“Mariko da bir iş kadını olabilir, hatta bir film yıldızı. Amerika işte böyle, Etsuko, pek çok şey mümkün. Frank benim de iş kadını olabileceğimi söylüyor. Orada böyle şeyler olabiliyor.”</p>

    <p>“Öyledir, kuşkusuz. Bu yalnızca benim kişisel görüşüm, ben buradaki yaşamımdan hoşnutum.”</p>

    <p>Saçiko yanındaki tatamiyi tırmalayan iki küçük kedi yavrusuna baktı. Bir süre ikimiz de sustuk.</p>

    <p>“Geri dönmem gerek,” dedim sonunda. “Beni merak etmeye başlayacaklar.” Ayağa kalktım, ama Saçiko gözlerini kedilerden ayırmadı. “Ne zaman gidiyorsunuz?” diye sordum.</p>

    <p>“Önümüzdeki birkaç gün içinde. Frank gelip bizi arabasıyla alacak. Hafta sonuna doğru gemiye binmiş olacağız.”</p>

    <p>“Artık Bayan Fujivara’ya yardım edemeyeceksin demek.”</p>

    <p>Saçiko kısa, hayret dolu bir kahkaha atarak bana baktı. “Etsuko, Amerika’ya gitmek üzereyim. Artık bir erişte lokantasında çalışmama gerek yok.”</p>

    <p>“Anlıyorum.”</p>

    <p>“Aslında, Etsuko, bunu Bayan Fujivara’ya belki de senin söylemen daha doğru. Onu yeniden göreceğimi sanmıyorum.”</p>

    <p>“Bunu ona sen söylemeyecek misin?”</p>

    <p>Sabırsızca içini çekti. “Etsuko, benim gibi birinin her gün bir erişte lokantasında çalışmasının ne kadar iğrenç bir şey olduğunu düşünsene. Ama hiç yakınmadan istenilen her şeyi yaptım. Ama artık bitti, o yeri yeniden görmek istemiyorum.” Yavru kedilerden biri Saçiko’nun kimonosunun kolunu tırmalıyordu. Saçiko ona elinin tersiyle sert bir şaplak attı, küçük yaratık aceleyle tataminin öbür ucuna gitti. “Lütfen Bayan Fujivara’ya saygılarımı ilet,” dedi. “Ona iyi işler dilerim.”</p>

    <p>“Bunu ileteceğim. Şimdi izninle gitmeliyim.”</p>

    <p>Bu defa Saçiko ayağa kalktı, beni girişe kadar geçirdi.</p>

    <p>“Ayrılmadan önce gelip sana veda edeceğim,” dedi sandaletlerimi giyerken.</p>

    <p class="paragraf">Başlangıçta gerçekten zararsız bir düş gibiydi; geçen gün gördüğüm bir şeyi gördüm düşümde yalnızca –parkta oynarken izlediğimiz küçük kızı. Sonra aynı düşü yeniden gördüm. Doğrusu, şu geçen birkaç ay içinde birçok kez gördüm.</p>

    <p>Niki’yle birlikte köye yürüdüğümüz o öğleden sonra küçük kızı salıncakta sallanırken görmüştük. Niki’nin ziyaretinin üçüncü günüydü, yağmur artık çiseltiye dönüşmüştü. Birkaç gündür evden hiç çıkmadığım için, dar yolda ilerlerken esintili havayı duyumsamak hoşuma gidiyordu.</p>

    <p>Hızlı yürümeye alışmış olan Niki’nin daracık deri çizmeleri her adımında gıcırdıyordu. Ona yetişmekte güçlük çekmememe karşın daha telaşsız adımlarla yürümeyi yeğlerdim. Niki aslında salt yürümek için yürümenin tadını öğrenmeliydi. Burada büyümesine karşın kırların verdiği duygudan pek tat almıyor gibiydi. Yürürken bunu ona söylediğimde bana buranın gerçek bir kır olmadığını, yalnızca burada oturan varlıklı insanlara hitap eden kırlık bir yerleşim yeri olduğunu söyledi. Belki de haklı; Niki’nin gerçek kırları bulabileceğimi söylediği İngiltere’nin kuzeydeki tarım alanlarına hiç gitmedim. Yine de bu dar yollarda yıllar sonra tadına varmaya başladığım bir huzur ve sessizlik var.</p>

    <p>Köye vardığımızda Niki’yi arada sırada gittiğim bir çayevine götürdüm. Köy oldukça küçüktür, yalnızca birkaç otel ve mağaza vardır; çayevi, fırına giden caddenin köşesindedir. O öğleden sonra Niki ile ben pencerenin yanındaki masaya oturduk; işte oradan aşağıdaki parkta oynayan küçük kızı izledik. Biz ona bakarken küçük kız bir salıncağa bindi, yakındaki bankta oturan iki kadına doğru seslendi. Yeşil bir yağmurluk ile kısa çizmeler giymiş, neşeli, küçük bir kızdı.</p>

    <p>“Belki de evlenir, hemen çocuk da yaparsın,” dedim. “Küçük çocuk özlemi çekiyorum.”</p>

    <p>“Bundan daha az hoşlandığım bir şey düşünemiyorum,” dedi Niki.</p>

    <p>“Evet, galiba hâlâ daha çok gençsin.”</p>

    <p>“Ne kadar genç ya da ne kadar yaşlı olduğumla ilgisi yok bunun. Yalnızca çevremde çığlık çığlığa bağrışarak dolaşan bir sürü çocuk istediğimi sanmıyorum.”</p>

    <p>“Kaygılanma, Niki,” dedim gülerek. “Hemen anne ol, demiyorum sana. Yalnızca bir an büyükanne olma isteğine kapıldım, o kadar. Senin de bunu sağlayacağını düşünmüştüm, ama bekleyebilir.”</p>

    <p>Salıncakta oturan küçük kız zincirlere sımsıkı tutunmuş sallanıyordu, ama tek başına yükseklere çıkamıyordu. Yine de gülümseyerek yeniden kadınlara doğru seslendi.</p>

    <p>“Bir arkadaşımın yeni bebeği oldu,” dedi Niki. “Gerçekten mutlu. Neden mutlu bilemiyorum. Bas bas bağıran bir şey doğurdu.”</p>

    <p>“E, en azından mutlu. Arkadaşın kaç yaşında?”</p>

    <p>“On dokuz.”</p>

    <p>“On dokuz mu? Senden de genç. Evli mi?”</p>

    <p>“Hayır. Bu neyi fark ettirir ki?”</p>

    <p>“Ama bu durumdan hoşnut değil herhalde.”</p>

    <p>“Neden olmasın? Yalnızca evli olmadığı için mi?”</p>

    <p>“Elbette. Ayrıca yaşı henüz on dokuz. Bu durumdan hoşnut olduğuna inanamam.”</p>

    <p>“Evli olup olmaması ne fark ettirir? Bunu istedi, planladı, falan filan.”</p>

    <p>“Sana böyle mi söyledi?”</p>

    <p>“Ama anne, onu tanıyorum, arkadaşım o. Bunu istediğini biliyorum.”</p>

    <p>Banktaki kadınlar ayağa kalktı. Bir tanesi küçük kıza seslendi. Kız salıncaktan inip kadınlara doğru koştu.</p>

    <p>“Peki, ya baba?” diye sordum.</p>

    <p>“O da çok mutlu oldu. İlk öğrendikleri zamanı anımsıyorum. Hep birlikte kutlamaya gitmiştik.”</p>

    <p>“Ama insanlar hep mutluymuş gibi davranırlar. Bu dün gece televizyonda izlediğimiz film gibi.”</p>

    <p>“Hangi film?”</p>

    <p>“Galiba sen izlemiyordun. Dergini okuyordun.”</p>

    <p>“Ha, o film. Berbat bir filme benziyordu.”</p>

    <p>“Elbette öyleydi. Ama ben de bunu demek istiyorum işte. Hiç kuşkum yok ki hiç kimse bir bebeğin doğacağı müjdesini bu filmlerdeki insanlar gibi karşılamaz.”</p>

    <p>“Doğruyu söylemek gerekirse, anne, nasıl oluyor da oturup bu saçmalıkları izleyebiliyorsun. Bir zamanlar bu kadar çok televizyon izlediğim için bana sürekli söylediğini anımsıyorum.”</p>

    <p>Güldüm. “Görüyorsun ya, rollerimiz nasıl da tersine dönüyor, Niki. Elbette bana karşı çok iyisin. Zamanımı boşa harcamama engel olmalısın.”</p>

    <p class="paragraf">Çayevinden eve doğru yola çıktığımızda gökyüzü uğursuz bulutlarla kaplanmış, çiselti ise artmıştı. Küçük tren istasyonunu biraz geçmiştik ki ardımızdan birinin seslendiğini duydum: “Bayan Sheringham! Bayan Sheringham!”</p>

    <p>Arkamı döndüğümde pardösü giymiş ufak tefek bir kadının bize doğru hızlı hızlı yürüdüğünü gördüm.</p>

    <p>“Sizin olduğunuzu tahmin etmiştim,” dedi bize yetişerek. “Nasılsınız?” Neşeli bir biçimde bana gülümsedi.</p>

    <p>“Merhaba Bayan Waters,” dedim. “Sizi yeniden görmek ne güzel.”</p>

    <p>“Hava yine bozacağa benziyor, değil mi? Ah, merhaba Keiko” –Niki’nin kolunu tuttu– “seni fark etmemiştim.”</p>

    <p>“Hayır,” dedim telaşla, “bu Niki.”</p>

    <p>“Niki, tabii. Aman Tanrım, ne kadar da büyümüşsün, canım. Bu yüzden karıştırdım. Kocaman olmuşsun.”</p>

    <p>“Merhaba, Bayan Waters,” dedi Niki toparlanarak.</p>

    <p>Bayan Waters bana yakın oturur. Bugünlerde onu pek ender görüyorum, ama birkaç yıl önce iki kızıma da piyano dersleri verirdi. Keiko’yu birkaç yıl çalıştırmıştı, sonra da Niki’yi, henüz çocukken, bir ya da iki yıl kadar. Bayan Waters’ın, yeteneği sınırlı bir piyanist olduğunu anlamam uzun sürmemiş, müziğe karşı genel tutumu beni çoğu kez rahatsız etmişti; örneğin, Chopin’in ya da Çaykovski’nin yapıtlarını “sevimli ezgiler” olarak nitelendirirdi. Ama o kadar cana yakın bir kadındı ki onun yerine bir başkasını tutmayı hiç düşünmemiştim.</p>

    <p>“Peki sen neler yapıyorsun bugünlerde, canım?” diye sordu Niki’ye.</p>

    <p>“Ben mi? Şey, ben Londra’da yaşıyorum.”</p>

    <p>“Öyle mi? Peki orada ne yapıyorsun? Okuyor musun?”</p>

    <p>“Aslında hiçbir şey yapmıyorum. Yalnızca orada yaşıyorum.”</p>

    <p>“Ha, anlıyorum. Ama orada mutlusun, değil mi? Asıl önemli olan bu, değil mi?”</p>

    <p>“Evet, yeterince mutluyum.”</p>

    <p>“İşte asıl önemlisi bu. Peki, Keiko’dan ne haber?” Bayan Waters bana doğru döndü. “Keiko neler yapıyor?”</p>

    <p>“Keiko mu? Ah, Keiko Manchester’a yerleşti.”</p>

    <p>“Öyle mi? Aslında güzel kenttir. Öyle söylüyorlar. Buralara gelecek mi?”</p>

    <p>“Son günlerde haber almadım.”</p>

    <p>“Anlıyorum. Hiç haber almamak iyiye işarettir, bence. Peki hâlâ piyano çalıyor mu?”</p>

    <p>“Galiba çalıyor. Yakınlarda haber almadım.”</p>

    <p>Benim konuşmaya pek de istekli olmamam sonunda onu da etkiledi, garip bir kahkahayla konuyu değiştirdi. Onun bu ısrarlı sorusu Keiko’nun evden ayrılışından bu yana geçen yıllar içindeki karşılaşmalarımızın başlıca konusuydu. Keiko’dan söz etmek istememem, o öğleden sonraya kadar ona kızımın nerede bulunduğundan hiç söz etmemiş olmam, onda kalıcı bir izlenim bırakmayı başaramadı. Herhalde ne zaman karşılaşsak aynı neşeyle kızımı sormayı sürdürecekti.</p>

    <p>Eve vardığımızda yağmur hızlanmıştı.</p>

    <p>“Seni zor durumda bıraktım, değil mi?” dedi Niki bana. Yine koltuklarımıza oturmuş, bahçeye bakıyorduk.</p>

    <p>“Neden böyle düşünüyorsun?” dedim.</p>

    <p>“Ona üniversiteye gitmeyi düşündüğümü ya da buna benzer bir şeyler söylemeliydim.”</p>

    <p>“Kendinle ilgili söylediklerinin hiçbiri beni ilgilendirmez. Senden utanmıyorum.”</p>

    <p>“Evet, utandığını sanmıyorum.”</p>

    <p>“Ama ona biraz kaba davrandığını düşünüyorum. O kadını hiçbir zaman pek sevmedin, değil mi?”</p>

    <p>“Bayan Waters’ı mı? Şu bana verdiği derslerden nefret ederdim. Can sıkıntısından başka bir şey değildi. Hemen bir düşe dalar, arada sırada da bana parmaklarımı buraya ya da şuraya şuraya koymamı söyleyen alçak bir ses duyardım. Bana o dersleri aldırmak senin düşüncen miydi?”</p>

    <p>“Aslında benimdi. Görüyorsun, bir zamanlar senin için büyük planlarım vardı.”</p>

    <p>Niki güldü. “Bu kadar başarısız olduğum için özür dilerim. Ama bu senin kendi hatandı. Hiç müzik kulağım yoktur. Evimizde şu gitar çalan kız vardı ya, bana bazı akorları göstermeye çalışırdı, ama ben onları bile öğrenmeye üşenirdim. Galiba Bayan Waters beni yaşamım boyunca müzikten soğuttu.”</p>

    <p>“Bir gün yeniden heveslenirsen o dersleri almış olduğuna sevineceksin.”</p>

    <p>“Ama öğrendiğim her şeyi unuttum.”</p>

    <p>“Her şeyi unuttuğundan emin değilim. O yaşta öğrenilen hiçbir şey bütünüyle unutulmaz.”</p>

    <p>“Yine de zaman kaybı,” diye homurdandı Niki. Bir süre dışarıya bakarak oturdu. Sonra bana dönüp, “İnsanlara anlatmak zor olsa gerek, yani Keiko’yu demek istiyorum,” dedi.</p>

    <p>“Ne yaptığımı söylemek en kolayı gibi göründü,” diye karşılık verdim. “Beni gafil avladı.”</p>

    <p>“Öyle galiba.” Boş bir ifadeyle dışarıya bakmayı sürdürdü Niki. “Keiko babamın cenaze törenine gelmemişti, değil mi?” dedi sonunda.</p>

    <p>“Bunu yapmadığını çok iyi bilmene karşın neden soruyorsun?”</p>

    <p>“Yalnızca sordum, hepsi bu.”</p>

    <p>“Babanın cenaze törenine gelmediği için mi onunkine gelmediğini söylemek istiyorsun? Böyle çocukça davranma, Niki.”</p>

    <p>“Çocukça davranmıyorum. Yalnızca gerçeği söylüyordum. Hiçbir zaman yaşamımızın bir parçası olmadı –ne benim, ne de babamın. Babamın cenaze töreninde bulunmasını da hiç beklemedim.”</p>

    <p>Yanıt vermedim; koltuklarımızda konuşmadan oturduk. Sonra Niki, “Bayan Waters’la deminki konuşmamız ne tuhaftı. Senin de hoşuna gitmiş gibiydi,” dedi.</p>

    <p>“Hoşuma giden neydi peki?”</p>

    <p>“Keiko yaşıyormuş gibi davranmak.”</p>

    <p>“İnsanları aldatmaktan hoşlanmam.” Belki biraz terslendim, çünkü Niki tedirgin görünüyordu.</p>

    <p>“Hayır, hoşlandığını sanmam,” dedi hafifçe.</p>

    <p class="paragraf">Yağmur bütün gece sürdü. Ertesi gün de –Niki’nin ziyaretinin dördüncü günü– yağmur hâlâ aralıksız yağıyordu.</p>

    <p>“Bu gece odamı değiştirebilir miyim?” dedi Niki. “Konuk odasında kalabilirim herhalde.” Mutfakta birlikte kahvaltı bulaşığını yıkıyorduk.</p>

    <p>“Konuk odasında mı?” Hafifçe güldüm. “Artık hepsi konuk odası. Evet, konuk odasında uyumaman için hiçbir neden yok. Eski odandan hoşlanmıyor musun artık?”</p>

    <p>“Orada tuhaf bir duyguya kapılıyorum.”</p>

    <p>“Ne kadar kırıcısın, Niki. O odayı hâlâ kendinin olarak düşündüğünü sanıyordum.”</p>

    <p>“Evet, öyle,” dedi çabucak. “Hoşlanmadığım bu değil.” Bıçakları kurularken bir süre sustu. Sonunda, “Aslında öbür oda. Onun odası. Odamın karşısındaki o oda benim garip duygulara kapılmama neden oluyor,” dedi.</p>

    <p>Birden durdum, ona sert sert baktım.</p>

    <p>“Elimde değil, anne. Odamın karşısındaki odayı düşününce bir tuhaf oluyorum.”</p>

    <p>“Konuk odasını alabilirsin elbet,” dedim soğuk bir sesle. “Ama oradaki yatağı yapman gerekecek.”</p>

    <p>Niki’nin odasını değiştirme isteğine bozulmuş gibi görünmeme karşın, ona zorluk çıkartmak niyetinde değildim. Çünkü karşı odanın verdiği o huzursuzluk duygusunu ben de yaşamıştım. Birçok yönden o oda, penceresinden görünen meyve bahçesi manzarasıyla evdeki en güzel odadır. Ancak o kadar uzun süre Keiko’nun bağnazca korunan malı olmuştu ki, o buradan ayrıldıktan altı yıl sonra bile sanki hâlâ orada garip bir büyü –Keiko’nun ölümünden sonra daha da güçlenmiş olan bir büyü– dolaşıyordu.</p>

    <p>Bizden kesinkes ayrılıp gitmeden iki üç yıl önce Keiko bizi yaşamının dışında bırakıp o odaya sığınmıştı. Dışarıya pek ender çıkıyordu, ama bazen hepimiz yattıktan sonra evin çevresinde dolaştığını duyuyordum. Zamanını dergi okuyarak, radyosunu dinleyerek geçiriyordu galiba. Hiç arkadaşı yoktu, bizim de odasına girmemizi yasaklamıştı. Yemek zamanında onun tabağını mutfakta bırakıyordum, o da aşağıya inip alıyor, sonra yine odasına kapanıyordu. Odanın berbat bir durumda olduğunu biliyordum. İçeriden bayat parfüm, kirli çarşaf kokusu geliyordu; içeriye şöyle bir göz atabildiğimde ise yerdeki giysi yığınının ortasında sayısız pahalı derginin bulunduğunu görüyordum. Kirli çamaşırlarını dışarı çıkarması için ona dil dökmem gerekmişti, sonunda bu konuda bir anlaşmaya vardık: Birkaç haftada bir kapısının önüne koyduğu çamaşır torbasındakileri yıkayıp geri veriyordum. Sonunda onun bu durumuna o kadar alıştık ki, Keiko ani bir kararla oturma odamıza indiğinde, hepimiz büyük bir gerginlik duyardık. Aynı biçimde bu dışarıya çıkmaların sonunda ya Niki’yle ya kocamla kavga ediyor, sonra yeniden odasına dönüyordu.</p>

    <p>Keiko’nun içinde öldüğü Manchester’daki odasını hiç görmedim. Bir annenin bu gibi düşünceleri olması belki de hastalıklı bir şey, ama intihar ettiğini öğrendiğimde aklıma gelen ilk düşünce –hatta daha şokunu yaşamadan önce– onun o durumda kaç gün orada kaldığıydı. Kendi ailesinin yanındayken bile günlerce kimseye görünmeden yaşıyordu; hiç kimsenin tanımadığı yabancı bir kentte onu kısa sürede bulmaları olasılığı küçük bir umuttu. Daha sonra adli tabip onun “birkaç gün” bu durumda kaldığını söylemişti. Onu bulan, Keiko’nun kirayı ödemeden ayrıldığını düşünerek kapıyı açan ev sahibiydi.</p>

    <p>O görüntü gözümün önünden hiç gitmiyordu –odasında günlerce kalan kızımın görüntüsü. Bu imgenin dehşeti hiç azalmadı, artık neredeyse hastalıklı bir duruma dönüştü; insanın tıpkı kendi bedenindeki bir yara gibi, en rahatsız edici şeylerle bile bir yakınlık geliştirmesi olmayacak şey değildir.</p>

    <p>“Belki de konuk odası daha sıcak olur,” dedi Niki.</p>

    <p>“Geceleri üşüyorsan ısıtıcıyı açabilirsin, Niki.”</p>

    <p>“Elbette açabilirim.” İçini çekti. “Bu aralar pek iyi uyuyamadım. Galiba kötü düşler görüyorum, ama uyandığımda hiçbir zaman hepsini anımsamıyorum.”</p>

    <p>“Dün gece bir düş gördüm,” dedim.</p>

    <p>“Sessizlikle ilgisi olabilir, diye düşündüm. Geceleri sessizliğe pek alışık değilim.”</p>

    <p>“O küçük kızı gördüm düşümde. Dün gördüğümüz o kızı. Parktaki kız çocuğunu.”</p>

    <p>“Trafik gürültüsünde rahatça uyuyabiliyorum, ancak sessizlikte uyumanın nasıl olduğunu unutmuşum.” Niki omuzlarını silkip bıçakları çekmeceye bıraktı. “Belki konuk odasında daha iyi uyurum.”</p>

    <p>O düşü ilk gördüğüm zaman Niki’ye ondan söz etmem belki de o düşün masumluğundan kuşkularımın olduğunu gösteriyordu. Gördüğüm düşün gördüğümüz o küçük kızla değil de iki gün önce Saçiko’yu anımsamamla ilgisinin bulunduğundan daha ta başında, neden olduğunu tam olarak bilmeden, kuşkulanmış olsam gerek.</p>
  </div>
</body>
</html>
