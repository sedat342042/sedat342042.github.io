<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Haci Murat</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_20">XX</h1>
				<p class="normal">Hacı Murat kalede, İvan Matveyeviç’in evinde bir hafta kaldı. Her ne kadar Marya Dmitriyevna kıllı Hanefi’yle kavga edip durduysa (Hacı Murat yalnızca ikisini, Hanefi’yle Eldar’ı almıştı yanına) ve bir keresinde kendisini mutfağından kovduğu için Hanefi az kalsın onu bıçaklayacak olduysa da, Marya Dmitriyevna’nın Hacı Murat’a karşı sevecenlik, saygı gibi özel duyguları olduğu belliydi. Hacı Murat’a yemeğini artık o değil, Eldar götürüyordu ama Marya Dmitriyevna konuğunu görmek, ona yaranmak, onu hoşnut etmek için hiçbir fırsatı kaçırmıyordu. Hacı Murat’ın ailesiyle ilgili konuşmalara katılıyor, kaç karısı, kaç yaşlarında kaç çocuğu olduğunu biliyor ve casusların her ziyaretinden sonra bir gelişme olup olmadığını soruyordu.</p>
				<p class="normal">Butler’e gelince, bu bir hafta içinde Hacı Murat’la dostluğunu iyice pekiştirmişti. Bazen Hacı Murat onun odasına, bazen de Butler Hacı Murat’a konukluğa gidiyordu. Bazen çevirmen aracılığıyla, bazen el kol işaretleriyle ama en çok birbirlerine gülümseyerek anlaşıyorlardı. Hacı Murat’ın Butler’den hoşlandığı belliydi. Eldar’ın Butler’e yaklaşımından da belli oluyordu bu. Butler, Hacı Murat’ı ziyaret edeceği zaman Eldar bembeyaz dişleriyle ışıl ışıl gülümseyerek onu kapıda karşılıyor, rahat etmesi için altına, arkasına minder yetiştiriyor, üzerinde kılıcı varsa hemen alıyordu.</p>
				<p class="normal">Hacı Murat’ın manevi kardeşi kıllı Hanefi’yle de arası çok iyiydi Butler’in. Hanefi pek çok dağlı türküsü biliyor, çok da güzel söylüyordu. Butler ne zaman gelse Hacı Murat konuğuna ikram niyetine hemen Hanefi’yi çağırır, beğendiği türküleri söyletirdi. Hanefi tenor sesiyle son derece duru, dokunaklı okuyordu türküleri. Hele türkülerden biri hüzünlü havasıyla Butler’i müthiş etkiliyordu. Hacı Murat’ın da en sevdiği türküydü bu. Butler çevirmene türkünün ne anlattığını sorup not defterine geçirdi.</p>
				<p class="normal">Hacı Murat’la Hanefi arasındaki gibi bir kan davasını işleyen türkünün sözleri şöyleydi:</p>
				<p class="normal">“Mezarıma atılan toprak kurur – ve sen beni unutursun anacığım! Yaban otları kaplar mezarımı – ve boğulur senin de acın, yaşlı babam. Bacımın gözünde yaşlar kurur, acısı uçar gider yüreğinden.</p>
				<p class="normal">Ama sen beni unutamazsın ağabeyciğim öcümü almadıkça. Sen de beni unutamazsın küçük kardeşim yanı başıma uzanmadıkça.</p>
				<p class="normal">Sımsıcaksın kurşun, ve getirdiğinse ölüm ama sadık kölem değil miydin sen benim? Ey üzerimi örten kara toprak, sen değil miydin atımın toynakları altında inleyen? Soğuksun ey ölüm, ama bendim senin efendin. Bedenimi toprak alsın, ruhumsa göklerin.”</p>
				<p class="normal">Hacı Murat hep gözleri kapalı dinlerdi bu türküyü. Uzadıkça uzayan son notası da usulca yitip gittiği zaman beğenisini Rusça dile getirirdi:</p>
				<p class="normal">“Güzel türkü, ne güzel yakmışlar.”</p>
				<p class="normal">Dağlı yaşamının müthiş bir enerjiyle dolu şiiri Hacı Murat’ın buralara gelişinden, onunla ve müritleriyle yakınlaşmasından sonra Butler’in büsbütün hoşuna gitmeye başlamıştı. O da kendine beşmet ve çerkezka edindi, bacaklarına da dolak sarmaya başladı. Kendini dağlı gibi görüyor, dağlılar gibi yaşadığını düşünüyordu.</p>
				<p class="normal">Hacı Murat’ın ayrılacağı gün İvan Matveyeviç, subaylardan birkaçını çağırıp bir veda toplantısı düzenledi. Yol giysileri içinde ve silahlarını kuşanmış Hacı Murat çevik ama yumuşak adımlarla, tek bacağı aksayarak içeri girdiğinde subaylardan kimi Marya Dmitriyevna’nın servis yaptığı çay masasında, kimi de votka, çihir ve çeşitli mezelerin bulunduğu masada oturuyordu.</p>
				<p class="normal">Subayların hepsi ayağa kalkıp Hacı Murat’la el sıkıştı. İvan Matveyeviç konuğunu sedire davet etti ama o teşekkür edip pencerenin önündeki bir iskemleye oturdu. Onun girmesiyle birlikte odaya egemen olan sessizlik onu hiç şaşırtmamış gibiydi. Herkesin yüzüne dikkatle baktı, kayıtsız bakışları semaverin durduğu çay masasında oturan ve Hacı Murat’ı ilk kez gören ateşli subay Petrokovskiy’e takılıp kaldı. Çevirmen aracılığıyla Tiflis’i beğenip beğenmediğini sordu Petrokovskiy.</p>
				<p class="normal">“Aya.”<sup class="calibre3"><a href="Haci%20Murat_split_029.html#footnote-100-36" id="footnote-100-36-backlink" name="footnote-100-36-backlink">[36]</a></sup> dedi Hacı Murat.</p>
				<p class="normal">“Evet diyor.” dedi çevirmen.</p>
				<p class="normal">“Neleri beğenmiş?”</p>
				<p class="normal">Hacı Murat bir şeyler söyledi.</p>
				<p class="normal">“En çok tiyatroyu beğenmiş.” dedi çevirmen.</p>
				<p class="normal">“Ya başkomutanın balosunu?”</p>
				<p class="normal">Hacı Murat’ın yüzü asıldı. Yanıtını Marya Dmitriyevna’ya bakarak verdi:</p>
				<p class="normal">“Her halkın kendi adetleri var. Bizde kadınlar öyle giyinmez.”</p>
				<p class="normal">“Neyden hoşlanmamış?”</p>
				<p class="normal">“Bizde bir söz vardır.” dedi Hacı Murat çevirmene. “Köpek eşeğe et, eşek de köpeğe ot ikram etmiş; ikisi de aç kalmış.” Gülümsedi, ekledi: “ Her halkın adeti kendine güzel.”</p>
				<p class="normal">Konuşma burada kesildi. Subaylardan kimi çaya, kimi mezelere yöneldi. Hacı Murat kendisine sunulan çayı alıp önüne koydu.</p>
				<p class="normal">“Çayın yanına ne istersiniz? Krema, yumurtalı çörek?” dedi Marya Dmitriyevna.</p>
				<p class="normal">Hacı Murat başıyla teşekkür etti.</p>
				<p class="normal">“Eh, hoşça kal!” dedi Butler elini Hacı Murat’ın dizine koyarak. “Tekrar ne zaman görüşüyoruz?”</p>
				<p class="normal">“Sen de hoşça kal!” dedi Hacı Murat Rusça. Sonra Tatarca: “Kunak bulur.” dedi. Sağlam bir kunaksın sen!” Sonra başını gideceği yöne doğru sallayarak, “Hadi, vakittir, gidiyoruz.” dedi.</p>
				<p class="normal">Eldar göründü kapıda; omzuna beyaz, büyükçe bir şey atmıştı; elinde de bir kılıç vardı. Hacı Murat bir baş işaretiyle çağırdı onu, Eldar her zamanki geniş adımlarıyla ona yaklaştı, beyaz kepenekle kılıcı verdi. Kolunun üzerine aldığı kepeneği Marya Dmitriyevna’ya uzatan Hacı Murat çevirmene bir şeyler söyledi.</p>
				<p class="normal">“Bu kepeneği beğenmişsin, sana veriyor.” dedi çevirmen.</p>
				<p class="normal">Marya Dmitriyevna kızararak:</p>
				<p class="normal">“Ne gereği vardı?” dedi.</p>
				<p class="normal">“Böyle gerekiyor, âdet böyle.” dedi Hacı Murat.</p>
				<p class="normal">“Teşekkür ederim.” dedi Marya Dmitriyevna, kepeneği alarak. “Dilerim oğlunu kurtarır… Ulan yahşi.”<sup class="calibre3"><a href="Haci%20Murat_split_029.html#footnote-100-37" id="footnote-100-37-backlink" name="footnote-100-37-backlink">[37]</a></sup> Sonra çevirmene dönerek ekledi: “Ailesini kurtarmasını dilediğimi de söyleyin.”</p>
				<p class="normal">Hacı Murat Marya Dmitriyevna’ya baktı, onaylarca başını salladı. Sonra Eldar’dan kılıcı alıp İvan Matveyeviç’e uzattı. Kılıcı alan binbaşı çevirmene:</p>
				<p class="normal">“Söyle ona, benim iğdiş aygırı alsın.” dedi. “Verebilecek başka bir şeyim yok.”</p>
				<p class="normal">Hacı Murat karşılık istemediğini belirtmek için elini yüzünün önünde salladı; sonra dağları ve kalbini gösterip kapıya doğru yürüdü. Subaylardan kimi onu izledi, kimi içeride kaldı; kalanlar kılıcı kınından çıkarıp çeliğini incelediler ve bunun gerçek bir gurda<sup class="calibre3"><a href="Haci%20Murat_split_029.html#footnote-100-38" id="footnote-100-38-backlink" name="footnote-100-38-backlink">[38]</a></sup> olduğunu söylediler.</p>
				<p class="normal">Butler, Hacı Murat’ın ardı sıra evden çıktı. Tam bu sırada öyle beklenmedik bir şey oldu ki, çevikliği, uyanıklığı, ataklığı olmasa Hacı Murat’ın sonu gelebilirdi.</p>
				<p class="normal">Bir Kumık köyü olan ve Hacı Murat’ı çok seven, sayan hatta ünlü naiplerini kaç kez kaleye gelerek ziyaret de eden Taş-Kiçu köylüleri, Hacı Murat’ın kaleden ayrılmasına üç gün kala haber gönderip cuma namazını avullarındaki camide kılmasını rica etmişlerdi. Taş-Kiçu’da yaşayan ve aralarında kan davası olduğu için Hacı Murat’tan nefret eden Kumık prensleri halkın bu niyetini öğrenince naibin camiye girmesine asla izin vermeyeceklerini söylediler. Ortalık karıştı, prensleri tutanlarla Hacı Murat’ı tutanlar arasında kavgalar oldu. Olayları Rus askerleri bastırdı; Rus komutan, camiye gitmemesi için Hacı Murat’a haber gönderdi. Hacı Murat da cuma namazına gitmedi ve olay böylece kapandı sanıldı.</p>
				<p class="normal">Ama tam atlar kapı önüne çekilmiş ve Hacı Murat kaleden hareket etmek üzere atına binecekken, İvan Matveyeviç’in ve Butler’in arkadaşı olan Kumık prensi Arslan Han ortaya çıkıverdi.</p>
				<p class="normal">Hacı Murat’ı görmesiyle birlikte kemerindeki tabancayı çekip ona doğrultması bir oldu. Ama o daha ateş edemeden Hacı Murat, topal bacağına karşın, kapı eşiğinden bir kedi gibi Arslan Han’ın üzerine atladı. Arslan Han ateş ettiyse de tutturamadı. Hacı Murat bir eliyle atı dizgininden yakalarken, öbürüyle hançerini çekti ve Tatarca bir şeyler bağırdı.</p>
				<p class="normal">Butler’le Eldar aynı anda atılıp öbür iki düşmanın ellerine yapıştılar. Silah sesine İvan Matveyeviç geldi, olayı öğrenince:</p>
				<p class="normal">“Evimde böyle pis bir işe nasıl cesaret edersin Arslan?” dedi. “Hiç hoş bir şey değil bu yaptığın kardeş! Dışarıda ne yaparsanız yapın ama evimde böyle bir boğazlaşmaya izin veremem.”</p>
				<p class="normal">Kısa boylu, kara bıyıklı bir adam olan Arslan Han, yüzü bembeyaz, öfkeden tir tir titreyerek atından indi, Hacı Murat’a öfkeli bir bakış fırlattıktan sonra İvan Matveyeviç’le eve girdi.</p>
				<p class="normal">Hacı Murat gülümseyerek atının yanına gitti; soluk soluğaydı.</p>
				<p class="normal">Butler, çevirmen aracılığıyla:</p>
				<p class="normal">“Neden öldürmek istediler seni?” diye sordu.</p>
				<p class="normal">“Yasa böyle diyor.” diye aktardı çevirmen, Hacı Murat’ın sözlerini. “Aralarında kan davası olduğu için Arslan onu öldürmek istemiş.”</p>
				<p class="normal">“Ya ardından gelir de yolda yakalarsa?” diye sordu Butler.</p>
				<p class="normal">Hacı Murat gülümsedi:</p>
				<p class="normal">“Öldürürse, Allahın emri böyleymiş deriz.” dedi. Sonra yeniden Rusça, “Tekrar hoşça kal!” dedi. Parmaklarını atının yelesinde dolaştırırken, gözlerini uğurlayıcıların üzerinde dolaştırdı ve Marya Dmitriyevna’nın sevgi dolu bakışlarını gördü.</p>
				<p class="normal">“Hoşça kal anacığım.” dedi ona. “Sağ ol.”</p>
				<p class="normal">Marya Dmitriyevna da:</p>
				<p class="normal">“Tanrı yardımcın olsun, dilerim aileni kurtarırsın.” diye yineledi.</p>
				<p class="normal">Hacı Murat sözlerini değilse de, onun içtenlikli ilgisini anlayarak başıyla son kez selamladı onu.</p>
				<p class="normal">“Kunakını unutma!” diye bağırdı Butler.</p>
				<p class="normal">“Her zaman onun sadık bir dostu olacağım ve onu hiç unutmayacağım.” dedi Hacı Murat çevirmen aracılığıyla ve bir bacağı aksak olmasına karşın, ayağını üzengiye koyar koymaz çevik bir sıçrayışla, yüksekçe eyerin üzerine kolaylıkla oturdu; kılıcını düzeltti, alışkın hareketlerle tabancasını yokladı, sonra at üzerindeki tüm dağlılar gibi gurur dolu, savaşkan bir edayla atını mahmuzladı. Hanefi’yle Eldar da ev sahipleri ve subaylarla vedalaşıp mürşitlerinin ardı sıra atlarını tırısa kaldırdılar.</p>
				<p class="normal">Hep yapıldığı gibi, gidenlerin ardından yorumlar başladı.</p>
				<p class="normal">“Aşk olsun adama!”</p>
				<p class="normal">“Bir kurt gibi atıldı Arslan Han’ın üzerine, yüzü tümden değişiverdi!”</p>
				<p class="normal">“Kolay değil onu tongaya düşürmek.” dedi Petrokovskiy. “Müthiş bir açıkgözmüş!”</p>
				<p class="normal">“Keşke bizim Ruslar da onun gibi açıkgöz olsa.” dedi Marya Dmitriyevna, biraz canı sıkkın. “Şurada bir hafta kaldı, iyilikten başka bir şey görmedik ondan. Kibar, saygılı, akıllı, adil bir adam.”</p>
				<p class="normal">“Bütün bunları nasıl anladınız?”</p>
				<p class="normal">“Anladım işte.”</p>
				<p class="normal">Bu sırada içeri giren İvan Matveyeviç:</p>
				<p class="normal">“Adama vuruldun galiba, ha?” dedi. “Kesin öyledir.”</p>
				<p class="normal">“Evet öyle, size ne bundan? Kınayacak ne var bunda, iyi bir insan işte. Tatar ama iyi biri!”</p>
				<p class="normal">“Haklısınız Marya Dmitriyevna.” dedi Butler. “Onu savunmanız çok güzel.”</p>
		
		</body>
</html>