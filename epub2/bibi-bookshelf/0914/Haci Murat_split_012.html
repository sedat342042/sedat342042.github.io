<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Haci Murat</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_9">IX</h1>
				<p class="normal">Rusya’nın İngiltere’deki büyükelçisinin oğlu olarak bu ülkede yetişen Mihail Semyonoviç Vorontsov, döneminin bütün üst düzey Rus memurları arasında eşine az rastlanır bir Avrupa kültürüne sahip, yüksek mevki, onur, saygınlık düşkünü bir adamdı; astlarına karşı yumuşak, sevecen davranır, üstlerineyse kusursuz bir saray nezaketi gösterirdi. Onun için hayat demek, buyruk vermek ve boyun eğmek demekti. Almadığı yüksek unvan, nişan kalmamıştı. Askerlik sanatının piri sayılır, hatta Craonne’daki savaşta Napolyon’u yenen komutan olarak tanınırdı. 1851 yılında 70’ini geride bırakmış olmasına karşın gayet sağlıklıydı, hareketleri çevikti ama en önemlisi, erkini ve popülerliğini korumasına ve daha da güçlendirmesine yarayan ışıltılı, sevimli zekâsından hiçbir şey yitirmemişti. Kendisine ve karısına ait muazzam servetin dışında, genel vali olarak büyük bir aylık geliri vardı ve gelirlerinin önemlice bir bölümünü Kırım’ın güney kıyılarında yaptırmakta olduğu sarayla, onun geniş bahçesine harcıyordu.</p>
				<p class="normal">7 Aralık 1851 akşamı Vorontsov’un Tiflis’teki sarayının kapısında bir posta troykası durdu. General Kozlovskiy’den, Hacı Murat’ın Ruslara geçtiği haberini getiren toza batmış, perişan durumdaki subay uyuşan bacaklarını hareket ettirdikten sonra, nöbetçilerin arasından geçerek sarayın kocaman kapısından içeri girdi. Bir habercinin geldiğini bildirdiklerinde saat akşamın altısıydı ve Vorontsov yemeğe inmek üzereydi. Haberciyi hemen kabul ettiği için de yemeğe birkaç dakika gecikti. Salona girdiğinde, kimi Prenses Yelizaveta Ksaveryevna’nın çevresinde toplanmış, kimi pencere önlerinde gruplaşmış, yemeğe çağrılı otuz kişi ayağa kalkıp bakışlarını ona yöneltti. Vorontsov her zaman olduğu gibi, omuzlarında apolet yerine iki ince rütbe şeridi olan siyah askeri redingotunu giymiş, boynuna beyaz haç nişanını takmıştı. Tilkiyi andıran tıraşlı yüzünde tatlı bir gülümseme, kıstığı gözleriyle konukları tek tek süzüyordu.</p>
				<p class="normal">Yemek salonunda hafif, yumuşak, hızlı adımlarla ilerleyerek geciktiği için hanımlardan özür dileyip erkekleri selamladı, sonra kırk beş yaşında, iri, uzun boylu, tam doğulu bir güzel olan Gürcü Prenses Manana Orbelyani’nin yanına giderek masaya kadar eşlik etmek üzere kolunu uzattı. Prenses Yelizaveta Ksaveryevna da, kendisine eşlik etmesi için, kırmızı saçlı, fırça bıyıklı yabancı generalin koluna girdi. Gürcü prens, eşlik etmek için prensesin arkadaşı Kontes Şuazel’e kolunu uzattı. Doktor Andreyevskiy, yaverler ve öteki konuklar, kimi bayanlara eşlik ederek, kimi yalnız, öndeki üç çifti izlediler. Uzun etekli kaftanlar, uzun çoraplar ve potinler giymiş uşaklar sandalyeleri geri çekip ileri iterek yerlerine oturan konuklara yardım ettiler; şef garson gümüş çorba kâsesinden dumanları tüten çorbayı görkemli tavırlarla tabaklara dağıtıyordu.</p>
				<p class="normal">Vorontsov uzun masanın ortasına oturdu. Prenses Vorontsova’yla eşlikçisi fırça bıyıklı general de karşısına oturdular. Vorontsov sağına dilber prenses Orbelyani’yi; soluna onun kızı, esmer güzeli, zarif endamlı, pembe yanaklı, ışıl ışıl takıları içinde sürekli gülümseyen küçük prensesi oturtmuştu.</p>
				<p class="normal">Prensesin habercinin getirdiği haberle ilgili sorusuna Vorontsov:</p>
				<p class="normal">“Excellentes, chère amie.” diye karşılık verdi. “Simon a eu de la chance.”<sup class="calibre3"><a href="Haci%20Murat_split_029.html#footnote-100-19" id="footnote-100-19-backlink" name="footnote-100-19-backlink">[19]</a></sup></p>
				<p class="normal">Ve habercinin getirdiği ilginç haberi masadaki herkesin duyabileceği bir şekilde anlatmaya başladı; bir tek onun için bütünüyle yeni bir haber sayılmazdı bu, çünkü Şamil’in korku nedir bilmez yardımcısı ünlü Hacı Murat’ın Rus tarafına geçtiği ve bugün yarın Tiflis’e getirileceğiyle ilgili görüşmeler epeydir sürdürülmekteydi.</p>
				<p class="normal">Yemekteki herkes, hatta masanın en ucunda oturan ve deminden beri kendi aralarında usul usul gülüşen gençler, yaverler, memurlar bile susup dikkatle dinlemeye başladılar.</p>
				<p class="normal">Vorontsov sözlerini bitirince, prenses yanında oturmakta olan kızıl saçlı, fırça bıyıklı generale:</p>
				<p class="normal">“Siz hiç karşılaşmış mıydınız bu Hacı Murat’la general?” diye sordu.</p>
				<p class="normal">“Hem de kaç kez prenses.”</p>
				<p class="normal">Ve general, 43’te dağlıların Gergebil’i almalarından sonra, General Passek’e ait bir birlikle çatışmaya giren Hacı Murat’ın, neredeyse herkesin gözü önünde Albay Zolotuhin’i nasıl öldürdüğünü anlattı.</p>
				<p class="normal">Vorontsov, yüzünde sevecen bir gülümsemeyle dinliyordu generali¸ onun böyle tatlı tatlı konuşması hoşuna gitmişti besbelli. Ama birden dalgınlaştı prens; bıkkın, bezgin bir anlam belirdi yüzünde.</p>
				<p class="normal">Konuştukça açılan general, Hacı Murat’la ikinci karşılaşmasını anlatıyordu:</p>
				<p class="normal">“Bir seferinde de… Birliklerimize kurduğu o pusuyu siz de hatırlarsınız Ekselans. Takviye birlikler imdadımıza yetişmeselerdi halimiz haraptı.”</p>
				<p class="normal">Vorontsov gözlerini kısarak:</p>
				<p class="normal">“Nerede?” diye sordu.</p>
				<p class="normal">Cesur generalin sözünü ettiği, takviye birliklerin “imdada yetiştiği” olay, talihsiz Dargin seferiydi: Gerçekten de takviye birlikler yetişmese, Prens Vorontsov komutasındaki birliğin tümüyle kılıçtan geçirilmesi işten değildi. Vorontsov komutasında yürütülen, Rus birliklerinin çok sayıda ölü ve yaralıya ek olarak birkaç da top kaybettikleri Dargin seferi bir utanç olarak görülürdü ve bu ayıplı olaydan Vorontsov’un yanında söz etmeyi göze alabilenler, ancak kendisinin çara gönderdiği raporda dediği gibi, Rus ordusunun parlak utkusu şeklinde söz edebilirlerdi. “Takviye birlikler imdada yetişmeselerdi” demek, bu olayın büyük bir utku değil, pek çok insanın canına mal olan büyük bir askeri yanlış olduğunu gösteriyordu açıkça. Herkes anlamıştı durumu; kimi generalin sözlerinin ayırdına varmamış gibi yaptı, kimi korku içinde olacakları beklemeye başladı, kimi de gülümseyerek birbirine baktı.</p>
				<p class="normal">Bir tek kendini anlattığı hikâyeye kaptırmış kızıl saçlı, fırça bıyıklı general hiçbir şeyin farkında değildi; alabildiğine sakin, doğal bir sesle yanıt verdi:</p>
				<p class="normal">“Nerede olacak, Ekselans, pusuya düşürüldüğümüz ve takviye birliklerinin imdadımıza yetiştikleri seferde.”</p>
				<p class="normal">Bu, generalin sevdiği konulardan biri olduğu için ayrıntılara girdi: “Hacı Murat bütün birliği öyle zekice ikiye böldü ki, takviye birlikleri imdadımıza yetişmeselerdi –imdadımıza yetişmeselerdi’yi yinelemekten özel bir zevk alır gibiydi– herhalde hiç kurtulan olmazdı, çünkü…”</p>
				<p class="normal">General öyküsünü tamamlayamadı, çünkü Manana Orbelyani durumun farkına vararak generalin sözünü kesmiş ve ona Tiflis’teki evine ilişkin sorular sormaya başlamıştı. General şaşırdı, çevresine bakındı ve bakışları masanın öbür ucundan gözlerini kendisine dikmiş yaverinin anlamlı bakışlarıyla karşılaşınca birden durumun farkına vardı. Prensesin sorusuna yanıt vermedi; kaşlarını çatıp susarak tabağına eğildi ve ince bir zevkin ürünü olan ama el sürülmeden durduğu için tadından da görünüşünden de habersiz olduğu yemeğini çiğnemeden atıştırmaya başladı.</p>
				<p class="normal">Soğuk, tatsız bir hava esti; ama Prenses Vorontsova’nın öbür yanında oturan Gürcü prens havayı dağıttı: Aptalın biriydi ama saray inceliklerini çok iyi bilen, son derece usta, incelikli bir yağcı, yaltaktı prens. Olup bitenlerin ve esen tatsız havanın farkında değilmiş gibi bağıra bağıra, Hacı Murat’ın Ahmet Han Mehtulinskiy’in dul karısını nasıl kaçırdığını anlatmaya başladı.</p>
				<p class="normal">“Gece adamlarıyla köye girdi, kendisine gerekli olanı kaptığı gibi kaçıp gitti.”</p>
				<p class="normal">“O kadını istemesinin özel bir nedeni mi vardı?” diye sordu karısı, Gürcü prenses.</p>
				<p class="normal">“Kocası can düşmanıydı, ele geçirmek için sürekli peşinden koştu ama han ölene dek hiç yüz yüze gelemediler, o da öcünü dul karısından aldı.”</p>
				<p class="normal">Prenses, Gürcü prensin yanında oturan eski dostu Kontes Şuazel için Fransızcaya çevirdi bu konuşmaları.</p>
				<p class="normal">“Quelle horreur!”<sup class="calibre3"><a href="Haci%20Murat_split_029.html#footnote-100-20" id="footnote-100-20-backlink" name="footnote-100-20-backlink">[20]</a></sup> dedi Kontes gözlerini yumup başını sallayarak.</p>
				<p class="normal">Vorontsov, gülümseyerek:</p>
				<p class="normal">“Yok canım,” dedi, “tutsağına karşı tam bir şövalye gibi saygı gösterdiğini, sonra da salıverdiğini anlattılar bana.”</p>
				<p class="normal">“Salıvermiş ama kurtulmalık alarak.”</p>
				<p class="normal">“Elbette ama kabul edin ki davranışı yine de soyluca.”</p>
				<p class="normal">Prensin bu sözleri Hacı Murat konusundaki konuşmaların bundan sonraki seyrini de belirlemiş oldu. Salondaki herkes Hacı Murat’ı ne kadar önemser, ona ne kadar değer verirlerse, Prens Vorontsov’un bundan o kadar hoşlanacağını anlamışlardı.</p>
				<p class="normal">“Müthiş bir cesaret var adamda. Olağanüstü bir insan.”</p>
				<p class="normal">“Kırk dokuzda Temirhan Şura’ya güpegündüz saldırıp dükkânları yağmalamasına ne demeli!”</p>
				<p class="normal">Masanın en ucunda oturan ve bu saldırı sırasında Temirhan Şura’da olduğu anlaşılan Ermeni, Hacı Murat’ın bu yiğitliğinin bilinmeyen ayrıntılarını anlattı.</p>
				<p class="normal">Böylece bütün yemek Hacı Murat öyküleriyle geçti. Herkes sözü birbirinin ağzından kaparak Hacı Murat’ın ne kadar gözü pek, yiğit, akıllı, gönlü yüce biri olduğunu anlattı. Birisi, onun nasıl yirmi altı tutsağın öldürülmesini emrettiğinden söz ettiyse de buna karşı hemen klasik itirazlardan biri yükseltildi:</p>
				<p class="normal">“E, neylersiniz! A la guerre comme à la guerre.”<sup class="calibre3"><a href="Haci%20Murat_split_029.html#footnote-100-21" id="footnote-100-21-backlink" name="footnote-100-21-backlink">[21]</a></sup></p>
				<p class="normal">“Büyük adam canım.”</p>
				<p class="normal">“Avrupa’da doğsaydı yeni bir Napolyon olurdu.”</p>
				<p class="normal">Yaltaklık ustası aptal Gürcü prens söylemişti bunu. Boynunda taşıdığı beyaz haç nişanını Napolyon’a karşı kazanılan zaferde elde eden Vorontsov’un, Fransız generalin adının her ne sebeple olursa olsun anılmasından hoşlandığını iyi bilirdi.</p>
				<p class="normal">“Napolyon demeyelim ama, herhalde sıkı bir süvari generali olurdu.” dedi Vorontsov.</p>
				<p class="normal">“Napolyon değilse de, Murat<sup class="calibre3"><a href="Haci%20Murat_split_029.html#footnote-100-22" id="footnote-100-22-backlink" name="footnote-100-22-backlink">[22]</a></sup> olurdu.”</p>
				<p class="normal">“Zaten adı da Hacı Murat.”</p>
				<p class="normal">“Hacı Murat da terk etti ya, Şamil’in sonu geldi demektir.” dedi birisi.</p>
				<p class="normal">Bir başkası:</p>
				<p class="normal">“Artık (bu “artık”, Vorontsov zamanında anlamına geliyordu) dayanamayacaklarını onlar da anladılar.” dedi.</p>
				<p class="normal">“Toute cela est grâce à vous.”<sup class="calibre3"><a href="Haci%20Murat_split_029.html#footnote-100-23" id="footnote-100-23-backlink" name="footnote-100-23-backlink">[23]</a></sup> dedi Manana Orbelyani.</p>
				<p class="normal">Konukların aşırıya kaçtıklarını düşünen Prens Vorontsov, bu dalkavukluk dalgasını yumuşatmaya çalıştı. Gerçi durumdan hoşnuttu ve yemek masasından salona geçişte damına eşlik ederken keyfi yerindeydi.</p>
				<p class="normal">Yemekten sonra salonda kahveler içilirken prens, herkese karşı pek bir sevecendi; hatta kızıl saçlı, fırça bıyıklı generalin bile yanına giderek kırdığı potu fark etmediğini göstermek istedi.</p>
				<p class="normal">Konuklarını tek tek dolaştıktan sonra kâğıt oyununa oturdu. Lomber denilen çok eski bir oyunu oynardı yalnızca. Oyun arkadaşları Gürcü prens, bu oyunu Vorontsov’un uşağından öğrenen Ermeni general ve gücüyle ün salmış Doktor Andreyevskiy’di.</p>
				<p class="normal">Kapağında I. Aleksandr’ın resmi bulunan altın tabakasını yanına koyup atlas oyun kâğıtlarını dağıtmaya hazırlanıyordu ki, İtalyan uşağı Giovanni içeri girdi, elindeki gümüş tepside bir mektup vardı.</p>
				<p class="normal">“Bir kurye daha geldi Ekselansları.”</p>
				<p class="normal">Vorontsov özür dileyerek kâğıtları bıraktı, mührünü koparttığı mektubu okumaya başladı.</p>
				<p class="normal">Oğlundandı mektup. Hacı Murat’ın kendi yanlarına geçişini ve Meller Zakomelskiy’le tartışmasını anlatıyordu.</p>
				<p class="normal">Prenses yanına gelip oğlunun ne yazdığını sorunca:</p>
				<p class="normal">“Hep aynı şey.” dedi prens. “Il a eu quelques désagré- ments avec le commandant de la place. Simon a eu tort. But all is well what ends well.”<sup class="calibre3"><a href="Haci%20Murat_split_029.html#footnote-100-24" id="footnote-100-24-backlink" name="footnote-100-24-backlink">[24]</a></sup> diye ekleyerek mektubu karısına uzattı, kendisini saygıyla beklemekte olan oyun arkadaşlarına dönerek kâğıtları dağıttı.</p>
				<p class="normal">İlk el bitince tabakasını açtı, keyfi yerindeyken hep yaptığı gibi, yaşlılıktan kırış kırış olmuş bembeyaz parmaklarıyla bir tutam Fransız tütünü alıp burnuna götürdü.</p>
		
		</body>
</html>