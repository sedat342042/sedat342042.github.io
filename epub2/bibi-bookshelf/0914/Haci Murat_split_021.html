<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Haci Murat</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_18">XVIII</h1>
				<p class="normal">Köye yapılan saldırının üçüncü gününde Butler, Binbaşı Petrov’la birlikte içtiği sabah çayından önce biraz dolaşıp temiz hava almak niyetiyle, pek de erken sayılmayacak bir saatte evin arka kapısından dışarı çıktı. Güneş dağların ardında çoktan yükselmiş, sokağın sağ yanındaki beyaz badanalı evleri insanın gözlerini acıtacak denli keskin bir ışığa boğmuştu; buna karşılık solda uzaklara doğru yükselerek uzanan ormanlarla kaplı kara dağlara ve dağ boğazları arasından daha mat görünen, üzerleri daima dumanlıymış gibi duran karlı dağ zincirine bakmak, hep olduğu gibi insanın içine sevinç, huzur veriyordu.</p>
				<p class="normal">Dağlara bakıp ciğerlerini tertemiz havayla dolduran Butler, yaşadığı için, ama sadece kendisi, özellikle de böyle güzel bir yerde yaşadığı için sevinç duyuyordu. Sevinci biraz da şu son köy baskınında hem köye saldırı, hem de özellikle çatışmanın epeyce kızıştığı geri çekilme sırasında kendini başarılı bulmasından ve dönüşte Petrov’un birlikte yaşadığı Maşa’nın (ya da Marya Dmitriyevna’nın) onlara çeşitli ikramlarda bulunup herkese ama sanki ona daha bir sevecen davranmasıyla ilgili anılardan kaynaklanıyordu. Marya Dmitriyevna kalın saç örgüsü, geniş omuzları, iri göğüsleri ve çillerle kaplı tertemiz yüzünü ışıtan gülümsemesiyle genç, gücü kuvveti yerinde bekâr bir erkek olarak Butler’i kendine çekiyordu; hatta Butler’e Marya Dmitriyevna da kendisini arzuluyormuş gibi geliyordu. Ama böyle bir şeyin iyi yürekli, saf binbaşıyla ilişkisini bozacağını düşünüyor ve Marya Dmitriyevna’yla ilişkisini son kerte saygılı, dürüst bir çerçevede tutuyor, bu tutumu da kendisine ayrıca sevinç veriyordu. Şu anda da düşündüğü buydu.</p>
				<p class="normal">Pek çok atın tozlu yolda çıkardığı hızlı nal sesleri dikkatini dağıttı. Başını kaldırınca sokağın öbür ucundan köye giren bir atlı grubu gördü. Yirmi kadar Kazakın en önünde iki kişi göze çarpıyordu: Birinin üzerinde beyaz çerkezka, başında çevresine sarık dolanmış yüksekçe bir papak vardı; öbürü mavi çerkezkalı, esmer, gaga burunlu olanıysa bir Rus subayıydı. Giysileriyle silahlarında çok sayıda gümüş süsleme dikkat çekiyordu. Sarıklının altında başı küçük, olağanüstü güzel gözleri olan ve durduğu yerde duramayan şahane bir al at vardı; Rus subayın altındaysa Karabağ cinsi kocaman, göz alıcı bir at vardı. Atlara düşkün olan Butler, sarıklının al atının nasıl yavuz bir at olduğunu ilk bakışta anladı ve gelenlerin kimin nesi olduklarını anlamak için durdu.</p>
				<p class="normal">Subay, kırbacıyla İvan Matveyeviç’in evini göstererek:</p>
				<p class="normal">“Komutanın evi bu?” diye sordu Butler’e.</p>
				<p class="normal">Cümle yanlışlarından, sözcükleri söyleyişinden Rus olmadığı anlaşılıyordu.</p>
				<p class="normal">“Ta kendisi.” dedi Butler, sonra subaya yaklaşıp gözleriyle sarıklıyı göstererek, “Ya bu kim?” diye sordu.</p>
				<p class="normal">“Bu, Hacı Murat. Buraya komutanın konuğu olmaya geldi.”</p>
				<p class="normal">Hacı Murat’ın Ruslara geçmesiyle ilgili bir şeyler çalınmıştı Butler’in kulağına ama onu kendi küçük kalelerinde görmeyi hiç beklemiyordu.</p>
				<p class="normal">Hacı Murat dostça süzüyordu onu.</p>
				<p class="normal">Öğrendiği iki kelime Tatarcasıyla:</p>
				<p class="normal">“Selam, hoş geldin.” dedi Butler.</p>
				<p class="normal">“Sağ ol.” dedi Hacı Murat başıyla selamı alarak. Butler’e yaklaştı; iki parmağına kırbaç asılı elini uzattı.</p>
				<p class="normal">“Komutan?” dedi Hacı Murat.</p>
				<p class="normal">“Yok, komutan ben değilim.” dedi Butler subaya dönerek. “Gidip şimdi haber vereceğim kendisine.”</p>
				<p class="normal">Öndeki geniş merdivenleri çıktı ama, Marya Dmitriyevna’nın deyişiyle evin “tören kapısı” kapalıydı. Butler kapıyı çaldı, karşılık alamayınca arkaya dolanıp kendi emir erine seslendi. Yanıt alamayınca öbür emir erine seslendi, yine ses çıkmayınca kapıyı açıp mutfağa girdi. Marya Dmitriyevna, yüzü kızarmış, kolları sıvalı, kolları gibi bembeyaz ve kabarık hamurdan böreklik küçük parçalar koparıyordu.</p>
				<p class="normal">“Emir erleri nereye kayboldular?” dedi Butler.</p>
				<p class="normal">“Kafa çekmeye gittiler.” dedi Marya Dmitriyevna, “Ne vardı?”</p>
				<p class="normal">“Ön kapıyı açmak gerek, evinizin önünde bir yığın dağlı var. Hacı Murat geldi.”</p>
				<p class="normal">“Yok canım, daha neler.” dedi Marya Dmitriyevna gülümseyerek.</p>
				<p class="normal">“Şaka etmiyorum. Doğru. Hemen aşağıdalar.”</p>
				<p class="normal">“Gerçekten mi?”</p>
				<p class="normal">“Size niye yalan söyleyeyim ki. Gelin, kendi gözünüzle görün, kapının önündeler.”</p>
				<p class="normal">“Olur şey değil.” dedi Marya Dmitriyevna, sıvalı kollarını indirip kocaman topuzundaki firketeleri yoklarken. “İvan Matveyeviç’i uyandırayım bari.”</p>
				<p class="normal">“O işi ben yaparım. Sen de gidip ön kapıyı aç Bondarenko.”</p>
				<p class="normal">Marya Dmitriyevna:</p>
				<p class="normal">“Eh, madem öyle…” dedi ve yeniden hamurunun başına geçti.</p>
				<p class="normal">Hacı Murat’ın Grozni’de olduğunu duyduğu için, kendi evine gelmesi İvan Matveyeviç’i hiç şaşırtmadı. Yerinde hafifçe doğrulup bir sigara sardı, bir yandan giyinirken, bir yandan da gümbür gümbür öksürükler arasında homurdanıyor, “bu şeytan herif”i kendisine yollayan üstlerine veriştiriyordu. Giyinmesi bitince emir erinden “ilacını” istedi. İlacın votka olduğunu bilen emir eri isteneni hemen getirdi.</p>
				<p class="normal">Kadehi dikip meze olarak ağzına bir lokma çavdar ekmeği atan binbaşı:</p>
				<p class="normal">“Şu mereti karıştırmadan içeceksin.” dedi. “Dün votkanın üstüne bir de çihir içince olanlar oldu. Başım fena ağrıyor. Eh, hazır sayılırım.”</p>
				<p class="normal">Butler’in Hacı Murat’la yanındaki subayı buyur ettiği salona geçti.</p>
				<p class="normal">Hacı Murat’a eşlik eden subay, sol kanat komutanının emrini iletti binbaşıya. Buna göre Hacı Murat’ı evinde konuk edecek, dağlılarla casuslar aracılığıyla görüşmesine izin verecek, yanında Kazak eşlikçiler olmadan kaleden ayrılmasına izin vermeyecekti.</p>
				<p class="normal">Emri bir kez daha okuyan İvan Matveyeviç, gözlerini dikip Hacı Murat’ı dikkatle süzdü, sonra yeniden emri okudu. Gözleri böyle birkaç kez konukla elindeki kâğıt arasında gidip geldi ve sonunda bakışları Hacı Murat’ın üzerinde durdu.</p>
				<p class="normal">“Yahşi, bey, yahşi.” dedi. “Varsın konuğumuz olsun. Yalnız aynen söyleyin: Onu kaleden asla bırakmamam emredilmiş. Emir de kutsaldır. Kendisini nereye yerleştirelim, ne dersin Butler? Kalem odası nasıl olur?”</p>
				<p class="normal">Butler henüz yanıt vermeye fırsat bulamadan, mutfaktan gelen Marya Dmitriyevna kapıda durup, İvan Matveyeviç’e:</p>
				<p class="normal">“Burası dururken kalem odasında ne işi var?” dedi. “Konuk odasıyla sandık odasını verelim kendisine. Hiç değilse gözümüzün önünde olur.” Gözlerini kaldırıp Hacı Murat’a baktı, bakışları karşılaşınca hemen gözlerini kaçırdı.</p>
				<p class="normal">“Bence Marya Dmitriyevna haklı.” dedi Butler.</p>
				<p class="normal">İvan Matveyeviç kaşlarını çattı:</p>
				<p class="normal">“İyi, iyi, çekilebilirsin; kadınların işi yok burada.”</p>
				<p class="normal">Bütün bu konuşmalar sırasında Hacı Murat yüzünde küçümseyen, belli belirsiz bir gülümseme, eli hançerinin kabzasında, öylece oturdu. Sonra da hangi odada kalacağının hiç önemli olmadığını söyledi. Kendisi için asıl önemli konunun dağlılarla ilişki kurmak olduğunu, serdarın buna izin verdiğini de söyleyerek gelen dağlılarla görüşmesine izin verilmesini rica etti. İvan Matveyeviç buna izin verileceğini söyledi, sonra Butler’e dönerek, yiyecek bir şeyler getirilene ve odalar hazırlanana kadar konukla ilgilenmesini rica etti; kendisi kaleme gidip bazı belgeler hazırlayacak, emirler verecekti.</p>
				<p class="normal">Hacı Murat’ın yeni tanıştığı bu insanlara karşı tavrı daha en baştan apaçık ortaya çıkmıştı. İvan Matveyeviç’e karşı tanıştıkları ilk andan başlayarak bir tiksinti duymuş, onu küçümsemişti; daha sonra da ona hep tepeden baktı. Yemeğini hazırlayıp önüne getiren Marya Dmitriyevna’ysa çok hoşuna gitmişti. Başka bir halktan olan bu kadının sadeliğinden ve özellikle de güzelliğiyle, onun kendisine karşı duyduğu ve farkına varmadan belli ettiği duyguları hoşuna gitmişti. Ona bakmamaya, onunla konuşmamaya çalışıyor ama elinde olmadan gözleri gidip onu buluyor, her hareketini izliyordu.</p>
				<p class="normal">Butler’le de daha ilk tanıştıkları anda dost olmuşlardı, büyük bir istekle konuşuyordu onunla: Yaşamına ilişkin sorular soruyor, kendi yaşamını anlatıyor, ailesinin durumuna ilişkin casuslardan aldığı haberleri onunla paylaşıyor, hatta ne yapması, nasıl bir yol tutması gerektiği konusunda ona akıl danışıyordu.</p>
				<p class="normal">Casuslardan gelen haberler pek iç açıcı değildi. Kaledeki dört gününde iki kez Hacı Murat’ı ziyarete gelen casusların getirdiği haberler hep kötüydü.</p>
		
		</body>
</html>