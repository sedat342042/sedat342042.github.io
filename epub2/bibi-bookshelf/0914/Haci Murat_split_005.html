<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Haci Murat</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_2">II</h1>
				<p class="normal">Aynı gece, Hacı Murat’ın konuk olduğu köyden on beş verst<sup class="calibre3"><a href="Haci%20Murat_split_029.html#footnote-100-7" id="footnote-100-7-backlink" name="footnote-100-7-backlink">[7]</a></sup> ötede bir ileri karakol niteliğindeki Vozdvijenskaya kalesinin Şahgirin kapısından bir erbaş, üç er çıktı. Sırtlarında gocuk, başlarında papak vardı askerlerin; dürülüp uçları bağlanmış kaputları omuzlarına çapraz asılıydı, ayaklarında da o sıralar bütün Kafkas askerlerinde olduğu gibi dizlerinin üstüne kadar uzanan çizmeler vardı. Askerler, tüfek omuzda, önce yol boyu beş yüz adım kadar ilerledikten sonra, sağa kıvrılıp kuru yaprakları hışırdata hışırdata yirmi adım kadar daha yürüdüler ve kara gövdesi gecenin içinde bile seçilen, devrik bir çınarın dibinde durdular. Gizli devriyeler genelde bu çınara yollanırdı.</p>
				<p class="normal">Askerler ormanda yürüdükçe ağaçların tepelerinde adeta koşturarak onlarla birlikte ilerleyen yıldızlar da askerlerin durmasıyla koşuşmaya son vermiş, çıplak dallar arasında hareketsiz, ışıldamaya başlamıştı.</p>
				<p class="normal">Uzun süngüsü takılı tüfeğini omzundan çıkarıp şakırtıyla ağaca yaslayan erbaş Panov:</p>
				<p class="normal">“İyi ki ortalık kuru.” dedi.</p>
				<p class="normal">Üç er de onun gibi yaptı.</p>
				<p class="normal">“Tabii, yitirdim.” diye homurdandı Panov, canı sıkkın, “Ya unuttum ya da yolda düşürdüm.”</p>
				<p class="normal">“Aradığın ne?” diye neşeli, canlı bir sesle sordu erlerden biri.</p>
				<p class="normal">“Pipom, ne cehenneme gittiyse, bulamıyorum!”</p>
				<p class="normal">“Peki çubuğun duruyor mu?”</p>
				<p class="normal">“Duruyor, na, burada.”</p>
				<p class="normal">“Doğrudan toprakla yapalım mı?”</p>
				<p class="normal">“Zor olmaz mı?”</p>
				<p class="normal">“Hemen hallederiz.”</p>
				<p class="normal">Gizli devriye görevi yapılırken tütün tüttürmek yasaktı ama Panov ve arkadaşları gizli devriyeden çok ileri karakol görevine yollanmıştı: Dağlıların daha önce de birkaç kez yaptıkları gibi, bu tarafa gizlice bir top geçirip Rus müstahkem mevzilerine ateş etmelerini önlemeye yönelik bir görevdi bu ve kendini tütün tüttürme keyfinden yoksun bırakmak istemeyen Panov da bu yüzden neşeli askerin önerisini hemen kabul etti. Asker cebinden bir çakı çıkarıp toprakta küçük bir çukur açtı. İçini, çevresini düzelttiği çukura tütün doldurup bastırdı, en alta çubuğu yerleştirdi; pipo hazırdı. Çakmak taşının saçtığı kıvılcım, karın üstü yatan erin elmacık kemikleri çıkık yüzünü bir an için aydınlattı. Çubuktan bir ıslık sesi çıktı ve hemen ardından da Panov, tutuşan mahorkanın<sup class="calibre3"><a href="Haci%20Murat_split_029.html#footnote-100-8" id="footnote-100-8-backlink" name="footnote-100-8-backlink">[8]</a></sup> baş döndüren, hoş kokusunu duydu.</p>
				<p class="normal">“Becerdin ha?”</p>
				<p class="normal">“Elbette!”</p>
				<p class="normal">“Aferin be Avdeyev! Güzel duman veriyor. Çekil hele.”</p>
				<p class="normal">Avdeyev ağzından burnundan dumanlar salarak yana çekildi, yerini Panov’a bıraktı.</p>
				<p class="normal">Tütün içince keyifleri yerine gelen askerler söyleşmeye başladılar.</p>
				<p class="normal">“Bölük komutanı yine sandığa el atmış diye duydum.” dedi biri tembel tembel. “Kumarda borçlanmış diyorlar…”</p>
				<p class="normal">“Geri koyar.” dedi Panov.</p>
				<p class="normal">“Elbette.” diye doğruladı Avdeyev de. “İyi subaydır.”</p>
				<p class="normal">“İyiyse iyi.” diye canı sıkkın sürdürdü konuyu açan asker. “Bana sorarsanız, bölük toplanıp konuşmalı kendisiyle; alıyorsa ne kadar aldığını, ne zaman geri koyacağını söylesin.”</p>
				<p class="normal">Pipoyu bırakan Panov:</p>
				<p class="normal">“Artık bölük nasıl karar verirse.” dedi.</p>
				<p class="normal">Avdeyev de onu destekledi:</p>
				<p class="normal">“Elbette. Ortak karar gibisi var mı?”</p>
				<p class="normal">Hoşnutsuz er hâlâ canı sıkkın:</p>
				<p class="normal">“Arpa alınacak, sonra bahara doğru çizme işimiz var.” diye sürdürdü. “Para gerek ama herifçioğlu sandığı tam takır bırakmış…”</p>
				<p class="normal">“Dediğim gibi, bölük nasıl karar verirse.” dedi Panov. “Hem ilk kez oluyor değil ki…”</p>
				<p class="normal">O sıralar Kafkasya’daki askeri birliklerde her bölük levazım işlerini seçimle işbaşına getirdiği bir kurul aracılığıyla yürütürdü. Hazineden adam başına 6 ruble 50 kopek alan bölükler her işlerini kendileri görürlerdi: Lahana yetiştirmek, otlarını biçmek bölüklerin kendi işiydi; her bölüğün atları, arabaları vardı ve besili, sağlıklı bölük atlarıyla böbürlenirlerdi. Bölük parası, anahtarı bölük komutanında bulunan bir sandıkta tutulur ve komutanlar sık sık sandıktan borç alırdı. Bu kez de böyle bir şey olmuştu ve askerler bu konu üzerine konuşuyorlardı. Durumdan hoşnut olmayan er Nikitin, bölük komutanından hesap sorulmasını istiyor, Panov’la Avdeyev’se bunu gerekli görmüyordu.</p>
				<p class="normal">Panov’dan sonra birkaç nefes de Nikitin çekti pipodan, sonra kaputunu yere serdi, ağaca sırtını verip oturdu. Kimseden ses çıkmıyordu. Yalnızca yukarıda rüzgârın salladığı ağaçların tepelerinden yükselen hışırtı duyuluyordu. Birden, sürüp giden bu tek düze ağaç hışırtıları arasından çakalların bazen ağlamayı, bazen gülmeyi andıran tiz çığlıkları, ulumaları duyuldu.</p>
				<p class="normal">“Nasıl da bağrışıyor şu lanet yaratıklar.” dedi Avdeyev.</p>
				<p class="normal">Hohol<sup class="calibre3"><a href="Haci%20Murat_split_029.html#footnote-100-9" id="footnote-100-9-backlink" name="footnote-100-9-backlink">[9]</a></sup> ağzıyla konuşan dördüncü asker:</p>
				<p class="normal">“Senin çarpık suratına gülüyorlar.” dedi incecik bir sesle.</p>
				<p class="normal">Yine herkes sustu, yine yalnız rüzgârla sallandıkça yıldızları bir gizleyip bir açan kuru dalların hışırtısı duyuluyordu.</p>
				<p class="normal">“Söylesene Antonıç.” dedi neşeli er Avdeyev, Panov’a, “canın sıkılır mı hiç?”</p>
				<p class="normal">“Bu da nerden çıktı şimdi?” dedi Panov isteksiz isteksiz.</p>
				<p class="normal">“Benim öyle sıkılır ki, bazen ne yapacağımı bilemem.”</p>
				<p class="normal">“Deme!” dedi Panov.</p>
				<p class="normal">“Sıkıntıdan bütün paramı içkiye yatırdığım olmuştur. Sıkıntı üstüme üstüme gelince… Oldu olacak, şöyle esaslı bir kafa çekeyim bari derim.”</p>
				<p class="normal">“Ama bazen de kötü yapar şarap insanı.”</p>
				<p class="normal">“Bana da aynen öyle oluyor zaten. Ama yine de içkiden başka yol mu var?”</p>
				<p class="normal">“İyi de, sıkıntının nedeni ne?”</p>
				<p class="normal">“Benim mi? Evimi özlüyorum.”</p>
				<p class="normal">“Zengin misiniz?”</p>
				<p class="normal">“Bir eli yağda, bir eli balda değilsek bile, kimseye muhtaç da değiliz. Memnunuz hayatımızdan.”</p>
				<p class="normal">Ve Avdeyev, Panov’a kim bilir kaç kez anlattığı öyküsünü bir kez daha anlatmaya başladı.</p>
				<p class="normal">“Ağabeyimin yerine gönüllü olarak yazıldım askere. Neden dersen, beş kişi onun eline bakıyordu! Bense daha yeni evlenmiştim. Anacığım da yalvarıp duruyordu. Ben de nasıl iyi bir evlat, iyi bir kardeş olduğumu görsünler diye kabul ettim. Doğruca beyin yanına gittim. İyi adamdır bizim bey. ‘Aferin sana! Git bakalım.’ dedi. Böylece ağabeyimin yerine asker oldum.”</p>
				<p class="normal">“Eh, iyi de etmişsin.” dedi Panov.</p>
				<p class="normal">“İnanır mısın Antonıç, şimdi kafam bozuluyor bu işe. Ne halt etmeye ağabeyimin yerine askere ben yazıldım diye kahroluyorum. O şimdi orada bey gibi yaşıyor, bense burada çile çekiyorum. Ne kadar düşünürsem o kadar kötü oluyorum. Günah, biliyorum ama…”</p>
				<p class="normal">Avdeyev bir süre sustu. Sonra:</p>
				<p class="normal">“Bir posta daha tüttürelim mi?” dedi.</p>
				<p class="normal">“Tüttürelim, hadi hazırla!”</p>
				<p class="normal">Ama bir posta daha tüttürmek nasip olmadı. Avdeyev tam pipoyu yeniden doldurmak için ayağa kalkmıştı ki, rüzgârda sallanan ağaçların hışırtıları arasından ayak sesleri duyuldu. Panov tüfeğini aldı ve ayağıyla Nikitin’i dürttü. Nikitin ayağa kalkıp kaputunu yerden aldı. Üçüncüsü, Bondarenko da kalkmıştı.</p>
				<p class="normal">“Öyle bir rüya görüyordum ki kardeşler…”</p>
				<p class="normal">Avdeyev, Bondarenko’ya susmasını işaret etti ve askerler susup kulak kesildiler. Seslerin yumuşaklığından, gelenlerin ayaklarında çizme olmadığı belliydi; sesler gitgide yaklaştı. Karanlıkta kuru dallardan ve yapraklardan yükselen hışırtı gittikçe daha iyi duyulur olmuştu. Derken Çeçen diline özgü gırtlaksı sesler çalındı kulaklarına. Askerler artık seslerle birlikte ağaçların arasında gittikçe yaklaşan karaltıları da seçiyordu. Biri kısa, öbürü daha uzun boylu, iki kişiydi gelenler. Gölgeler tam hizalarına gelince tüfeğini kapan Panov iki arkadaşıyla birlikte yola çıkarak:</p>
				<p class="normal">“Dur! Kimdir o?” diye bağırdı.</p>
				<p class="normal">“Çeçen, dost.” diye karşılık verdi kısa boylu olan. Bata’ydı bu. Sonra üstünü başını göstererek, yarı Çeçence, yarı Rusça, “Tüfek yok, kılıç yok, prensi görmem gerek.” dedi.</p>
				<p class="normal">Uzun boylu olan, sesini çıkarmadan arkadaşının yanında duruyordu. Onun da üzerinde silah yoktu.</p>
				<p class="normal">“Casus bunlar.” diye açıkladı Panov arkadaşlarına. “Alay komutanımızı görmek istiyorlar.”</p>
				<p class="normal">“Prens Vorontsov lazım…” diye sürdürdü Bata. “Çok lazım… önemli iş!”</p>
				<p class="normal">“Tamam, tamam, götürürüz.” dedi Panov. Sonra Avdeyev’e dönerek ekledi: “Bondarenko’yla sen götür bari, nöbetçiye teslim edip hemen geri dönün. Yalnız dikkat et, hep önünde yürüsünler. Bu kabak kafalar anasının gözüdür.”</p>
				<p class="normal">Süngüsü takılı tüfeğini birini şişler gibi ileri uzatan Avdeyev:</p>
				<p class="normal">“Bu ne güne duruyor?” dedi. “Bir dürtmeme bakar cehennemi boylaması!”</p>
				<p class="normal">“Şişlersen bir işe yaramaz herif.” dedi Bondarenko, “Haydi, marş!”</p>
				<p class="normal">İki askerle casusların ayak sesleri duyulmaz olunca Panov’la Nikitin yerlerine döndüler.</p>
				<p class="normal">“Şeytan alasıcalar hep gece vakti ortaya çıkarlar!” dedi Nikitin.</p>
				<p class="normal">“Demek ki önemli bir durum var,” dedi Panov, sonra, “hava serinledi.” diye ekledi; dürülü kaputunu açıp giydi, sırtını ağaca verip oturdu.</p>
				<p class="normal">İki saat kadar sonra Avdeyev’le Bondarenko döndüler.</p>
				<p class="normal">“Ey, teslim ettiniz mi?”</p>
				<p class="normal">“Ettik.” dedi Avdeyev. “Komutanlıkta kimse yatmamıştı daha. Doğruca komutana götürdük. Fakat kardeş, kim ne derse desin, çok iyi herifler bu kabak kafalar. Yemin ederim! Öyle muhabbet ettik ki, şaşarsın.”</p>
				<p class="normal">Nikitin ters ters:</p>
				<p class="normal">“Sen de ne bilirsin ya muhabbet etmeyi!” dedi.</p>
				<p class="normal">“Tıpkı Rus gibiler. Biri evliymiş. ‘Maruşka bar?’ diye sordum. ‘Bar.’ dedi. ‘Ya barançuk<sup class="calibre3"><a href="Haci%20Murat_split_029.html#footnote-100-10" id="footnote-100-10-backlink" name="footnote-100-10-backlink">[10]</a></sup>, dedim, ‘barançuk da bar mı?’ ‘Bar.’ dedi. ‘Çok mu?’ dedim. ‘Bir çift.’ dedi. Öyle güzel muhabbet ettik ki. Çok iyi çocuklar.”</p>
				<p class="normal">“Ne demezsin!” dedi Nikitin. “Issız bir yerde karşılaş da gör, nasıl işkembeni önüne döküveriyor o çok iyi çocuk senin!”</p>
				<p class="normal">“Gün doğmak üzere sanki.” dedi Panov.</p>
				<p class="normal">“Öyle, yıldızlar silinmeye başladı.” dedi Avdeyev.</p>
				<p class="normal">Yeniden sustular.</p>
		
		</body>
</html>