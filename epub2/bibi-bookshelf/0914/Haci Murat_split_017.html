<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Haci Murat</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_14">XIV</h1>
				<p class="normal">20 Aralık günü Vorontsov Savunma Bakanı Çernışev’e aşağıdaki mektubu yazdı. Mektup Fransızcaydı.</p>
				<p class="normal">“Size son mektubumdan bu yana yazamayışımın nedeni, Aziz Prens, öncelikle Hacı Murat’la ilgili bir karara varabilmek içindi, buna bir de iki üç gündür kendimi pek iyi hissetmediğimi ekleyebiliriz. Son mektubumda Hacı Murat’ın bizden yana geçtiğini bildirmiştim: Ayın 8’inde Tiflis’e geldi, ertesi gün gidip kendisiyle tanıştım, sekiz-dokuz gün boyunca onunla konuşup ailesine ilişkin bu kadar kaygıları varken onu şu anda ne yapabileceğimizi, bize nasıl yararlı olabileceğini düşünüp durdum: Ailesi Şamil’in elinde oldukça kıpırdayamayacağını, bize hizmet edemeyeceğini, kendisini bağışlamamıza ve böylesine hoş kabul edişimize duyduğu gönül borcunun gereğini yerine getiremeyeceğini olabilecek en açık biçimde dile getirdi. Sevdiklerinin başına neler geldiğini bilmemek basbayağı onu hasta etmiş gibi; onunla birlikte kalmaları için görevlendirdiğim kişiler bana hiçbir şey yemediğini, geceleri hiç uyumadığını, sürekli dua ettiğini anlattılar, yegâne isteğiyse birkaç Kazakla birlikte ata binmekmiş; bunun onun için yılların alışkanlığı ve biricik gönül eğlencesi olduğunu söylüyorlar. Her gün bana uğrayıp ailesine ilişkin bir haber alıp alamadığımı sorup, aldığımız tutsaklardan bizim sorumluluğumuzda olanların hepsini toplamamızı, kendisinin de üste biraz para katacağını, ailesine karşılık Şamil’e bunları önermemizi istiyor. Bu iş için ona para verecek kimseler varmış. Bana sürekli yinelediği şey şu: Ailemi kurtar, benden ne istersen yaparım! Ona göre Şamil’e karşı bir hareket için Lezgi hattı en uygun yermiş ve bir ay içinde size büyük başarılar kazandıramazsam, her cezaya hazırım diyor.</p>
				<p class="normal">Bütün bu anlattıklarının bana doğru geldiğini, ayrıca ailesinin bizde değil de dağlarda rehin tutulmasının burada da pek çok insanın kuşkusunu çekeceğini söyledim; sınırlarımızda aldığımız tutsakların hepsini bir araya getirmek için elimden geleni yapacağıma, Şamil’e vermeyi düşündüğü kurtulmalık için de, yasal yoldan olmasa bile bir şekilde sağlayacağım parayı onun bulacağı paraya ekleyeceğime söz verdim. Sonra da bu konuda ne düşündüğümü açık açık söyledim: Şamil kesinlikle aileni sana vermeyecek, hatta bunu sana dosdoğru söyleyecektir dedim; bütün suçlarını bağışlayıp, eski görev ve yetkilerini iade etmeye de söz verecektir ama dönmeyecek olursan, ananı, karını ve altı çocuğunu öldürmekle tehdit eder. Şamil’den bu dediğim doğrultuda bir haber alırsa nasıl bir tavır takınacağını bana açıkça söyleyip söylemeyeceğini sorduğumda, Hacı Murat ellerini ve gözlerini havaya kaldırdı, neyin ne olacağını bir tek Tanrı’nın bileceğini ama asla düşmanına teslim olmayacağını, çünkü Şamil’in kendisini bağışlamayacağından, eline geçirir geçirmez öldüreceğinden emin olduğunu söyledi. Şamil’in ailesini öldürmek gibi büyük bir düşüncesizlik yapmayacağına inanıyor: Böyle yapmakla ilkin onu daha gözü kara, daha tehlikeli bir düşman haline getirmiş olurmuş; ikincisi de Dağıstan’da pek çok etkili insan onu böyle bir şey yapmaktan caydırırmış. Elbette gelecekte neler olacağını bir tek Tanrı bilir diye yineledi birkaç kez; ama şu aralar tek düşündüğünün kurtulmalık verip ailesini Şamil’in elinden kurtarmak olduğunu söyledi. Allah rızası için Çeçen dolaylarına dönmeme izin verin dedi, oralardaki yöneticilerimizin yardımıyla ailesiyle ilişki kurabileceğini, onların durumları hakkında bilgi toplayabileceğini ve kurtarmanın çarelerini araştırabileceğini söyledi. Düşman bölgesinde bile ona bağlı pek çok adamı varmış, hatta kendisinden yana olan naipler bile varmış. Ruslara boyun eğmiş ya da henüz tarafsız olan halk arasında, bizim de yardımımızla hedefe ulaşma yolunda kolayca yararlı ilişkiler kurabileceğini, bunun bizim için çalışmasını ve bizim güvenimizi kazanmasını kolaylaştıracağını düşünüyor. Onu yirmi, otuz Kazak atlısıyla yeniden Grozni’ye göndermemizi istiyor; bu atlılar hem onu düşman saldırısından koruyacak, hem de bize niyetinde ne kadar içten olduğunu göstermeye yarayacakmış.</p>
				<p class="normal">Bütün bunların kafamı ne kadar karmakarışık ettiğini anlıyorsunuzdur umarım, Aziz Prens; zira hangi adımı atarsam atayım büyük sorumluluk yüklenmiş olacağım. Ona gözü kapalı güvenebilmem mümkün değil, ihtiyatsızlık olur böyle bir şey; beri yandan kaçmasını engellemek için kendisini kilit altında tutmaksa, kanımca hem adaletsiz, hem de siyaseten yanlış bir davranış olur. İlkin haber kısa sürede bütün Dağıstan’a yayılır ve kimi açıkça, kimi üstü kapalı bir biçimde Şamil’e karşı olan ve imamın en gözü pek, en girişken yardımcısının istemeye istemeye de olsa kendini bize teslim olmak zorunda hissetmiş olması gerçeğiyle yakından ilgilenen insanlarda (ki sayıları hiç az değil) bizimle birlik olma konusunda bir isteksizlik yaratır. Hacı Murat’a tutsak gibi davranmamız, onun Şamil’e ihanet etmesinin bizim lehimize yarattığı olumlu etkinin kaybolmasına yol açar.</p>
				<p class="normal">O bakımdan şu izlediğim tutumdan başka bir tutum izleyemeyeceğimi düşünüyorum ama yine de, aklına eser de Hacı Murat kaçıp gidecek olursa, işte o zaman büyük bir yanlışın hesabını vermek zorunda kalacağım. Hizmet sırasında, hele de böyle dolambaçlı işlerde hata yapma tehlikesini göze almadan, sorumluluk üstlenmeden dümdüz bir yolda yürür gibi yürümek elbette olanaksız ama yürüdüğünüz yol size doğru görünüyorsa, ne olursa olsun yürüyeceksiniz.</p>
				<p class="normal">Sizden, yazdıklarımı imparator hazretlerinin görüşlerine sunmanızı rica ediyorum Aziz Prens; şayet yüce hükümdarımız davranışlarımı onaylamak lütfunda bulunurlarsa, bu beni son derece mutlu edecektir. Yukarıda yazdıklarımı General Zavodovskiy’e ve Hacı Murat’la doğrudan ilişki kurması için Kozlovskiy’e de yazdım, Hacı Murat’ı da Kozlovskiy’in izni ve onayı olmadan hiçbir şey yapamayacağı, hiçbir yere gidemeyeceği konusunda uyardım. Bir muhafız müfrezesi refakatinde istediği gibi gezip dolaşmasının bizim için daha iyi olacağını söyledim; aksi takdirde Şamil her yerde Hacı Murat’ı kilit altında tuttuğumuzu yayacaktır. Yalnız bu arada kendisinden Vozdvijenskaya’ya gitmemesi için de söz aldım, orada oğluma teslim olduğu için onu kunak (dostu) olarak görüyor; oysa oğlum o bölgenin yöneticisi değil ve bu ziyaretler herhangi bir yanlış anlamaya neden olabilir. Öte yandan Vozdvijenskaya düşmanın kalabalık olduğu yerleşim yerlerine oldukça yakın bir yer; güvenilir adamlarıyla ilişki kurmak istiyorsa, Grozni bu iş için çok daha uygun bir yer.</p>
				<p class="normal">Ricası üzerine yanına verdiğim ve kendisinden bir an bile ayrılmayacak yirmi güvenilir Kazaktan başka, Tatarca bilen, Hacı Murat’ı yakından tanıyan ve galiba onun da güvenini kazanmış olan, son derece akıllı, değerli bir subay, Süvari Binbaşı Loris-Melikov da yanında olacak.</p>
				<p class="normal">Bu arada Hacı Murat konusunda görüşüne başvurduğum Tarhanov da benim tutumumu tümüyle destekledi. Yani Hacı Murat’ı ya en katı koşullar altında hapsetmemiz gerektiğini ya da hapsetmeyeceksek, korunması çok zor biri olduğundan, bütünüyle ülkeden uzaklaştırılmasının en doğru hareket olacağını söyledi. Ama bu kez de Hacı Murat’la Şamil’in arasının bozuk olmasının bize sağladığı yararları yok etmiş olacağımız gibi, dağlıların Şamil yönetimine karşı duyacakları kaçınılmaz öfke ve sızlanmaları da kendi elimizle önlemiş oluruz. Prens Tarhanov bana, Hacı Murat’ın, Şamil’in söz vermiş olmasına karşın, kendisini bağışlamayacağından, öldürteceğinden emin olduğunu söyledi; Tarhanov da bu konuda Hacı Murat’a inanıyormuş. Onu kaygılandıran tek şey Hacı Murat’ın dinine olan bağlılığı, Şamil’in onu bir tek bu yönden etkileyebileceğini düşünüyor. Ama yukarıda da dediğim gibi, Hacı Murat’ı ne şimdi, ne de dönüp gelmesinden bir süre sonra canından olması gibi bir durumun söz konusu olmadığına ikna edebilmiş değil.</p>
				<p class="normal">Burada olup bitenlere ilişkin olarak size anlatmak istediklerim bu kadar Aziz Prens.”</p>
		
		</body>
</html>