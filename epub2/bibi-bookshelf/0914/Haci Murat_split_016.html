<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Haci Murat</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_13">XIII</h1>
				<p class="normal">Hacı Murat neşeli bir yüzle karşıladı Loris-Melikov’u. Sedire yerleşirken:</p>
				<p class="normal">“Devam ediyor muyuz?” diye sordu.</p>
				<p class="normal">“Elbette.” dedi Loris-Melikov. “Ben de senin adamlarla birlikteydim, konuştuk biraz. İçlerinden biri pek neşeli.”</p>
				<p class="normal">“Evet, Han Mahoma’nın aklı havadadır biraz.” dedi Hacı Murat.</p>
				<p class="normal">“Genç, yakışıklı adamın da hoşuma gitti.”</p>
				<p class="normal">“Ha, Eldar. Gençtir, ama çelik gibidir.”</p>
				<p class="normal">İkisi de sustu.</p>
				<p class="normal">“Devam edeyim mi anlatmaya?”</p>
				<p class="normal">“Evet, evet.”</p>
				<p class="normal">“Hanları nasıl öldürdüklerini anlatıyordum. Onları öldürdükten sonra Hamzat, Hunzah’a girdi, han sarayına kuruldu. Geriye bir tek hanların anası kalmıştı. Hamzat onu yanına çağırdı. Ama kadın onu paylar gibi konuşunca Hamzat müridi Asildar’a bir göz kırptı, aynı anda sırtına saplanan bir bıçakla kadın yere yıkıldı.”</p>
				<p class="normal">“Kadını öldürmesinin nedeni ne peki?”</p>
				<p class="normal">“Öldürmeyip ne yapacaktı? Arkadaki ayak daima öndekini izler. Soyun kökünü kurutmak gerekiyordu. Onlar da öyle yaptı. Hanların en küçüğünü de Şamil öldürdü, uçurumdan aşağı attı. Tüm Avar diyarı Hamzat’a boyun eğdi, bir tek ben ve kardeşim boyun eğmedik. Döktüğü kanların öcünü alacaktık. Boyun eğmiş gibi göründük ama düşündüğümüz tek şey öç almaktı. Dedemize akıl danıştık ve Hamzat’ın saraydan çıkacağı anı kollayıp onu pusuya düşürmeye karar verdik. Biri bizi dinlemiş, konuştuklarımızı Hamzat’a iletmiş, o da dedemi yanına çağırıp gözdağı vermiş: ‘Bana bak, torunlarının hakkımda kötü şeyler tasarladığı doğruysa, seni de onlarla birlikte ipe çekerim, haberin olsun. Benim yapıp eylediklerim kutsal işlerdir, kimse bunlara engel olamaz. Var git evine ve bu söylediklerimi iyi düşün.’ Dedem eve gelip bize bunları anlattı. Bunun üzerine biz de daha fazla beklemeyip hemen harekete geçmeye, bayramın ilk günü camide bu işi bitirmeye karar verdik. Arkadaşlar plana karşı çıkınca kardeşimle ben kaldık. Belimize ikişer tabanca soktuk, üzerimize de kepeneklerimizi atıp camiye gittik. Hamzat otuz müridiyle birlikte geldi. Hepsi yalınkılıçtı. Hamzat’ın hemen yanında en sevdiği müridi –hani şu hanların anasının kafasını uçuran– Asildar duruyordu. Kardeşimle beni görünce, “Kepeneklerinizi çıkarın!” diye bağırarak benim yanıma geldi. Elim hançerimdeydi, bir vuruşta onu yıkıp Hamzat’a doğru atıldım. Bu arada kardeşim Osman, Hamzat’a bir el ateş etti. Ama ölmemişti Hamzat, hançeriyle Osman’ın üzerine atıldı, ben de kafasından vurup işini bitirdim. Ama otuz müride karşı iki kişiydik. Kardeşim Osman’ı öldürdüler. Ben caminin penceresinden atlayıp kaçtım. Hamzat’ın öldüğünü duyan halk ayaklandı, müritlerden kaçan kaçtı, kaçamayanların işini oracıkta bitirdiler.”</p>
				<p class="normal">Hacı Murat sustu, derin bir göğüs geçirdi.</p>
				<p class="normal">“Bütün bunlar yine iyiydi, daha sonra hepten kötüye gitti işler.” diye devam etti. “Hamzat’ın yerine Şamil geçti. Bana bir adamını gönderip Ruslara karşı birleşmemizi önerdi, kabul etmezsem Hunzah’ta taş üstünde taş bırakmayacağını, beni de öldüreceğini söyleyerek gözdağı verdi. Ne seninle birleşirim, ne de seni buraya sokarım diye haber yolladım ben de.”</p>
				<p class="normal">“Niye gitmedin ona?” diye sordu Loris-Melikov.</p>
				<p class="normal">Hacı Murat kaşlarını çattı, hemen karşılık vermedi:</p>
				<p class="normal">“Yapamazdım. Hem kardeşim Osman’ın, hem de Abununtsal Han’ın kanlısıydı Şamil. Bu yüzden gitmedim ona. General Rozen bana subay rütbesi verdi, tüm Avar diyarının başkanı yaptı. Burası iyiydi ama ardından Rozen tuttu, Avarların başına önce Gazikumıh Han’ı, Mehmet Mirza’yı, ardından da Ahmet Han’ı getirdi. Bu Ahmet Han beni hiç sevmezdi. Ölen hanların bacısı Sultanet’i oğluna istemiş, onlar da verimkâr olmayınca bunu benden bilmişti. Bu yüzden nefret ediyordu benden; öldürtmek için üzerime adamlarını saldı, kaçıp kurtuldum. Bunun üzerine General Klugenau’ya gidip bana kara çaldı: Avarlara, askerlere odun vermeyin diyormuşum. Bir de sarık –Hacı Murat papağının üzerindeki sarığı gösterdi– sarıyor demiş, bu benim Şamil’den yana geçtiğimi gösteriyormuş. General inanmadı tabii bunlara ve bana dokunmamasını emretti. Ama General Tiflis’e gidince, Ahmet Han yine bildiğini okudu: Bir bölük askerle gelip beni yakaladı, bir topa zincirledi. Altı gün böyle tuttular. Yedinci gün Temirhan Şura’ya götürdüler. Kırk silahlı askerle çevrili olarak. Ellerim bağlıydı ve kaçacak olursam öldürülmem emredilmişti. Eminim yaparlardı da. Moksoh’a yaklaştığımızda yol iyice daraldı, sağda elli kulaç derinliğinde bir uçurum vardı; askerin sağına, uçurumdan yana geçtim. Asker beni durdurmak istedi ama kendimi aşağı bırakıverdim, ardım sıra askeri de sürüklemiştim. Asker öldü, ben sağ kaldım. Kaburgalarım, başım, kollarım, bacaklarım hepsi kırıldı, parçalandı. Sürünmeye çabaladım, yapamadım. Başım dönüyordu, sonra kendimden geçmişim. Gözlerimi açtığımda kan içinde olduğumu gördüm. Derken bir çoban fark etti beni, herkesi başıma topladı. Avula götürdüler beni. Kaburgalarım, başım iyileşti, bacaklarım da iyileşti, ama şu kısa kaldı.”</p>
				<p class="normal">Hacı Murat eğri bacağını uzattı.</p>
				<p class="normal">“Ama zararı yok, iş görüyor.” dedi. “İnsanlar tanıdılar tabii ve gelip gitmeye başladılar. Kendimi toparlayınca Tselmes’e gittim. Avarlar yine başlarına geçmemi istediler,” sakin, kendinden emin ve gururla söyledi bunu Hacı Murat, “ben de kabul ettim.”</p>
				<p class="normal">Hacı Murat çevik bir hareketle yerinden kalktı, heybesinden bir çanta, çantadan da sararmış iki mektup çıkarıp Loris-Melikov’a uzattı. Mektuplar General Klugenau’dandı. Loris-Melikov’un okuduğu ilk mektupta şunlar yazıyordu:</p>
				<p class="normal">“Asteğmen Hacı Murat! Hizmetimde bulunduğu süre içinde senden memnundum ve seni iyi bir insan olarak gördüm. Geçenlerde Tuğgeneral Ahmet Han bana senin bir hain olduğunu, başına sarık sardığını, Şamil’le ilişkin olduğunu ve halkı Rus makamlarına karşı itaatsizliğe kışkırttığını bildirdi. Tutuklanmanı ve bana getirilmeni emrettim, kaçtın; iyiliğine mi oldu bu senin, yoksa kötülüğüne mi, bilmiyorum, çünkü suçlu olup olmadığını bilmiyorum. Şimdi beni iyi dinle: Vicdanın yüce çarımıza karşı temizse, eğer hiç suçun yoksa bana gel. Kimseden korkma, korumam altında olacaksın. Han da sana bir şey yapamaz, çünkü o da benim komutam altındadır; dolayısıyla korkmanı gerektirecek bir şey yok.”</p>
				<p class="normal">Mektubun sonrasında Klugenau, her zaman sözünü tutmuş, hak bilir, adaletli bir insan olduğunu belirterek yanına gelmesi için Hacı Murat’ın aklını çelmeye çalışıyordu.</p>
				<p class="normal">Loris-Melikov ilk mektubu okuyup bitirince, Hacı Murat ikinci mektubu çıkardı ama Loris-Melikov’a vermeden önce, ilk mektubu nasıl yanıtladığını anlattı:</p>
				<p class="normal">“Sarığı Şamil için değil, ruhumun kurtuluşu için sardığımı yazdım ona; Şamil’den yana geçmek istemiyorum, istesem de geçemem zaten, çünkü babam, kardeşlerim, yakınlarım hep onun yüzünden öldü. Ruslara da geçemem, dedim, çünkü onurum kirletildi, ayaklar altına alındı orada. Hunzah’ta zincirliyken, alçağın teki üstüme sı…tı.<sup class="calibre3"><a href="Haci%20Murat_split_029.html#footnote-100-27" id="footnote-100-27-backlink" name="footnote-100-27-backlink">[27]</a></sup> Bu alçağın canı alınmadıkça size geçemem. En önemlisi de Ahmet Han denilen sahtekârdan korkuyorum. Bunun üzerine general bana şu mektubu yolladı.” Ve Hacı Murat, Loris-Melikov’a öbür kâğıdı uzattı. Bu ikinci sararmış kâğıtta da şunları okudu Loris-Melikov:</p>
				<p class="normal">“Mektubumu yanıtladığın için teşekkür ederim. Korktuğundan değil, bir gâvurun aşağılaması yüzünden geri gelmediğini yazıyorsun. Rus yasalarının adil olduğu konusunda sana güvence veririm, seni aşağılamak cesaretini gösteren kişi, senin gözünün önünde cezalandırılacak; bu işin kovuşturulması emrini verdim bile. Beni dinle Hacı Murat: Aslında sana içerlemekte haklıyım, çünkü bana, benim verdiğim şeref sözüne inanmıyorsun; dağlıların kimseye güvenmeyen, kuşkucu karakterini bildiğim için seni bağışlıyorum. Eğer vicdanın temizse ve sarığını da salt ruhunun kurtuluşu için sarıyorsan, kimse seni suçlayamaz, Rus hükümetinin de, benim de gözlerimizin içine korkmadan bakabilirsin. <span class="ideitalik">Seni aşağılayan kişinin cezalandırılacağı konusunda </span>bana güven; malın mülkün de geri verilecek ve böylece de Rus yasalarının ne demek olduğunu görecek, öğreneceksin. Esasen Ruslar her şeye bambaşka bakıyor, aşağılık birinin yaptığı şerefsizlik yüzünden değerinden bir şey yitirmiş değilsin. Gimrili köylülerin sarık sarmalarına da bizzat ben izin vermiştim, bu işi nasıl görülmesi gerekiyorsa, öyle görüyorum; dolayısıyla yineliyorum, korkup çekinmeni gerektirecek hiçbir şey yok. Sana bu mektubu getirecek adamla birlikte gel buraya; kendisi bana sadıktır, <span class="ideitalik">senin düşmanlarının kölesi değil</span>, hükümetin önemli bir görevlisinin yakınlığını kazanmış biridir.”</p>
				<p class="normal">Klugenau, mektubunun bundan sonrasında yine yanlarına gelmesi için Hacı Murat’ın aklını çelmeye çalışıyordu.</p>
				<p class="normal">“İnanmadım tabii.” dedi Hacı Murat, Loris-Melikov mektubu bitirince, “ve Klugenau’ya gitmedim. Benim için önemli olan Ahmet Han’dan öç almaktı, bunu da Ruslar aracılığıyla yapamazdım. Bu arada Ahmet Han Tselmes’i kuşatmıştı, amacı beni ölü ya da diri ele geçirmekti. Çok az adamım vardı, baş edemezdim onunla. Bu sırada bir ulak Şamil’den mektup getirdi. Ahmet Han’a karşı bana yardım edeceğini, hatta Ahmet Han’ı öldüreceğini ve bütün Avar bölgesinin yönetimini bana vereceğine söz veriyordu. Uzun uzun düşündükten sonra Şamil’in safına geçtim. O zamandan beri de sürekli Ruslarla çarpıştım durdum.”</p>
				<p class="normal">Sözün burasında Hacı Murat girdiği savaşları anlattı. Çok fazla savaşa katılmıştı ve Loris-Melikov da bunların bir bölümünü biliyordu. Gerçekleştirdiği baskınların en ayırt edici yanı, son derece hızlı ve gözü pek olmalarıydı; hepsi de zaferle sonuçlanmıştı.</p>
				<p class="normal">Öyküsünü şu sözlerle bitirdi Hacı Murat:</p>
				<p class="normal">“Şamil’le hiçbir zaman dost olmadık. Benden korkardı, ayrıca bana ihtiyacı da vardı. Şamil’den sonra imam kim olacak diye sordular bir gün bana. Kimin kılıcı keskinse o olacak dedim. Bunu Şamil’e yetiştirmişler, o da benden kurtulmak istedi. Beni Tabasaran’a gönderdi. Gittim, bin koyun, üç yüz de at ele geçirdim. Bu yaptığım Şamil’in hoşuna gitmedi, beni naiplikten aldı, bütün parayı da kendisine göndermemi istedi. Bin altın yolladım. Müritlerini üzerime saldı ve her şeyime el koydu. Beni de yanına istedi; gidersem beni öldüreceğini bildiğim için gitmedim. Yakalayıp getirmeleri için adamlarını yolladı üzerime. Savundum kendimi ve kaçıp Vorontsov’a sığındım. Ama ailemi alamadım yanıma. Anam, karım, oğlum Şamil’in elinde. Serdara söyle: Ailem orada oldukça hiçbir şey yapamam.”</p>
				<p class="normal">“Söylerim.” dedi Loris-Melikov.</p>
				<p class="normal">“Çalış, çabala… sahip olduğum her şey senindir, yeter ki prensi etkile. Elim kolum bağlı ve ipin ucu Şamil’in elinde.”</p>
				<p class="normal">Bu sözlerle bitirdi Hacı Murat öyküsünü.</p>
		
		</body>
</html>