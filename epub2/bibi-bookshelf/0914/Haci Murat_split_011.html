<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Haci Murat</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_8">VIII</h1>
				<p class="normal">Petruha Avdeyev, Vozdvijenskaya hastanesinde canını teslim ederken, ihtiyar babası, yerine askere gittiği ağabeyinin karısı ve onun gelinlik çağa gelmiş kızı, her yanı buza kesmiş harman yerinde yulaf dövüyorlardı. Bir gün önce aralıksız kar yağmış, gece de sabaha doğru şiddetli ayaz çıkmış, her yan buza kesmişti. Sabah horozların daha üçüncü ötüşüyle uyanan ihtiyar, buz tutmuş camda ay ışığının göz kamaştırıcı aydınlığını görünce hemen ocak üzerindeki yerinden indi, ayakkabılarını, paltosunu, şapkasını giyip doğruca harman yerine gitti. Orada iki saat kadar çalıştıktan sonra eve dönüp oğluyla kadınları uyandırdı. Kadınlarla büyük oğlanın kızı harman yerine gelince yulaf dövecekleri alanı tertemiz süpürülmüş, buldular; tahta kürek bembeyaz kara batırılmıştı, küreğin hemen yanında da ucu havaya dikilmiş bir süpürge duruyordu ve yulaf demetleri, güzelce temizlenip, alana başları karşı karşıya gelecek şekilde iki uzun dizi olarak serilmişti. El dövenlerini alıp üç koldan ritmik bir şekilde çalışmaya başladılar. İhtiyar ağır, güçlü vuruşlarla sapı eziyor, kız düzenli aralıklarla demetlere yukardan vuruyor, gelin çeviriyordu.</p>
				<p class="normal">Ay batmış, gün ışımaya başlamıştı; diziyi bitirmek üzereydiler ki, sırtında gocuğu, başında şapkasıyla büyük oğul Akim geldi harman yerine.</p>
				<p class="normal">İşi bırakıp dövenine dayanarak duran babası:</p>
				<p class="normal">“Sen niye böyle boş geziyorsun?” diye seslendi.</p>
				<p class="normal">“Atlar tımar edilecek.”</p>
				<p class="normal">“Atlar tımar edilecekmiş.” diye dudak büktü babası, “Kocakarı yapar o işi. Al şu döveni de çalış biraz. İçmekten tulum gibi şiştin. Ayyaş herif!”</p>
				<p class="normal">“Sanki sen veriyorsun içkimi!” diye homurdandı oğul.</p>
				<p class="normal">“Ne dedin?” dedi ihtiyar gözdağı verircesine kaşlarını çatarak, dövenle saplara vurmayı da sektirmişti.</p>
				<p class="normal">Oğul sessizce el dövenini aldı, dört koldan başladılar dövmeye: tak, ta-ka-tak, tak, ta-ka-tak… Her üç vuruştan sonra ihtiyarın ağır döveninin sesi duyuluyordu: “Tak!”</p>
				<p class="normal">“Şu enseye bak, benim diyen beyde yoktur.” diye homurdanan ihtiyar, vuruşunu yine sektirdi ama tempo bozulmasın diye el döveninin zincirini havada şaklattı. “Benimse pantolonum belimden düşüyor.”</p>
				<p class="normal">Diziyi bitirdiler, kadınlar tırmıklarla samanı çekmeye giriştiler.</p>
				<p class="normal">“Senin yerine askere gittiği için aptallığına doymasın Petruha. Gitseydin belki orada adam ederlerdi seni, Petruha da burada senin beş katın işe yarardı.”</p>
				<p class="normal">“Yeter artık baba.” dedi gelin, kucağındaki dövülmüş sap demetini atarken.</p>
				<p class="normal">“Altı adamın karnını doyuruyoruz ama birinin bile bir işin ucundan tuttuğu yok. Petruha tek başına iki adamın işini görürdü…”</p>
				<p class="normal">Avlu tarafından karları gıcırdata gıcırdata kocakarının geldiği görüldü; ayağında kaba yünden sargılar ve huş kabuğundan çarıklar, patika görünümündeki ezilmiş karı izliyordu. Erkekler, samanından tam temizlenmemiş taneleri bir araya toplarken, kadınlarla kız harman yerini süpürüyorlardı.</p>
				<p class="normal">“Muhtar geldi.” dedi kocakarı. “Herkes angaryaya, tuğla taşımaya gidecekmiş. Kahvaltı hazırladım. Yiyin de öyle gidin bari.”</p>
				<p class="normal">“Peki, hemen git, Çaloy’u arabaya koş.” dedi ihtiyar, Akim’e. “Ağzını ayırma da yine senin yüzünden sorumlu tutulmayayım. Petruha’yı unutma.”</p>
				<p class="normal">Akim bu kez açıkça karşılık verdi babasına:</p>
				<p class="normal">“Evdeyken ona şarlardın, o gitti sövgülerinin hedefi ben oldum.”</p>
				<p class="normal">“Hak ediyorsun da ondan sövülüyor.” dedi annesi, tıpkı onun gibi sert. “Petruha’yı sana değişmeyecektik.”</p>
				<p class="normal">“Tamam, tamam!” dedi oğlu.</p>
				<p class="normal">“Tamam, tamammış. Evinin ekmeğini içkiye harç edersin, sonra da tamam, tamam!”</p>
				<p class="normal">“Bıkmadınız gitti şu konudan!” dedi gelin.</p>
				<p class="normal">Dövenlerini bırakıp hep birden evin yolunu tuttular.</p>
				<p class="normal">Baba oğul arasındaki geçimsizlik epey önce, neredeyse Pyotr’un askere gittiği zamanlarda başlamıştı. Aslında ihtiyar ta o zaman bile bu yaptığı işin şahini verip puhuyu alıkoymak olduğunu seziyordu. Yasaya, daha doğrusu yasayı ihtiyarın yorumlayışına göre, kim çocuksuzsa askere de o gitmeliydi. Akim’in dört çocuğu vardı, Pyotr’unsa yoktu ama Pyotr tıpkı babası gibi bir işçiydi: Onun gibi becerikli, sezgili, güçlü, dayanıklı, en önemlisi de çalışkan. Hiç boş durmazdı. Çalışan insanların yanından geçerken, tıpkı babası gibi yardıma koşar, işin bir ucundan tutardı: ya orağa sarılıp iki sıra ot biçer, ya araba yükler ya da ağaç kesip odun kırardı. İhtiyar Pyotr’a acıyordu ama yapacak bir şey de yoktu. Ölümden farksızdı askerlik. Asker senden koparılıp alınmış bir dilimdi, bunu anımsayıp durmanın yarayı tazelemekten farkı yoktu. Pek seyrek, o da bugün olduğu gibi büyük oğlunu iğnelemek için, hatırlardı ihtiyar Pyotr’un askere gidişini. Ama annesinin hiç aklından çıkmazdı küçük oğlu, iki yıldır ihtiyardan Petruha’ya biraz para göndermesini isteyip duruyordu. İhtiyarsa hep susuyordu.</p>
				<p class="normal">Avdeyevler varlıklı sayılırlardı, hatta ihtiyarın bir köşeye gizlediği paracıkları bile vardı ama dünyada bunlara dokunamazdı. İhtiyarın küçük oğlunu andığını duyan yaşlı kadın, hiç değilse yulaf satılınca küçük oğluna bir rublecik göndermesini istemeye karar vermişti. Öyle de yaptı. Gençler, angaryaya gittiklerinde kocasıyla baş başa kalmalarını fırsat bilip yulaf parasından Petruha’ya bir ruble göndermeye ikna etti ihtiyarı. Savurdukları yulaftan on iki ölçeği kızağa yerleştirme işi bitince, yaşlı kadın zangoça yazdırdığı mektubu kocasına verdi, ihtiyar da kente varınca mektubun arasına bir ruble koyup Pyotr’un adresine yollayacağına söz verdi.</p>
				<p class="normal">İhtiyar yeni gocuğunu ve kaftanını giymiş, ayaklarına da beyaz, yün sargılarını sarmıştı; mektubu para kesesine koyup duasını da ettikten sonra öndeki kızağa binip kentin yolunu tuttu. Arkadaki kızakta torunu oturuyordu. Kente varınca bir kapıcıya okuttuğu mektubu dikkatle dinledi, onayladığı belli oluyordu karısının yazdırdıklarını.</p>
				<p class="normal">Her şeyden önce dualar, kutsamalar ve eş, dost, akrabanın selamlarıyla başlıyordu mektup; sonra vaftiz babasının öldüğünü bildiriyor ve Aksinya’dan (Pyotr’un karısı) haber veriyordu: “Bizimle kalmak istemedi ve çalışmaya gitti. Şu var ki namusuyla, kendi halinde yaşadığını duyuyoruz.” Mektup ekindeki küçük armağandan, bir rubleden söz edildikten sonra, kendini tutamayan yaşlı kadın gözyaşları içinde zangoçtan aynen şunları yazmasını istemişti:</p>
				<p class="normal">“Bir de canım yavrum, biricik oğlum Petruşenka, seni hatırladıkça yüreğim parçalanıyor, gözlerimden sel gibi yaşlar boşanıyor. Bilmem ki, ah, canımın içi evladım, beni nasıl böyle bırakıp da gidebildin…” Burada yaşlı kadın böğürürcesine ağlamaya başlamış, ağlamış, ağlamış, sonunda zangoça:</p>
				<p class="normal">“Bu kadar yeter.” demişti.</p>
				<p class="normal">Mektup da aynen bu sözlerle bitiyordu ama Petruha ne karısının evden ayrıldığını öğrenebildi, ne mektup içindeki rubleyi alabildi, ne de annesinin son sözlerinden haberi oldu. Mektupla para, bir askeri yazıcının kaleminden çıkma, çok kısa bir yazı eşliğinde geri döndü: Pyotr “çarını, vatanını ve Hıristiyanlığı savunurken” ölmüştü.</p>
				<p class="normal">Acı haberi alan yaşlı kadın zaman buldukça ağlayıp sızladı, sonra kendini işlere verdi. İlk pazar kiliseye gidip, “iyi insanlara, Tanrı kulu Pyotr’u anmaları için” tatlı ekmek dağıttı.</p>
				<p class="normal">Asker dulu Aksinya da “topu topu bir yılcağız yaşadığı sevgili kocacığı”nın ölüm haberini alınca hüngür hüngür ağladı. Hem kocasına, hem de telef olmuş kendi yaşamına acıyordu. Ağlarken, “Pyotr Mihayloviç’in dalgalı kumral saçlarına, aşkına, öksüz yavrusu Vanka’yla sürdürmek zorunda kaldığı acı yaşamına” ağıtlar yakıyor ve “kardeşine acıdığı için askere giden ama el kapılarında perişan ettiği karısına acımayan Petruşa”ya sitemler ediyordu.</p>
				<p class="normal">İçindense, Pyotr’un ölümüne seviniyordu Aksinya. Evinde kaldığı kâhyadan gebeydi; bu gelişmeden sonra kimse ağzını açamaz, ileri geri laf edemezdi, ayrıca kâhya da onu ayartırken verdiği sözü yerine getirip onu nikâhına alabilirdi.</p>
		
		</body>
</html>