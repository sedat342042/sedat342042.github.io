<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Haci Murat</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_24">XXIV</h1>
				<p class="normal">Butler’in tek tesellisi askerlikte bulduğu şiirsellikti, üstelik yalnızca görevinde değil, özel yaşamında da dört elle bu şiirselliğe sarılmıştı; Çerkezler gibi giyiniyor, onlar gibi cigitlik yapıyordu. Hatta Bogdanoviç komutasında düzenlenen iki baskına katılması da aynı ruh halinin sonucuydu; gerçi her iki baskından da elleri boş dönmüşler, kimseyi ele geçirip öldürememişlerdi. Ama bu baskınlara katılma cesaretini göstermek ve Bogdanoviç gibi gözü pekliğiyle ünlü bir komutanın yanında, yakınında olmak Butler’e hoş, önemli bir şeymiş gibi geliyordu. Kumar borcunu, Yahudi’nin birine muazzam bir faizle borçlanarak kapattı; daha doğrusu, içinde bulunduğu çözümsüz durumu ertelemiş oldu. Durumunu düşünmemeye çalışıyordu, bunun için de askerlikteki şiirsellik dışında şarapta da avuntu arıyordu. Her gün biraz daha çok içiyor, ahlakça her gün biraz daha zayıflıyordu. Örneğin Marya Dmitriyevna’ya edepsizce kur yapmaya başlamış ama beklentilerinin tersine, kadından kesin bir karşı koyuş görünce, dehşetli utanmıştı.</p>
				<p class="normal">Nisan sonlarında, aşılmaz diye kabul edilen Çeçen topraklarında yeni bir harekat için, Prens Baryatinskiy’in Kabardin alayından iki bölük seçerek oluşturduğu yeni bir birlik geldi kaleye. Bu iki bölük Kafkas göreneğince Kurinskiy’de yerleşik birliklerce konuk edildiler. Yeni gelen erler kışlalara dağıtıldı ve akşam yemeklerinde yalnızca et, pilav değil, votka da verildi. Subaylar da subayların yanına yerleştiler ve ev sahibi subaylar tarafından ağırlandılar.</p>
				<p class="normal">Bu ağırlamalar, sesi güzel olanların söyledikleri şarkılarla tam bir cümbüşe dönüyordu. İçkiden yüzünün kırmızısı kül rengine dönen ve ata biner gibi oturduğu iskemlesinde kılıcını sağa sola sallayarak hayali düşmanları biçen İvan Matveyeviç, kâh sövüp sayıyor, kâh kahkahalarla gülüyor, kâh tek tek sarılıp herkesi öpüyor kâh “Şamil isyan etmiş tray-ray-ratatay!” diye pek sevdiği şarkının eşliğinde dans ediyordu.</p>
				<p class="normal">Butler de oradaydı. Bir yandan askerlikteki şiirsellikten bir şeyler bulmaya çalışıyordu bütün bu hengâmede, bir yandan da yüreğinin derinlerinde İvan Matveyeviç’e acıyordu ama binbaşıyı durdurmak mümkün değildi. Butler başının döndüğünü hissedince usulca çıkıp evinin yolunu tuttu.</p>
				<p class="normal">Küçük, beyaz evler ve yoldaki taşlar dolunay altında ışıl ışıldı. Ay ışığı öyle parlaktı ki, yoldaki minicik bir taş, bir saman çöpü, hayvan tersi bile rahatça görülebiliyordu. Eve yaklaştığında başını, omuzlarını şalıyla sarmış Marya Dmitriyevna’yla karşılaştı Butler. Marya Dmitriyevna’nın onu geri çevirmesinden sonra, utancından onunla karşılaşmamaya çalışıyordu. Şimdiyse ay ışığı ve şarabın sarhoşluğunun da etkisiyle, onun gönlünü alma, kendini yeniden ona sevdirme fırsatı olarak gördüğü bu karşılaşmaya pek sevinmişti.</p>
				<p class="normal">“Hayrola, nereye böyle?” diye sordu.</p>
				<p class="normal">“Benim ihtiyar ne halde gidip bir bakacaktım.” dedi Marya Dmitriyevna olanca sevecenliğiyle. Kendisine kur yapan Butler’i son derece içten ve bir o kadar da kararlılıkla reddetmişti ama onun ne zamandır kendisiyle karşılaşmaktan kaçınmasına da üzülüyordu.</p>
				<p class="normal">“Ne gereği var, gelir birazdan.”</p>
				<p class="normal">“Gelir mi?”</p>
				<p class="normal">“Gelemezse, getirirler.”</p>
				<p class="normal">“Ama hiç hoş olmaz öylesi.” dedi Marya Dmitriyevna, “Gitmesem mi?”</p>
				<p class="normal">“Yok, gitmeyin. Hadi eve gidelim.”</p>
				<p class="normal">Marya Dmitriyevna geri döndü, birlikte eve doğru yürümeye başladılar. Ay ortalığı öyle aydınlatıyordu ki, yola vuran gölgelerinde, başlarının çevresinden sanki bir ışık yayılıyordu. Başının çevresindeki bu ışımaya bakan Butler, Marya Dmitriyevna’ya kendisinden hâlâ hoşlandığını söylemek istiyor ama söze nasıl başlayacağını bilemiyordu. Marya Dmitriyevna da ne söyleyecek diye bekliyordu. Böylece hiç konuşmadan eve iyice yaklaşmışlardı ki, köşeden, başlarında komutanları, bir grup atlı asker çıkıverdi karşılarına.</p>
				<p class="normal">Marya Dmitriyevna kenara çekilirken:</p>
				<p class="normal">“Bunlar da kim böyle?” dedi.</p>
				<p class="normal">Ay ışığı arkadan vurduğu için, Marya Dmitriyevna subayı ancak karşı karşıya geldiklerinde tanıyabildi, geçmişte İvan Matveyeviç’le birlikte görev yapmış Kamenev’di bu.</p>
				<p class="normal">“Siz misiniz Pyotr Nikolayeviç?” dedi Marya Dmitriyevna.</p>
				<p class="normal">“Benim.” dedi Kamenev. “Aa, Butler! Merhaba! Bu saatte ayaktasınız ha? Marya Dmitriyevna’yla yürüyüş mü yapıyorsunuz? Aman dikkat, İvan Matveyeviç görmesin sakın! Sahi, o nerede?”</p>
				<p class="normal">Marya Dmitriyevna tulum ve şarkı seslerinin geldiği yanı göstererek:</p>
				<p class="normal">“Duymuyor musunuz?” dedi. “Âlem yapıyorlar!”</p>
				<p class="normal">“Sizinkiler mi âlem yapan?”</p>
				<p class="normal">“Hayır, Hasav-Yurt’tan gelenler var… onlara ikramda bulunuyorlar!”</p>
				<p class="normal">“Hah bu güzel işte. Ben de yetişeyim bari. Zaten binbaşımla işim çok kısa.”</p>
				<p class="normal">“Ne işiymiş bu?” diye sordu Butler.</p>
				<p class="normal">“Ufacık bir iş.”</p>
				<p class="normal">“İyi mi, kötü mü?”</p>
				<p class="normal">“Adamına göre değişir! Bizim için iyi, ama kimileri için berbat.”</p>
				<p class="normal">Kamenev, güldü. O arada eve gelmişlerdi.</p>
				<p class="normal">“Çihirev!” diye seslendi Kamenev. “Buraya gel!”</p>
				<p class="normal">Birliğindeki askerlerden bir Don Kazağı geldi. Sıradan bir Don Kazağıydı gelen asker: Ayaklarında çizmeleri, sırtında kaputu vardı, eyerinin iki yanında heybeler asılıydı.</p>
				<p class="normal">Kamenev atından inerken:</p>
				<p class="normal">“Çıkarsana şunu.” dedi.</p>
				<p class="normal">Kazak da atından indi, eyere asılı heybelerden birinden bir torba çıkardı. Kamenev torbayı aldı, elini içine soktu, sonra Marya Dmitriyevna’ya dönerek:</p>
				<p class="normal">“Son haberi göstereceğim size ama korkmayın sakın.”</p>
				<p class="normal">“Niye korkacakmışım?”</p>
				<p class="normal">“Alın o zaman!” diyerek torbadan kesik bir insan başı çıkarıp ay ışığına tuttu. “Tanıdınız mı?”</p>
				<p class="normal">Kesik başta, alın kemiğinin gözlerin üzerine gelen kısmı iyice dışarı fırlamıştı; saçı tıraşlı, kara sakalı ve bıyıkları kısacıktı, gözlerinin biri açık, öbürü yarı kapalıydı; tıraşlı kafa ortadan yarılmış ama tam ikiye ayrılmamıştı, burunda kurumuş, kabuk bağlamış kara bir kan kalıntısı vardı, boyunsa kanlı bir havluya sarılmıştı. Kafadaki bunca yara bereye karşın, morarmış dudakların kıvrılışında çocuksu bir saflık vardı.</p>
				<p class="normal">Marya Dmitriyevna kesik başa baktı, sonra dönüp hiçbir şey söylemeden hızlı adımlarla eve girdi.</p>
				<p class="normal">Butler bu korkunç baştan gözlerini alamıyordu. Yakın zamana dek akşamları dostça söyleştiği Hacı Murat’ın başıydı bu.</p>
				<p class="normal">“Ama nasıl olur bu? Kim öldürdü onu? Nerede?”</p>
				<p class="normal">“Kaçmaya kalkışmış… yakalandı.” dedi Kamenev, kesik başı Kazaka uzatırken.</p>
				<p class="normal">Butler’le birlikte eve girdiler.</p>
				<p class="normal">“Ama tam bir kahraman gibi öldü.”</p>
				<p class="normal">“Peki nasıl oldu bütün bunlar?”</p>
				<p class="normal">“Biraz bekleyin, İvan Matveyeviç de gelsin, her şeyi size bütün ayrıntılarıyla anlatacağım. Zaten buraya geliş amacım bu. Bütün kaleleri, avulları dolaşıp kesik başı göstermem emredildi.”</p>
				<p class="normal">İvan Matveyeviç’i çağırması için birini gönderdiler, binbaşı kendisi gibi fena halde sarhoş iki subayla birlikte geldi, ilk iş Kamenev’i kucaklamaya girişti.</p>
				<p class="normal">“Size Hacı Murat’ın kafasını getirdim.” dedi Kamenev.</p>
				<p class="normal">“Hadi oradan! Öldürdüler mi?”</p>
				<p class="normal">“Evet, kaçarken.”</p>
				<p class="normal">“Ben demiştim, bu bize bir oyun edecek diye. Hani, nerede? Göster kafayı!”</p>
				<p class="normal">Kazakı çağırdılar, elinde torbayla geldi. Kafayı çıkardılar, İvan Matveyeviç sarhoş gözleriyle uzun uzun baktı kafaya, sonra:</p>
				<p class="normal">“Kim ne derse desin, yaman adamdı.” dedi. “Verin de şunu bir öpeyim.”</p>
				<p class="normal">“Gerçekten de esaslı bir kafa bu!” dedi subaylardan biri.</p>
				<p class="normal">Herkes dikkatle baktıktan sonra kafayı yeniden Kazaka verdiler; Kazak da torbasına koydu, sonra elinden geldiğince ses çıkarmamaya çalışarak yumuşak bir hareketle yere bıraktı torbayı.</p>
				<p class="normal">Subaylardan biri:</p>
				<p class="normal">“Peki, kafayı gösterirken bir şeyler de söylüyor musun?” diye sordu Kamenev’e.</p>
				<p class="normal">İvan Matveyeviç bir kez daha:</p>
				<p class="normal"> “Verin de şunu bir öpeyim!” diye bağırdı. “Kılıcını armağan ettiydi bana!”</p>
				<p class="normal">Butler kapı önüne çıktı. Marya Dmitriyevna eşikte oturuyordu. Bir an dönüp Butler’e baktı, sonra hınçla başını çevirdi.</p>
				<p class="normal">“Ne oldu Marya Dmitriyevna?”</p>
				<p class="normal">“Hepinizin eli kanlı! Dayanamıyorum artık! Evet, hepinizin eli kanlı!”</p>
				<p class="normal">Ne diyeceğini şaşıran Butler:</p>
				<p class="normal">“Aynı şey herkesin başına gelebilir… Savaş bu.” dedi.</p>
				<p class="normal">“Savaşmış! Nasıl savaşsa bu? Eli kanlı katillersiniz işte o kadar. Ölü toprağa verilir, bunlarsa alay ediyor… Eli kanlılar!”</p>
				<p class="normal">Eşikten kalkıp merdivenleri indi ve eve arka kapıdan girdi.</p>
				<p class="normal">Butler yeniden konuk odasına döndü, Kamenev’den her şeyi bütün ayrıntılarıyla anlatmasını rica etti.</p>
				<p class="normal">Kamenev de anlattı.</p>
				<p class="normal">Olay şöyleydi.</p>
		
		</body>
</html>