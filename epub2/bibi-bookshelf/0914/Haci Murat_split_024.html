<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Haci Murat</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_21">XXI</h1>
				<p class="normal">Çeçen hattının ön kalelerinde yaşam eskisi gibiydi. Yalnız iki olay olmuş, bunlarda da askerler, Kazaklar ve milisler dağlıların peşine düşmüş ama hiçbirini yakalayamamışlardı. Bir defasında Vozdvijenskaya’dan, su içmekte olan sekiz Kazak atını da yanlarında götürmüşler, atlara bakan Kazakı vurup öldürmüşlerdi. Şu son yakılıp yağmalanan avul baskınından bu yana bir olay olmamıştı. Yalnız Prens Baryatinskiy’in sol kanat komutanlığına atanması dolayısıyla Çeçenler üzerine büyük bir operasyon düzenleneceği beklentisi vardı.</p>
				<p class="normal">Prens Baryatinskiy, veliahdın arkadaşı ve eski Kabardin Alayı komutanı olarak sol kanat komutanlığına getirilir getirilmez, Çernışev’in Vorontsov’a yazdığı mektupta çarın planı olarak belirttiği konulardaki uygulamayı devam ettirmek üzere ayrı bir birlik oluşturdu. Vozdvijenskaya’da toplanan birlik, Kurinskiy yönünden savaş alanına yollandı. Bütün birlikler orada toplanmış, ormanı kesiyorlardı.</p>
				<p class="normal">Genç Vorontsov göz alıcı bir çuha çadıra yerleşmişti, karısı Marya Vasilyevna sık sık ordugâha ziyarete geliyor ve bu çadırda geceliyordu. Baryatinskiy’le Marya Vasilyevna arasındaki ilişkiler kimse için bir giz değildi; sarayda bu işlerin nasıl döndüğünü bilmeyen askerlerle subaylar, sırf onun yüzünden gece devriyesine çıkarıldıkları için Marya Vasilyevna’ya dehşetli kaba sövgüler yağdırıyorlardı. Dağlıların toplarını ordugâh sınırına kadar getirip arada bir bu tarafa hedefi tutturamayan bir iki gülle sallamaları başka zaman kimsenin umurunda olmaz ve bununla ilgili hiçbir önlem alınmazdı ama Marya Vasilyevna geldiğinde, dağlılar toplarını ordugâha yaklaştırıp ateş ederek onu korkutmasın diye devriye çıkarmak zorunda kalıyorlardı. Hanımefendi korkmasın diye her gece devriyeye çıkmayı küçültücü bulan askerler ve yüksek sosyeteye girememiş subaylar kendisini hiç hayırla anmıyorlardı.</p>
				<p class="normal">Harp okulundan sınıf arkadaşlarını ve Kurinskiy Alayı’ndan silah arkadaşlarını görmek isteyen Butler, kendi birliğinden izin alarak savaşa hazırlanan birliği ziyarete geldi. Ziyaretinin ilk günleri çok neşeli geçti. Poltoratskiy’in çadırına yerleşti, kendisini görmekten sevinç duyan pek çok tanıdıkla karşılaştı. Bu arada Vorontsov’u da ziyaret etti, bir zamanlar aynı alayda oldukları için kendisini az da olsa tanıyordu. Vorontsov onu sevecenlikle karşıladı, Prens Baryatinskiy’le tanıştırdı ve Baryatinskiy’den önce sol kanat komutanı olan General Kozlovskiy onuruna verdiği veda yemeğine çağırdı.</p>
				<p class="normal">Yemek göz kamaştırıcıydı. Yan yana getirilip birleştirilen altı çadır boyunca uzanan yemek masası şişelerle, tabaklarla doluydu. Yemek, her yanıyla Petersburg Muhafız Alayı yaşamını anımsatıyordu. Saat ikide oturuldu sofraya. Masanın ortasında, bir tarafta Kozlovskiy, onun karşısında Baryatinskiy oturuyordu. Kozlovskiy’in solunda Vorontsov, sağında da onun karısı vardı. Uzun masada geri kalan yerleri, sağlı sollu, Kurinskiy ve Kabardin alaylarının subayları doldurmuştu. Butler, Poltoratskiy’in hemen yanındaydı; neşeyle gevezelik ediyor, yandaki arkadaşlarıyla kadeh tokuşturuyorlardı. Sıra sıcak yemeklere gelip de emir erleri kadehlere şampanya doldurmaya başlayınca Poltoratskiy içten bir korku ve yazıklanmayla:</p>
				<p class="normal">“Eyvah!” dedi, Butler’e, “Bizim ‘gibi’nin rezil olma vakti geldi.”</p>
				<p class="normal">“Neden?”</p>
				<p class="normal">“Neden olacak, konuşma yapması gerek. Becerebilir mi sanıyorsun?”</p>
				<p class="normal">“E, kardeş, kurşun yağmuru altında kalmaya benzemez bu iş. Hele bir de yanı başında saraylı bir hanım, saraylı cici beyler varsa. Valla bakınca yüreğim parçalanıyor adama.</p>
				<p class="normal">Subayların çoğu birbirine böyle şeyler söylüyordu.</p>
				<p class="normal">Sonunda o an geldi çattı. Baryatinskiy yerinden doğrulup kadehini kaldırdı ve Kozlovskiy’e için kısa bir iki şey söyledi. Baryatinskiy bitirince, Kozlovskiy kalktı ayağa ve kendinden emin, tok bir sesle konuşmasına başladı:</p>
				<p class="normal">“Ekselansları çar hazretlerinin yüce iradeleriyle buradan, sizlerden ayrılıyorum subay arkadaşlarım. Ama beni her zaman sizler gibi… Yani sizin yanınızda gibi biliniz… Herkesin bildiği gibi, tek askerle savaş olmaz. Benim gibi uzun yıllar ordusuna hizmet etmiş ve yüce hükümdarımız, imparator hazretlerinin yağmur gibi ödül ve iltifatlarına boğulmuş ve sahibi olduğum tüm komuta mevkileri gibi, sahibi olduğum bu çok değerli ad gibi… kısacası her şeyde, ama her şeyde olduğu gibi… –burada sesi titredi– benim borcum… yani kendimi borçlu gibi hissettiğim bir tek sizler… değerli dostlarım, evet yalnız sizlersiniz…” Kırışıklar içindeki yüzü büsbütün kırıştı, gözüne yaşlar hücum etti, hıçkırdı. “En içten teşekkürlerimi yüreğimden doğdukları gibi, içimden kopup geldikleri gibi, o içtenlikle kabul etmenizi dilerim…”</p>
				<p class="normal">Daha fazla sürdüremedi, yerlerinden kalkıp yanına gelen subaylarla kucaklaşmaya başladı. Herkes duygulanmıştı. Prenses mendiliyle yüzünü kapamıştı. Prens Semyon Mihayloviç dudaklarını büzmüş, gözlerini kırpıştırıp duruyordu. Subayların da çoğunun gözleri yaşarmıştı. Kozlovskiy’i fazla tanımayan Butler bile göz yaşlarını tutamamıştı. Bütün bu olup bitenler, Butler’in çok hoşuna gitmişti. Sonra Baryatinskiy’in, Vorontsov’un, subayların, askerlerin şerefine kadehler kaldırıldı; masadan kalkıldığında hem içtikleri şaraptan, hem de fazlasıyla düşkün oldukları savaşçılık coşkusundan, herkesin başı dönüyordu.</p>
				<p class="normal">Güneşli, dingin, insanı canlandıran, muhteşem bir hava vardı. Kamp ateşlerinden çatırtılar yükseliyor, her yandan askerlerin söylediği şarkılar duyuluyordu. Bir kutlama havası vardı her şeyde, herkeste. Butler son derece mutlu, duygulanmış bir halde Poltoratskiy’in çadırına gitti. Çadırda toplanan subaylar oyun masasını hazırlıyorlardı. Yaver oyunu başlattı; banko yüz rubleydi. Butler, iki kez çadırdan dışarı çıktı, eli pantolon cebindeydi, avucunda sımsıkı cüzdanını tutuyordu; sonunda dayanamadı, kendine ve kardeşlerine verdiği sözü unutup oyuna girdi.</p>
				<p class="normal">Bir saat bile geçmemişti ki, tere batmış yüzü kıpkırmızı, tebeşir tozu içindeki her iki koluyla masaya abanarak, borç hesabını imzalıyordu. Kaybı o kadar büyüktü ki, hesabına göz ucuyla da olsa bakmaya korkuyordu. Aslında hesaplamasına gerek de yoktu: peşin alabileceği aylıklara, satacağı atın parasını eklediğinde bile şu doğru dürüst tanımadığı yavere olan borcunu ödeyemeyeceğinin farkındaydı. Aslında daha oynamak istiyordu ama yaver sert bir yüz ifadesiyle tertemiz, bembeyaz ellerinde tuttuğu oyun kâğıtlarını masaya bıraktı ve Butler’in tebeşirle yazılmış uzun borç sütununu toplamaya girişti. Butler, utana sıkıla borcunun hepsini ödeyemediği için yaverden özür diledi ve evdekilerden para isteyeceğini söyledi; bunu söylerken de herkesin kendisine acıdığını, herkesin hatta Poltoratskiy’in bile gözlerini kaçırdığını fark etti. Bu onun oradaki son akşamıydı. Oyun oynamaması, çağrılı olduğu yere, Vorontsov’un çadırına gitmesi gerekirdi; “Her şey ne güzel olurdu o zaman.” diye düşündü. Şu andaysa, tam bir kabusla karşı karşıyaydı.</p>
				<p class="normal">Eski dostlarla, yeni tanışlarla vedalaştıktan sonra evine döndü, gelir gelmez kendini yatağa attı ve kumarda büyük para kaybedenlerin hep yaptıkları gibi, on sekiz saat deliksiz uyudu. Marya Dmitriyevna, kendisine evine dek eşlik eden Kazaka çay parası vermek üzere ondan bir elli kopek rica etmesinden, üzgün halinden ve sorularına kısa yanıtlar vermesinden onun oyun oynayıp kaybettiğini anladı ve gitmesine izin verdiği için İvan Matveyeviç’e yüklendi.</p>
				<p class="normal">Ertesi gün öğleye doğru uyanan Butler durumunu hatırlar hatırlamaz, kendini tekrar az önce koynundan çıktığı unutuşun kollarına bırakmak istedi ama olacak iş değildi bu. Hiç tanımadığı bir adama dört yüz yetmiş ruble borçlanmıştı ve ne yapıp edip bu parayı bir yerlerden bulmalıydı. Bunun bir yolu kardeşiydi: Kendini tutamayıp yine kumar oynadığı için çok pişman olduğunu yazdı kardeşine ve ortak değirmenlerindeki hissesine mahsuben son bir kez daha beş yüz ruble göndermesi için yalvardı. Sonra cimri bir kadın akrabasına, kendisine beş yüz ruble borç vermesini, bunun için ne kadar isterse o kadar faiz ödeyeceğini yazdı. Son olarak da İvan Matveyeviç’e gitti, onda, daha doğrusu Marya Dmitriyevna’da para olduğunu biliyordu:</p>
				<p class="normal">“Olsa verirdim.” dedi İvan Matveyeviç. “Hiç düşünmez, hemen verirdim ama Maşka vermez. Kadın milletinin nasıl eli sıkı olduğunu bilirsin, şeytan alsın topunu! Ama bir yolunu bulmamız gerek. Kantinci olacak mendebur verir mi acaba?”</p>
				<p class="normal">Kantinciden elde edilebilecek bir şey yoktu, denemeye bile değmezdi. Butler’in tek kurtuluş umudu olarak geriye yalnızca kardeşi ve cimri akrabası kalıyordu.</p>
		
		</body>
</html>