<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Haci Murat</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_3">III</h1>
				<p class="normal">Hem kışlanın, hem de askerlerin kaldıkları evlerin ışıkları çoktan sönmüştü ama kaledeki evlerin en gösterişlisinin bütün pencereleri ışıl ışıldı. Kurinskiy Alayı komutanı Albay Prens Semyon Mihayloviç Vorontsov’un eviydi burası; kendisi ordu başkomutanının oğluydu. Vorontsov, bu küçük Kafkas köyünde, Petersburg’un ünlü güzellerinden olan karısı Marya Vasilyevna’yla birlikte son derece gösterişli, görkemli, buralarda bugüne dek benzeri görülmemiş bir yaşam sürüyordu. Ama Vorontsov’a, özellikle de karısına bakacak olursanız, burada alçakgönüllü bile değil, basbayağı bin bir yoksunlukla dolu bir hayatları vardı; yerli halka gelince, ilk kez tanık olduğu bu ışıltılı, göz alıcı yaşam karşısında ağzı bir karış açık, kalakalmıştı.</p>
				<p class="normal">Saatin gece yarısını bulduğu şu anda da, ağır perdeleri kapalı, kocaman tek parça halıyla kaplı salonda beyler oturmuş, dört mumun aydınlattığı masada kâğıt oynuyorlardı. Oyunculardan biri, üniforması gösterişli yaver kordonları ve apoletleriyle süslü, uzun yüzlü, sarışın bir adam olan ev sahibi Albay Vorontsov’du; oyun eşi, bu yakınlarda da Prenses Vorontsova’nın ilk kocasından olma oğluna öğretmenlik yapmaya başlamış, Petersburg Üniversitesi mezunu, asık yüzlü, saçları tarak görmemiş bir gençti. Onlara karşı oynayan iki subaydan biri hassa alayından gelmiş, al yanaklı, ablak yüzlü, bölük komutanı Yüzbaşı Poltoratskiy; öbürüyse masada dimdik oturan, güzel ama soğuk yüzlü alay yaveriydi. Ev sahibesi kara kaşlı, badem gözlü, yapılı, güzel bir kadın olan Prenses Marya Vasilyevna, Poltoratskiy’in yanında oturuyor, elindeki kâğıtları görmek için eğildikçe, içten tel halkalarla destekli, çanı andıran geniş etekliği yüzbaşının bacaklarına dokunuyordu. Sözleri, bakışları, gülümsemesi, bedenin her kımıltısı, sürdüğü koku Poltoratskiy’i kendinden geçirdiği, ona Prenses’in hemen yanı başında durmakta olduğu gerçeğinden başka her şeyi unutturduğu için, Yüzbaşı yanlış üstüne yanlış yapıyor, oyun eşini çileden çıkarıyordu.</p>
				<p class="normal">Poltoratskiy’in ası attığını gören yaver kıpkırmızı kesilerek:</p>
				<p class="normal">“E, bu kadarına pes artık!” diye homurdandı. “Yine ası verdin yahu!”</p>
				<p class="normal">Poltoratskiy uykudan henüz uyanmış gibi iri kara gözlerinin tertemiz bakışlarını hiçbir şey anlamadan yavere dikti.</p>
				<p class="normal">“Bağışlayın onu!” dedi Marya Vasilyevna gülümseyerek yavere; sonra Poltoratskiy’e dönerek, “Bakın, söylemiştim size.” dedi.</p>
				<p class="normal">“Ama sizin söylediğiniz bu değildi ki.” dedi Poltoratskiy de gülümseyerek.</p>
				<p class="normal">“Bu değil miydi?” dedi prenses ve yeniden gülümsedi.</p>
				<p class="normal">Prensesin, gülümsemesine karşılık vererek yeniden gülümsemesi Poltoratskiy’i öyle heyecanlandırdı, öyle sevindirdi ki, yüzü kıpkırmızı oldu ve hızla masadan toparladığı kâğıtları karmaya başladı.</p>
				<p class="normal">“Sıra senin değil!” dedi yaver sertçe ve bir parmağı yüzüklü, bembeyaz ellerine aldığı kâğıtları onlardan bir an önce kurtulmak ister gibi dağıtmaya başladı.</p>
				<p class="normal">Prensin uşağı girdi salona ve nöbetçinin prens hazretlerini görmek istediğini bildirdi.</p>
				<p class="normal">“Bağışlayın beyler!” dedi Vorontsov, İngilizce aksanlı bir Rusçayla. “Yerime sen geç Marie.”</p>
				<p class="normal">“Kabul mü beyler?” dedi prenses, yüzünde mutlu kadınlara özgü ışıltılı bir gülümsemeyle; upuzun boyuna karşın, çevik bir hareketle yerinden doğruluvermiş, ipeklerini hışırdatarak kocasının yerine geçmişti.</p>
				<p class="normal">“Her zaman her şeye uyarım.” dedi yaver; karşısına oyunun acemisi bir rakibin geçmesine pek sevinmiş gibiydi. Poltoratskiy de gülümseyerek ellerini iki yana açtı.</p>
				<p class="normal">Prens salona döndüğünde parti bitmek üzereydi. Son derece neşeli, heyecanlı bir havayla:</p>
				<p class="normal">“Bir teklifim var baylar.” dedi.</p>
				<p class="normal">“Nedir?”</p>
				<p class="normal">“Birer şampanyaya ne dersiniz?”</p>
				<p class="normal">“İşte buna her zaman varım.” dedi Poltoratskiy.</p>
				<p class="normal">“Doğrusu bu hiç fena olmazdı.” dedi yaver.</p>
				<p class="normal">“Şampanya getir Vasiliy!” diye emretti prens.</p>
				<p class="normal">“Niye çağırmışlar seni?” diye sordu Marya Vasilyevna.</p>
				<p class="normal">“Nöbetçi… yanında da bir adam vardı.”</p>
				<p class="normal">Marya Vasilyevna ilgiyle, çabuk çabuk:</p>
				<p class="normal">“Kim, hangi adam?” diye sordu.</p>
				<p class="normal">Vorontsov, olmaz der gibi omuz silkerek:</p>
				<p class="normal">“Söyleyemem.” dedi.</p>
				<p class="normal">Marya Vasilyevna kocasının sözünü yineleyerek:</p>
				<p class="normal">“Demek söyleyemezsin?” dedi. “Görürüz bakalım.”</p>
				<p class="normal">Şampanya geldi. Birer kadeh şampanya içen konuklar oyunu sona erdirip hesap gördüler, ev sahipleriyle vedalaşmaya başladılar.</p>
				<p class="normal">Prens, Poltoratskiy’e:</p>
				<p class="normal">“Yarın sizin bölük mü gidiyor ormana?” diye sordu.</p>
				<p class="normal">“Evet. Ne vardı?”</p>
				<p class="normal">“Öyleyse yarın görüşürüz sizinle.” dedi prens hafifçe gülümseyerek.</p>
				<p class="normal">“Mutluluk duyarım.” dedi Poltoratskiy, Vorontsov’un kendisine ne dediğini pek de anlamadan, zira onun o anda düşündüğü tek şey, az sonra Marya Vasilyevna’nın iri, beyaz elini sıkacak olmasıydı.</p>
				<p class="normal">Marya Vasilyevna hep olduğu gibi, yalnızca kuvvetle sıkmakla yetinmedi Poltoratskiy’in elini, hızlı hızlı salladı da. Ayrıca az önce karoyu oynamakla yaptığı yanlışı bir kez daha hatırlattı gülümseyerek; Poltoratskiy prensesin gülümsemesini pek hoş, sevecen ve oldukça da anlamlı buldu.</p>
				<p class="normal">Evine dönerken Poltoratskiy’in yüreği kıpır kıpırdı; ancak onun gibi sosyetik bir çevrede yetişmiş ama ıssız kışlalarda aylar süren askerlik yaşamından sonra eski çevresinden bir kadınla karşılaşan birinin anlayabileceği bir heyecan içindeydi yüzbaşı. Hem de karşısına çıkan kadın Prenses Vorontsova gibi biriydi.</p>
				<p class="normal">Bir arkadaşıyla paylaştığı evinin önüne gelince dış kapıyı açmak için ayağıyla itti, ama kapı kilitliydi, açılmadı. Yumruğuyla sertçe çaldı kapıyı. Gene gelen olmadı. Tepesi attı, bir yandan ayağıyla, bir yandan kılıcının kabzasıyla adeta trampet çaldı kapıda. Ancak bundan sonra yaklaşan ayak sesleri duyuldu ve Poltoratskiy’in kölesi Vavilo sürgüyü çekip kapıyı açtı.</p>
				<p class="normal">“Kapıyı sürgülemek de nereden çıktı?! Öküz herif!”</p>
				<p class="normal">“Kapı hiç açık bırakılır mı Aleksey Vladi…”</p>
				<p class="normal">“Yine sarhoşsun! Şimdi gösteririm sana sarhoş olmayı…”</p>
				<p class="normal">Poltoratskiy, Vavilo’ya bir tane indirecekti ama vazgeçti.</p>
				<p class="normal">“Şeytan alsın seni. Çabuk bir mum yak.”</p>
				<p class="normal">“Hemen efendim.”</p>
				<p class="normal">Vavilo gerçekten de içkiliydi; depocunun isim günü kutlamasında kafayı çekmişti. Eve dönünce de depocu İvan Makeyiç’le kendi yaşamını karşılaştırarak düşüncelere dalıp gitmişti. İvan Makeyiç’in geliri vardı, evliydi, bir yıl sonra emekliye ayrılmayı düşünüyordu. Vavilo’ysa çocukken beylerin hizmetine verilmişti, yaşı kırkı geçtiği halde evlenemediği gibi, savruk bir adam olan efendisinin ardı sıra tam bir göçebe hayatı yaşıyordu. Gerçi iyi yürekli bir adamdı efendisi, fazla dövmezdi kendisini, ama yine de hayat denir miydi şu yaşadığına! “Kafkasya’dan dönünce azat etmeye söz verdi. Verdi de, özgür olunca nereye gideceğim ki ben? Hayat değil, it rezilliği!” diye geçirdi içinden Vavilo. Sonra öyle bir uyku bastırdı ki, biri içeri girip de bir şey aşırmasın diye, kapıyı sürgüleyip yattı.</p>
				<p class="normal">Poltoratskiy, arkadaşı Tihonov’la paylaştığı odaya girdi; Tihonov uyanarak:</p>
				<p class="normal">“Yine kaybettin değil mi?” dedi.</p>
				<p class="normal">“Tersine, on yedi ruble kazandım, bu arada epeyce de içtik.”</p>
				<p class="normal">“Bu arada Marya Vasilyevna’yı da seyrettin mi?”</p>
				<p class="normal">“Bu arada Marya Vasilyevna’yı da seyrettim.”</p>
				<p class="normal">“Neredeyse kalkma saati geldi.” dedi Tihonov. “Saat altıda hareket ediyoruz.”</p>
				<p class="normal">“Vavilo!” diye bağırdı Poltoratskiy. “Yarın beşte uyandır beni, tamam mı!”</p>
				<p class="normal">“Ama uyandırdım mı dövüyorsunuz?”</p>
				<p class="normal">“Sana uyandıracaksın dedim, duydun mu?”</p>
				<p class="normal">“Emredersiniz!”</p>
				<p class="normal">Vavilo, efendisinin çizmelerini ve giysilerini alıp çıktı.</p>
				<p class="normal">Yatağına uzanıp gülümseyerek bir cigara yaktı Poltoratskiy, mumu söndürdü. Karanlıkta Marya Vasilyevna’nın gülümseyen yüzü belirdi gözlerinin önünde.</p>
				<p class="normal">Vorontsovlar da hemen uyumadılar. Konuklar dağılınca Marya Vasilyevna kocasının önüne dikilip sertçe:</p>
				<p class="normal">“Eh bien, vous allez me dire ce que c’est?” dedi.</p>
				<p class="normal">“Mais, ma chère…”</p>
				<p class="normal">“Pas de ‘ma chère’! C’est un émissaire, n’est-ce pas?”</p>
				<p class="normal">“Quand même je ne puis pas vous le dire.”</p>
				<p class="normal">“Vous ne pouvez pas? Alors c’est moi qui vais vous le <br class="chapter"/>dire!”</p>
				<p class="normal">“Vous?”<sup class="calibre3"><a href="Haci%20Murat_split_029.html#footnote-100-11" id="footnote-100-11-backlink" name="footnote-100-11-backlink">[11]</a></sup></p>
				<p class="normal">“Hacı Murat, değil mi?”</p>
				<p class="normal">Kaç gündür Hacı Murat üzerine konuşmalar kulağına çalınan prenses, o gece evlerine gelip kocasıyla konuşan kişinin Hacı Murat’ın kendisi olduğunu düşünmüştü.</p>
				<p class="normal">İnkârın yararı yoktu, ama gelenin Hacı Murat’ın kendisi değil, yalnızca bir haberci olduğunu söyleyerek Vorontsov yine de karısını hayal kırıklığına uğrattı. Habercinin dediğine göre Hacı Murat yarın ormanda ağaç kesimi yapılan yere gelecekti.</p>
				<p class="normal">Genç karıkocanın kaledeki tekdüze yaşamlarına büyük sevinç katan bir olay oldu bu. Prensin babasının da bu habere çok sevineceğinden söz ettiler bir süre, yattıklarında saat üçe geliyordu.</p>
		
		</body>
</html>