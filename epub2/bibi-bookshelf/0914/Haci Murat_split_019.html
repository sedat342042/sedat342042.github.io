<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Haci Murat</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_16">XVI</h1>
				<p class="normal">Hiç zaman yitirilmeden yerine getirildi Nikolay Pavloviç’in bu emri ve 1852 Ocak ayında Çeçen topraklarına bir saldırı gerçekleştirildi.</p>
				<p class="normal">Bu iş için ayrılan kuvvet dört piyade taburu, iki yüz Kazak ve sekiz toptan oluşuyordu. Yürüyüş kolunun her iki yanındaki hendeklerde, uzun çizmeleri, kısa gocukları ve papaklarıyla, koruma görevi yapan erler aralıksız bir zincir halinde ine çıka ilerliyorlardı. Omuzlarında tüfekleri, göğüslerinde çapraz fişeklikleri vardı. Kol, hep olduğu gibi düşman topraklarında çıt çıkarmadan ilerlemeye çalışıyordu. Yalnız arada bir bozuk yerlerden geçerken toplardan metalik bir ses çıkıyor, kimi zaman topları çeken ve sessiz olunacak emrini anlamayan atlardan biri burnundan gürültüyle soluk verip kişniyor, kimi zaman da birlik komutanının iki yandaki zincir çok uzadığı, sıkışıp birbirine girdiği ya da yürüyüş koluyla arası çok açıldığı için kısık sesle adamlarına çıkıştığı duyuluyordu. Bunların dışında bir kez de yürüyüş koluyla iki yandaki koruma zinciri arasındaki çalılıktan bir anda yola fırlayıveren karnı ve kıçı beyaz, sırtı boz bir keçiyle, aynı renkte ama boynuzları arkaya doğru kıvrık bir teke sessizliğin bozulmasına neden oldu. Ürken güzel hayvanlar ön ayakları karınlarını döverek, uzun sıçramalarla yürüyüş koluna öyle yaklaştılar ki, birkaç er bağrışıp gülerek süngülerine geçirmek için hayvanların ardı sıra koştuysa da keçiler geri döndüler ve hızla yürüyüş kolunun arasından geçip, artlarına takılan birkaç atlıyı ve birliğin köpeklerini çaresiz bırakarak dağlara doğru kuş gibi uzaklaştılar.</p>
				<p class="normal">Kıştı henüz, ama güneş yükselmeye başlamıştı ve sabah erken yola çıkan birlik öğleye doğru on verst yol almıştı bile. Güneş öyle güçlüydü ki, süngülerin çeliğiyle topların metal kısımlarında zaman zaman parıldayıveren göz alıcı minik güneşlere bakamıyordu insan.</p>
				<p class="normal">Artlarında, az önce geçtikleri deli gibi akan, suları tertemiz bir dere; önlerinde sürülmüş tarlalar, pek derin olmayan yemyeşil vadiler, iyice ötelerde ormanlarla kaplı gizemli, kara dağlar, bunların ardında bıçak ağzı gibi keskin kayalar ve ufkun yükseklerinde her zaman güzel, her zaman değişken, elmas benzeri ışık oyunları yapıp duran karlı dağlar seçiliyordu.</p>
				<p class="normal">Beşinci bölüğün en başında uzun boylu, yakışıklı bir subay olan Butler yürüyordu: üzerinde siyah redingot, başında papak vardı, kılıcını omzundan çapraz asmıştı. Hassa alayından yeni ayrılmıştı. Taşkın bir yaşama sevinciyle ölüm tehlikesi, eylemde bulunma arzusuyla tek bir iradenin yönetimi altındaki büyük bir bütünün parçası olduğunu hissetmek gibi değişik duygular içindeydi. Butler’in ikinci çarpışması olacaktı bu ve az sonra üzerine kurşunların yağacağını düşünürken sevinçli bir heyecan duyuyordu; ne üzerine doğru uçup gelen güllenin karşısında kendini korumak için eğilecek, ne de kurşun vızıltılarına aldıracaktı, hatta daha önce de yaptığı gibi eğilmek şurada dursun başını büsbütün yukarı kaldıracak, gözlerinin içi gülerek arkadaşlarına ve erlere umursamaz bir sesle savaşla hiç ilgisi olmayan bambaşka konularda bir şeyler söyleyecekti.</p>
				<p class="normal">Birlik, ilerlemekte olduğu geniş yolu bırakıp mısır tarlasının ortasından geçen sapa bir yolu tuttu; ormana doğru yürüyorlardı ki, nereden geldiği belli olmayan bir gülle uğursuz ıslıklarla uçup geldi ve yol kıyısındaki hendeğe saplanarak bir çukur açtı.</p>
				<p class="normal">“Başlıyor.” dedi Butler neşeyle gülümseyerek, hemen ardında yürümekte olan arkadaşına.</p>
				<p class="normal">Gerçekten de bu güllenin hemen ardından, ellerinde sancaklarıyla Çeçen atlılar göründü ormanda. Tam ortalarında büyük, yeşil bir sancak seçiliyordu; gözleri şahin gibi keskin olan bölük başçavuşu, uzağı iyi göremeyen Butler’e karşılarında Şamil’i bulabileceklerini söyledi. Dağlılar tepeden aşağı inip bir dere yatağına geldi. Kısa boylu, üzerinde siyah redingotla tepesi beyaz, kocaman bir papak bulunan general, rahvan atını Butler’in bölüğüne doğru sürdü ve onlara aşağı inen atlıların sağına geçmelerini emretti. Butler hemen emredilen yöne çevirdi bölüğünü ama daha dere yatağına varmadan, geriden art arda iki top patlaması duydu. Dönüp baktı: İki topun üstünden yükselen mavimsi duman bulutu dere boyunca yayılıyordu. Topçu ateşini beklemedikleri anlaşılan dağlılar geri döndüler. Butler’in bölüğü de artları sıra yaylım ateşi açtı, her yanı barut dumanı kapladı. Vadinin yukarılarında dağlıların peşlerinden gelen Kazaklara ateş ettikleri görülüyordu. Birlik, dağlıları ikinci dere yatağının yamacındaki bir avula dek izledi.</p>
				<p class="normal">Butler ve bölüğü Kazakların ardı sıra avula girdi. Hiç kimse yoktu avulda. Yiyecekler ve kuru otlarla birlikte evleri yakmaları emredildi askerlere. Genzi yakan bir duman kapladı tüm avulu; askerler de duman içindeki evlere dalıyor, ne bulurlarsa alıyor, en çok da dağlıların götürmeye fırsat bulamadıkları tavukları yakalıyor ya da vuruyorlardı. Subaylar, dumandan uzakça bir yerde bir şeyler atıştırmışlar, birkaç kadeh de parlatmışlardı. Başçavuş da bir yerlerden bulduğu birkaç petek bal getirmişti onlara. Çeçenlerin hiç sesi çıkmıyordu. Öğleden biraz sonra geri çekilme emri geldi. Bölükler avulun dışında toplanıp yürüyüş kolu oluşturdu. Butler’e bu kez artçılık görevi düştü. Birlik tam hareket etmişti ki, birden Çeçenler göründüler ve artlarından ateş etmeye başladılar.</p>
				<p class="normal">Birlik açık alana çıkınca dağlılar izlemeye son verdiler. Bölüğünden kimse yaralanmadığı için Butler dönüş yolunda son derece keyifliydi. Sabah geçtikleri dereden yine geçtiler; mısır tarlalarıyla çayırlıktan geçerken dağıldılar, güzel şarkı söyleyenler öne geçip şarkılar söylemeye başladı. Yaprak kımıldamıyordu; hava öyle serin, saydam, öyle temizdi ki, yüzlerce verst ötedeki karlı dağlar hemen önlerinde gibi görünüyordu. Şarkılara ara verildikçe tempolu ayak sesleri ve top arabalarından yükselen şakırtılar, deminki şarkının başlangıç ya da fon müziği yerini tutuyordu. Butler’in beşinci bölüğünün söylediği şarkı, bir Junker’in alayının anısına bestelediği bir şarkıydı ve dans ritmindeydi. “Avcı kolu için bu da bir şey mi!” diye bir nakaratı vardı.</p>
				<p class="normal">Butler’le Binbaşı Petrov’un atları yan yana ilerliyordu. Petrov, Butler’in en yakın üstüydü; ikisi aynı evi paylaşıyorlardı. Hassa alayından ayrılıp Kafkasya’ya geldiği için sevinçliydi Butler. Bu kararı almasında belirleyici etken, Petersburg’da gece gündüz kumar oynayıp her şeyini kaybetmesi ve beş parasız kalmasıydı. Hassa alayında kalmayı sürdürse, kendisinde kumara karşı koyacak gücü bulamayacağından korkmuştu, öte yandan kumarda kaybedecek bir şeyi de kalmamıştı artık. Şimdi bunların hepsi geride kalmıştı. Bambaşka, güzel, yiğitliklerle dolu bir hayata başlamıştı arık. Beş parasız kaldığını da, ödemediği borçlarını da unutup gitmişti. Kafkasya, savaş, erler, subaylar, sarhoş, iyi yürekli, yiğit binbaşı Petrov… bütün bunlar öylesine harika şeylerdi ki, bazen Petersburg’da sigara dumanından göz gözü görmeyen bir odada, başı bir mengenede sıkıştırılıyormuş gibi ağrırken, nefret ettiği rakibine banko diyecek yerde burada, bu harika diyarda, kahraman Kafkasyalılar arasında bulunduğuna inanamıyordu.</p>
				<p class="normal">“Avcı kolu için bu da bir şey mi!” şarkısına yeniden başlamıştı bölüğü. Atı, müziğin temposuna uyarak neşeli adımlarla yürüyordu. Kül rengi, uzun tüylü bölük köpeği Trezorka, kuyruğunu kıvırmış, tam bir komutan gibi kaygılı bir yüzle bölüğün önünde koşturuyordu. Butler’in içi canlılık, huzur ve neşe doluydu. Savaş ona yalnızca kendisini içine attığı bir tehlike ya da ölüm ihtimali gibi görünüyordu; ödülü ve hem oradaki hem de Rusya’daki dostların saygısını da bu nedenle kazanıyordu. Savaşın öbür yüzü: Ölüm, askerlerin, subayların, dağlıların yaralanmaları, tuhaf ama hiç düşünmediği şeylerdi. Hatta savaşa ilişkin şiirsel hayallerinin bozulmaması için gayriihtiyari, hiçbir zaman ölü ve yaralılara bakmazdı. Şu anda da birlikte üç ölümüz on iki yaralımız vardı ama Butler sırtüstü uzatılmış bir ölünün yanından geçerken yalnızca tek gözüyle şöyle bir baktı ve tuhaf bir şekilde kıvrılmış sapsarı bir elle, ölünün başındaki koyu kırmızı lekeyi görünce daha fazla bakmadı. Dağlıları da yalnızca kendisini sakınması gereken bir takım atlı cigitler olarak görürdü.</p>
				<p class="normal">İki şarkı arasında:</p>
				<p class="normal">“İşte böyle, kardeş.” dedi binbaşı. “Burada durumlar sizin Petersburg’da olduğu gibi değil: ‘Sağa çark, hizaya bak, sola çark, hizaya bak!’ Çalıştık, çabaladık, artık eve dönüyoruz. Maşurka bize börekle lahana çorbası pişirmiştir. Hayatta insan başka ne ister? Öyle değil mi? Hey şarkıcılar, ‘Gün doğunca’ya başlayın.” Binbaşının en sevdiği şarkıydı bu.</p>
				<p class="normal">Sağlık memurunun kızıyla karıkoca hayatı yaşıyordu binbaşı; böylelikle de önceleri Maşka diye seslenilen kıza, giderek Marya Dmitriyevna denilir olmuştu. Marya Dmitriyevna, otuz yaşında, yüzünün her yanı çilli, sarışın, güzel bir kadındı; çocuğu yoktu. Geçmişi ne olursa olsun, binbaşıya sevgiyle bağlıydı; bir dadı gibi ardı sıra koşturur dururdu ki, sık sık kendini kaybedene kadar içen binbaşıya da tam böyle biri gerekti.</p>
				<p class="normal">Kaleye vardıklarında her şey tam binbaşının öngördüğü gibi oldu. Marya Dmitriyevna hem binbaşıya, hem Butler’e, hem de yemeğe çağrılan iki konuk subaya lezzetli, doyurucu yemekler çıkardı. Binbaşı dünyayı yedi içti, sonunda konuşamayacak hale gelince gidip yattı. Butler de yorgundu, ama keyifliydi, çihiri<sup class="calibre3"><a href="Haci%20Murat_split_029.html#footnote-100-35" id="footnote-100-35-backlink" name="footnote-100-35-backlink">[35]</a></sup> biraz fazla kaçırmıştı; o da odasına gitti, güç bela soyunup kolunu güzel kıvırcık saçlı başının altına koymasıyla deliksiz bir uykuya dalması bir oldu.</p>
		
		</body>
</html>