<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Haci Murat</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_17">XVII</h1>
				<p class="normal">Saldırı sonucu yakılıp yağmalanan köy, Hacı Murat’ın Ruslara geçmeden önce geceyi geçirdiği köydü.</p>
				<p class="normal">Hacı Murat’ın konakladığı evin sahibi Sado, Ruslar köye yaklaşırlarken ailesini de alarak dağlara kaçmıştı. Geri döndüğünde damı göçmüş, sundurmanın kapısı ve direkleri yanmış, ortalık pisletilmişti. Oğlunun, o güzel oğlanın, o gözleri pırıl pırıl parlayan, Hacı Murat’a hayranlıkla bakan oğlunun bir at çuluna sarılmış ölüsünü getirdiler camiye. Sırtından süngülemişlerdi çocuğu. Konukluğunda Hacı Murat’a hizmet eden o hoş, saygın kadın, şimdi göğsünü bağrını paralamış, yaşlı memeleri ortada, saçı başı darmadağın, yüzünü tırnaklarıyla kan içinde bırakmış, oğlunun başında dizlerini dövüyor, ağıt yakıyordu. Sado kazma kürek alıp, akrabalarıyla birlikte mezar kazmaya gitti. Dede, yıkık evin duvarına dayanmış, boş boş önüne bakarak çakısıyla bir dal parçasını yontuyordu. Arıların başından yeni dönmüştü. Kovanların olduğu yerde iki tınaz kuru ot yakılmış, ihtiyarın dikip gözü gibi baktığı kayısı ve vişne fidanları kırılıp yakılmıştı, ama hepsinden önemlisi, bütün kovanlar içlerindeki arı oğullarıyla birlikte yakılmıştı. Bütün evlerden ve iki yeni ölünün daha getirildiği meydandan kadın çığlıkları yükseliyordu. Küçük çocuklar da ağlayan analarına eşlik ediyorlardı. Yem olarak kendilerine verilebilecek hiçbir şey kalmayan aç hayvanların böğürtüleri duyuluyordu her yandan. Biraz daha büyük çocuklar hep yaptıkları gibi oyun oynamıyor, korku dolu gözlerle büyüklerine bakıyorlardı.</p>
				<p class="normal">Su alamasınlar diye çeşmenin de her yanını dışkılarıyla kirletmişlerdi. Cami de aynı akıbete uğramıştı, imamla öğrencileri temizlemeye çalışıyorlardı.</p>
				<p class="normal">Köy alanında toplanan yaşlılar, çömelmiş durumu tartışıyorlardı. Yediden yetmişe tüm Çeçenlerin Ruslara karşı nefretinden söz eden tek kişi yoktu. Çünkü nefret değildi duydukları, onun çok daha ötesinde bir şeydi: Rus köpeklerini insandan saymıyor, bu yaratıkların akıl almaz acımasızlıkları karşısında şaşkınlıkla karışık bir tiksinti duyuyorlardı ve nasıl fareyi, zehirli örümceği, dağdan inen kurtları doğal korunma refleksiyle yok etmek isterlerse, onları da öyle yok etmek istiyorlardı.</p>
				<p class="normal">Halkın önünde iki seçenek vardı: Ya yerlerinde kalıp vaktiyle bin bir çileyle var ettikleri ama bir anda akıl almaz bir barbarlıkla yok edilen her şeyi yine büyük çilelerle yerine koyup her an aynı felaketin yeniden başlarına gelmesine beklemek ya da bütün dini kuralları ve Ruslara duydukları bütün tiksintiyi bir yana bırakarak Ruslara boyun eğmek.</p>
				<p class="normal">Yaşlılar hep birlikte dua ettiler sonra oy birliğiyle, elçiler göndererek Şamil’den yardım istemeye karar verdiler, bunun hemen ardından da yakılıp yıkılanları yerine koymak için kolları sıvadılar.</p>
		
		</body>
</html>