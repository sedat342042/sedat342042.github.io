<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>1</h2>
<p>“İyi uykular yavrum.”</p>

<p>Noboru’nun annesi yatak odasının kapısını kapadı, kilitledi. Yangın çıksa ne yapardı ki? İlk işi oğlunun kapısını açmak olurdu kuşkusuz - kendi kendine böyle söz vermişti. Ya tahta kapı sıcaktan şişerse, ya kapının boyası anahtar deliğini tıkarsa? Ya pencere? Aşağıda çakıllı bir yol vardı, üstelik evin ikinci katı umut kıracak kadar yüksektir.</p>

<p>Noboru başına gelen bu belayı kendi aranmıştı. Şef’in sözüne uyup o gece evden kaçmasa bunlar hiç olmayacaktı. Sonradan onu sıkıştırmışlar, soru yağmuruna tutmuşlar, yine de Noboru, Şef’in adını söylememiş, onu ele vermemişti.</p>

<p>Noboru’lar, Yokohama ili Naka ilçesi Yamate mahallesindeki Yado Tepesi’nde, ölen babasının yaptığı evde otururlardı. Savaştan sonra işgal ordusu eve el koymuş, üst kattaki bütün yatak odalarının içine birer tuvalet yaptırılmıştı. Geceleri kapının üstünden kilitlenmesinde herhangi bir sakınca yoktu. Ama on üç yaşında bir çocuk için, bu dayanılmaz bir aşağılanma anlamını taşıyordu.</p>

<p>Eve bekçilik etsin diye bir sabah yalnız bırakılan Noboru, öfkesini kusacak bir şeyler bulabilmek için odasının altını üstüne getirmeye başladı.</p>

<p>Annesinin yatak odasına bitişik duvarda gömme bir konsol vardı. Noboru bütün çekmeceleri çekti. İçindekileri fırlatıp yere atarken boş çekmecelerin birine ışık düştüğünü fark etti.</p>

<p>Hemen kafasını çekmecenin boşluğuna soktu ve ışığın kaynağını buldu: Denizden yansıyan yaz güneşi annesinin boş yatak odasına vuruyordu. Vücudunu kıvırsa o boşluğa sığardı. Hatta yüzükoyun yere uzansa bir büyük adam bile yarı beline kadar rahatça girerdi. Noboru, bu delikten bakarken annesinin yatak odasını, yeni ve diri, taze bir şeylerin varlığı olarak algıladı.</p>

<p>Babasının New Orleans’tan getirttiği parlak, pirinç karyolalar, babasının ölümünden önce olduğu gibi, soldaki duvara dayanmıştı. Karyolalardan birinin üzerine yatak örtüsü serilmişti. Beyaz örtüde kocaman bir “K” harfi işliydi: Soyadları Kuroda idi. Uzun mavi kurdeleli, lacivert bir hasır şapka yatağın üzerinde duruyordu. Komodinin üzerinde de mavi bir vantilatör vardı.</p>

<p>Sağ taraftaki pencereye yakın bir yerde, üç kanatlı oval aynasıyla bir tuvalet masası bulunuyordu. Aynanın kanatları iyice kapanmamıştı. Kanatların arasındaki aralıktan aynanın kenarları buz kırıkları gibi parlıyordu. Aynanın önünde boy boy şişelerden oluşan bir şehir uzanıyordu: Kolonya şişeleri, parfüm şişeleri, mor renkli lavanta esansı şişeleri, kesmeleri güneşte parıldayan Bohemya işi kristal kâse... Kurumuş sedir ağacı yaprakları gibi buruşmuş duran koyu kahverengi dantel eldivenler.</p>

<p>Tuvalet masasının karşısında, pencere duvarına yaslanmış bir kanepe, iki koltuk, ayaklı abajur ve alçak, zarif bir masa duruyordu. El kasnağı, yeni nakışlanmış örneğiyle kanepenin üzerine bırakılmıştı. Böyle şeylerin modası çoktan geçmişti, ama Noboru’nun annesi elişlerine bayılırdı. Kasnaktaki örnek gümüşi gri üzerine işlenen cicili bicili bir kuşun, belki bir papağanın kanatlarına benziyordu. Kasnağın yanında, diğer teki olmayan uzun bir kadın çorabı, hiddetle çıkarılıp oraya atılmıştı. Ten rengi çorabın naylonu ile kanepenin suni ipek döşemesinin birleşimi odaya kıpır kıpır bir hava veriyordu. Annesi tam dışarı çıkacakken çorabının kaçtığını fark etmiş ve alelacele değiştirmiş olmalıydı.</p>

<p>Pencereden göz alıcı gökyüzü ve denizden yansıyan ışıkta çini gibi sert ve parlak duran bulut kırıntıları görünüyordu.</p>

<p>Noboru, annesinin yatak odasına baktığına inanamıyordu. Sanki bir yabancının odasıydı burası. Ama bir kadının odası olduğu kuşkusuzdu: Her köşede dişilik titreşiyor, havada uçuk bir koku dolanıyordu.</p>

<p>Sonra tuhaf bir şey takıldı Noboru’nun aklına. Bu gözetleme deliği rastgele bir şey miydi? Yoksa -savaştan sonra- evde işgal askerleriyle ailesi bir arada yaşıyorken... Noboru birden, bir başka gövdenin, kendisininkinden daha iri, sarışın, kıllı bir gövdenin bir zamanlar bu tozlu duvar dibine sokulduğu duygusuna kapıldı. Bu düşünce o daracık yerdeki havayı büsbütün boğdu ve dayanılmaz bir hal aldı. Konsolun altından sıyrıldığı gibi bitişik odaya koştu. Kapıyı açıp içeri daldığı andaki tuhaf duyguyu hiç unutmayacaktı.</p>

<p>Her köşesi bildik, alışılmış bu odanın, az önce delikten gördüğü gizemli odaya benzer bir yanı yoktu. Burası ağlayıp sızlanmaya geldiği odaydı -<i>Gemilere bakma bahanesiyle böyle ikide bir annenin odasına dalmaktan vazgeçmenin zamanı geldi artık, eskisi gibi bebek değilsin yavrum</i>- burası annesinin bir yandan esnemesini zor tutarak onun okul ödevlerine yardım ettiği odaydı; burası annesinin, kravatını doğru bağlamadı diye onu payladığı odaydı; annesinin dükkândan getirdiği hesap defterlerini kontrol ettiği odaydı...</p>

<p>Noboru deliği aradı. Bulmak kolay olmadı. Oymalı tahta kaplamaya ustaca gizlenmiş, kaplamanın üst kenarındaki dalgalı motifin altında kalan ufacık bir delik.</p>

<p>Noboru odasına döndü. Yerlere dağılmış çamaşırları topladı, çekmecelere doldurdu. Her şey eski haline dönünce, büyüklerin dikkatini konsola çekecek hiçbir şey yapmamaya ant içti.</p>

<p>Bu buluşundan kısa süre sonra, Noboru geceleri annesini gözetlemeye başladı. Özellikle annesinden azar ya da tokat yediği geceler yapıyordu bunu. Kapı kapanır kapanmaz, konsola koşuyor, çekmeceyi yerinden çıkarıyor, içeri odada yatmaya hazırlanan annesini tükenmez bir merakla seyrediyordu. Annesinin kendine iyi davrandığı geceler, hiç bakmıyordu delikten.</p>

<p>Gecelerin henüz dayanılmayacak kadar sıcak olmamasına rağmen, yatağa girmeden önce annesinin birkaç dakika çırılçıplak oturma alışkanlığı olduğunu keşfetti. Annesi duvar aynasına çok yaklaştığında Noboru onu gözetlemekte zorlanıyordu, çünkü ayna delikten bakılınca görünmeyen bir köşede asılıydı.</p>

<p>Annesi daha otuz üçündeydi ve her hafta tenis oynadığı için biçimini yitirmeyen vücudu güzeldi. Genellikle kokulu suyla silindikten sonra doğru yatağa girerdi. Ama bazı geceler tuvalet masasının önündeki tabureye yan oturur, kokusu Noboru’nun burnuna kadar gelen kokulu parmaklarını baldırlarının arasına sıkıştırır, hastalıktan çökmüş gibi görünen gözlerle aynada profilini seyrederdi. Öyle gecelerde, annesinin tırnaklarındaki kırmızı ojeyi kan sanan Noboru titrerdi.</p>

<p>Kadın vücudunu hiç böylesine yakından görmemişti. Annesinin omuzları, denize inen yamaçlar gibi, yumuşak kıvrımlarla aşağı uzanıyordu. Boynu ve kolları güneşten hafifçe yanmıştı. Oysa göğsünden aşağı, içinde lamba yanıyormuşçasına ılık, yumuşak bir beyazlık başlıyordu. Dik göğüsleri bedeninden sertçe fırlıyor ve annesi onları elleriyle ovuşturduğu zaman gül pembesi göğüs uçları ürpererek dikleşiyordu. Noboru, annesinin titrek karnını ve çocuk doğurduğunu belirten izi görüyordu. Bunu, babasının çalışma odasındaki tozlu, kırmızı kaplı bir kitaptan öğrenmişti. Kitabı, en üstteki rafta, bir bahçecilik kitabı ile mesleki bir yıllık arasına tersine sıkıştırılmış olarak bulmuştu.</p>

<p>Sonra siyahlık. Görüş açısı pek iyi değildi. Ve Noboru gözpınarları acıyana kadar gözlerini yana çevirmek zorunda kalıyordu. Bildiği bütün açık saçık sözleri aklına getiriyordu. Ama yalnızca sözler, bu sık ormanı delip geçmeye yeterli değildi. Arkadaşları oraya “zavallı boş evcik” adını boşuna takmamışlardı belki de. Noboru bu boşluğun kendi dünyasındaki boşlukla ilintili olup olmadığını merak ederdi.</p>

<p>Noboru on üçüne geldiğinde kendine, dehasına iyice inanıyor (çetedekilerin her biri de aynı kanıdaydı), yaşamın biriki basit belirti ve karardan oluştuğunu; ölümün doğum ânında kök saldığını ve insanın ömür boyu bu kökü sulayıp yetiştirmekle yükümlü olduğunu düşünüyordu. Ona göre, üreme uydurma bir masaldı. Öyle olunca toplum da uydurma demekti. Babalar ve öğretmenler, baba ve öğretmen oldukları için, bağışlanmaz bir günah işliyorlardı. Bu yüzden kendisi sekiz yaşındayken babasının ölmesi, övünülecek, sevinilecek bir olay olmuştu Noboru’nun gözünde.</p>

<p>Ay ışığı olan gecelerde annesi lambaları söndürür, aynanın karşısında çıplak dururdu. Öyle gecelerde Noboru, boşluk duygusunun tedirginliğinde saatlerce uyanık yatardı. Ay ışığı ve yumuşak gölgeler arasında bir çirkinlik yayılır, bütün dünyayı kaplardı. Bir amip olsaydım, sürekli bölünebilir bir tekhücreli olsaydım, çirkinliği yenerdim, diye düşünürdü. Oysa insan, hiçbir şeyi yenebilecek oranda ufak ya da büyük değildi.</p>

<p>Noboru yatağında yatarken, gemi düdükleri açık pencereden karabasanlar gibi süzülüp kulaklarını tırmalardı. Annesinin ona iyi davrandığı geceler, Noboru delikten bakmadan uyuyabilirdi. O zaman da annesini düşünde görürdü.</p>

<p>Noboru düşlerinde bile ağlamazdı. Çünkü yufka yürekli olmamak yiğitliğin şanındandı. Denizin yıpratmasına direnen, gemi gövdelerini yiyip bitiren midyelere, yosunlara dudak büken, cam kırıkları, eski pabuçlar, dişsiz kırmızı tarak, şişe kapakları, prezervatifler arasından limanın dibindeki çamur birikintisinin üzerine kayıtsızca ve pırıl pırıl inen büyük bir demir çapa - Noboru yüreğini böyle tanımlamayı, böyle düşlemeyi severdi. Günün birinde göğsüne çapa dövmesi vurduracaktı.</p>
<p><br/></p>

<p>Gecelerin en kötüsü, yaz tatilinin sonuna doğru geldi. Birdenbire, hiç beklenmeden...</p>

<p>Annesi, İkinci Kaptan Tsukazaki’yi yemeğe çağırdığını söyleyerek o akşam erkenden çıkmıştı. Bir gün önce Noboru’ya gemisini gezdirdiği için kaptana teşekkür edecekmiş. Koyu kırmızı elbisesinin üzerine siyah dantel bir kimono giymiş, beyaz işlemeli kuşağını sarmıştı. Annesi giderken, Noboru onun güzel göründüğünü düşündü.</p>

<p>Saat onda annesi Tsukazaki’yle birlikte döndü. Noboru onlara kapıyı açtı ve çakırkeyif denizcinin anlattığı deniz hikâyelerini dinleyerek oturma odasından ayrılmadı. On buçukta annesi yatma zamanının geldiğini söyledi. Noboru’yu alelacele yukarı çıkarıp odasının kapısını kilitledi.</p>

<p>Gece nemliydi. Konsolun içindeki boşluk öylesine yapış yapıştı ki, Noboru zorlukla soluk alıyordu. Tam zamanında oraya girmek için süründü, konsolun altından çıktı, bekledi. Merdivende ayak sesleri duyduğunda gece yarısını geçmişti. Noboru başını kaldırdı. Birinin kapının tokmağını çevirdiğini gördü. Daha önce kapısı hiç böyle yoklanmamıştı. Bir dakika sonra annesinin kapısının açıldığını duyunca, terli gövdesini çekmecenin boşluğuna kaydırdı.</p>

<p>Güneyden vuran ay ışığı, ardına kadar açık pencerenin kanadında yansıyordu. Tsukazaki pencereye dayanmıştı. Kısa kollu beyaz gömleğinde sırma örgülü apoletler vardı. Annesinin sırtı göründü. Denizcinin yanına gitti. Sarıldılar, uzun uzun öpüştüler. Sonra annesi, adamın gömleğinin düğmeleriyle oynayarak, alçak sesle bir şeyler söyledi. Solgun ışıklı abajuru söndürdü, sonra oradan çekildi. Elbise dolabının önünde, Noboru’nun göremediği bir köşede soyunmaya başladı. Kuşağın çözülürken çıkardığı yılan ıslığına benzer sesi, kimononun yere kayışındaki yumuşak hışırtı izledi. Birden gözetleme deliğini çevreleyen hava Arpege kokusuyla ağırlaştı. Annesi, nemli gecede biraz çakırkeyif olarak yürümüş, terlemişti. Soyunurken, Noboru’nun ne olduğunu ayırt edemediği mis gibi bir koku saçıyordu.</p>

<p>Denizci yine pencerenin önündeydi. Yüzü Noboru’ya dönüktü. Lambanın ışığında parlayan gözleri dışında, güneş yanığı yüzünde hiçbir anlam yoktu. Noboru sık sık kendi boyunu ölçmek için yararlandığı abajurun ayağına oranlayarak adamın boyunu kestirmeye çalıştı. Kesinlikle biı yetmiş olamazdı. Ya bir altmış beş ya da biraz daha fazlaydı. Hiç de iriyarı sayılmazdı.</p>

<p>Tsukazaki ağır ağır gömleğinin düğmelerini çözdü. Sonra üstündekileri çabucak sıyırıverdi. Hemen hemen annesiyle yaşıt olmasına karşın, vücudu daha genç ve karada yaşayanlardan daha yapılı görünüyordu. Denizle boğuşmak onu dinçleştiriyor olmalıydı. Geniş omuzları, tapınaklardaki saçaklar gibi köşeliydi. Göğsü kalın bir tüy tabakasıyla örtülmüştü. Gövdesinin her yanı, sisal kenevirinden yapılmış düğümlere benzeyen kaslarla örülüydü. Teni, istediği zaman sıyırıp soyunabileceği bir zırha benziyordu. Sonra, karnın altındaki sık tüylerin arasından şehvet tapınağının kulesi dimdik doğrulunca Noboru’nun gözleri fal taşı gibi açıldı.</p>

<p>Adamın inip kalkan göğsündeki kıllar, loş ışıkta titrek gölgeler yapıyor; ürkütücü, parlak gözleri soyunan kadından ayrılmıyordu. Arkadan adamın omuzlarına vuran ay ışığı, boynundaki kabarmış atardamarı yaldıza boyuyordu. Bu etin gerçek, doğal yaldızıydı, ay ışığının ve parlayan terin oluşturduğu bir yaldız. Annesinin soyunması uzun sürüyordu. Belki bile bile uzatıyordu.</p>

<p>Birden bir geminin uzun uzun öten düdüğü açık pencereden aktı, odayı doldurdu - bitmez tükenmez, kapkara, ısrarlı bir acı çığlığı gibi. Zifiri kara, bir balina sırtı gibi tekdüze, tüm gelgitlerin hırsıyla, sayısız seferlerin anısıyla yüklü, sevinçle kederle yüklü bir ses: denizin çığlığı. Gecenin bütün ışıltısını ve çılgınlığını taşıyan bu düdük sesi, açık denizlerden, suların ölü derinliklerinden küçük odadaki koyu renkli cansuyuna duyulan susuzluğu ileterek pencerede patladı.</p>

<p>Tsukazaki omuzlarının sert bir hareketiyle döndü ve denize doğru baktı.</p>

<p>Bu, bir mucizenin parçası olmak gibi bir şeydi: O anda, doğduğu günden bu yana oluşan ve biriken ne varsa Noboru’nun göğsünde dertop olup bir yana itildi. Düdük ötünceye dek, her şey sadece bir deneme, bir taslaktı. En seçilmiş malzemeler toplanmış, eşref saati beklemek üzere hazırlanmıştı. Ne var ki, bir tek gerekli unsur eksikti: Bu gerçek kırıntılarından göz kamaştırıcı bir saray yapmaya yetecek güç yoktu ortada. Oysa, düdük sesiyle parçalar bir bütünde birleşip kaynaştı.</p>

<p>Toplanan parçalar arasında ay ışığı ve sıcak rüzgâr, bir kadınla bir erkeğin duyarlı, çıplak eti, ter, parfüm, denizde geçen yaşamın izleri, dünyanın dört bir yanındaki limanların silik anısı, donuk, soluksuz bir gözetleme deliği, yeniyetme bir çocuğun demir yüreği vardı - ama bir Çingene falcının destesinden çekilmiş bu kâğıtlar dağınıktı, hiçbir anlam taşımıyor, hiçbir şey söylemiyordu. Sonunda, düdüğün haykırışıyla birden, evrensel düzen kurulmuş ve yaşamın kaçınılmaz döngüsü ortaya çıkmıştı - iskambiller şimdi çift çift ayrılmıştı: Noboru ve annesi - annesi ve adam - adam ve deniz - deniz ve Noboru...</p>

<p>Noboru’nun soluğu kesilmişti. Ter içindeydi. Her yanı uyuşmuş, kaskatı olmuştu. Çözülen bir yumağın kutsanmış bir görüntüyü çizişini izlemişti kuşkusuz. Ve bu kutsal görüntünün korunması gerekliydi; çünkü anladığı kadarıyla bu görüntünün, bu oluşumun on üç yaşındaki yaratıcısı, yaradanı kendisiydi.</p>

<p>Noboru kendinden geçercesine, “Bu kaybolup giderse, dünyanın sonu demektir,” diye mırıldandı. “Ne denli korkunç olursa olsun, bunu yıkacak her şeyi durdurmak için elimden geleni yapacağım!”</p>



<h2 id="sigil_toc_id_1">2</h2>
<p>Ryuji Tsukazaki yabancı bir yatakta şaşırarak uyandı. Yanındaki yer boştu: Giderek, uyumadan önce kadının söylediklerini anımsadı: Sabahleyin Noboru, Kamakura’da arkadaşının evine yüzmeye gidecekti. Kadın erken kalkacak, çocuğu uyandıracak, o gider gitmez de yatak odasına dönecekti... Ryuji onu ses çıkarmadan beklesindi. Ryuji komodinin üzerindeki saatine uzandı, saati perdelerden süzülen ışığa tuttu. Sekize on vardı: Çocuk henüz evde olmalıydı.</p>

<p>Ryuji gece nöbetini bıraktığı saatte dalmış, dört saat kadar uyumuştu. Uyumak değil de, kestirmek demek doğru olurdu buna. Yine de kafası dinçti. Gecenin uzun süreli zevki, içinde gergin bir yay gibi duruyordu daha. Gerindi, kollarını kavuşturdu. Pencereden vuran ışıkta, adaleli kollarındaki tüylerin altın rengi girdap gibi kıvrıldığını görünce tatmin oldu.</p>

<p>Daha erken olduğu halde, hava çok sıcaktı. Perdeler, açık pencerenin önünde kımıltısız duruyordu. Ryuji yeniden gerindi. Sonra parmağını uzattı, vantilatörün düğmesine bastı.</p>

<p><i>İkinci Kaptan’ın nöbetine on beş dakika var</i> - hazır bekleyin lütfen. Ryuji, Başdümenci’nin sesini düşünde olanca belirginliğiyle duydu. Ryuji Tanrı’nın her günü, öğleden dörde kadar ve gece yarısından sabahın dördüne kadar nöbet tutardı. Tek yoldaşı yıldızlar ve denizdi.</p>

<p>Rakuyo şilebinde herkes Ryuji’yi soğuk ve tuhaf biri olarak görürdü. Denizcilerin biricik eğlencesi, avuntu kaynağı olan dedikodudan hoşlanmazdı. Çapkınlık hikâyeleri, karadaki olaylara ilişkin anılar, o bitip tükenmez övünmeler, yüksekten atmalar... Erkekler arasındaki kardeşlik bağlarını sözümona pekiştirecek, yalnızlığa tat katacak o seviyesiz gevezeliklerden Ryuji oldum olası nefret etmişti.</p>

<p>Çoğu kişinin, denizi sevdiği için denizci olmayı seçmesine rağmen, Ryuji’yi bu mesleğe yönelten karayı sevmemesi olmuştu. Japon teknelerinin açık denize çıkmasını engelleyen işgal kuvvetleri kararnamesi, Ryuji’nin Deniz Ticaret Yüksek Okulu’nu bitirdiği sırada yürürlükten kaldırılmış ve Ryuji, savaştan sonra Formoza ve Hong Kong’a giden ilk şileple sefere çıkmıştı. Daha sonraları Hindistan’a ve Pakistan’a da gitmişti.</p>

<p>Tropikal ülkeler ne güzeldi! Naylon çorap ya da kol saati takas etme umudundaki yerli çocuklar, her limanda ellerinde muzlar, ananaslar, papayalar, parlak renkli kuşlar ve maymun yavrularıyla onları karşılıyordu. Ryuji, durgun akan, çamurlu nehirlere yansıyan palmiyeleri severdi. Palmiyelerin, bir zamanlar kendi ülkesinde de sık görülen bitkiler olduğuna inanıyordu. Yoksa ona böylesi çekici gelmezlerdi.</p>

<p>Ama yıllar geçtikçe Ryuji bu büyülü diyarlara kayıtsızlaştı. Bütün denizcilerin paylaştığı o tuhaf duyguya kapıldı: Ne karanın ne denizin malıydı. Belki de karadan nefret eden birinin karayı hiç bırakmaması gerekirdi. Kıyıdan kopup yabancılaşma ve uzun süreli seferler, giderek insanı karadaki yaşantıyı düşlemeye zorlar, onu nefret ettiği bir şeyi özlemenin anlamsız acılarına sürüklerdi.</p>

<p>Ryuji, karanın durağanlığından, sonsuza kadar değişmeyecek yüzeylerden nefret ederdi. Ne var ki, gemi de bir başka tür hapishaneydi.</p>

<p>Yirmi yaşındayken tutkusu kesindi: <i>Benim kaderim bir tek şeydir, o da şan ve şeref, evet, şan ve şeref!</i> Ne tür şan şeref özlediğini ya da ne tür şan şerefe uygun olduğunu bilmiyordu. Sadece, dünyanın karanlıkları içinde bir yerlerde salt kendisi için var edilmiş bir ışıklı nokta olduğuna ve günün birinde bu ışığın salt kendisini aydınlatmak için yaklaşacağına inanıyordu.</p>

<p>Ve hakkı olana erişmesi için dünyanın altüst olması gerektiğine de, düşündükçe daha çok inanıyordu. Şeref ve dünyanın alabora olması kesinlikle birbirine bağlı şeylerdi. Ryuji hep bir fırtına, bora bekliyordu. Oysa, gemideki yaşantısı ona sadece doğal yasaların işleyişindeki düzeni ve dünyanın sürekli hareket halindeki durağanlığını öğretti. Umutlarını ve düşlerini teker teker ele almaya ve denizcilerin, kamaralarındaki takvimi günbegün karalamaları gibi, bu umut ve düşleri teker teker kafasından silmeye başladı.</p>

<p>Kimi zaman, gecenin ortasında nöbet başındayken, beklediği şan ve şerefin karanlık dalgalarda yükselen denizden bir köpekbalığı hızıyla suları yararak yaklaştığı duygusuna kapılır; suyu kıvılcımlayan bir yakamoz gibi yanarak, kendisini ışığa boğmak, insanlık dünyasına onun yiğit siluetini çizmek için şahlanıp geldiğini görür gibi olurdu. Öyle gecelerde, aletlerin ve pirinçten işaret çanlarının sesleri arasında, beyaza boyalı kaptan köşkünde duran Ryuji’nin inancı her zamankinden daha güçlenirdi:</p>

<p><i>Benim özel bir kaderim olmalı; sıradan insanlara bahşedilmeyecek, salt benim için var edilmiş parlak bir yazgı</i>.</p>

<p>Ryuji popüler müziği de severdi. Yeni çıkan bütün plakları alır, seferdeyken bunları ezbere öğrenir, fırsat buldukça kendi kendine mırıldanırdı. Yanına biri yaklaştı mı hemen susardı. Denizle ilgili şarkılara bayılırdı (gururlu denizciler bu şarkıları hiç sevmezdi). En çok hoşuna giden de “Denizcilikten Vazgeçemem” adlı şarkıydı.</p>

<p class="epi">Düdükler iniltili, gemi ağlamaklıdır<br/>Teknemiz rıhtımdan koparken ağır ağır<br/>Bilirim, artık yuvam denizdir benim.<br/>Yine de yaşla dolar gözlerim<br/>Ayrılırken dostlarım, ayrılırken <br/>Mutlu yaşadığım o liman kentinden.</p>

<p>Öğle nöbeti biter bitmez, Ryuji kararmaya başlayan kamarasına çekilir, akşam yemeğine kadar plağı üst üste çalardı. Şarkıyı başkalarıyla paylaşmak istemediği için sesi iyice kısar; süvarilerden biri müziği duyar da çene çalmak bahanesiyle kamarasına dalar diye korkardı. Tayfalar onun bu duygusunu bilir ve onu hiç rahatsız etmezlerdi.</p>

<p>Kimi zaman, şarkıyı dinlerken ya da mırıldanırken, şarkı sözlerinde olduğu gibi gözleri yaşla dolardı. Herhangi bir bağı, ilişkisi olamayan bir adamın “uzaklarda kalan liman kenti” sözünden bu denli duygulanması tuhaftı, yine de yaşamının öksüz bıraktığı ve kumanda edemediği, karanlık, uzak, derin bir yerinden yaşlar fışkırır akardı.</p>

<p>Aslında denize açılırken uzaklaşan kıyının görüntüsü onu hiçbir zaman ağlatmazdı. Rıhtımın, iskelelerin, vinçlerin ve depoların yavaşça gözden silinişini öfkeli, sevgisiz bakışlarla seyrederdi. Bir keresinde, demir almak yüreğinde bir şeyler tutuşturmuş, ama denizde geçirilen on yıl bu alevleri çoktan söndürmüştü. Geride sadece güneş yanığı teni ve keskin gözleri kalmıştı.</p>

<p>Ryuji nöbet tutar ve uyurdu, uyanır, nöbet tutar ve yeniden uyurdu. Mümkün olduğunca yalnız kalmaya çalıştığı için dile getirilmemiş duygularla doluydu ve bu duygu birikimi de günden güne artıyordu. Giderek güneşi nişanlamakta uzmanlaştı. Yıldızlara arkadaş gözüyle bakmaya başladı. Demirleme, palamar verme, yedeğe alıp çekme sanatlarında ustalaştı ve kulakları, geceleyin dalgaların sesinden denizin ne zaman yatışıp, ne zaman kabaracağını ayırt edecek ölçüde duyarlılık kazandı. Ryuji tropikal bulutları ve rengârenk mercan denizlerini avucunun içi gibi öğrenirken, banka cüzdanındaki toplam da giderek yükseldi ve İkinci Kaptan için olağanüstü sayılacak bir rakam olan iki milyon yene ulaştı.</p>

<p>Sefahatin tadını da almıştı. Bekâretini, ilk çıktığı seferde kaybetmişti. Hong Kong limanına uğradıklarında süvarilerden biri, onu Çinli bir fahişeye götürmüştü.</p>

<p>Ryuji, vantilatörün sigarasının külünü savurmasına aldırış etmeden yatakta yatıyordu. Bir önceki gecenin hazzındaki nitelik ve niceliği, o ilk deneyimin acılı duygularıyla tartıya vurur gibi gözlerini yarı yarıya yummuştu. Gözleri boşlukta gezinirken, belleğinin derinlerinde Hong Kong rıhtımlarının gece görünümünü, kıyıya vuran dalgaların ağırlığını, kayıklarda yanan kâğıt fenerleri yeniden görüyordu...</p>

<p>Ötelerde, demir atmış teknelerin seren direklerinden ve sarılı yelkenlerden oluşan ormanın gerisinde, Hong Kong’un aydınlık pencereleri ve neon ışıkları, ön plandaki titrek fener ışıklarını bastırıyor ve renkleriyle karanlık suyu canlandırıyordu. Ryuji ve ona yol gösteren süvari, orta yaşlı bir kadının sürdüğü kayıktaydılar. Dar limanı geçerlerken, kürek fısıldayarak suya dalıp çıkıyordu. Titreşen ışıkların olduğu yere geldiklerinde, Ryuji kızların deniz üzerinde parlayan odalarını görmüştü.</p>

<p>Tekneler üç dizi halinde demir atmıştı. Seren direkleri yatırılmış, yerel tanrılar adına yakılmış buhur çubuklarıyla, kırmızılı yeşilli kâğıt bayraklarla donatılmıştı. Güvertelere yarım ay biçiminde dizili muşamba çardakların içi, çiçek desenli kumaşlarla kaplanmıştı. Her çardağın dibinde, aynı kumaşlarla örtülü bir yükselti ve yükseltinin üzerinde bir ayna vardı. Teknelerin önünden geçerken, Ryuji’nin kayığı odadan odaya bu aynalarda yansıyordu.</p>

<p>Kızlar kasten onların farkında değilmiş gibi davranıyordu. Kimi soğuktan örtülere sarınmış yatıyor, sadece taş bebeklerinkine benzer, pudrayla beyazlatılmış boyunlarını gösteriyordu. Kimi, örtüleri baldırlarına sıyırmış, iskambil falı bakıyordu. İskambillerin arkasındaki parlak kırmızılar ve yaldızlar, ince solgun parmakların arasında ışıldıyordu.</p>

<p>Süvari, “Hangisini istersin?” diye sordu. “Hepsi de genç.</p>

<p>Ryuji cevap vermedi. Yaşamındaki ilk kadını seçmek üzereydi ve Hong Kong’un kızıl yosunlarla kaplı, kirli, ağır sularında bin altı yüz fersah yol almanın getirdiği yorgunluk içindeydi. Kızlar gerçekten genç ve çekiciydi. Süvarinin öneride bulunmasına fırsat vermeden, Ryuji seçimini yaptı.</p>

<p>Fahişe, soğuktan suratı asılmış, sesini çıkarmadan oturuyordu. Ama Ryuji onun teknesine çıkınca sevinçle güldü. Ve Ryuji pek içten olmasa da, kadına getirdiği mutluluğa inanır gibi oldu. Kadın, çiçekli perdeyi çardağın giriş yerine kapattı.</p>

<p>İşlerini, hiç konuşmadan bitirdiler. Ryuji, ilk kez serene tırmanışında olduğu gibi boşluk duygusunda biraz titredi. Kadının belden aşağısı, yarı uykulu bir hayvan gibi örtülerin altında kıpırdadı. Ryuji, serenin tepesinde yıldızların tehlikeli bir biçimde yana kaydığını sezdi. Yıldızlar güneye kaydı, kuzeye fırladı, dönüp doğuya yöneldi, sonunda serenin tam ucuna kazık çakar gibi oldular. Ryuji bunun seren direği değil de bir kadın olduğunu fark ettiği an, zaten iş işten geçmişti...</p>
<p><br/></p>

<p>Kapı vuruldu ve elinde koca bir kahvaltı tepsisiyle Fusako Kuroda odaya girdi. “Bu kadar beklettiğim için bağışla. Noboru daha şimdi gitti”. Tepsiyi sehpanın üzerine koydu. Perdeleri ve pencereyi açtı. “Yaprak kımıldamıyor. Bugün yine çok sıcak olacak.”</p>

<p>Pencere pervazının altına düşen gölgelik yer bile, tutuşmuş katran gibi sıcaktı. Ryuji yatakta doğrulup oturdu, buruşmuş çarşafı beline doladı. Fusako sokağa gidecek gibi giyinmişti. Ryuji’yi kucaklamak için değil, kahveyi fincana koymak için uzanan çıplak kolları yabancı geliyordu. Bir önceki gecenin kolları olmaktan çıkmışlardı.</p>

<p>Ryuji, Fusako’yu yatağa çağırdı, öptü. Kadının ince, duyarlı dudakları, gözlerindeki kımıltıyı ele verdi: Ryuji, bu sabah kendinden kaçırmak için gözlerini yumsa da kadının huzursuz olduğunu fark etti.</p>

<p>“İşe ne zaman gidiyorsun?” diye sordu.</p>

<p>“On birde orada olmam gerek. Sen ne yapacaksın?”</p>

<p>“Belki gemiye şöyle bir göz atmak için rıhtıma inerim.”</p>

<p>Bir tek gecede yeni bir durum yaratmış gibiydiler ve bu, ikisini de şaşırtıp ürkütüyordu. O an için, aralarındaki tek resmiyet bu ürküntüydü. Ryuji, dayanılmaz kişilerin inanılmaz gururu diye tanımladığı duygu içinde, işi nereye vardırabileceğini hesaplıyordu.</p>

<p>Fusako’nun aydınlık yüzündeki anlatım değişik şeyleri belirtiyordu. Yeniden doğmak. Ya da anılardan tümden kopmak. Veya kendine ve dünyaya, kelimenin her anlamıyla yanlış yapmadığını kanıtlama kararlılığı.</p>

<p>Fusako, kanepeye yaklaşarak, “Kahvaltıyı burada yapalım mı?” diye sordu. Ryuji yataktan fırladı, giysilerini üzerine geçirdi. Fusako pencerenin önündeydi. “Keşke senin gemin buradan görünseydi.”</p>

<p>“İskele şehirden o kadar uzak olmasaydı...” Ryuji, Fusako’nun arkasına geldi, kollarını onun beline doladı. Birlikte limanı seyrettiler.</p>

<p>Pencere, eski depoların kırmızı damlarına bakıyordu. Beton apartmanlara benzeyen yeni depolar, rıhtımdan kuzeye doğru uzanıyordu. Kanal, sandalların, mavnaların altına gömülmüştü. Depoların ötesindeki kereste yığınları, tahtadan işlenmiş mozaik gibi istiflenmişti. Kereste kümelerinin denize bakan ucundan beton bir parmak gibi uzayan dalgakıran görünüyordu.</p>

<p>Yaz sabahının güneşi, limanın kocaman bir örsü andıran görünümünün üzerinde dövülmüş bir maden levha kadar ince yayılıyordu.</p>

<p>Ryuji’nin parmakları, mavi keten elbisenin üzerinden kadının göğüs uçlarına dokundu. Fusako başını salladı. Saçları adamın burnunu gıdıkladı. Ryuji, her zaman olduğu gibi, çok ince bir duyuma, bir yaz sabahı pencerenin önünde parmak uçlarındaki duyuma varmak için çok uzaklardan, kimi zaman dünyanın öteki ucundan kalkıp geldiği duygusunu yaşadı.</p>

<p>Odayı kahve ve marmelat korkusu doldurdu.</p>

<p>’’Bu sabah Noboru’da bir tuhaflık vardı, sanki biliyormuş gibi. Tabii, senden çok hoşlanıyora benzer, onun için pek fark etmez bilmesi... Bunun nasıl olduğunu anlayamıyorum. Yani...” -uygun bir kelime bulamamış gibi- “inanılmaz bir şey,” diye bitirdi sözünü.</p>
<h2 id="sigil_toc_id_2">3</h2>

<p>Rex Ltd., Yokohama’nın Motomaçi mahallesindeki en eski ve ünlü lüks dükkânlardan biriydi. Kocasının ölümünden beri işleri Fusako yönetiyordu, iki katlı mağaza İspanyol mimarisine uygun yapılmıştı. Dükkânın önündeki kalın, beyaz taş duvara açılmış olan cami penceresi biçimindeki vitrinde her zaman ince bir beğeniyi kanıtlayan eşyalar sergilenirdi içeride. İspanya’dan getirtilmiş yer döşemeleriyle kaplı salonun üzerinde, daha çok, verandayı andıran bir asmakat vardı. Salonun ortasında fıskiyeli ufak bir havuz görünüyordu. Kollarına gelişigüzel Vivax kravatları asılı, bronzdan Bacchus heykeli, Fusako’nun kocasının tuhaf koleksiyon merakının bir örneğiydi. Mağazada satılık olmayan değerli süs eşyaları ve kocasının çok sayıdaki Doğu-Batı antikaları vardı.</p>

<p>Fusako, dükkânda yaşlıca bir yönetici ve dört tezgâhtar çalıştırıyordu. Müşterileri arasında, Yamate mahallesinde oturan ve Tokyo’dan gelen yabancı zenginler, sinema aktörleri ve modayı takip edenler, hatta değişik mal almak için gelen Ginza’daki perakendeci dükkânların sahipleri vardı. Rex mağazası, özellikle ithal malı erkek giyim eşyası ve aksesuvarı konusunda malların kalitesi yönünden büyük ün yapmıştı. Gerek Fusako, gerekse kocasının beğenilerini sürdüren Şibuya adındaki yönetici, mal alırken çok titiz seçim yapardı.</p>

<p>Yokohama’ya bir gemi geldiğinde, ailenin eski dostu olan bir ithalat komisyoncusu, mallar depoya boşaltılır boşaltılmaz Fusako ile yöneticinin içeri girebilmesi için gerekeni yapardı. Çoğu zaman öteki alıcılar daha malı görmeden, Fusako fiyat teklifini vermiş olurdu. Fusako’nun yöntemi, her mal için çok geniş bir fiyat yelpazesi hazırlamak ve malın kalite etiketine ağırlık vermekti. Örneğin, Rex mağazası Yaeger süveterleri sipariş ederken, yapımcı firmanın en şık, en pahalı modelleri ile en sade, en ucuz modellerinden eşit sayıda mal getirtirdi. İthal edilen İtalyan malı deri eşya için de aynı tutum söz konusuydu: Rex’in siparişinde Floransa’daki Santa Croce Kilisesi’ne bağlı tabaklama atölyelerinin malları da, Condotti Caddesi’nde satılan pahalı eldiven ve çantalar da yer alırdı.</p>

<p>Oğlunu yalnız bırakamadığı için, Fusako yabancı ülkelere gidemiyordu. Ama bir önceki yıl Bay Şibuya’yı Avrupa’ya mal almaya göndermiş ve adam Avrupa’nın her yanında yeni iş bağlantıları kurmuştu. Şibuya, yaşamını giyimde zarafete adamıştı: Rex mağazasında, Ginza dükkânlarının hiçbirinde bulunmayan İngiliz malı tozluklar bile vardı.</p>

<p>Fusako her zamanki saatte dükkâna vardı ve çalışanlarla selâmlaştı. İşle ilgili birkaç soru sorduktan sonra, asmakattaki odasına çıktı ve gelen mektupları açtı. Penceredeki klima mırıl mırıl çalışıyordu.</p>

<p>Her günkü saatte masasının başına geçebilmiş olmak, Fusako’ya rahat soluk aldırmıştı. Böyle olması gerekiyordu. Hele bugün, işe gelmeyip evde kalsa neler olabileceğini düşünemiyordu.</p>

<p>Çantasından ince bir sigara çıkardı ve sigarasını yakarken masanın üzerindeki iş takvimine göz attı. Yokohama’da film çeviren ünlü aktris Yoriko Kasuga, yüklü bir alışveriş yapmak için öğle tatilinde gelecekti. Kasuga, Avrupa’daki bir sinema festivalinden yeni dönmüş, dostlarına getireceği hediyeler için ayırdığı parayı başka yerlere harcamıştı. Şimdi bütün umudunu Rex’ten hediyeler alarak dostlarını kandırmaya bağlamıştı. Telefonda, “Yirmi erkek için Fransız malı aksesuvar veya giyim eşyası fark etmez. Siz istediklerinizi seçin,” demişti. Akşama doğru da Yokohama İthalat Şirketi’nin sekreteri gelecek, patronun golf partilerinde giydiği İtalyan polo gömleklerinden alacaktı. Sürekli alıcı olan bu kadınları hoşnut etmek kolaydı.</p>

<p>Yaylı, panjurlu kapının altından alttaki salonun bir bölümü görünüyordu. Salon sessizdi. Bir köşedeki kauçuk ağacının yaprakları hafifçe parlıyordu. Anlaşılan, daha kimse gelmemişti.</p>

<p>Fusako gözlerinin çevresindeki kırmızılığı Bay Şibuya’nın fark etmiş olmasından endişe ediyordu. Yaşlı adam, kadınlara, eline aldığı bir kumaşı inceler gibi bakardı. Bu kadın kendi işvereni bile olsa.</p>

<p>Fusako o sabaha kadar hiç saymamıştı: Kocası öleli tam beş yıl oluyordu. Yıllar geçerken öyle uzun gelmemişti de, şimdi düşündüğünde başını döndürecek kadar uzun olduğunu hissetti. Beline dolamayı bitiremeyeceği upuzun beyaz bir kuşağa benzetiyordu bu beş yılı.</p>

<p>Fusako sigarasını tablaya bastırdı, söndürdü. Bedeninin bütün kuytularında dün geceki adam yuvalanmıştı. Fusako, giysilerinin altında etinin sürekliliğini, baldırları ile göğsünün sıcak bir uyum içinde olduğunu algılıyordu: Bu yepyeni bir duyumdu. Ve adamın ter kokusu daha burnundan gitmemişti. Hareket edip etmediklerini sınamak istercesine, topuklu ayakkabısının içinde ayak parmaklarını oynattı.</p>

<p>Fusako, Ryuji’yi ilk kez iki gün önce görmüştü. Gemi diye deli divane olan Noboru, annesini kandırmış; iyi müşterilerinden olan bir gemi şirketinden davet mektubu alarak Takaşima Rıhtımı’ndaki E iskelesinde bağlı olan on bin tonluk Rakuyo şilebini gezmeye gitmişlerdi...</p>

<p>Rıhtımın ucunda duran ana oğul, uzakta parlayan yeşil ve krem boyalı gemiye baktılar bir süre. Sonra Fusako, beyaz, yılan derisinden uzun saplı şemsiyesini açtı.</p>

<p>Noboru bilgiç bir tavırla, “Açıkta demirlemiş şu gemileri görüyor musun?” dedi. “Hepsi rıhtımda yer boşalmasını bekliyor.”</p>

<p>Fusako, “Siparişlerimiz de hep bu yüzden gecikiyor” diye cevap verdi. Gemiye bakarken yanakları al al olmuş, vücudu ağırlaşmıştı.</p>

<p>Yaz bulutlarıyla kaplı gökyüzü, çaprazlama birbirine geçen palamarlarla kesilmişti ve aralarından ince bir çene gibi Rakuyo’nun pruvası yükseliyordu. Ticaret Filosu’nun yeşil bandırası çok yükseklerde dalgalanıyordu. Geminin çapası, kara, demir bir yengeç gibi palamar deliğine yapışmıştı.</p>

<p>Noboru, çocukluğun getirdiği heyecanla yerinde duramayarak, “Çok sevinçliyim. O geminin her yanını gezip görebileceğiz,” dedi.</p>

<p>“Elimizdeki mektubun ne kadar etkili olacağını görmeden fazla heveslenmeyelim.”</p>

<p>Fusako, daha sonra düşündüğünde, daha gemiye bakarlarken yüreğinin hop ettiğini anımsadı. Ne tuhaf, ben de çocuk gibi heyecanlıyım yavrum.</p>

<p>Bu duygu, birdenbire ve hiç nedensiz, elini ayağını kesiverdi, başını kaldırmak bile yorucu bir angarya oluverdi.</p>

<p>“Güvertesi dümdüz, anne - çok iyi bir tekneye benziyor.” Noboru gemiler hakkındaki bilgisini göstermek isteğiyle yanıp tutuşuyordu. Bu konuya kayıtsız annesine sıkı sıkıya sarılmıştı. Yaklaştıkça, Rakuyo büyük bir müzik yapıtı gibi gelişiyor, ufuklarını dolduruyordu. Noboru önden fırladı, gümüş gibi parlayan merdivene atıldı.</p>

<p>Oysa Fusako, süvarilerin bürolarının bulunduğu koridorda dolaşıyor, elinde Kaptan’a yazılmış mektupla çaresizlik içinde çevresine bakınıyordu. Boşaltma işleminin yürütüldüğü güverteler kalabalık ve gürültülüydü, ama sıcak ve rutubetli kamaraların bulunduğu koridorda tedirgin edici bir suskunluk vardı.</p>

<p>Sonra üzerinde “İkinci Kaptan” yazılı bir kamaranın kapısı açıldı. Kısa kollu beyaz gömleği ve resmî kasketiyle Tsukazaki göründü.</p>

<p>“Kaptan burada mı?”</p>

<p>“Yerinde yok. Ne istemiştiniz?”</p>

<p>Fusako davet mektubunu gösterdi. Noboru gözleri parlayarak adama bakıyordu.</p>

<p>“Evet - bir çeşit inceleme gezisi. Sanırım Kaptan’ın yerine ben sizi gezdirebilirim.” Adamın tavırları sertti. Konuşurken gözünü Fusako’dan ayırmıyordu.</p>

<p>İlk karşılaşmaları böyle oldu. Fusako, koridorda karşılaştıkları an adamın gözlerindeki anlatımı hiç unutmayacaktı. Yüzüne iyice gömülmüş gözleri, ufukta görünen ufak bir noktaya, bir geminin ilk belirtisine bakar gibi Fusako’yu süzmüştü. Hiç değilse, Fusako’da bu izlenim uyanmıştı. Öylesine yakındaki bir şeye bakan gözlerin bu denli keskin, bu denli delici bakmasına gerek yoktu - aralarında fersahlarca deniz olmadığına göre, bu bakış doğal değildi. Fusako, boyuna ufku tarayan bütün gözlerde aynı bakışın olup olmadığını merak etti. Uzaktan görünen bir teknenin beklenmedik belirtileri - sıkıntı ve sevinç, tedbir ve umut... Görünen teknenin, beklenmedik anda ortaya çıkma küstahlığı, ancak aralarındaki engin deniz yüzünden bağışlanabilirdi: O delici bakıştı engin deniz. Denizcinin gözleri Fusako’yu ürpertti.</p>

<p>Tsukazaki, onları önce üst güverteye çıkardı. Tırmandıkları merdivene tepeden yaz güneşi vuruyordu. Noboru, rıhtımdan açıkta demirlemiş şileplere değinerek bilmişliğini gösterdi: “Bu gemilerin hepsi rıhtımda boş yer bekliyor herhalde.”</p>

<p>“Doğru biliyorsun evlat. Kimileri dört-beş gün beklemek zorunda kalıyor.”</p>

<p>“Yer açılınca telsizle mi bildiriyorlar?“</p>

<p>“Evet, bunu da bildin. Acenteden telgraf gelir. Rıhtıma önce hangi teknenin yanaşacağını kararlaştıran bir kurul vardır. Bu kurul her sabah toplanır.”</p>

<p>Tsukazaki’nin beyaz gömleğini yer yer ıslatan ter damlacıkları, adamın güçlü sırtını ortaya koyacak biçimde gömleği yapıştırıyordu. Fusako bir yandan bununla ilgilenirken bir yandan da Noboru’yu ciddiye alıp, uzun uzadıya açıklamalara girdiği için adama şükran duyuyordu. Ama adam kendisine dönüp de bir soru sorunca tedirgin oluyordu. “Çocuk bu işleri iyi biliyor. Denizci mi olmak istiyor?” Adamın gözleri yine Fusako’yu deldi geçti.</p>

<p>Saf bir adam gibi görünüyordu. Ama her tavrına bir kayıtsız hava sinmişti ve Fusako, onun mesleki gururunun yüksekliğini kestiremiyordu. Fusako güneş şemsiyesini açarken yan gözle adamın yüzüne baktı ve bir an kalın kaşlarının gölgesinde ummadığı bir şeyi sezer gibi oldu. Öğle güneşi altındayken görmediği bir şey gibiydi.</p>

<p>“Öyle bir niyeti varsa, aklından çıkarıp atması yerinde olur. Bundan sıkıcı bir iş yoktur,” diyen Tsukazaki, Fusako’nun cevap vermesini beklemeden sözünü sürdürdü. “Bak evlat buna sekstant denir.” Elini vurarak gösterdiği alet, uzun saplı, beyaz bir mantara benziyordu.</p>

<p>Kaptan köprüsüne girdikleri zaman, Noboru her şeyi ellemek istedi: makine dairesiyle haberleşmeye yarayan konuşma borusu, otomatik dümen, radar ekranları, elektronik hat ayırıcısı. DUR - HAZIR OL - İLERİ yazılı gösterge ve daha sayısız araç ve göstergeler, açık denizde tehlike belirtisi araştırıyormuş gibi duruyorlardı. Bitişikteki seyir odasına geçtikleri zaman, Noboru navigasyon çizelgesi ve hava tahmin çizelgesi, astronomik takvim, Japonya’daki limanların ve fenerlerin haritaları, gelgit tabloları ve su kanallarının haritalarıyla dolu raflara baktı, masanın üzerinde işlenmekte olan, yer yer silinmiş seyir cetvelini inceledi. Cetvel, geometri kurallarına aykırı birtakım çizgilerin tekrar tekrar çizilmesiyle denizi oya gibi işliyordu. En ilgi çekicisi de günlük seyir çizelgesiydi: Güneşin doğuşu ve batışı ufak yarım aylar biçiminde işlenmişti, bir çift yaldızlı boynuz işareti ayın yörüngesini belirliyordu. Gelgit, girintili çıkıntılı çizgilerle gösterilmişti.</p>

<p>Noboru kendini düşlere kaptırıp dalmış giderken, Tsukazaki, Fusako’nun yanında duruyor ve boğucu seyir odasının havasızlığında adamın gövdesinin sıcaklığı, Fusako’ya ağırlık veriyordu. Masaya dayadığı şemsiyesi düşüverince, Fusako kendisi bayılmış da düşmüş gibi oldu.</p>

<p>Hafifçe çığlık attı. Şemsiye ayağının dibine düşmüştü. Denizci hemen eğildi, şemsiyeyi kaldırdı. Fusako’ya, adam deniz dibinde yürüyen bir dalgıç kadar yavaş hareket ediyormuş gibi geldi. Ryuji’nin beyaz kasketi bu soluksuz zaman denizinin dibinden şemsiyeyi aldı ve ağır ağır yüzeye çıkmaya başladı...</p>

<p>Şibuya, panjurlu kapıdan derin kırışıklıklara boğulmuş suratını uzatarak, “Yoriko Kasuga geldi,” diye haber verdi.</p>

<p>“Peki. Hemen geliyorum.”</p>

<p>Adam onu hazırlıksız yakalamıştı. Fusako ona böyle sert, kestirme cevap verdiğine pişman oldu.</p>

<p>Duvardaki aynada yüzüne baktı. Sanki daha henüz seyir odasındaymış gibiydi.</p>

<p>Yoriko, yardımcılarından biriyle aşağıda bekliyordu. Başında kocaman bir günebakan çiçeğine benzeyen, şapka vardı.</p>

<p>“Her şeyin seçimini Anne’ye bırakıyorum. Ben işin içinden çıkamıyorum” dedi.</p>

<p>Fusako, bar işleten kadınlar gibi kendisine Anne demesine içerledi, ama bunu karşı tarafa yansıtmadı. Merdivenleri ağır ağır indi ve boyuna gevezelik eden Yoriko’nun yanına gitti.</p>

<p>“Bugün nasılsınız? Hava yine çok sıcak.” Artist, sıcaktan ve film çektikleri rıhtıma doluşan kalabalıktan yakınıyordu. Fusako, Ryuji’nin kalabalığın içinde olduğunu hayal etti. Neşesi kaçtı.</p>

<p>“Bu sabah tam otuz plan çektik - düşünebiliyor musunuz? Mr. Honda böyle çalışmaya ‘dörtnala film çekmek’diyor.”</p>

<p>“Film güzel oluyor mu?”</p>

<p>“Yok canım. Ama zaten ödül alacak türden bir film değil bu.”</p>

<p>En iyi kadın oyuncu ödülünü kazanmak, Yoriko için bir tutku haline gelmişti. Zaten o gün alacağı hediyeler de, ödül jürisine karşı eşsiz “jest”lerinden biriydi. Koparılan (ve kendi adının karışmadığı) her skandala inanması, yararı dokunacağını bilse bütün jüri üyelerine kendini çekinmeden vereceği kanısını uyandırıyordu.</p>

<p>Yoriko, on kişilik ailesini geçindirmek için hayat mücadelesi veren , kandırılması kolay bir güzeldi ve yalnız bir kadındı. (Fusako bu durumu çok iyi bilirdi.) Fakat iyi bir müşteri olmasa çekilecek kadın değildi.</p>

<p>Oysa o gün Fusako, karşısındakinin elini kolunu bağlayan bir nezaket içindeydi. Yoriko’nun hoppalığı ve ataklığı her zamanki gibiydi, ama akvaryumdaki altınbalıkları gibi soğuk ve savunusuz görünüyordu.</p>

<p>“Mevsim artık güze döndüğü için, önce süveter alsanız iyi olur diye düşündüm. Oysa siz bunları yazın yaptığınız yolculukta almış gibi görüneceğiniz için Caldin kravatları, polo gömlekleri, Jiff dolmakalemleri ayırdım. Eşleri için en iyisi parfüm almanız. Yukarı çıkalım mı? Odamda hepsi hazır.”</p>

<p>“Çok isterdim, ama zaman yok. İki lokma yemek yiyecek kadar boş zamanım var ancak. Her şeyi size bıraksam olur mu? Önemli olan kutular ve ambalaj kâğıtları - bence hediyelerin asıl önemli yanı bu, ne dersiniz?”</p>

<p>“Her şeyi güzelce paketleriz.”</p>

<p>Yoriko çıktıktan sonra Yokohama İthalat Şirketi’nin sekreteri geldi. O gün beklenen sürekli müşterilerin sonuncusuydu. Böylece geriye sadece sıradan müşteriler kalmıştı. Fusako, dükkânın karşısındaki Alman pastanesinden her gün getirttiği sandviçle çayı söyledi ve odasına çıkıp tepsinin başına oturdu. Yine yalnızdı. Yarım kalan düşünü sürdürmek için örtülerin altına giren uykudaki biri gibi koltuğuna iyice yerleşti, gözlerini yumdu ve kolaylıkla Rakuyo’nun kaptan köprüsüne döndü...</p>

<p>Tsukazaki’nin rehberliğinde güverteye inerek 4 numaralı ambardaki yükün boşaltılmasını izlediler. Ambar ağzı, bastıkları güvertenin çelik levhaları arasında karanlık bir mağaraya benziyordu. Hemen altlarındaki daracık çıkıntıda duran sarı madenî başlıklı bir adam el işaretleriyle vince yön veriyordu.</p>

<p>Tayfaların yarı çıplak gövdeleri, ambarın loşluğunda hafifçe parlıyordu. Yük, ambarın dibinden sallana sahana yukarı çekilince ancak güneş vurdu üstüne. Sandıklar havada yol alırken güneş ışınları üstlerine vurup kırılıyordu. Sandıklar, güneş ışınlarından daha hızlı ilerliyor, aşağıda bekleyen mavnanın üzerinde asılı kalıyordu.</p>

<p>Devasa yüklerin ürkütücü bir yavaşlıkta ambar ağzına çekilişi, sonra birden havalanışı, kablonun bükülmesiyle ortaya çıkan gümüş renkli, tehlikeli bir parıltı — Fusako açık şemsiyesinin altında durmuş, bunları seyrediyordu. İçinden peşpeşe ağır yüklerin kaldırıldığını ve bir vincin güçlü kolunda alınıp götürüldüğünü duyuyordu - birdenbire, ama her biri için yapılan uzun ve titiz bir hazırlıktan sonra. Hiç kimsenin kaldıramayacağı düşünülen ağır yüklerin tüy gibi havalanmasını seyretmek çok hoşuna gitmişti. Hiç usanmadan bu görüntüyü seyredebileceğini düşünüyordu. Bu olay yük için beklenmedik bir kader, bir başka yönüyle ise hoşa gitmeyen bir mucize olabilirdi. Fusako, “Giderek boşalıyor” diye düşündü. Sonu geliyordu artık, yine de duraksama ve oyalanma için yeterince zaman vardı. Hem insanı bayıltacak gibi sıcak ve uzun bir zaman.</p>

<p>Tam o anda söylemiş olmalıydı: “Bir yığın işiniz varken bizi gezdirdiğiniz için çok teşekkür ederim. Yarın akşam işiniz yoksa beraber yemek yiyebilir miyiz, diyecektim.”</p>

<p>Bu bir nezaket çağrısıydı ve Fusako, kuşkusuz, çok ağırbaşlı konuşmuştu. Sesi, Tsukazaki’nin kulağına, sıcaktan bayılacak hale gelmiş bir kadının sayıklaması gibi geldi. Ona şaşkın, dürüst gözlerle baktı...</p>

<p>Yemeğe Hotel New Grand’e gittiler. <i>Ona sadece teşekkür etmek istiyordum. Çok kibar yemek yiyordu, tıpkı süvariler gibi. Ya yemekten sonraki o uzun yürüyüş. Beni eve kadar götüreceğini söyledi, oysa tepedeki yeni parka gittik ve hemen ayrılmak istemediğim için bir sıraya oturduk. Sonra uzun uzun yürüdük. Hemen hemen her şeyden söz ettik. Kocam öldüğünden bu yana bir erkekle hiç böyle uzun konuşmamıştım...</i></p>



<h2 id="sigil_toc_id_3">4</h2>
<p>Ryuji, mağazaya giden Fusako’dan ayrılınca Rakuyo’ya uğradı, sonra bir taksiye atlayarak bir gece önce gittikleri parkın boş, sıcaktan yanan yollarında dolaştı. Buluşmak üzere sözleştikleri akşamüstüne kadar nereye gideceğini bilemiyordu.</p>

<p>Vakit öğle üzeriydi ve park boştu. Çeşme taşmış, taş döşeli yolu ıslak bir kurşuniye boyamıştı. Servi ağaçlarından çekirgelerin sesi geliyordu. Tepenin eteğinden denize uzanan liman teknelerle doluydu. Oysa Ryuji bu öğle üzeri görüntüsünü gecenin anılarıyla boyuyordu.</p>

<p>Geceyi yeniden yaşıyor, bir dakikayı hatırlamak için duralıyor, gecenin her ânını kafasında sürdürüyordu. Yüzünden akan teri silmeye gerek görmeden, dudağına yapışan sigara kâğıdını tırnağının ucuyla kazıyarak söküp attı. Kafasında tek düşünce dönüp duruyordu: <i>Nasıl oldu da öylesine kötü konuştum!</i></p>

<p>Onur ve ölüm konusundaki düşüncelerini, yüreğini sıkıştıran özlem ve melankoliyi, okyanusun dalgalarında boğulan karanlık tutkuları bir türlü dile getirememişti. Ne zaman bunlardan söz etmeye kalksa, olmamıştı. Kimi zaman kendini değersiz buluyor, kimi zaman da Manila Körfezi’ndeki günbatımının yüceliği gibi bir şeyin ateşini kendi- içinden geçirdiğini duyuyor ve öteki insanların üzerinde yükselmek için kendisinin seçildiğine inanıyordu. Oysa bu inancını kadına anlatamamıştı. Kadının, “Neden hiç evlenmediniz?” diye soruşu aklına geldi. Muğlak şekilde gülerek şöyle cevapladı: “Denizci karısı olmayı kabullenecek kadın bulmak kolay değil.”</p>

<p>Oysa söylemek istedikleri bambaşkaydı: “Öteki süvarilerin hepsi evli. Her birinin iki-üç çocuğu var. Evden gelen mektupları tekrar tekrar okuyor, çocuklarının yaptığı ev, güneş, çiçek resimlerine yeniden yeniden bakıyorlar. Bu adamlar fırsatı tepmiş - artık onlar için hiç umut yok. Ben çok iş yapmadım, ama bütün ömrümce kendimi tek gerçek insan olarak gördüm. Eğer haklıysam, günün birinde bir tek boru sesi karanlıkları yırtacak, ışıktan oyalı bir bulut inecek ve şan ve şerefin sesi uzaklardan beni çağıracak - yataktan fırlayıp tek başıma yola çıkmam gerekecek. İşte bunun için hiç evlenmedim. Bekledim, bekledim ve artık otuzumu geçtim.”</p>

<p>Bunları söylememişti. Söylememesinin bir nedeni de, bir kadının bunları anlayabileceğinden kuşkulu olmasıydı. İdeal aşk kavramından da söz etmemişti: İnsan mükemmel kadına ömründe bir tek kez rastlardı ve mutlak ölüm araya girer, onları yazgılarında belirlendiği gibi kucaklardı. Bu düş, belki de çok sevdiği popüler şarkıların bir ürünüydü. Yıllar boyunca bu fikir kafasının bir köşesinde gelişmiş, orada başka şeylerle birleşmişti: dalganın kırılışı, yükselen denizin önüne geçilmez gücü, kayaya vuran dalganın çığ gibi yuvarlanan köpükleri...</p>

<p>Ve karşısında duran kadının, düşlerindeki kadın olduğuna kuşkusu yoktu. Bir de bunları dile getirecek sözleri bulabilseydi.</p>

<p>Ryuji’nin öylesine uzun süredir hazine gibi gizlediği o büyük düşte, kendisi erkekliğin eşsiz örneği, karşısındaki kadın da kadınlığın simgesiydi. Dünyanın değişik bucaklarından geliyor ve bir rastlantı sonucu karşılaşıyorlardı. Sonra ölüm onları birleştiriyordu. Ateşböceği parıltısı, çan sesi gibi ucuz ayrılıklar ve denizcilerin gelip geçici aşklarından uzaklaşarak, hiç kimsenin ayak basmadığı yüreğin derinliklerine iniyorlardı...</p>

<p>Ne var ki Ryuji bu çılgın düşünün en ufak kırıntısını bile kadınla paylaşamamıştı. Tam tersine, sebzelerden söz etmişti: “Uzun seferlerde personel yemekhanesine gittiğinizde orada şalgam ya da turp yaprağı görürsünüz. Bu ufacık yeşillikler insanı baştan ayağa ürpertir. Dizüstü çökmek ve bu yeşilliklere tapınmak gelir içinizden.”</p>

<p>Fusako, “Zor olmalı... Neler hissettiğinizi anladığımı düşünüyorum,” dedi. Sesinde, erkeği avutan, acısını paylaşan kadının sevinci vardı.</p>

<p>Ryuji onun yelpazesinin istedi ve ayakucundaki sivrisinekleri kovaladı. Açıkta demirleyen gemilerin seren direklerinin tepesinde yanan fenerler, soluk yıldızlar gibi kırpışıyor, tam altlarındaki depolarda yanan lambalar düzenli, parlak diziler halinde uzanıyordu.</p>

<p>Ryuji, insanı kıskıvrak yakalayan ve ölüm korkusunun ötesine aşıran o tuhaf tutkudan söz etmek istedi. Ama bunları anlatabilecek sözleri bulmak yerine, çektiği sıkıntıları sayıp döktü.</p>

<p>Belediyede memur olan babasının, annesinin ölümünden sonra erkek başına onu ve kız kardeşini büyüttüğünü. Dermansız adamcağızın Ryuji’nin okul masrafını ödeyebilmek için sağlığını hiçe sayarak ücretli mesaiye kaldığını. Buna rağmen kendisinin nasıl güçlü kuvvetli, sağlıklı bir adam olabildiğini. Savaşın sonlarına doğru evlerinin bir hava saldırısında yıkıldığını ve kısa süre sonra da kız kardeşinin tifüsten öldüğünü. Deniz Ticaret Yüksek Okulu’ndan yeni mezun olup, daha kendi ayaklarının üzerinde durmaya başlamadan yaşadığı babasının ani ölümünü. Karadaki yaşantısına ilişkin anılarının sadece yoksulluk, hastalık, ölüm ve sonu gelmeyen yıkımlardan ibaret olduğunu. Bunları yaşamış biri olarak kendini karadan çekip koparışını... İşte tüm bunları, ayrıntılı şekilde ilk kez bir kadına anlatıyordu.</p>

<p>Yaşamının acılarından söz ederken Ryuji’nin sesindeki yücelik gereksiz şekilde yoğunlaşıyordu. Bir yandan hafif hafif banka cüzdanındaki toplamı aklına getiriyordu. Böyle olunca da çok anlatmak istediği denizin gücünden ve bereketinden söz etmeyi bir kenara bırakıp, sıradan bir erkeğin kendi gücüyle övünür edasıyla sefilliğini anlatmayı sürdürüyordu. Bu Ryuji’nin kibir dolu yüreğinin farklı bir ifadesiydi.</p>

<p>Denizi anlatmak istiyordu - şöyle diyebilirdi: “Beni aşk konusunda, yani uğrunda ölmeye değecek, insanı bitirip tüketen aşk konusunda gizliden gizliye düşünmeye yönelten deniz oldu. Evet, kesinlikle deniz... Tanrı’nın günü çelik bir gemide kapalı kalan bizler için, deniz tıpkı kadın gibidir. Durgunluğu ve fırtınalarıyla, kaprisleriyle, batan güneşi yansıtan göğsünün güzelliğiyle bu benzerlik ortadadır. Daha da ötesi, denizin üzerine uzanan ve denizin üzerinde gidip gelen, yine de denizin kendini vermeyi reddettiği bir geminin içindesiniz. Altınızdan akıp geçen sonsuz miktardaki bu su, susuzluğunuzu gideremez. Doğa, denizciyi kadına böylesine benzeyen unsurlarla sarmalar da, denizci yine kadının sıcak, diri gövdesinden olduğu kadar uzak kalır denizden. İşte sorun bu noktada düğümleniyor. Bundan kuşkum yok.” Fakat böyle ayrıntılı bir açıklamada bulunacağı yerde, sevdiği şarkının tek dizesini mırıldanabilmişti sadece:</p>

<p class="epi">Teknemiz rıhtımdan koparken ağır ağır<br/> Bilirim, artık yuvam denizdir benim.</p>

<p><i>“Tuhaf değil mi? En sevdiğim şarkıdır bu.”</i></p>

<p>“Çok güzel bir şarkı.”</p>

<p>Ama Fusako’nun sadece onu kırmamak için böyle söylediğini anladı Ryuji. Şarkıyı biliyormuş gibi davranmasına rağmen, ilk kez duyduğu belliydi. <i>Ne böylesine popüler bir şarkının derinlerine saklanmış duygularımı hissedebilir, ne beni zaman zaman ağlatan can yakıcı o atmosferi tadabilir ne de erkeklik gururumla dolup taşan yüreğimin karanlık tarafını görebilirdi bu kadın. Öyleyse benim için et parçasından başka bir şey olmayacaktı.</i></p>

<p>Daha önce bir bakışta anlaşılabilecek böylesine narin ve güzel kokulu bir et parçası görmemişti.</p>

<p>Fusako, koyu kırmızı iç çamaşırının üzerine siyah dantel bir kimono giymiş, beline beyaz işlemeli bir kuşak sarmıştı. Süt gibi ak yüzü alacakaranlıkta serin ve huzurlu bir görünümdeydi. Siyah dantelin arasından, kırmızı baştan çıkarıcı bir parıltıyla görünüyordu. Fusako, kadın olmanın, zarif, şık bir kadın olmanın getirdiği yumuşaklığı, çevrelerindeki havaya aktaran bir varlıktı -Ryuji hiç onun gibi bir şey görmemişti.</p>

<p>Narin gövdesinin her hareketiyle, elbisesinin üzerine düşen uzak fenerlerin ışıkları yer değiştiriyordu. Bazen koyu kırmızı bazen de morun alacalı tonlarına dönüşen iç çamaşırının altında, derin gölgelerin düştüğü kıvrımlarda kadının susturulmuş soluğunu hissediyordu. Hafif esintinin burnuna getirdiği terle karışan parfümün güzel kokusu, durmaksızın Ryuji’yi ölüme çağırır gibiydi. “ÖL! ÖL! ÖL!” Ryuji bu arada, Fusako’nun hareketsiz ve çekingen duran narin parmaklarının alevden dillere dönüşeceği zamanı düşlüyordu.</p>

<p>Burnu kusursuz, ince dudakları çok güzeldi. Uzun uzun düşündükten sonra bir taş oynayan <i>go</i> ustası gibi, Ryuji, kadının güzelliğinin ayrıntılarını yarı karanlıkta tek tek yerine koyuyor, sonra bunları seyretmek için geri çekiliyordu.</p>

<p>Ve kadının gözleri... soğuktu. Sakin bakışları gözlerindeki bu soğukluğun şehvetin ta kendisi olduğunu ele veriyordu. Bir yandan dünyaya kayıtsız, bir yandan da ne denli fedakâr olduğunu anlatan bu gözler, bir gün önce yemeğe gitmek için sözleştikleri andan itibaren Ryuji’nin aklından çıkmamış, bütün gece uykusunu kaçırmıştı.</p>

<p>Ya o şehvetli omuzlar! Kıyının kıvrılması gibi boynundan aşağıya kıvrılarak uzanıyordu. Üzerindeki ipeklinin kayıp sıyrılıvereceği zarif omuzlar. <i>Göğüslerini tuttuğum zaman, terli, akıl çelen bir ağırlıkla avuçlarıma dolacaklar: Bu kadının teninin her köşesinden sorumluyum, çünkü benim olan öteki şeyler gibi yumuşak bir duygulanım veriyor bana. Onun burada oluşunun tatlılığıyla titriyorum ve o benim titrediğimi anlayınca, rüzgârda sallanan bir ağacın yaprağı gibi doğrulacak ve gözlerinin akını gösterecek</i>.</p>

<p>Birden saçma bir hikâye geldi Ryuji’nin aklına. Bir zamanlar Kaptan anlatmıştı bu hikâyeyi ona. Sular yükseldiğinde Venedik’te bir saraya gitmiş ve mermer döşemelerin su altında kaldığını görünce çok şaşırmış... Ryuji, Kaptan’ın sözlerini neredeyse yüksek sesle söyleyecekti : <i>sular altındaki ufak, güzel saray.</i></p>

<p>Fusako, “Ne olur, daha anlatın” diye rica etti ve Ryuji onu öpmenin uygun düşeceğini sezdi. Dudaklarının pürüzsüz, ateşli kıpırtısı her dokunuş ve kopuşta değişiyor; dudaklarının açısı değiştikçe birbirlerine parlak bir tatlılık ve yumuşaklık bağına dönüşen bir ışık aktarıyorlardı. Ryuji’nin sert elleri altındaki yumuşak omuzlar, bütün düşlerdekinden daha gerçekti.</p>

<p>Kanatlarını kapatan bir böcek gibi, Fusako uzun kirpiklerini indirdi. Ryuji, bir erkeği çıldırtmaya yetecek bir mutluluk, diye düşündü. Anlatılmaz bir mutluluk. Başlangıçta Fusako’nun soluğu, göğsünde bir yerden çıkıyor gibiydi. Giderek ölçülemez bir derinlikten geliyormuşçasına soluğun sıcaklığı ve kokusu değişti. Onun soluğunu ateşleyen yakıt da değişmişti şimdi.</p>

<p>Parmak uçlarıyla birbirlerine dokunup ateş çemberi içinde kalan bir canavarın sürünerek ateşi söndürmeye çalışması gibi endişeli, korkak hareketlerle sokuldular. Fusako’nun dudakları yumuşadı, daha da pürüzsüz oldu. Ryuji o anda, artık ölsem de olur, diye düşündü. Ryuji ancak burunlarının serin uçları birbirine değdiği zaman, iki ayrı et parçası olduklarını hissetmişti.</p>

<p>Ryuji ne kadar süre geçtiğini bilmiyordu. Fusako, parkın ucundaki servi ağaçlarının gerisinden görünen eğik çatılı bir yapıyı göstererek, “Neden bu gece bizde kalmıyorsun? Oradaki bizim evimiz,” dedi.</p>

<p>Ayağa kalktılar. Çevrelerine bakındılar. Ryuji kasketini başına geçirdi, kolunu Fusako’nun omzuna attı. Park boştu. Deniz fenerinin kırmızı, yeşil ışıkları boş alandaki taş sıraları, çeşmeyi, çiçek tarhlarını ve beyaz basamakları aydınlatıyordu.</p>

<p>Ryuji, alışkanlıkla saatine baktı. Parkın dışındaki sokak lambasının ışığında kadranı hayal meyal seçebiliyordu: Onu birkaç dakika geçiyordu. Başka zaman olsa, gece nöbetine iki saati kalmış olacaktı...</p>

<br/>

<p>Ryuji öğle sıcağına daha fazla dayanamadı. Güneş batıya dönmüştü. Ensesini pişiriyordu. Kasketini Rakuyo’da bırakmıştı.</p>

<p>Birinci Kaptan, Ryuji’ye iki gün izin vermiş, bir sonraki limanda Ryuji’nin nöbet tutması şartıyla onun nöbetini Üçüncü Kaptan’a devretmişti. Ryuji gemide üstünü değiştirmiş, akşam giymeyi düşündüğü spor ceketle kravatı yanına almıştı. Ama terden gömleği ıslanıp buruşmuştu bile.</p>

<p>Saatine baktı. Daha dörttü. Saat altıda buluşacaklardı. Fusako buluşacakları Motomaçi Caddesi’ndeki kafeteryada renkli televizyon olduğunu söylemişti. Ama günün bu saatinde yayımlanan programlarla iki saat zor geçerdi.</p>

<p>Ryuji parkın parmaklıklarına yaklaştı ve oradan limanı seyretti- Aşağıdaki depoların çatıları, üç köşeli gölgelerini denize düşürüyordu. Beyaz bir yelkenli, yat rıhtımına yanaşıyordu. Ryuji, denizin üzerindeki kar beyaz bulut kümelerinin, güneş ışığında sıkılmış adaleler gibi görünüşünü seyretti. Bunlar yağmur bulutuydu, ama bu akşam fırtına koparacak ölçüde doygun değillerdi.</p>

<p>Çocukken hoşlandığı bir yaramazlığın anısı Ryuji’yi çeşme başına çekti. Çeşmenin ağzını başparmağıyla tıkayarak, sıcakta solgunlaşan beyaz krizantemlere ve yıldız çiçeklerine su püskürttü: Yapraklar titreşti, ufak bir gökkuşağı renklendi, çiçekler dirildi. Ryuji gömleğinin ıslanmasına aldırmadan parmağını ters yöne çevirerek saçlarını, yüzünü, boynunu suya tuttu. Su, boğazından göğsüne ve karnına, yumuşak, serin bir örtü dokuyarak inanılmaz bir hazla aktı.</p>

<p>Ryuji köpek gibi silkelenerek üzerindeki damlaları attı ve ceketi kolunda, parkın kapısına doğru yürüdü. Gömleği ıslanmıştı, yine de çıkarmadı; nasılsa güneş hemen kuruturdu.</p>

<p>Parktan çıktı. Sokaklar boyunca sıralanan evlerin sessizliğine, çatıların sabitliğine ve bahçe parmaklıklarının kıpırdamazlığına şaştı. Her zaman olduğu gibi, kıyı yaşamının ayrıntıları ona soyut ve gerçekdışı geliyordu; penceresi açık bir mutfağın önünden geçse ve kalaylı tencerelerin, tavaların parıltısını görse bile, her şey somutluktan yoksundu. Cinsel istekleri de öyleydi; fiziksel oldukları için daha da öte bir soyutluk duygusu getiriyorlardı. Zamanın belleğine işlediği istek ve hazlar, kimyasal bileşimlerin yüzeyinde toplanan tuz kristalleri gibi parlayan anılardı sadece. <i>Bu gece yine yatarız sanırım, iznin son gününde belki de hiç uyuyamayacağım. Yarın akşam sefere çıkıyorum. Kötü bir anıdan daha çabuk unutulur gidersem hiç şaşmam. Bu iki güzel geceye de şükür...</i></p>

<p>Sıcak, uyku getirmiyor, yürürken dahi tek bir şeyi düşlemek cinsel isteğini kamçılıyor, onu kendinden geçiriyordu. Bir ara yokuşu hızla tırmanan büyük bir arabanın altında kalacaktı neredeyse.</p>

<p>Sonra tepenin eteğine yakın patikadan anayola fırlayan bir grup çocuk gördü. Onu gören çocuklardan biri öylece kalakaldı - Noboru’ydu bu. Ryuji, Noboru’nun kısa pantolonunun açıkta bıraktığı çocuksu dizkapaklarının kasıldığını, kendisine bakan yüzün gerildiğini gördü. Ve Fusako’nun dedikleri aklına geldi: <i>Bu sabah Noboru’da bir tuhaflık vardı, sanki biliyormuş gibiydi</i>... Ryuji bir an, çocuğun karşısında tedirginlik duymamaya çalışarak abartılı şekilde güldü ve ona seslendi: “Vay! Ne tesadüf. Nasıl, iyi yüzdün mü?”</p>

<p>Çocuk cevap vermedi. Ciddi bir surat ifadesiyle Ryuji’nin sırılsıklam haldeki gömleğine dikti bakışlarını.</p>

<p>“Gömleğiniz nasıl böyle ıslandı?”</p>

<p>“Ha, bu mu?” Ryuji yine gereksiz şekilde gülümseyerek, “Parktaki çeşmede duş yaptım,” dedi.</p>

<h2 id="sigil_toc_id_4">5</h2>

<p>Ryuji’yle karşılaşması hiç iyi olmamıştı. Denizcinin, bu rastlantıyı annesine söylemesini engellemek için ne yapabileceğini düşünüyordu. Aslında bugün Kamakura’da yüzmeye falan gitmemişti. Üstelik Ryuji’nin gördüğü gruptaki çocuklardan biri Şef’ti. Bundan pek bir şey çıkmazdı. Bir bakışta kimse Şef’i öteki çocuklardan ayırt edemezdi, imkânsızdı bu.</p>

<p>O sabah çocuklar, ellerinde azık çıkınlarıyla şehirden çıkmış, ta Kanagawa’daki Yamauçi Rıhtımı’na gitmişlerdi. Bir süre, deponun arkasından geçen demiryolu boyunda dolaşmışlar, sonra her zamanki gibi insanların yararsızlığı, yaşamın anlamsızlığı üzerine tartışmak için olağan toplantılarını yapmışlardı. Toplantılarının her an bozulabileceği güvensiz yerlere gitmekten hoşlanıyorlardı.</p>

<p>Şef, Bir Numara, İki Numara, Üç Numara (yani Noboru), Dört Numara ve Beş Numara hepsi de ufak tefek, narin çocuklar ve çok çalışkan öğrencilerdi. Öğretmenleri bu değerli gruba övgüler yağdırır ve onları başarısız öğrencilere örnek gösterirdi.</p>

<p>O sabahki toplantı yerini İki Numara araştırıp bulmuştu. Başta Şef olmak üzere herkesin hoşuna giden bu yer Yamauçi Belediyesi’ne ait demiryolu bakım kulübesinin arka tarafıydı. Uzun boylu yaban krizantemleri arasından geçen, kırmızı renkte pas tutmuş demiryolu ve makaslardan, etrafa saçılan eski tekerleklerden buranın uzun süredir kullanılmadığı anlaşılıyordu. Uzakta, depo sekreterliğinin önündeki ufak bahçede tespihçiçekleri güneşin altında yanıyordu. Bunlar ölgün, yaz sonu alevleriydi, ama alevler göründüğü sürece çocuklar kendilerini depo bekçisinin gözünden ırak bulmuyorlardı. Onun için döndüler ve sundurmadan geriye, demiryolunu izleyerek yürüdüler. Demiryolu, üzerine demir vurulmuş, kocaman, siyah bir depo kapısının önünde son buluyordu. Deponun bir yanına yığılmış çok sayıdaki alacalı kırmızı, sarı ve koyu kahverengiye boyanmış yağ varilinin arka tarafında en sonunda gözden uzak, ufak bir çimenlik bulup oturdular. Kızgın güneş çatının tepesine vuruyordu, ama oturdukları çimenlik henüz gölgedeydi.</p>

<p>“O denizci görülmemiş bir adam! Üzerinden sular sızarak denizden yeni çıkmış bir canavara benziyor. Dün gece onun annemle yatmasını seyrettim.”</p>

<p>Noboru bir gece önce gördüklerini heyecanla bir bir anlatmaya koyuldu. Çocukların yüzlerinde sakin bir ifade vardı, ama Noboru bütün gözlerin üzerine dikildiğini, çocukların tek sözü kaçırmamak için kulaklarını dört açtığını görünce, bu hoşuna gitti.</p>

<p>Sözünü bitirince Şef, “Yani bu senin kahramanın mı?” diye sordu. Konuşurken kırmızı ince üst dudağı bükülüyordu. “Bu dünyada kahraman diye bir şey yok!”</p>

<p>“Ama bu başka. O adam kesin bir şeyler yapacak.”</p>

<p>“Ya! Örneğin?”</p>

<p>“Net şekilde bilmiyorum, ama... çok müthiş bir şey olacak.”</p>

<p>“Aptalca! Onun gibiler hiçbir şey yapamaz. Belki de ananın parasına göz koymuştur, önce kadının nesi var nesi yoksa çekip alacak, sonra da hadi eyvallah madam diye basıp gidecektir.”</p>

<p>“O bile bir şeydir, değil mi? En azından bizim beceremeyeceğimiz bir şey.”</p>

<p>On üç yaşındaki Şef, soğuk bir tavırla, “Sen daha insanları tanımıyorsun,” dedi. “Hiçbir yetişkin bizim yapamadığımız şeylerin altından kalkamaz. Bu dünyanın üzerine boydan boya yapıştırılmış bir ‘olanaksızlık’ etiketi vardır. Ve bu etiketi yırtıp atabileceklerin sadece biz olduğumuzu aklından çıkarma.” Ötekiler korku kaynaklı saygıdan sustular.</p>

<p>Şef İki Numara’ya dönerek, “Seninkilerden ne haber?” diye sordu. “Hâlâ sana havalı tüfek almıyorlar, değil mi?”</p>

<p>“Hayır, sanırım umut yok,” dedi çocuk kollarını dizlerine dolamış, sızlanır ses tonuyla.</p>

<p>“Tehlikeli olduğunu söylüyorlardır, öyle mi?”</p>

<p>“Evet...”</p>

<p>“Peh!” Şef’in, yaz mevsiminde olunmasına rağmen beyaz olan yanaklarında derin gamzeler belirdi. “Anlaşılan, tehlikenin ne demek olduğunu bile bilmiyorlar. Tehlike deyince, gazetelerin abartarak yazdığı fiziksel anlamdaki yaralanma, biraz kan akması gibi şeyleri getiriyorlar akıllarına. Bunun tehlikeyle hiç ilgisi yok. Gerçek tehlike yaşama eyleminin ta kendisidir. Hiç kuşkusuz, yaşamak, varoluşun farklılaştığı bir kargaşadır. Fakat varoluşu her an aslında olduğu düzensiz haline çözümleyip ortaya çıkan endişeden hareketle, her an ilk kargaşayı yeniden yaratmaya çalışan kaçık bir eylemdir yaşamak. Bu denli tehlikeli başka bir iş daha olamaz. Varoluşun kendinde hiçbir korku ya da hiçbir örtülü yan yoktur, bu korku ve tedirginliği yaratan yaşamak eylemidir. Ve toplum, kökende anlamsızdır; kadın erkek bir arada yıkanılan Roma hamamları gibidir. Okul da, toplumun minyatürüdür: Bu yüzden bize boyuna buyruk veriyorlar. Bir avuç kör adam, bize ne yapmamız gerektiğini söylüyor, sınırsız yeteneklerimizi paramparça ediyor.”</p>

<p>Üç Numara Noboru, “Peki ya deniz?” diye diretti. “Ya gemi? Yaşamın, sözünü ettiğin o sönmez iç düzenin anlamını dün akşam kavradığıma kuşkum yok.”</p>

<p>“Sanırım deniz bir dereceye kadar hoş görülebilir.” Şef, denizden esen tuzlu meltemi derin derin içine çekti “Doğrusunu istersen, deniz, az sayıdaki hoş görülebilecek şeyler içinde belki de en hoş görülebilir olanıdır. Ama gemi konusunda bir şey diyemem. Bir gemiyle otomobil arasında ne fark vardır ki...”</p>

<p>“Sen bunu anlayamazsın.”</p>

<p>“Öyle mi acaba?..” Onurunu yaralayan bu sözler, Şef’in ince, yay biçimi kaşlarının arasına gölge düşürdü. Kaşlarının, kalemle çizilmişe benzeyen yapma görüntüsü, berberin suçuydu: Şef’in bütün itirazına karşın, kaşlarının altını ve üstünü tıraş etmekte diretmişti. “Öyle mi acaba? Benim neyi anlayıp, neyi anlamadığımı söylemek ne zamandan beri sana düştü?”</p>

<p>“Hadi, yemek yiyelim,” dedi Beş numara; sessiz, kendi halinde bir çocuktu.</p>

<p>Çıkınlarını açmış, tam kucaklarına yaymışlarken Noboru çimene bir gölge düştüğünü fark etti ve şaşkınlıkla başını kaldırdı. Deponun yaşlı bekçisi durmuş onlara bakıyordu.</p>

<p>“Piknik için pek uygunsuz yer seçmişsiniz,” dedi. Şef, hayranlık uyandıracak sakin tavrıyla terbiyeli bir öğrenci gibi gülümseyerek, “Buraya girmek yasak mıydı? Gemileri seyretmeye gelmiştik. Sonra yemek için gölgelik arayalım dedik...” diye cevap verdi.</p>

<p>“Keyfinize bakın, bana bir zararınız yok. Yalnız etrafa süprüntü atmayın.”</p>

<p>“Olur efendim.” Çocukça, saf gülümsemeler. “Siz hiç merak etmeyin - zaten paket kâğıtlarını bile yiyecek kadar acıktık, öyle değil mi çocuklar?”</p>

<p>Sırtı kamburlaşmış bekçinin, güneşle gölgenin kesiştiği çizgiyi izleyerek yürüyüp uzaklaşmasını seyrettiler. İlk konuşan Dört Numara oldu: “Buralarda bunun gibilere sık rastlanır - adım başı ve hep ‘çocukları’ severler. Bahse girerim ki, şimdi kendini büyük lütufta bulunmuş gibi görüyordur.”</p>

<p>Çocuklar çıkınlarındaki sandviçleri, küçük termoslarındaki buzlu çayları ve de getirdikleri diğer yiyecekleri birbirlerinin beğenilerine göre paylaştılar. Demiryolunun bittiği taraftan birkaç serçe geldi ve çocukların oluşturduğu çemberin hemen yakınına kondu. Ama hiçbiri kuşlara ekmek kırıntısı bile vermedi. İnsancıl olmamak her biri için onur duyulacak bir özellikti.</p>

<p>Hepsi de “iyi aile” çocuklarıydı ve anneleri çıkınlarını çeşitli yiyeceklerle doldurmuştu. Noboru, basit sandviçler getirdiği için utandı. Kimi kısa, kimi uzun pantolonlu çocuklar, yere bağdaş kurmuşlardı. Şef’in minik gırtlağı, tek seferde ağzına tıktığı büyük lokmalar yüzünden acı çeker gibi oynayıp duruyordu.</p>

<p>Hava fena halde sıcaktı. Güneş ışınları artık deponun çatısına dik geliyor, ince sundurmanın gölgesi onları zar zor koruyabiliyordu.</p>

<p>Noboru, yine lokmalarını çiğnemeden yutmuştu. Bu huyu yüzünden annesinden hep azar işitirdi. Yerken, güneşi yutmak istercesine başını kaldırıp kızgın güneşe doğru ağzını açıyordu. Bir gece önce gördüğü o mükemmel tablonun desenlerini hatırladı. Gecenin katışıksız mavisi vardı bu tabloda. Şef, dünyanın hiçbir yerinde yeni bir şey bulunamayacağı görüşünde diretiyordu. Oysa Noboru, uzak bir tropikal ülkede eşsiz serüvenler bulacağına inanıyordu. Uzak bir limanın çok renkli pazaryerindeki canlılığa, gürültüye, karışıklığa inanıyordu. Siyahların kara kollarına konulup satılan papağanları ve muzları hayal etti.</p>

<p>“Yemeğini yerken bir yandan da düş kuruyorsun, öyle değil mi? Tam çocukça bir alışkanlık.” Noboru cevap vermedi. Şef’in sesindeki küçümsemeye karşılık verme hakkı yoktu. Üstelik duygu kavramını hayatlarından çıkarmaya çalışıyorlardı. Böyle bir durumda öfkelenmesi saçma olurdu.</p>

<p>Noboru yetiştirilme tarzından ötürü, cinsellikle ilgili hiçbir şeye, hatta dün gece gördükleri karşısında bile şaşırmazdı. Şef, çetedekilerden hiçbirinin böyle bir görünüm karşısında şaşkınlığa uğramaması için elinden geleni yapmıştı. Ne yapmış etmiş, akla gelen her türlü cinsel birleşme biçimini gösteren resimler bulmuş; cinsel temas öncesi dönemde uygulanacak teknikleri öğrenip bunları ayrıntılarıyla açıklamış ve çocuklara bu tür davranışların değersizliği ve anlamsızlığını içtenlikle anlatmıştı.</p>

<p>Genellikle sınıf arkadaşlarından biraz daha güçlü kuvvetli olanlar bu tür dersler verir. Oysa, Şef’in durumu bambaşkaydı: O doğrudan akla hitap ediyordu. Başlangıçta, cinsel organlarının, Samanyolu’ndaki yıldızlarla çiftleşmeye yaradığını söylüyordu. Beyaz tenlerinin derinlerine kök salmış olan ve yavaş yavaş büyüyüp sıklaşan tüyleri, o çiftleşme sırasında dökülecek yıldız tozlarını tutmaya yarayacaktı... Bu tür kutsallaştırılmış saçmalıklar çocukların aklını başından alıyor ve cinselliği merak eden, aptal, pis sınıf arkadaşlarına tepeden bakıyorlardı.</p>

<p>Şef, “Yemeğimizi bitirince bizim eve gideriz,” dedi. “O bildiğiniz şey için gerekenlerin tümü hazır.”</p>

<p>“Kedi buldun mu?”</p>

<p>“Daha bulmadım, ama bulmak uzun sürmez. Hiçbir şey uzun sürmez.”</p>
<br/>
<p>Şef’in evi Noboru’lara yakın olduğu için, tekrar trene binip döndüler. Çocuklar böyle zahmetli ve gereksiz yolculuklara bayılıyordu.</p>

<p>Şef’in annesi babası hiç evde oturmazdı. Ne zaman onlara gitse evleri hep sessiz olurdu. Şef, gerçekten yapayalnız bir çocuktu. On üç yaşına geldiğinde evdeki bütün kitapları okuyup bitirmişti. Her zaman canı sıkılırdı. Sadece kapağına göz atmakla kitabın neden söz ettiğini bileceğini iddia ederdi.</p>

<p>Şef’in, dünyanın ezici boşluğu konusundaki fikirlerinin, bu evin boşluğunda yeşerip geliştiği ortadaydı. Noboru hiç o denli çok giriş çıkışın olduğu ve kasvetli, nemli odaları olan bir ev görmemişti. Gerçeği söylemesi gerekirse, o evde yalnız başına tuvalete gitmekten bile ürkerdi. Limandan gelen sis düdüklerinin sesi bir bir boş odalarda yankılanırdı.</p>

<p>Şef, çocuklara bazen babasının çalışma masasını gösterirdi. Kendisi de maroken sumeni önüne çeker, kalemi özenerek mürekkep hokkasına batırıp farklı konulardaki başlıkları kaleme alırdı. Yanlış yazdığı zaman ithal malı kalın kâğıdı buruşturup çöp kutusuna atardı. Bir seferinde Noboru, “Kâğıtları ziyan etmene baban kızmaz mı?” diyecek olmuştu da, Şef ona hiç cevap vermemiş, sadece alaycı bir tarzda gülümsemişti.</p>

<p>Ama kâhyanın gözüne görünmeden gidebildikleri, arka bahçedeki depoyu hepsi severdi. Marangoz takımları, eski yabancı dergiler, içki şişeleri ve gerekli olmayan ev gereçlerinin tıkıştırıldığı raflardan başka bir de yerdeki eski ahşap döşeme vardı orada. Çocuklar döşemeye oturdukları zaman, yerin soğukluğunu olduğu gibi popolarında hissederlerdi.</p>

<p>Bir saat kadar arandıktan sonra, Noboru’nun avucuna sığabilecek kadar ufak, çipil gözlü, başıboş bir kedi yavrusu buldular.</p>

<p>İyice terlemişlerdi. Soyundular. Deponun köşesindeki çeşmede sırayla yıkandılar. Biri yıkanırken, sıra bekleyenler kediyi tutuyordu. Noboru, kedinin sıcacık yüreğinin gümbürtüsünü kendi ıslak göğsünde duydu. Bu duygu, dışarıdaki parlak yaz güneşinin canlılık taşıyan özünü sundurmanın loşluğuna getirmek gibi bir şeydi.</p>

<p>“Nasıl yapacağız?”</p>

<p>“Orada bir kütük var. Ona vururuz - o zaman kolay olur. Hadi bakalım, Üç Numara.”</p>

<p>İşte en sonunda Noboru’nun katı, Kuzey Kutbu’ndan daha soğuk yüreğini sınama fırsatı gelmişti! Daha bir dakika önce soğuk suyla yıkanmıştı. Oysa her yanından ter boşanıyordu yine. Öldürme isteğinin, denizden esen sabah yeli gibi göğsünden yukarı zorladığını duydu. Göğsü, güneşte kurutulan beyaz gömleklerin asılı olduğu, çubuklu bir çamaşır askısı gibiydi. Çok geçmeden gömlekler kuruyup uçuşmaya başlayacak ve Noboru da, toplumun sonsuza kadar devam eden iğrenç tabu zincirini parçalayarak öldürüyor olacaktı.</p>

<p>Noboru kediyi ensesinden yakalayıp doğruldu. Kedi yavrusu, parmaklarının arasından boş çuval gibi sarkıyordu. Noboru, hayvana acıyıp acımadığını kontrol etti. Acıma duygusu, hızla geçen trenin camından görülen ışıklı bir pencere gibi, bir an titreşti, sonra kayboldu. Noboru rahatladı.</p>

<p>Şef, önceden beri dünyanın boşluklarını doldurmak için bu tür eylemlerin gerekli olduğunu söylerdi. Başka bir şeyle doldurulamayan bu koca gediklerin, ancak öldürerek doldurulabileceğini anlatırdı. Aynı, aynanın bir yüzündeki çatlağın yayılarak aynanın tüm yüzeyini kaplaması gibi... O zaman varoluşa gerçekten egemen olacaklardı.</p>

<p>Noboru, kedi yavrusunu havaya kaldırıp tüm gücüyle kütüğe savurdu. Parmakları arasındaki o sıcacık, yumuşacık şeyin uçarak gidişi mükemmeldi. Ama Noboru az da olsa hâlâ parmaklarında yumuşak tüyleri hissediyordu.</p>

<p>Şef, “Ölmedi. Bir daha,” diye buyurdu.</p>

<p>Beş çıplak çocuk, deponun loşluğunda, gözleri parlayarak, hiç kıpırdamadan duruyordu.</p>

<p>Noboru’nun iki parmağıyla tutup kaldırdığı şeye, artık kedi yavrusu denilemezdi, içinden kopup gelen güç parmak uçlarında toplanıyordu. Noboru bu güçle hayvanı kaldıracak, defalarca kütüğe fırlatacak gibi bir duygudaydı. Kendini dev gibi görüyordu, ikinci seferde, yavru kısacık, boğuk bir çığlık koyverdi.</p>

<p>Kedi kütükten düştü. Arka ayakları kıvrılıp bükülmeye başladı. Yerde halkalar çizdi, sonra hareketsiz kaldı. Yer yer kütüğün üstüne saçılan kan, çocukları coşturdu.</p>

<p>Noboru, ölümün ufak çukuruna kayan kediye, derin bir kuyunun dibine bakar gibi baktı. Ölüye bakarken başını eğişinde, kendi sevecenliğini duydu. Bu öylesi sağlıksız bir sevecenlikti ki, neredeyse yufka yüreklilik denilebilirdi. Kedi yavrusunun ağzından ve burnundan koyu kırmızı kan sızıyordu. Hayvanın dili kıvrılıp sarkmıştı.</p>

<p>“Yaklaşın da iyice görün. Sıra bende.” Şef’in dirseklerine kadar çıkan lastik eldivenler giymiş olduğunu o âna kadar kimse fark etmemişti. Şimdi de elinde makasla hayvanın üzerine eğiliyordu. Deponun loşluğunda soğuk soğuk parlayan makas o soğuk, entelektüel vakarıyla muhteşemdi. Noboru, Şef için bundan daha uygun bir silah düşünemezdi.</p>

<p>Şef, tek eliyle hayvanı ensesinden kavradı. Makasın ucuyla göğsünden deldikten sonra boynuna kadar boylu boyunca kesti. Sonra iki eliyle deriyi iki yana sıyırdı. Alttaki parlak yağlı tabaka, kabuğu soyulmuş soğan gibi ortaya çıkıverdi. Derisi yüzülmüş boyun yerde yatıyor, kedi maskesi takılmış bir kumaş parçasını andırıyordu. Kedi sadece dış görüntüydü, yaşam kedi kılığına girmişti.</p>

<p>Oysa yüzeyin altında, pürüzsüz, anlamsız bir iç kesim uzanıyordu. Tıpkı Noboru’nun ve ötekilerin içine benzeyen parlak, beyaz bir iç yaşam. Ve çocuklar kendi zifir karası içlerinin, bu beyazlığı gölgelendirdiğini duyuyordu; sonunda çocuklar ve kedi, daha doğrusu bir zamanlar kedi olan şey, bütünleşmişti.</p>

<p>Yağ tabakası da sıyrıldı. İnci saydamlığındaki görünüşü hiç de itici değildi. Artık kaburgaların arasından, yüreğin son titreyişini görebiliyorlardı.</p>

<p>Şef, “Ne dersiniz? Fazla çıplak görünmüyor mu? Böylesine çırılçıplak olması iyi değil. Ne o öyle, sanki hiç terbiye almamış biri gibi,” diyerek eldivenli elleriyle hayvanın derisini bir kenara sıyırdı.</p>

<p>İki Numara, “İyice soyundu,” dedi.</p>

<p>Noboru, dünyaya böylesine soyunuk kafa tutan cesetle annesinin ve denizcinin çıplaklığını karşılaştırmaya çalıştı. Çırılçıplak oldukları halde, kediye kıyasla yine de yeterince soyunuk sayılmazlardı. Derilerine bürünmüşlerdi. O harika boynuz ve onun çizdiği o büyük, uçsuz bucaksız dünya bile bu kadar derine işleyemezdi... Çıplak yüreğin atışı, yüzülmüş kedi ile dünyanın özü arasında dolaysız bir bağıntı kuruyordu.</p>

<p>Noboru, yükselen kokuyu duymamak için buruşuk mendilini burnuna tıkayıp ağzından soluk alarak, “Bu noktadan sonra ne başlıyor?” diye düşündü.</p>

<p>Kedinin çok az kanı aktı. Şef karın zarını keserek, büyük, siyaha yakın kırmızılıktaki karaciğeri ortaya çıkardı. Sonra bağırsakları çekti, yere yığdı. Bağırsaklardan yükselen buhar lastik eldivenlere yapıştı. Şef, kalın bağırsağı dilim dilim kesti ve içindeki limon rengi suyu sıkarak çocuklara gösterdi. “Bu meret fanila gibi kesiliveriyor,” dedi.</p>

<p>Noboru, bir yandan kendi düşsel düşüncelerini sürdürüyor, öte yandan da hiçbir ayrıntıyı kaçırmamaya çalışıyordu. Kedinin ölü gözbebekleri, mor üzerine beyaz lekeliydi. Açık ağzı kan pıhtısıyla dolmuş, kıvrılmış dili dişlerinin arasına sıkışmıştı. Yağdan sarıya bulanmış makasın kaburgaları çatırdatarak kestiğini duydu. Şef karın boşluğuna elini sokup kalbin dışzarını çeker ve ufacık, oval yüreği dışarı çıkarırken, Noboru dikkatle seyretti. Şef, yüreği iki parmağıyla sıkınca, kan lastik eldivenlerine fışkırdı ve parmaklarının ucuna kadar kızıla boyadı.</p>

<p><i>Burada gerçekten ne oluyor</i>?</p>

<p>Noboru baştan sona dayanmıştı. Şimdi yarı uyuşuk beyni, yarılmış karnın içindeki dağınık organların ve kan birikintilerinin sıcaklığını algılıyor, ölü kedinin ruhunda bütünlüğü buluyordu. Cesedin yanında duran karaciğer yumuşak bir yarımada oluyor, ezilip sıkılmış yürek ufak bir güneşe dönüşüyordu. Bağırsakları beyaz bir mercan adası, karın boşluğundaki kanı tropikal denizlerin bulanık suyu gibi görüyordu. Ölüm, kedi yavrusunu, kusursuz, bağımsız bir dünyaya dönüştürmüştü.</p>

<p><i>Onu ben öldürdüm</i> - uzaktan bir el uzandı, Noboru’nun düşüne girdi ve ona kar beyazı bir yetenek belgesi verdi - <i>ne denli korkunç olursa olsun, her şeyi yapabilirim.</i></p>

<p>Şef lastik eldivenleri çıkardı, güzel beyaz eliyle Noboru’nun omzuna dokundu. “İyi iş gördün,” dedi. “Artık tam anlamıyla erkek olduğunu söyleyebiliriz - bu kan insanın gözünü yaşartmıyor mu?”</p>

<h2 id="sigil_toc_id_5">6</h2>

<p>Kediyi gömdükten sonra Şef’in evinden dönerlerken Ryuji’yle karşılaşmaları çok kötü oldu. Noboru ellerini yıkarken özen göstermişti, ama başka bir yerine veya giysilerine kan bulaşmış mıydı? Acaba leş kokusu üzerine sinmiş miydi? Peki ya gözleri? Cinayet işledikten hemen sonra bir tanıdığına rastlayan katillerde olduğu gibi onu da ele verir miydi?</p>

<p>Hiçbir şey olmasa da, günün bu saatinde parkın yakınında olduğunu annesi duyarsa, başına iş açılırdı. Çünkü bir başka arkadaş grubuyla Kamakura’ya gideceğini söylemişti. Noboru gafil avlanmış, hatta biraz korkmuştu. Ve bütün suçun Ryuji’de olduğuna karar verdi.</p>

<p>Öteki çocuklar hemen vedalaşıp dağıldı. Sıcaktan yanan yolun üzerinde sadece Ryuji ile Noboru, bir de akşam güneşinde uzayan gölgeleri kaldı.</p>

<p>Noboru ölümü düşünecek kadar utanmıştı. Ryuji’yi Şef’le resmen tanıştırmak için fırsat kolluyordu. Eğer koşullar uygun düşseydi de tanıtma işi gerçekleşebilseydi, Şef, Ryuji’nin bir kahraman olduğunu ister istemez kabullenebilir ve Noboru’nun kırılan onuru onarılırdı.</p>
<p>Oysa bu beklenmedik, tatsız karşılaşma yüzünden İkinci Kaptan sırılsıklam kısa kollu gömleğiyle acınacak biri gibi görünmüş; dahası Noboru’ya dönerek bir şekilde sırıtmıştı. Bu gülümseme gerçekten de çok gereksizdi. Çocukların hoşuna gitmek için gülümsemiş, kendini çocuk düşkünü büyüklerin karikatürü haline getirip gülünç olmuştu. Fazlasıyla yapma, gereksiz, küstah bir gülümsemeydi bu.</p>

<p>Bütün bunlar yetmiyormuş gibi, Ryuji hiç söylememesi gereken şeyler söylemişti: “Vay! Ne tesadüf. Nasıl, iyi yüzdün mü?” Noboru ıslak gömleğini sorunca, “Ha, bu mu? Kendini denize atan bir kadını kurtardım. Bu üçüncü kez, elbiselerimle suya dalmak zorunda kalıyorum...” demesi gerekirdi.</p>

<p>Oysa hiç böyle şeyler söylememişti. Bir aptal gibi, “Parktaki çeşmede duş yaptım,” demiş ve yine gereksizce sırıtmıştı.</p>

<p><i>Kendisini sevmemi istiyor. Yeni kadının çocuğu tarafından sevilmek bir şekilde işine gelirdi, değil mi?</i></p>

<p>Farkında olmadan eve doğru yürümeye başlamışlardı. Daha iki saat vakti olan Ryuji, vakit geçirecek birini bulduğuna sevinçli, çocuğun yürüyüşüne ayak uydurdu. “Bugün ikimizde de bir tuhaflık var,” dedi.</p>

<p>Noboru, adamın yakınlık göstermesinden hoşlanmıyordu. Yine de bu davranış, ondan önemli bir istekte bulunmasını kolaylaştırıyordu: “Beni parkın orada gördüğünüzü anneme söylemeyin olur mu?”</p>

<p>“Olur, söylemem.”</p>

<p>Denizcinin, sırdaş olmaktan duyduğu hoşnutluğu, güven vermeye çalışan gülümseyişi, Noboru’yu düş kırıklığına uğrattı. Hiç değilse biraz gözdağı verebilirdi.</p>

<p>“Bütün gün plajda olmam gerekiyordu - durun bir dakika.” Noboru yolun kenarındaki kum yığınına koştu. Spor ayakkabılarını çıkardı. Ayaklarını ve bacaklarını avuç dolusu kumla ovmaya başladı. Çocuk, Ryuji’nin hiç görmediği bir hayvan çabukluğuyla hareket ediyordu. Seyredildiğini fark eden Noboru, abartarak bacaklarının arkasına, hatta dizkapaklarına kadar kum sıvadı. Daha sonra da yapışan kumları dökmemek için ayakkabılarını yavaşça giydi. Ryuji’nin yanına döndü. Terli baldırlarındaki kumu göstererek, “Bakın, pistoleyle atılmış gibi yapıştı,” dedi.</p>

<p>“Şimdi nereye gideceksin?”</p>

<p>“Tabii ki de eve. Neden siz de gelmiyorsunuz, Bay Tsukazaki? Misafir odasında klima var. İyice serin oluyor.”</p>

<p>Misafir odasındaki klimayı çalıştırdılar. Ryuji hasır koltuğa gömüldü. Hizmetçinin, ayaklarını yıkamasını söylemesi üzerine, Noboru sözümona istemeye istemeye banyoya gitti. Gelince de, kendini, pencerenin önündeki hasır kanepeye attı.</p>

<p>Hizmetçi elinde soğuk içeceklerle odaya girdi. Çocuğu yeniden azarlamaya başladı: “Konukların önünde nasıl terbiyesizlik ettiğini annene söyleyeceğim, hiç öyle yatılır mı!”</p>

<p>Noboru’nun gözleri Ryuji’nin yardımını aradı.</p>

<p>“Sorun değil. Hem bütün gün yüzdü. İyice yorulmuş olmalı.”</p>

<p>“Öyle mi? Ama pek de...”</p>

<p>Hizmetçi, Ryuji’ye duyduğu hoşnutsuzluğu Noboru’dan çıkarıyor gibiydi. Eşit durmayan iri kalçalarını iki yana sallayarak odadan çıktı.</p>

<p>Ryuji’nin ondan yana çıkması, aralarında sessiz bir anlaşma doğurmuştu. Noboru, bardağı kafasına dikerek sarı renkli meyve suyunu gırtlağına boşalttı. Sonra döndü, denizciye baktı. Gözleri ilk kez gülüyordu. “Konu gemilere gelince, bilmediğim yoktur.”</p>

<p>“Üstadımızsın!”</p>

<p>“Övgülerden hoşlanmam.” Noboru, annesinin işlediği yastıktan bir an başını kaldırdı. Gözlerinde öfke vardı.</p>

<p>“Saat kaçta nöbet tutuyorsunuz, Bay Tsukazaki?”</p>

<p>“Öğleden saat dörde kadar ve gece yarısından sabah dörde kadar. Buna ‘hırsız’ nöbeti denir.”</p>

<p>“Demek hırsız nöbeti ha! İlginçmiş!” Noboru bu kez güldü ve vücudunu yay gibi esnetti.</p>

<p>“Kaç kişi birlikte nöbet tutar?”</p>

<p>“Bir görevli süvari, iki de dümenci.”</p>

<p>“Bay Tsukazaki, fırtınada gemiler ne kadar yan yatar?” “Çok kötü koşullarda otuz ya da kırk derece yatar. Bir gün kırk derecelik bir yokuşu çıkmayı dene. Duvara tırmanır gibi olur insan, çok hoştur. Bazen...”</p>

<p>Ryuji uygun sözleri bulabilmek için gözlerini boşluğa dikti. Noboru o gözlerde okyanustaki fırtınalı denizin çalkantısını gördü. Deniz tutmuş gibi hafiften midesi bulandı. Kendinden geçmişti.</p>

<p>“Rakuyo’nun belli seferleri yoktur, yani nerden çağrılırsa oraya gider, öyle değil mi, Bay Tsukazaki?”</p>

<p>Biraz gururu kırılmıştı Ryuji’nin. İsteksiz bir ses tonuyla, “Evet, öyle,” dedi.</p>

<p>“Japonya, Çin ve Hindistan arasında nakliyat yaptığınız da oluyor, değil mi?”</p>

<p>“Bakıyorum her şeyi de biliyorsun. Bazen de Avustralya’dan İngiltere’ye buğday götürürüz.”</p>

<p>Noboru’nun soruları birbirini tutmuyor, bir konudan bir başkasına atlıyordu. “Filipinlilerin ana ürünü nedir?”</p>
<p>“Lauan kerestesi olacak.”</p>

<p>“Ya Malay’ın?”</p>

<p>“Demir cevheri. Bir soru da ben sana sorayım, Küba’nın ana ürünü nedir?”</p>

<p>“Ne olacak, şeker tabii. Siz de beni aptal yerine koydunuz yani. Hiç Batı Hint Adalarına gittiniz mi?”</p>

<p>“Evet. Ama sadece bir sefer.”</p>

<p>“Haiti’ye uğradınız mı?”</p>

<p>“Evet.”</p>

<p>“Vay be! Ne tür ağaçlar vardı?”</p>

<p>“Ağaçlar mı?”</p>

<p>“Evet ya. İşte yol kenarındaki ağaçlar falan-”</p>

<p>“Ha, sen o ağaçları diyorsun. Çok sayıda palmiye var. Sonra dağlarda renkli çiçekler açan çeşit çeşit ağaç var. Bir de gülibrişim ağaçları. Al renkli ağaçlar buradaki ağaçlara benzer mi bilemiyorum. Tıpatıp aleve benzeyen bir çiçek. Fırtına yaklaşıp da gökyüzü simsiyah olduğu zaman o alev çiçekleri muhteşem renklere bürünür. O çiçekleri başka hiçbir yerde görmedim.”</p>

<p>Ryuji, palmiyelerle arasındaki gizemli bağlantıyı anlatmayı düşündü. Ama o tür bir hikâyeyi çocuğa nasıl anlatacağını bilemiyordu. Oturdu, düşündü. Basra Körfezi’ndeki, dünyanın sonu geldi dedirten günbatımını geçirdi aklından. Kendisi çapa mataforasının üzerinde duruyorken yanaklarını okşayan deniz rüzgârını anımsadı. Tayfunun yaklaştığını haber veren barometrenin sinir bozucu bir hızla düşüşünü geçirdi aklından. Denizcilik olaylarını ve okyanusun iliğinize kadar hissettirdiği kâbusu andıran gücünü hatırladı.</p>

<p>Noboru ise Ryuji’nin gözlerindeki o fırtınayı fark etmiş ve denizcinin yüreğinden geçenleri gözlerinden okumuştu. Etrafı, bilinmeyen diyarların hayalleri ve beyaz boyalı denizcilik terimleriyle sarılmıştı. O da kendini Ryuji’yle birlikte Meksika Körfezi’ne, Hint Okyanusu’na, Basra Körfezi’ne sürükleniyormuş gibi hissetti. Ve bu geziyi olurlu kılan, karşısındaki gerçek İkinci Kaptan’dı. O burada olmasaydı, kendi düş gücü yetersiz kalırdı, ne kadar uzun süre beklemişti bu ânı! Mutluluktan gözlerini sıkı sıkıya yumdu.</p>

<p>Ryuji tam da, “Uykusu geldi bunun,” diye düşünmüştü ki Noboru gözlerini açtı ve bir kez daha İkinci Kaptan’ın varlığını teyit etti.</p>

<p>İki beygir gücündeki klima tesisatının motoru, odayı fısıltısıyla dolduruyordu. Hava iyice serinlemiş, Ryuji’nin gömleği de tamamen kurumuştu. Ellerini başının arkasında kavuşturdu. Koltuğun arkalığının ince hasır örgüsü, parmaklarına serin serin değiyordu.</p>

<p>Az önce Noboru gözlerini yumduğu sırada Ryuji, çocuğun hayalini kurduğu o İkinci Kaptan kimliğinden sıyrılıp odaya göz gezdirdi. Şöminenin üzerindeki altın yaldızlı saate, tavanda asılı kesme kristal avizeye, raflara özenle yerleştirilmiş yeşim taşından vazolara şaşkınlıkla baktı. Her şey nasıl da ince, zarif, nasıl da kıpırtısızdı. Peki oda neden sallanmıyordu? Bu nasıl bir ilahi takdirdi... Bir gün öncesine kadar buradaki nesneler onun için hiçbir anlam taşımamıştı; bir gün sonra da gitmiş olacaktı. Yine de o an içinde, o nesnelerle bağlantısı vardı. Bu bağlantı, bir kadının gözlerindeki bakış, bedeninin derinlerinden kopup gelen bir belirti, kendi erkekliğinin gücüydü. Bunu bilmek Ryuji’ye, tıpkı açık denizde gemi gördüğü zamanki gibi, gizemli bir duygu veriyordu. Bu bağlantıyı yaratan kendi bedeni olduğu halde, bu odaya oranla o bağın gerçekdışı niteliği, Ryuji’yi titretiyordu.</p>

<p><i>Bir yaz günü ikindisinde burada ne işim var? Dün akşam yattığım kadının oğluyla karşılıklı oturan ben kimim? Düne kadar - “Artık yuvam denizdir benim,” diye - bir şarkım vardı. Az mı gözyaşı döktüm o şarkı için! Bankadaki iki milyon yen? O değil miydi benim gerçekliğimin garantisi... Şimdi ne kaldı elimde?</i></p>

<p>Noboru ne Ryuji’nin böylesine bir boşluğa düştüğünü, ne de artık kendisine bakmadığını fark etti. Uykusuzluk ve birbirini izleyen şoklar onu yormuştu. Hizmetçiye “denizin yüzünden” dediği kan çanağına dönmüş gözlerini açık tutmak için harcadığı gücü de tükenmek üzereydi. Uykuya dalarken, dün akşamdan bu yana, bu hareketsiz, cansız, boş dünyanın çatlaklarından defalarca gördüğü mutlak gerçeğin parlak biçimlerini düşündü.</p>

<p>Onları düz siyah kumaş üzerine sırmayla işlenmiş motifler olarak görüyordu: Ay ışığında kıvrılan çıplak denizci - kedi yavrusunun donuk ve dişlek ölüm maskesi - yakuta benzeyen yüreği... hepsi de eşi bulunmaz şeylerdi ve hepsi de gerçekti. Ryuji de gerçek bir kahramandı... denizin üzerinde, denizin içinde, denizin altındaki bütün olaylar - Noboru uykusunda boğuluyor gibi oldu. “Mutluluk,” diye düşündü. “Sözcüklere sığmayan mutluluk...” Ve uyudu.</p>

<p>Ryuji saatine baktı: Gitme zamanı gelmişti. Mutfağın kapısını hafifçe vurdu ve hizmetçiye seslendi. “Uyudu.”</p>

<p>“Hep öyle yapar zaten.”</p>

<p>“Belki üşür. Battaniye varsa...”</p>

<p>“Yukarıdan getiririm.”</p>

<p>“İyi, ben gidiyorum.”</p>

<p>“Herhalde bu gece yine gelirsiniz.” Kadın sık kirpikleri altından Ryuji’yi tepeden tırnağa süzdü.</p>

<h2 id="sigil_toc_id_6">7</h2>

<p>Yüreğinde olsun olmasın, eski çağlardan bu yana hep aynı sözler söylenir. Bunlar ufuk çizgisinin egemenliğini sorgulamadan kabul eden ve o gizemli mavi çizgiye kör bir şekilde ibadet eden sözlerdir. Ve yine bunlar en soylu kadınlara bile bir fahişenin yalnızlığını, boş umutlarını ve özgürlüğünü veren sözlerdir:</p>

<p>“Yarın gideceksin, değil mi?”</p>

<p>Fusako bu sözü söylemek istemiyordu, ama Ryuji onu sanki “Söyle artık!” diyen gözlerle süzüyordu. Fusako onun sıradan erkek gururunu ayrılık acısı yaşayan kadınların gözyaşlarının oluşturduğunu biliyordu. Ne kadar da basit bir erkekti! Dün gece parktaki konuşmaları bunu kanıtlamıştı zaten. Dalgın halinden, ne derin düşünceler, ne romantik tutkular çıkacak diye beklerken adam gemideki depoda bulunan yeşil sebzeler üzerine bir monologa girmiş, ardından kendi geçmişini anlatmış ve sonunda da kendi yaşamöyküsünü popüler bir şarkının ara nağmesine getirip bağlamıştı! Yine de Fusako, adamın düşsever olmadığına seviniyor ve düşseverlikten daha sürekli bir nitelik olan basitliğini, sağlam yapılmış, eski ve dayanıklı bir ev eşyası gibi güven verici buluyordu. Çok uzun süredir kendini hayata karşı iyi savunmuştu ve gerçek anlamda tehlikelerin üstesinden gelmişti. Dün akşamdan beri beklenmedik tehlikeli davranışlar karşısında çok şaşırmıştı; mümkün olduğunca güvenliğini garantiye almak istiyordu. Bu şekilde düşünen Fusako için, zor da olsa adamın basitliğini abartarak düşünme gereksinimi vardı. Kuşkusuz, adam hakkında öğreneceği daha çok şey vardı, ama hiç değilse Ryuji’nin ekonomik yönden kendisine yük olmayacağına inanıyordu.</p>

<p>Başado’daki lokantaya biftek yemeye giderlerken, yol üzerinde çeşmeli ön bahçesi dışındaki yerlerde de sarı ve kırmızı küçük lambaları olan bir <i>cafe</i> buldular ve yemekten önce birer içki içtiler.</p>

<p>Fusako’nun sipariş ettiği naneli frappenin içine, nedendir bilinmez, sapıyla birlikte bir vişne koymuşlardı. Fusako vişneyi dişleriyle sapından kopardı, çekirdeğini de cam tablaya attı.</p>

<p>Gökyüzünde asılı duran günün son ışıkları öndeki büyük pencerenin dantel perdelerinden sızıyor, hemen hemen boş olan salonu dolduruyordu. Işığın titreşmesinden olacak, yeni yeni kurumaya yüz tutan o sıcak, pembe vişne çekirdeği, Ryuji’ye müthiş baştan çıkarıcı göründü. Birden uzandı, çekirdeği alıp ağzına attı. Bir şaşkınlık çığlığı yükseldi Fusako’nun dudaklarından, sonra gülmeye başladı. Hiç böylesine huzurlu bir fiziksel yakınlık ânı yaşamamıştı.</p>

<p>Yemekten sonra yürümek için sessiz bir yer olan Tokiwa yakınlarını seçtiler. Yaz gecesini büyüleyen bir sevecenliğin tutsağı olarak, konuşmadan el ele yürüdüler. Fusako boşta kalan eliyle saçını düzeltti. O gün öğleden sonra işlerin durgunlaşmasını kollamış, dükkân boşalınca da saçını yaptırmak için kuaföre koşmuştu. Her zaman saçına hafifçe sürdürdüğü kokulu briyantini istemeyince kuaförün yüzünde beliren şaşkınlığı hatırlayan Fusako kızardı. Şimdi şehrin ve yaz gecesinin kokuları içinde bütün gövdesi ıslak bir yığın gibi çözülüverecekti sanki.</p>

<p>Yarın, kendi parmaklarına dolanan bu kalın parmaklar ufkun ötesine kulaç atacaktı. Bu gülünç, kocaman bir yalan kadar inanılması zor bir durumdu. Kapalı bir çiçekçinin tel örgülerle çevrili bahçesinin önünden geçerlerken, Fusako daha fazla dayanamadı, “Eksik olma, sayende epey alçaldım,” dedi.</p>

<p>Ryuji şaşırdı. “Neden?” diyerek durdu.</p>

<p>Fusako, tropik bitkiler, bodur ağaçlar ve dip dibe gül fidanlarının ekili olduğu ışıkları sönük bahçeye baktı. Karanlıktı. Sık yapraklar daha da sıklaşmış gidiydi. Birden korkunç bir göz kendisine bakıyor gibi geldi Fusako’ya.
</p>
<p>Ryuji yeniden, “Neden?” diye sordu. Fusako cevap vermedi. Soylu bir kadın olarak yaşamıştı hep. Şimdi ise sanki geride bırakılan bir liman kadını gibi yaşamaya zorlanıyordu. Bu durumdan kaynaklanan tatminsizliğini dile getirmek istiyordu, ama bu düşüncesi, diğer sözleri söylemekten sadece bir adım uzaktı: Yarın sabah gideceksin, değil mi?..</p>

<p>Gemide geçen yalnız yaşam, Ryuji’ye anlamadığı işleri kurcalamamayı öğretmişti. Fusako’nun yakınmasını, sızlanan bir kadının tipik sözleri olarak almış; bu yüzden ikinci “neden” hafiften alaylı şakacı bir tonda çıkmıştı ağzından. Ertesi gün kadından ayrılacağı düşüncesi acı veriyordu; ama acısını bastırmak için, düşlerinde bile dilinden düşürmediği bir nakaratı kendi kendine tekrarlardı: “Erkek, Yüce Dava adına yola düşer; kadın, arkada bırakılır.” Yine de denizde hiçbir Yüce Dava bulunamayacağını kimse Ryuji kadar bilemezdi. Denizde, geceyi güne bağlayan nöbetlerden, can sıkıntısından, bir tutukluluk halinin acıklı koşullarından başka bir şey yoktu.</p>

<p>Bir de uyarı telgrafları vardı: “Şirketimizin gemileri son zamanlarda Irako Kanalı’nda ve Kuruşima Boğazı’nın kuzey girişinde sık sık kaza yapmaktadır stop dar kanallarda ve liman girişlerinde çok dikkatli olunmasını rica ederiz stop şirketimizin bugün içinde bulunduğu durum göz önünde tutularak deniz kazalarını önlemek için iki misli çaba gösterilmesini rica ederiz stop Maritime Nakliyat Şirketi Müdürü.” “Şirketimizin bugün içinde bulunduğu durum göz önünde tutularak” klişesi, nakliyat işlerindeki bunalımın başından beri her telgrafta yer alıyordu.</p>

<p>Bir de Başdümenci’nin seyir cetveli vardı: Günlük hava raporu, rüzgârın hızı, atmosfer basıncı, ısı derecesi, nemlilik oranı, geminin hızı, alınan yol, makinelerin devir sayısı; insanın kendi ruhsal durumunu çizelgeleme yeteneğinden yoksunluğunu telafi etmek için denizin kaprislerini özenle kaydeden bir günlük.</p>

<p>Bir de yemek salonundaki geleneksel giysili dansöz bebekler, beş lomboz deliği ve duvarda bir dünya haritası vardı. Sos şişesi deri kayışla tavandan sarkardı. Bazen lombozlardan giren daire biçimindeki ışık lekeleri şişeye vururdu, duvarda gösterişli bir yazıyla kahvaltı listesi:</p>
<br/>
<p>Patlıcanlı Miso<sup><a id="dn1" href="../Text/dipnot1.xhtml#bookmark0">1</a></sup> çorbası ve Fasulyeli Tofu<sup><a id="dn2" href="../Text/dipnot1.xhtml#bookmark1">2</a></sup></p>

<p>Kurutulmuş beyaz turp Natto<sup><a id="dn3" href="../Text/dipnot1.xhtml#bookmark2">3</a></sup></p>

<p>Taze soğan, hardal, pilav</p>
<br/>
<p>Öğle yemeği ise Avrupa usulü koyu çorbayla başlardı hep.</p>

<p>Ve çapraşık borularının arasında, öldürücü bir hastalığın kurbanı gibi ateşler içinde kıvranan, inleyen yeşil motor...</p>

<p>Bir gün sonra, bütün bunlar yeniden Ryuji’nin dünyası olacaktı.</p>

<p>Çiçekçinin bahçe kapısı önünde duruyorlardı. Ryuji’nin omzu kapıya çarptı, kapı bahçeye doğru açıldı.</p>

<p>“Bak, içeri girebiliriz.” Fusako’nun gözleri çocuk gibi sevinçle parlıyordu.</p>

<p>Bekçi kulübesindeki aydınlık pencereye çekinerek baktıktan sonra, insan eliyle yetiştirilmiş sık ormana daldılar. Adım atacak yer yoktu. El ele tutuştular; omuzlarına kadar gelen fidanlar arasında kendilerine yol açarak, dikenli gülleri yana iterek, yerdeki çiçeklerin üstüne basarak ilerlediler ve bahçenin köşesindeki tropikal ağaç ve bitkilerin bulunduğu yere vardılar. Orkideler ve muz ağaçları, kauçuk ağaçları ve palmiyenin her çeşidi.</p>

<p>Kadını beyaz giysisi içinde seyreden Ryuji, tropikal orman atmosferinde sanki Fusako’yu ilk kez görmüş gibi hissetti. Gözlerinin hizasındaki sivri yapraklardan sakınarak birbirlerine sokuldular, sarıldılar. Fusako’nun parfüm kokusu, sivrisineklerin vızıltısı üzerinden yükseldi. Ryuji kendinden geçmiş, zaman ve yer kavramını unutmuştu.</p>

<p>Dışarıda, hemen parmaklığın ötesinde, ufak neon ışıkları süs balıkları gibi titreşiyordu. Ara ara geçen otomobillerin farı, onların ormanındaki gölgelerini tarıyordu. Sokağın karşısındaki kırmızı neon tabelanın aydınlığı Fusako’nun palmiyelerin gölgesindeki yüzüne vuruyor, beyaz yanaklarına tatlı bir kırmızılık veriyor ve kırmızı dudaklarını koyultuyordu. Ryuji onu öptü.</p>

<p>Uzun uzun öpüşmeleri, onları farklı düşüncelere sürükledi. Fusako, ona acı veren ayrılacakları ânın düşüncesini getirmişti aklına. Ryuji’nin yanağını okşarken, sıcak pürüzsüz tenine dokunurken, hızla soluyan göğsünden yükselen teninin kokusunu içine çekerken, erkeğin gövdesindeki bütün sinirlerin bir veda çağrısında gerildiğini duyuyordu. Kendisine sımsıkı sarılışı, Fusako’nun gerçek olduğuna ve gerçekten onun yanında olduğuna inanmayı nasıl umutsuzca istediğini kanıtlıyordu.</p>

<p>Ryuji için bu öpüşme ölüm demekti; her zaman düşlediği aşktaki ölüm demekti. Kadının dudaklarının yumuşaklığı, gözleri kapalıyken bile görebileceği dudaklarının koyu kırmızısı, mercan denizi gibi hep nemli dudakları; deniz yosunları gibi ürperen kımıltılı dili... Bütün bunlarda doğrudan ölümle bağlantılı olan bir şey vardı. Ryuji bir gün sonra kesin olarak ayrılacaklarını biliyordu; yine de onun uğruna seve seve ölmeye hazırdı, içinde ölüm dalgalanıyor, kabarıyordu.</p>

<p>O sırada Merkez İskelesi’nin yönünden bir gemi düdüğünün hafif sesi geldi, bahçenin üzerine çöktü. Ses ince bir sis kadar belirsizdi. Ryuji denizci olmasaydı kesinlikle duyamazdı. <i>Bir şilebin yola çıkması için pek uygunsuz bir saat - acaba bu denli çabuk nasıl yüklediler?</i> Öpüşme sırasında kafasını kurcalayan bu düşünce gözlerinin açılmasına yol açtı. Düdük sesinin ta içinde çınladığını, Yüce Dava tutkusunu uyandırdığını duyuyordu. Peki ama, o Yüce Dava neydi? Belki de tropikal güneşin bir başka adıydı.</p>

<p>Ryuji, Fusako’nun dudaklarından koptu. Ceketinin cebini karıştırmaya başladı. Fusako bekledi. Ryuji’nin cebinde kâğıtlar hışırdadı, sonra ezilmiş bir sigara çıkardı, dudaklarının arasına yerleştirdi. Fusako öfkeyle atıldı, adamın elindeki çakmağı aldı. Ryuji ona doğru eğildi. “Çakmağı vermemi bekleme, çünkü vermeyeceğim.” Fusako çakmağı madenî bir sesle çaktı, bir kendir yaprağına tuttu. Alev, kıpırtısız duran gözlerinde oynadı. Kuru yaprağın hemen yanması gerekirdi, ama tutuşmadı. Fusako’nun donukluğu, elinin hiç titremeyişi Ryuji’yi ürküttü.</p>

<p>Sonra alev yanaklarını aydınlattı ve Ryuji ip gibi akan yaşları gördü. Fusako, ağladığı fark edilince çakmağı söndürdü. Ryuji ona yeniden sarıldı ve kadının gözyaşı akıttığına emin olunca sinirleri gevşedi, o da ağlamaya başladı.</p>
<br/>
<p>Noboru tedirginlik içinde annesinin eve gelmesini bekliyordu. Saat on sularında telefon çaldı. Bir dakika sonra hizmetçi, Noboru’nun odasına girip haber verdi.</p>

<p>“Annen telefon etti. Bu gece bir arkadaşında kalacakmış. Sabah mağazaya gitmeden önce üstünü değiştirmek için eve gelecekmiş. Sen de bu gece, yapmadığın yaz ödevlerini yapacakmışsın.”</p>

<p>Noboru’nun hatırlayabildiği kadarıyla annesi şimdiye dek hiç dışarıda kalmamıştı. Bu gelişme şaşırtıcı değildi, yine de Noboru endişe ve öfkeden kıpkırmızı kesildi. Bütün gün gözetleme deliğinin başına geçeceği zamanı beklemişti. Deliğin o akşam ne gibi mucizeler göstereceğini bilemiyordu; öğleden sonra uyuduğu için hiç uykusu yoktu.</p>

<p>Masanın üzeri, birkaç gün sonra başlayacak yeni dönem öncesi bitirmesi gereken tatil ödevleriyle doluydu. Ryuji ertesi gün gidecekti, ondan sonra annesi yine kendisine yardım ederdi. Yoksa annesinin kafası oğlunun ödevleriyle uğraşamayacak kadar başka şeylerle mi dolu olacaktı? Dalgın dalgın dolaşacak mıydı evin içinde? Hoş, pek de fark etmezdi ya; annesinin kendine yardımcı olabileceği dersler sadece Japonca, İngilizce ve sanattı. Sosyal bilgilerde pek yardımı dokunmazdı. Matematik ve fen derslerinde ise, Noboru annesinden daha bilgiliydi. Annesi kadar zayıf hesabı olan biri, nasıl oluyor da ticaret yapabiliyordu? Belki de işler yalnızca Bay Şibuya’nın üstüne kalmıştı.</p>

<p>Noboru ders kitaplarından birini açtı. Birkaç sayfa dahi okuyamadan kitabı kapattı. Dikkatini toplayamıyordu. Ryuji ve annesinin evde olmayışları onu fazlasıyla tedirgin etmişti.</p>

<p>Ayağa kalktı, oturdu, sonunda dar odada bir aşağı bir yukarı gezinmeye başladı. Uyumak için ne yapabilirdi? Acaba annesinin odasına gitse de limandaki gemilerin ışıklarını mı seyretseydi? Teknelerin kimisinde sabaha kadar kırmızı ışıklar yanıp sönerdi. Belki bir şilep daha sefere çıkar ve yeniden düdük sesi duyulurdu.</p>

<p>Sonra bitişik odanın kapısının açıldığını duydu. Belki annesi onu kandırıp, Ryuji’yle birlikte eve dönmüştü. Noboru ses yapmamak için yavaşça çekmeceyi yerinden çıkardı, yere koydu. Şimdiden sırılsıklam terlemişti.</p>

<p>Bu sefer kendi odasının kapısı vuruldu. Gecenin bu saatinde çekmecenin neden odanın ortasında durduğunu kimseye açıklayamazdı. Kapıya koştu, var gücüyle dayandı. Kapının tokmağı çevrildi.</p>

<p>“Ne oluyor içeride? Giremez miyim?” Bu, hizmetçinin sesiydi. “İyi misin? Pekâlâ, inadını sürdür bakalım. Ama artık ışığı söndürüp yatsan iyi olur, saat neredeyse on bir olacak.”</p>

<p>Noboru sesini çıkarmadan kapıya dayanmaya devam ediyordu. Tam o sırada kilide anahtar sokuldu ve sertçe çevrildi. Noboru donup kaldı. Hizmetçide anahtar olabileceği hiç aklına gelmemişti. Sokağa giderken annesinin, bütün anahtarları yanına aldığını sanıyordu.</p>

<p>Fena halde sinirlendi. Alnı ter içinde, var gücüyle kapının tokmağına yapıştı. Kapı açılmadı. Hizmetçinin ayak sesleri merdivenlerden aşağı uzaklaştı.</p>

<p>Noboru binde bir ele geçen bu fırsattan yararlanıp Şef’in evine kadar gitmeye ve penceresinin önünde fısıldayacağı parolayla onu uyandırmaya niyetliydi. Şimdi bu son umut da yıkılmıştı. Bütün insanlardan nefret ediyordu. Günlüğüne uzun uzun yazdı. Bu sırada Ryuji’nin suçlarını yazmayı da unutmadı.</p>


<p class="mektup">RYUJI TSUKAZAKİ’NİN SUÇLARI<br/>BİR: bu sabah karşılaştığımız zaman bana korkakça gülümsemesi.<br/>İKİ: sırılsıklam gömlek giymesi ve parktaki çeşmede yıkandığını söylemesi - tıpkı serseriler gibi.<br/>ÜÇ: aklına estiği gibi geceyi annemle dışarıda geçirmesi ve beni yalnızlığa mahkûm etmesi.</p>

<p>Ama biraz düşündükten sonra üçüncü maddeyi sildi. Birinci ve ikinci maddelerin estetik, ideal ve nesnel değer yargılarıyla üçüncü madde açıkça çelişkiliydi. Üçüncü maddedeki öznel sorun, Ryuji’nin suçu olarak nitelenemez, olsa olsa kendisinin, yani Noboru’nun daha olgunlaşmadığını kanıtlardı.</p>

<p>Öfkeden fırçasının üzerine tepeleme diş macunu sıktı ve dişetleri kanayıncaya kadar dişlerini fırçaladı. Aynaya bakarak, macunun köpürmesini, pek düzgün olmayan çocuksu dişlerini örtmesini seyretti. Nane kokusu, öfkesini arıttı.</p>

<p>Sonra gömleğini sıyırdı, pijamasının üstünü giydi ve çevresine bakındı. Olayların somut kanıtı olan çekmece hâlâ daha odanın ortasında duruyordu. Çekmeceyi kaldırdı. Daha önce fark etmediği ağırlığına şaşırdı. Çekmeceyi tam yerine koyacakken fikrini değiştirdi ve yine yere bıraktı. Alışkanlığın verdiği kolaylıkla boşluğa süzüldü.</p>

<p>Gözleri deliği aradı, ama bulamadı. Deliğin kapatılmış olduğunu düşünerek telaşa kapıldı, ama parmağını soktuğunda deliğin eskisi gibi açık olduğunu anladı. Sadece öteki odada deliğin ilk bakışta görünmesine yetecek kadar ışık yoktu.</p>

<p>Noboru gözünü deliğe yapıştırdı. Az önce kapı açıldığı zaman, hizmetçi perdeleri kapatmaya girmişti demek. Giderek gözbebeği büyüdü; New Orleans tarzı karyolanın pirinç arkalığına çok hafif bir aydınlık düşmüştü, karyolanın parmaklığını hayal meyal belirten bir ışık noktası.</p>

<p>Öğle güneşinin sıcaklığını sürdüren odanın her yanı büyük bir tabutun içi gibi simsiyahtı. Her taraf karanlıktı ve Noboru’nun hiç görmediği bir şeyin, dünyadaki en siyah şeyin zerreleriyle canlanan bir karanlık vardı.</p>



<h2 id="sigil_toc_id_7">8</h2>
<p>Geceyi, rıhtımdan çok uzak olmayan ufak, eski bir otelde geçirdiler: Şehirdeki büyük otellerden birine giderlerse Fusako tanınacağından korkuyordu. Bu köhne, iki katlı yapının önünden sık sık geçmiş ve camlı kapıdan göz atıp loş oturma salonunu, eski püskü masayı, badanalı duvara asılı ve üzerinde gemi resmi olan takvimi gördüğü zaman, günün birinde burada kalacağını aklından bile geçirmemişti.</p>

<p>Sabaha karşı birkaç saat uyudular, sonra geminin hareket saatine kadar ayrıldılar. Fusako işe gitmeden önce elbise değiştirmek için eve uğradı. Ryuji rıhtıma döndü. Alışveriş yapmak için karaya çıkacak olan Birinci Kaptan’ın yerine, sefere çıkılmadan önceki hazırlıkları yönetecekti. Yükleme işleminde önemli olan halatların ve öteki araçların denetlenmesi zaten kendi göreviydi.</p>

<p>Rakuyo saat altıda hareket edecekti. Dört gün dört gecedir havalar çok güzeldi. Yağmur yağmamıştı. Bu yüzden yükleme programında aksaklık olmamıştı. Şilep Brezilya’nın Santos şehrine gidecek, daha sonraki rotası ise yüklediği mala göre belirlenecekti.</p>

<p>Fusako saat üçte mağazadan erken ayrılarak eve geldi. Uzunca bir zaman kimonolu bir kadın göremeyecek olan Ryuji için ipek bir yukata<sup><a id="dn4" href="../Text/dipnot1.xhtml#bookmark3">4</a></sup> giydi. Kıyafetini uzun, gümüş saplı güneş şemsiyesiyle tamamladı. Sonra Noboru’yu da alarak birlikte rıhtıma doğru arabayla yola koyuldular. Yollar kalabalık değildi, saat daha yeni dördü çeyrek geçe olduğunda rıhtıma varmışlardı. Siyah kiremit dolgu harflerle üç numara yazan Belediyeye ait deponun çevresinde vinç ve kamyon kümeleri duruyordu. Rakuyo’nun ön güvertesindeki vinç hâlâ ambar kapağıyla rıhtımın arasında sallanıyordu. Ryuji gelinceye dek, Fusako kliması olan arabada beklemeye karar verdi.</p>

<p>Fakat Noboru yerinde duramamıştı. Arabadan fırladı ve Takaşima Rıhtımı’nda mavnaların bağlı olduğu yere gitti. Oradan da depoların arka taraflarına göz attı.</p>

<p>Deponun içinde tavanda kirli yeşil çelik kirişler vardı. Onların alt tarafında her köşesinde kara madenden köşe demirleri ve İngilizce kelimeler bulunan yeni beyaz sandıklar dağ gibi yığılmıştı. Noboru, kule gibi yükselen yüklerin arasında kaybolan dekovil hattına baktı ve demiryollarının çocuklara taşıdığı düşlerin doruğuna varmış olmaktan sevinç duydu. Bir yandan da düş kırıklığına uğramıştı: Bu, büyük bir ırmağın kıyısını boylu boyunca yürüdükten sonra, o koca akarsuyun çıkış noktasının ufacık bir kaynak olduğunu görmeye benziyordu.</p>

<p>“Anne! Hey! Anne!” Noboru koşarak arabaya geldi, cama vurdu. Ryuji’nin geminin pruvasında durduğunu görmüştü.</p>

<p>Fusako şemsiyesini alıp arabadan indi. Ana oğul, sırtında kirli, haki renkli gömlek olan adama el salladılar. Ryuji bir elini kaldırıp onları selamladı, sonra bir işe koşarak gözden kayboldu. Noboru, denizcinin şu anda sefer hazırlıklarıyla uğraştığını ve az sonra yola çıkacağını düşününce gururlandı.</p>

<p>Fusako, Ryuji’nin yeniden görünmesini bekliyordu. Gümüş saplı güneş şemsiyesini açtı ve Rakuyo’nun kalın palamarlarının denizi kesişini seyrederek beklemeye başladı. Batıya dönmüş güneşin altında rıhtım kaynıyordu. Işık göz kamaştırıyor ve deniz rüzgârındaki tuzun deriye işlemesi gibi, betonu ve çeliği yiyordu. Vurduğu yeri yakıp acıtıyordu.</p>

<p>Emdiği sıcağı dağlayıcı bir ateş gibi yansıtıyordu beton. Denizden esen hafif rüzgâr, serinlik, soluk getirmekten uzaktı.</p>

<p>Fusako ile Noboru, arkalarını batı güneşine dönerek rıhtımın kenarında duruyor, ufacık dalgaların, üzerlerinde küf gibi yüzlerce beyaz benek bulunan taşlarda kırılıp köpürüşünü seyrediyorlardı. Kıyıya bağlı mavnalar hafif sallantıyla birbirlerine yaklaşıyor ve sonra yine ayrılıyorlardı. Güvertelerde asılı çamaşırların üzerinde martılar uçuşuyordu. Kirli su yüzeyinde sürüklenen ağaç parçaları arasında yüzen parlak bir kütük gördüler. Dalgaları seyredince güneşi yansıtan taraf ve koyu mavi tarafın anlık değişimlerle sürekli aynı deseni oluşturduğunu fark ettiler. Sanki tek gördükleri şeyin o motif olduğunu hissettiler.</p>

<p>Noboru, Rakuyo’nun bordasındaki su kesimi rakamlarına bakıyordu: 60 suyun hemen üzerindeydi, 84 ve 86 su kesimindeydi, 90 neredeyse çapa deliğine yakın yükseklikteydi.</p>

<p>“Su hiç oraya kadar yükselir mi dersin? Yükselirse, korkunç bir şey olur.”</p>

<p>Noboru annesinin neler duyduğunu, neler düşündüğünü kestirebiliyordu. Görünüşünde, aynanın karşısındaki çıplak, yalnız halini hatırlatan bir şey vardı. Noboru, elinden geldiğince çocuksu bir soru sormaya çalışmıştı, ama Fusako cevap vermedi.</p>

<p>Rıhtımın gerisinde, Naka mahallesinin sokakları üzerine soluk kurşuni bir duman çökmüştü. Kırmızı beyaz boyalı deniz feneri havanın açık olacağını gösteriyordu. Kule ile rıhtım arasındaki alan, beyaz seren direklerinden oluşan sık bir ormandı. Daha ötelerde, bulut kümeleri akşam güneşinde renklere boyanarak suyun üzerinde dans ediyordu.</p>

<p>Boş teknelerden birini çeken kılavuz gemi, Rakuyo’nun öteki ucundan sıyrıldı ve uzaklaşarak gözden kayboldu.</p>

<p>Ryuji gemiden indiğinde saat beşi geçiyordu. Geminin merdivenini çekecek olan gümüşi zincirler daha şimdiden yerine takılmıştı. Sarı kasklı liman tayfaları merdivenden inmiş, N. Liman-Körfez İşçileri Sendikası yazılı otobüse doluşup rıhtımdan ayrılmışlardı. Limanın sekiz tonluk vinci yerine çekilmiş, ambar kapakları sürgülenmişti. Hemen sonrasında Ryuji göründü.</p>

<p>Noboru ve Fusako, uzayan gölgelerinin peşi sıra koşarak denizciye doğru ilerlediler. Ryuji, Noboru’nun hasır şapkasını aşağı bastırdı ve çocuk şapkasının kenarının gözlerini örtmesini engellemeye çalışınca gülmeye başladı. İşe geri dönmesi onu canlandırmıştı.</p>

<p>“Neredeyse hareket edeceğiz. Kalkarken kıç tarafta olacağım,” diyerek öteki uçtaki direği gösterdi.</p>

<p>“Bak senin için kimono giyip geldim. Uzun süre kimono göremezsin herhalde.”</p>

<p>“Evet. Amerika’ya grupla geziye giden yaşlı Japon teyzeler dışında...”</p>

<p>Konuşacak bir şey bulamıyorlardı. Fusako, ne denli yalnızlık duyacağından söz etmeyi düşündü, sonra bir şey söylememeye karar verdi. Isırılan elmanın beyaz etinin, ısırılan yerden hemen kararması gibi, onların ayrılığı da üç gün önce Rakuyo’da karşılaştıkları an başlamıştı. Şu anda vedalaşmak hiçbir yeni duygu getirmiyordu.</p>

<p>Çocuksu davranmaya kararlı olan Noboru, büyüklerin kusursuzluğuna, içinde bulundukları ânın kusursuzluğuna gözcülük ediyordu. Bekçilik görevini üstlenmişti. Verilen zaman ne denli kısa olursa, bu kusursuzluk o denli az zedelenirdi. O anda, dünyayı dolaşmak için bir kadını arkada bırakan erkek olarak, denizci olarak, İkinci Kaptan olarak, Ryuji kusursuzdu. Annesi de öyleydi. Geride bırakılan kadın olarak, mutlu anıların ve ayrılık acısının rüzgârıyla gerilmiş güzel bir yelken kadar kusursuzdu annesi. Son iki gündür Ryuji de, annesi de tehlikeli bocalamalar içindeydiler, ama o anda ikisinin davranışı da mükemmeldi. Ryuji saçma bir söz söyleyip de bir çuval inciri berbat etmezse, korkulacak bir şey yoktu. Noboru, hasır şapkasının geniş kenarı altından merakla bir annesinin, bir Ryuji’nin yüzüne bakıyordu.</p>

<p>Ryuji, Fusako’yu öpmek istiyor, ama Noboru’dan çekiniyordu. Üstelik öleceğini bilen biri gibi, son anda herkese aynı sevecenliği göstermek istiyordu. O an için, ötekilerin anıları ve duyguları, kendi varlığından daha önemli görünüyordu. Yine de fedakârlığın tatlı umutsuzluğu, acısı içinde, bir an önce oradan uzaklaşmak istiyordu.</p>

<p>Fusako, üzücü, tüketici bekleyiş dönemini aklına getirmek istemiyordu. Erkeği gözleriyle içine sindirmeye, ilişkilerinin sağlamlık derecesini sınamaya çalışıyordu. Oysa Ryuji, kendi çerçevesi dışına taşmak istemeyen, istenildiği gibi işlenilemeyen katı bir cisim gibi, içine kapalı görünüyordu. Fusako, onun daha az köşeli, daha az belirgin bir şey olmasını; sis gibi, duman gibi bir şey olmasını isterdi. Karşısında duran bu ürkütücü kitle o denli bir kayaya benziyordu ki, anılardan kolayca silinemezdi o kalın kaşlar, o geniş omuzlar...</p>

<p>Noboru üzerine düşen görevin bilincinde olarak, ’Mektup yazmayı unutmayın lütfen,” dedi. “Ve elinize geçen bütün ilginç pulları yapıştırın.”</p>

<p>“Tabii. Her limandan gönderirim. Siz de yazın. Denizcilerin her şeyden çok, özleyip beklediği mektuplardır.</p>

<p>Sonra, son hazırlıklara yardım etmek üzere gemiye binmesi gerektiğini söyledi. El sıkıştılar. Ryuji gümüşi pasarelladan gemiye tırmandı. Yukarı çıkınca döndü, kasketini salladı.</p>

<p>Batı göklerini tutuşturan ve köprünün göz alıcı beyaz çeliği üzerine mantar biçimli hava bacalarının gölgesini dağlayan güneş, depoların damına kadar alçalmıştı. Noboru, tepelerinde uçuşan martıları seyrediyordu: Kanatları koyu renkti. Karınları, ışık vurduğu zaman yumurta sarısına dönüşüyordu.</p>

<p>Rakuyo’nun etrafındaki araçlar çekilmişti. Rıhtım boş ve hareketsizdi. Yerler güneşle yıkanıyordu. Uzaktan cüce gibi görünen bir tayfa Rakuyo’nun güvertesinde yüksek parmaklığı siliyor; gözünün birini bantla kapatmış olan bir başka tayfa, elinde boya tenekesi, pencere çerçevesine benzer bir yeri boyuyordu. Noboru, seren direğine çekilen mavi, beyaz, kırmızı işaret flamalarını görmemişti. Direğin en tepesinde de geminin mavi bandırası dalgalanıyordu. Ağır ağır kıç tarafa yürüdüler.</p>

<p>Depoların koyu yeşil kepenkleri indirilmişti. Duvar boyunca “Sigara İçilmez” ibareleri ve Singapur, Hong Kong, Lagos gibi başlıca limanların adları yazılıydı. Düzenle sıralanmış lastikler, çöp kutuları ve el arabalarının uzun gölgeleri rıhtımın betonu boyunca uzanıyordu.</p>

<p>Tepelerinde yükselen geminin kıçında daha kimse yoktu. Sadece hafif bir su şırıltısı ve çapa mataforasının gölgesinde dalgalanan Japon bayrağı vardı.</p>

<p>İlk düdük sesi altıya çeyrek kala duyuldu. Sese kulak veren Noboru, iki gece önce seyrettiği hayalin gerçek olduğunu sezdi ve bütün düşlerin başlayıp bittiği noktada bulunduğunu anladı. Sonra Ryuji’yi gördü. Japon bayrağının yanında duruyordu.</p>

<p>Fusako, “Seslensene,” dedi. Noboru, düdük sesinin kesildiği anda haykırdı. Sesinin tizliği onu şaşırttı. Ryuji eğildi, onlara baktı ve el salladı. Yüzündeki anlam görülmeyecek kadar uzaktaydı. Sonra, o gece ay ışığında duyulan düdük sesine dönerken yaptığı gibi, yine omuzlarını bükerek döndü, işiyle ilgilenmeye başladı. Bir daha da onlara bakmadı.</p>

<p>Fusako geminin pruvasına doğru baktı. Merdiven yerine çekilmiş, kıyı ile gemi arasındaki son bağ da kopmuştu. Rakuyo’nun yeşil ve krem rengi boyalı bordası, kıyıyı ikiye bölmek için göklerden inmiş büyük bir baltanın ağzını andırıyordu.</p>

<p>Bacalardan duman tütmeye başladı. Kapkara duman, soluk gökyüzünü lekeleyerek kocaman bulutlar halinde yükseliyordu.</p>

<p>“Hazır ol - demir almaya hazır ol.”</p>

<p>“Halatın boşunu al!” İkinci bir düdük sesi duyuldu.</p>

<p>“İyi, yol vermeye hazırlan.”</p>

<p>Tamam.</p>

<p>“Demir al - palamarı çöz. Yol ver.”</p>

<p>Kılavuz tekne, gemiyi kıçından yedeğe alıp limanın ağzına doğru burun kıvırınca, Rakuyo rıhtımdan koptu. Gemiyle rıhtım arasında parıldayan su genişledi ve Ryuji’nin kasketindeki sırmanın parıltısı daha henüz seçilirken, gemi doksan derece döndü, rıhtıma dik açıdan uzaklaşmaya başladı.</p>

<p>Açılar her an değişirken, Rakuyo göz aldatıcı bir hayale dönüştü. Kıç tarafı uzaklaştıkça, o uzun gemi paravana gibi katlandı, güvertedeki köprüler birbirinin üzerine bindi ve her girintisine, çıkıntısına güneş ışığını doldurarak, parlak çelik bir tapınak gibi gökyüzüne yükseldi. Ama bu görüntü sadece bir an sürdü. Sonra kılavuz tekne, geminin pruvasını açık denize çevirmek için dönmeye başladı ve güvertesinde yükselen kat kat kule dağıldı. Pruvadan kıça kadar her şey yerli yerine geldi, sonunda kıç yeniden göründü. Kibrit çöpü gibi görünen Ryuji’nin silueti, batan güneşin kızıllığına gömüldü.</p>

<p>“Kılavuz tekne ayrılıyor - yol ver.” Hoparlörden gelen ses, rüzgârla kulaklarına uzandı. Kılavuz tekne Rakuyo’dan ayrıldı.</p>

<p>Suyun üzerinde hareketsiz duran gemi, peşpeşe üç kez düdük çaldı. Düdük sesini huzursuz bir suskunluk izledi. Geminin üzerinde Ryuji, rıhtımda Fusako ve Noboru, bu suskunluk içinde zamanın durduğunu duydular.</p>

<p>Sonunda, bütün limanı sarsarak ve bütün pencerelere erişerek; ocakta yemek pişen mutfaklara, çarşafları hiç değiştirilmeyen külüstür otel odalarına, çocukların eve dönmesini bekleyen çalışma masalarına, okullara ve tenis kortlarına ve de mezarlıklara dolarak; her şeyi bir an acıya sürükleyerek ve hiç ilgisi olmayan yürekleri bile paralayarak, Rakuyo’nun düdüğü son bir kez uzun uzun öttü. Bembeyaz dumanlar savurarak denize açıldı. Ryuji gözden kayboldu.</p>
</body>
</html>