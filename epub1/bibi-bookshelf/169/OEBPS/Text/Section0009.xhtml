<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>1</h2>
<p>Otuz Aralık sabahı saat dokuzda, Merkez İskelesi’ndeki gümrük noktasından geçen Ryuji’yi Fusako tek başına karşıladı.</p>

<p>Merkez İskelesi hayalî bir kasabaydı. Sokaklarda kimseler görünmezdi. Kenarlarında kuru çınar ağaçları sıralanan yolları tertemiz ve ıssızdı. Eski görünümlü, kırmızı tuğlalı depolar ve Rönesans üslubu özentisindeki bir nakliyat acentesi binası arasında uzanan dekovil hattında, fi tarihinden kalma bir lokomotif siyah dumanlar savurarak gidip gelirdi. Ufak demiryolu geçidi bile oyuncak tren gibiydi, gerçekçi görünmezdi. Buranın gerçekdışı görünümünden deniz sorumluydu. Çünkü bütün bu sokaklar, bütün bu yapılar, hatta duvarlardaki tuğlalar bile sadece denize hizmet etmek için yerlerine yerleştirilmişti. Deniz, rıhtımı öylesine basite indirgemiş ve soyutlamıştı ki, sonunda rıhtım gerçeklik duygusunu yitirmiş, hayale dönüşmüştü.</p>

<p>Çok yağmur yağıyordu. Eski tuğla duvarlardan sülüğen boyalar boşanıyor, sokaktaki birikintilere karışıyordu. Çatıların üstündeki direklerden sular sızıyordu.</p>

<p>Fusako dikkat çekmemek için arabanın içinde bekledi. Islak camların ötesinde, gemicilerin teker teker ahşap yapıdan çıkışlarını seyrediyordu. Ryuji bir an kapıda durdu, ceketinin yakasını kaldırdı, kasketini gözlerinin üstüne çekti. Sonra elinde fermuarlı valiziyle yağmura çıktı. Fusako şoförünü gönderip onu çağırttı.</p>

<p>Ryuji, ıslak ve iri bir denk gibi arabaya geldi. “Geleceğini biliyordum - biliyordum,” diyerek Fusako’nun vizon kürkünün omuzlarından tuttu.</p>

<p>Ryuji’nin yanakları yağmurdan ıslanmıştı - yoksa gözyaşı mıydı bunlar? Eskisinden daha da yanıktı teni. Fusako çok duygulanmış, kan yüzünden çekilmişti. Beyaz yüzü arabanın loşluğunda açılan bir pencereye benziyordu. Öpüşürlerken ağlıyorlardı. Ryuji, ellerini Fusako’nun mantosunun içine soktu ve boğulmak üzereyken kurtardığı birinin yaşayıp yaşamadığını anlamak istercesine, telaş içinde kadının vücuduna dokundu. Kollarını onun incecik bedenine doladı ve Fusakoyu tekrardan yüreğinde ve belleğinde bütün ayrıntılarıyla canlandırdı. Eve ancak altı-yedi dakikalık mesafede olduklarını Fusako biliyordu. Araba Yamaşita Köprüsü’nden geçerken normal konuşmaya başlayabildiler.</p>

<p>“Mektuplar için teşekkür ederim. Her birini yüzlerce kez okudum.”</p>

<p>“Ben de... Yılbaşını bizde geçireceksin, değil mi?”</p>

<p>“Olur, isterim... Noboru ne âlemde?”</p>

<p>“O da rıhtıma gelip seni karşılamak istiyordu. Ama soğuk almış, yatıyor şimdi, önemli değil, ateşi de pek yok.”</p>

<p>Konuşma sıradandı. Karada yaşayan herkesin fazla düşünmeden söyleyebileceği sözlerdi. Ayrı kaldıkları aylardan sonra yeniden karşılaştıkları zaman, bırakın kelimeleri seçmekte zorlanmayı, belki de hiç konuşamayacaklarını sanmışlardı. Aralarındaki bağı, yazın geçirdikleri üç gün içindeki yoğunluğa tekrar getirebilmek olanaksız gibi geliyordu. Beraberken çevrelerine çizdikleri o fazlasıyla mükemmel parlak çember çoktan silinip gitmişti belki de. İlişkilerini bıraktıkları noktadan sürdürmek, dört ay giyilmeyen bir ceketi sırta geçirivermek kadar kolay olacak mıydı?</p>

<p>Oysa sevinç gözyaşları bütün endişeleri silip götürmüş ve onları hiçbir şeyin olanaksız olmadığı bir doruğa yüceltmişti. Ryuji, donmuş gibiydi; Tanıdığı, bildiği yerleri görmek, birlikte gittikleri yerlerin görüntüsü onu duygulandırmamıştı. Yamaşita Parkı’nın ve deniz fenerinin hep düşlerinde kurduğu gibi görünmesi, şimdi ona çok olağan, kaçınılmaz geliyordu. Ve yağmur görüntüyü belirsizleştirip anılardaki görüntülere daha yaklaştırdıkça, her şeyin gerçekliğini artırıyordu. Ryuji, gemiden indikten sonra da ayağının altındaki yerin bir süre çalkalanacağını sanmıştı. Oysa daha ayağını karaya basar basmaz, bu demir atmış, kıpırtısız dünyada her şeyin sımsıkı yerli yerinde olduğunu görmüştü.</p>

<p>Köprüden geçtiler. Bir süre yüzeyi kayıklarla örtülü kanal boyunca ilerlediler ve Fransız Konsolosluğu’nun yanından tepeye vurdular. Çok yukarılarda dağınık bulut kümeleri aydınlanıyor, birbirlerinden kopuyordu. Yağmur dinecek, hava açacaktı. Şimdi tepedeydiler. Parkın önünden geçiyorlardı. Araba sola saptı ve Kuroda’ların evinin önünde durdu. Bahçe kapısıyla sokak kapısının arası olsa olsa iki-üç adımdı, ama taş döşeli yol su içindeydi. Yaşlı şoför Fusako’ya şemsiye tutarak onu kapıya kadar götürdü ve zili çaldı.</p>

<p>Hizmetçi göründüğü zaman, Fusako antredeki ışığı yakmasını söyledi. Ryuji alçak eşikten atladı ve antrenin loşluğuna girdi.</p>

<p>O anda, Ryuji eşiği atlayıp atlayamadığı konusunda garip bir kuşkuya kapıldı. Pek muhtemel ki, o parlak çember, aynı bıraktıkları gibiydi. Farklı görünmüyordu, ama yine de bir yerlerde bir şeyler değişmişti. Fusako, ne yaz sonunda vedalaştıklarında, ne de mektuplarında gelecekle ilgili söz etmişti. Yine de birkaç dakika önceki kucaklaşmaları, ikisinin de bu eve beraber dönmeyi özlediklerini açıkça ortaya koymuştu. Ryuji’nin heyecanı, onun durup bu değişikliği araştırmasını engelliyordu. Bu yüzden de tamamen bambaşka bir eve girdiğini fark etmemişti.</p>

<p>Fusako, “Bardaktan boşanırcasına yağıyor kaç zamandır. Ama artık açacak gibi” dedi. Sonra antredeki ışık yandı ve Venedik tarzı aynalarla bezenen dar girişin Ryukyu<sup><a id="dn5" href="../Text/dipnot1.xhtml#bookmark4">5</a></sup> mermerleriyle döşenen zemini gözler önüne serildi.</p>

<p>Oturma odasındaki şömine harıl harıl yanıyordu. Şöminenin üzerinde yılbaşı için hazırlanmış, geleneksel beyaz süslemeler, pirinçli pastalar ve deniz üzümü salkımlarıyla donanmış tahta bir raf vardı. Hizmetçi onlara çay getirdi ve takdir edilecek sözlerle Ryuji’yi selamladı: “Sizi tekrar gördüğümüze çok sevindik. Noboru ve hanımefendi bu hafta heyecandan yerlerinde duramadılar.” Oturma odasındaki değişiklikler, Fusako’nun yeni nakışlarından birkaç örnekle, bir köşede duran tenis kupasından ibaretti. Fusako, Ryuji’yi odada dolaştırarak her yeni parçayı gösterdi. Ryuji denize açıldığı anda, Fusako’nun tenis ve nakış tutkusu artmıştı. Her hafta sonu, mağazadaki boş zamanlarında, Myokoji Tapınağı’nın yakınındaki tenis kulübüne gitmiş; gecelerini de, ipek üzerine nakış işleyerek odasında yalnız geçirmişti. Son işlediği örneklerin çoğu gemilerle ilgiliydi. Sonbaharda bitirilen yeni yastıkların üzerinde eski model yandan çarklı gemilerle, Portekiz tipi yelkenliler işliydi. Kupayı, kulübün yıl sonu turnuvasındaki çift kadınlar maçlarında kazanmıştı. Ryuji’nin gözünde, bütün bunlar, kendi yokluğu sırasında kadının ona bağlı kaldığının kanıtıydı.</p>

<p>Fusako, “Ama gerçekten heyecan verici hiçbir şey olmadı,” dedi. “Sen burada yokken hiçbir şey olmadı...”</p>

<p>Sonra onu beklememeye kararlı olmasına rağmen, beklemekten başka bir şey yapamadığını itiraf etti. Ryuji’yi unuttuğuna inanarak kendini işe vermiş ve her akşam son müşteri dükkândan çıktığı anda, suskunluk içinde aşağı salondaki havuzun sesini dinler olmuştu. Ve dinledikçe dehşete kapılmış, beklediğini anlamıştı...</p>

<p>Fusako, bu kez duygularını, düşüncelerini akıcı bir dille anlatabiliyordu. Her hafta yazdığı içtenlik dolu mektuplar, ona beklenmedik bir rahatlık kazandırmıştı. Ryuji de eskisinden daha konuşkan, daha canlıydı. Bu değişiklik, Honolulu’da Fusako’nun ilk mektubunu aldığı gün olmuştu. Gözle görülür biçimde cana yakın olmuş, hatta yemek salonundaki gevezeliklerden bile tat almaya başlamıştı. Çok geçmeden de Rakuyo’nun süvarileri onun aşkıyla ilgili bütün ayrıntıları öğrenmişti.</p>

<p>“Yukarı çıkıp Noboru’ya merhaba demek ister misin? Seni öyle heyecanla bekliyordu ki, bu gece doğru dürüst uyumadığına kuşkum yok.”</p>

<p>Ryuji yavaşça ayağa kalktı. Bütün kuşkuların ötesindeydi her şey: Bekledikleri adam, sevdikleri adam kendisiydi.</p>

<p>Ryuji, Noboru’ya getirdiği hediyeyi bavulundan çıkardıktan sonra, Fusako’nun ardından, o yaz gecesi parmaklarının ucuna basa basa, titreyerek çıktığı merdivenlerden tırmandı ya da adımladı. Bu kez, adımları, oraya ait olan bir erkeğin güçlü, sağlam adımlarıydı.</p>

<p>Yukarıda yatan Noboru, merdivenden çıkan ayak seslerini duydu. Beklemenin heyecanından gerilmiş, örtünün altında bedeni katılmıştı. Yine de beklediği ayak sesleri tam bunlar değildi.</p>

<p>Kapısı vuruldu ve ardına kadar açıldı. Noboru, kırmızıya çalan kahverengi bir timsah yavrusu gördü.</p>

<p>Yağmur sonrası güneşin aydınlattığı kapıda, timsah yavrusu sallanıp duruyordu. Bir an için parlak boncuk gözleri, koca ağzı ve boşlukta sallanan bacaklarıyla canlanmış gibi göründü. Noboru’nun hastalığın getirdiği dalgınlıktan kurtulamayan kafasında bir soru burgulandı: Acaba şimdiye kadar kimse arma olarak canlı bir şey kullanmış mıdır? Bir seferinde Ryuji ona Mercan Denizi’ni anlatmıştı: Mercan adalarının arasındaki su, havuz suyu kadar durgun olurmuş. Mercan kayalıklarının dış yamaçlarına çarpıp kırılan büyük dalgaların beyaz köpükleri uzaktan hayalet gibi görünürmüş. Noboru’nun bir gün öncesine oranla azalmış olan baş ağrısı, mercan adacıklarına çarpan dalgaların köpüğü gibiydi. Ve bu timsah, baş ağrısının arması, kendi otoritesinin simgesiydi. Hastalık, çocuğu daha bir ağırbaşlı göstermişti.</p>

<p>“Beğendin mi? Sana getirdim.” Ryuji kapının dışında durmuş, kolunu uzatarak timsahı kapıdan sallamıştı. Odaya girdi. Sırtında, balıkçı yakalı, gri bir kazak vardı. Yüzü güneşten yanmıştı.</p>

<p>Noboru, Ryuji geldiğinde sevinçle gülümsememeye karar vermişti. Hastalığını bahane ederek, surat asmayı becerdi.</p>

<p>“Ne tuhaf! Daha az önce sen geleceksin diye nasıl da sevinçli, nasıl da heyecanlıydı. Yine ateşin mi çıktı acaba?” Ne gereksiz bir konuşmaydı bu! Annesi o güne kadar hiç böyle basit biri gibi görünmemişti.</p>

<p>Ryuji bu duruma fazla takılmadan, “Bunun bir de hikâyesi var,” diyerek timsahı Noboru’nun yastığının yanına bıraktı. “Bu timsah Brezilya kabileleri tarafından doldurulmuş. Brezilya’daki yerli kabileleri gerçek Kızılderililerdir. Karnaval zamanı geldi mi, savaşçılar başlarına taktıkları tüylerin önüne böyle bir timsah ya da doldurulmuş deniz kuşu yerleştirirler. Alınlarına da üç tane yuvarlak ayna bağlarlar. Tören için yakılan ateşlerin parıltısı bu aynalara vurur ve o zaman... üç gözlü şeytanlara benzerler. Boyunlarına kaplan dişlerinden yapılma kolyeler takarlar. Bellerine kaplan derileri sararlar. Sırtlarında sadakları, ellerinde ise renkli yayları vardır. Neyse, timsahın hikâyesi bu. Brezilya yerlilerinin karnaval zamanı giydikleri tören giysilerinin bir parçasıdır bu timsah.”</p>

<p>Noboru, sadece, “Teşekkür ederim,” dedi. Elini, timsahın sırtındaki parlak pulların üzerinde gezdirdi. Ayaklarını tuttu. Sonra Brezilya’daki bir dükkân rafında alıcı beklerken hayvanın kırmızı boncuk gözlerinin altında biriken toza baktı ve Ryuji’nin anlattıklarını düşündü. Oda dayanılmayacak kadar sıcak, çarşaflar nemli ve buruşuktu. Yastığın üzerindeki deri parçacıkları, Noboru’nun kuruyan dudaklarından dökülmüştü. Az önce kendisi koparmıştı. Dudaklarının fazlasıyla kırmızı olup olmadığını düşünürken, gözü birden deliği gizleyen konsola takıldı, işte şimdi halt etmişti! Ne yapacağını şaşırdı. Ya büyükler onun bakışını izleyip, duvara gözünün takılmasından kuşkulanırsa? Ama her şey yolundaydı, Noboru’nun sandığından daha da duyarsızdılar: Daha doğrusu, aşkın uyuşturucu kolları arasında kendilerinden geçmişlerdi.</p>

<p>Noboru sürekli denizciyi izledi. Güneşten kararmış yüzünde eskisinden de sert, erkekçe bir anlatım vardı. Kalın kaşları ve bembeyaz dişleri daha da belirgin hale gelmişti. Noboru, denizcinin anlattıklarında doğal olmayan bir şey sezmişti. Hikâyeyi mektuplarında sözünü ettiği abartılmış duygulara, kendi düşlerine zorla bağlamak ister gibiydi. Bu Ryuji’de sahte olan bir şey vardı. Noboru daha fazla dayanamayacağını anlayınca konuştu.”Bilmem, sahici değil gibi bu...”</p>

<p>“Şaka mı ediyorsun? Çok ufak olduğu için mi böyle diyorsun? Küçük olduğu için mi?” İyi niyetli bir yanlış anlamaydı bu. “İyi de timsahlar da yavruyken ufacık olur. Hayvanat bahçesine git de gör.”</p>

<p>“Noboru! Artık terbiyesizlik etmesen de Bay Tsukazaki’ye pul albümünü göstersen.”</p>

<p>Noboru’nun hareket etmesine fırsat bırakmadan annesi atıldı, Ryuji’nin çeşitli limanlardan gönderdiği pulları özenle yerleştirdiği albümü göstermeye başladı.</p>

<p>Fusako, yüzünü ışığa çevirerek bir koltuğa oturmuş, albümün sayfalarını çeviriyor; Ryuji de kolunu koltuğun arkasına atmış, Fusako’nun omzu üzerinden pullara bakıyordu. Noboru, ikisinin de güzel profilleri olduğunu düşündü. Duru, soluk kış güneşi burunlarının kemerini aydınlatıyordu. Noboru’nun odada olduğunu unutmuş gibiydiler.</p>

<p>Noboru birden, “Bir sonraki sefer ne zaman?” diye sordu.</p>

<p>Annesi yüzünde büyük bir şaşkınlıkla ona döndü. Noboru onun renginin solduğunu gördü. Bu, Fusako’nun en çok sormak istediği ve sormaktan en korktuğu soruydu. Ryuji arkasını onlara dönmüş, pencerenin önünde duruyordu. Gözlerini yarı yumdu, sonra ağır ağır konuştu: “Henüz bilmiyorum.”</p>

<p>Noboru’nun şaşkınlıktan nutku tutuldu. Fusako bir şey söylemedi, ama mantarı zorlayan bir şişe dolusu duygu gibiydi. Yüzündeki anlam sevinç de olabilirdi, acı da - sersem bir kadın yüzü. Noboru, annesini çamaşırcı kadınlara benzetti.</p>

<p>Kısa bir suskunluktan sonra, Ryuji sakin bir sesle konuşmasını sürdürdü. Yalan da olsa, hakikat de olsa bir başkasının kaderini etkileme gücüne sahip olduğunu kesinlikle bilen bir erkeğin şefkati içindeydi: “Geminin yükünü boşaltma en azından yılbaşı ertesine kadar sürer...”</p>

<p>Onlar odadan çıkar çıkmaz, öfkeden kıpkırmızı kesilen ve tıkanırcasına öksüren Noboru, yastığının altından günlüğünü çıkardı ve yazdı.</p>

<p class="mektup">RYUJI TSUKAZAKİ’NİN SUÇLARI<br/>ÜÇ: ne zaman yola çıkacağını sorduğumda, “Daha bilmiyorum,” diye cevap vermek.</p>

<p>Noboru kalemi bıraktı. Bir an düşündü. Öfkesi alevlendi. Sonra kalemi aldı, ekledi:</p>

<p class="mektup">DÖRT: buraya tekrar gelmek.</p>

<p>Ne var ki çok geçmeden, öfkelendiği için utandı. “Duygulardan arınma” eğitimi neye yaramıştı? En ufak öfke kırıntısı kalmadığından emin olabilmek için yüreğini araştırdı. Sonra yazdığı üç ve dördüncü maddeyi yeniden okudu. Okuması sona erdiğinde, herhangi bir yerini değiştirmeye gerek görmedi.</p>

<p>Sonra bitişik odadan bir ses duydu. Annesi yatak odasına gitmiş olmalıydı. Ryuji de oradaydı galiba... Noboru’nun kapısı kilitli değildi. Olacakları düşününce yüreği gümbürdemeye başladı. Böyle güpegündüz, üstelik kilitli olmayan bir odada nasıl etseydi de, daha da önemlisi çarçabuk çekmeceyi yerinden çıkarıp gözünü deliğe uydursaydı?</p>

<h2 id="sigil_toc_id_8">2</h2>

<p>Fusako’nun armağanı armadillo derisinden bir çantaydı. Fare boynuna benzeyen sapı, kaba fermuarı ve dikişleriyle hiç de zarif bir şey değildi. Yine de Fusako onu sevinçle eline aldı ve Bay Şibuya’nın beğenmediğini açıkça belirtmesine karşın, mağazada herkese övünerek çantasını gösterdi.</p>

<p>Yılın son gününü birbirlerinden ayrı geçirdiler: Fusako’nun Rex’de işleri başından aşkındı, Ryuji de öğleden sonra nöbetteydi. Fakat bu seferki yarım günlük bir ayrılıktı. Zor görünmüyordu.</p>

<p>O akşam Fusako döndüğünde saat onu geçiyordu. Ryuji, geleneksel yılbaşı temizliğinde Noboru’ya ve hizmetçiye yardım etmiş; üçü birlik olunca temizlik eski yıllara oranla çabucak bitirilmişti. Ryuji, güverteyi temizletiyormuş gibi kısa emirler veriyor, o sabah ateşi düşen Noboru da bu emirleri severek uyguluyordu.</p>

<p>Onlar üst kattaki bütün odaları temizleyip, ellerinde bezler, kovalar merdivenden inerlerken Fusako geldi. Ryuji gömleğinin kollarını sıvamış, başına bir havlu sarmıştı. Noboru da Ryuji’ye özenmiş ve o da başına havlu sarmıştı. Yanakları kızarmış, gözleri parlıyordu. Onların bu hali Fusako’yu hem şaşırttı, hem hoşuna gitti. Bir yandan da Noboru’nun sağlığı için endişelenmeden edemedi.</p>

<p>“Endişelenme... Çalışıp terlerse soğuk algınlığını atar.” Ryuji’nin bu sözleri çok hoş bir avuntu olmasa da, uzun süredir bu evde duyulmayan erkeksi bir ifadeydi. Erkeğin sesi duvarları ve tavandaki eski kirişleri sarsıyor gibiydi.</p>

<p>Gece yarısı çalan çanları dinlemek ve <i>Toşikoşi soba</i><sup><a id="dn6" href="../Text/dipnot1.xhtml#bookmark5">6</a></sup> yemek için bütün aile toplandığı zaman, hizmetçi her yılbaşı akşamı anlattığı bir hikâyeye başladı: “Daha önce çalıştığım Macgregor’larda yılbaşı demek, bir yığın insanın geldiği büyük bir parti demekti. Saat tam on iki oldu mu, herkes çok doğal bir şeymiş gibi birbirini öpmeye başlardı. Hatta bir seferinde suratı sakalla kaplı yaşlı bir İrlandalı beni de yanağımdan öptü - adam sülük gibi yapışmıştı...”</p>
<p>Yatak odasında yalnız kaldıkları anda Ryuji, Fusako’ya sarıldı. Daha sonra, günün ilk ışıkları belirmeye başlarken, çocukça bir öneride bulundu: Neden parka gidip, yeni yılın ilk güneşinin doğuşunu seyretmiyorlardı? Fusako, bu soğukta dışarı çıkmanın çılgınlığına kapılıverdi. Yataktan fırladıkları gibi, aceleyle ne bulurlarsa kat kat üzerlerine geçirdiler - Fusako uzun yün çorap, pantolon, yün kazak, onun üstüne Danimarka işi kalın bir dağ kazağı giydi. Parmaklarının ucuna basarak aşağıya indiler, sokak kapısını açıp dışarı çıktılar.</p>

<p>Sabah serinliği, kızışmış gövdelerine iyi geldi. Kahkahalar atarak ıssız parkın karanlığına doğru koştular. Köknar ağaçlarının arasında birbirlerini kovaladılar. Kim daha çok buğu çıkaracak diye derin derin soluk alıp verme yarışına girdiler. Sevişmekten yorgun dudaklarının üzerinde incecik buz tabakaları oluşuyor gibiydi.</p>

<p>Limana bakan parmaklıklara dayandıklarında saat çoktan altıyı geçmişti. Sabah yıldızı güney ufkunda gözden kayboluyordu. Yapıların ışıkları ve uzaktaki seren direklerinin üzerinde titreşen kırmızı lambalar daha yanıyor, deniz fenerinin kırmızı, yeşil ışıkları parkın karanlığını yırtıyordu. Ama evler yavaş yavaş seçilmeye başlamış ve gökyüzünde kızılımsı bir morluk belirmişti.</p>

<p>Uzaktan hafif hafif duyulan yeni yılın ilk horoz ötüşü, serin sabah rüzgârıyla acılı bir çığlık gibi kulaklarına geldi. “Güzel bir yıl olsun.” Fusako yüksek sesle dua etti. Hava soğuktu. Fusako yanağını Ryuji’nin yanağına dayadı. Ryuji, kendininkilere çok yakın olan dudaklarını öptü ve, “Olacak,” dedi. “Olması gerek.”</p>

<p>Kıyıdaki belirsiz karaltılar, giderek biçimleniyor, yapılar ortaya çıkıyordu. Ryuji, yangın merdivenlerinden birinin üzerindeki kırmızı lambaya bakarken, kıyı yaşamının dokusunu acıyla duydu. Mayıs’ta otuz dört yaşında olacaktı. Öylesine uzun süredir beslediği emelleri, düşleri artık bırakmanın zamanıydı. Özellikle onun için hazırlanmış bir şan ve şöhretin söz konusu olmadığını anlamanın; sönmemekle sabahın yeşil gri ışıklarını yadsıdıklarını sanan ampuller gibi gözünü kapalı tutmak yerine artık uyanıp aklını başına almanın zamanı gelmişti.</p>

<p>Yeni yılın ilk günü olmasına karşın limandaki hareketlilik aynıydı. Birkaç dakikada bir, demirli gemilerin yanından bir mavna ayrılıyor, kanal boyunca ilerleyip gidiyordu. Ayrılan gemilerin kıç tarafından deniz yüzeyine yansıyan kızılımsı çizgi de giderek belirginleşip yuvarlaklaşarak denizi kızıla boyuyordu. Altıyı yirmi beş geçe parktaki cıvalı lambaların hepsi bir anda söndü.</p>

<p>Ryuji, “Üşüyor musun?” diye sordu.</p>

<p>“Dişetlerim sızlıyor, öyle soğuk ki. Ama umurumda değil. Nasılsa güneş yükselecek şimdi.”</p>

<p>Üşüyor musun? Üşüyor musun? Ryuji bu soruyu üst üste tekrarlarken, kendi kendine de bir başka soru yöneltiyordu: Gerçekten vazgeçecek misin? <i>Denizin taşıdığı duygudan, dünyayla bağlantısı olmayan o çalkantının getirdiği sarhoşluk duygusundan vazgeçebilecek misin? Vedalaşmanın heyecanından vazgeçebilecek misin? Peki ya şarkılar için akıttığın o tatlı gözyaşları? Seni dünyadan koparan, tek başına bırakan, seni erkekliğin doruğuna sürükleyen yaşantıdan vazgeçecek misin?</i> Gizliden gizliye duyduğu ölüm özlemi; uzaklardaki şan, şeref ve uzaklardaki ölüm... Her şey “uzaklarda” idi. Doğru olan da, yanlış olan da “uzaklarda”. Söyle, şimdi “uzaklardan” vaz mı geçeceksin? Her an okyanusun kara dalgalarıyla, bulutların kenarından süzülen ışıkla bağıntılı olduğu için yüreği sıkışır, sıkışır, sonra genişlemeye başlardı, sonunda en yüce duyguları en kötülerinden ayırt edemez olur ve bütün olanlardan denizi sorumlu tuttuğu için de pek umursamazdı — <i>bu ışıklı özgürlükten vaz mı geçeceksin?</i></p>

<p>Ama son seferinden dönerken, Ryuji, yorulduğunu, denizci yaşamının sıkıntısından, bakımsızlığından, pisliğinden artık usandığını, canına tak ettiğini duymuştu. Her şeyin tadına bakmış, boğazına kadar doymuştu artık. Ne budalalık etmişti! Dünyanın hiçbir yerinde şeref diye bir şey yoktu. Kuzey yarımküresinde yoktu. Güney yarımküresinde yoktu. Bütün denizcilerin altından geçmeyi düşledikleri Güneyhaçı’nın altında bile yoktu.</p>

<p>Artık kanalın öte yakasındaki kereste yığılı alanları görebiliyorlardı. Sıcak bir kızıllık Fusako’nun yüzüne vurana dek, horozlar ötüp durmuştu. Sonunda bütün serenlerdeki fenerler söndü ve gemiciler hayal gibi, limana çöken sisin içinde kayboldu. Sonra, ufuk çizgisinde öfkeli bir kızıllık yayıldıkça, arkalarındaki park beyazımsı bir boşluğa büründü, deniz fenerinin aydınlığı çekildi. Geriye sadece iğne başı gibi görünen kırmızı ve yeşil ışık noktaları kaldı.</p>

<p>Hava çok soğuktu. Sarmaş dolaş, parmaklığa yaslanmış duran Fusako ile Ryuji, üşümemek için ayaklarını vuruyorlardı.</p>

<p>Fusako, “Soğuk uzun sürmez,” dedi. Sesi, ufak kuşların cıvıltısını bastırıyordu. Üşümüş yüzünün beyazlığında canlı, kırmızı bir nokta gibi duran -evden çıkarken alelacele sürdüğü- ruju, Ryuji’ye çok güzel görünüyordu.</p>

<p>Bir dakika sonra, kurşuni gökyüzü, suyun üzerinde yüzen kerestelerin sağ yanından ve şaşılacak bir yükseklikte, kırmızı bir halkayla yırtıldı. Bir an içinde güneş kıpkırmızı bir top oluverdi, ama daha solgun olduğu için gözlerini kırpmadan bakabiliyorlardı. Kan kırmızı dolunay gibiydi sanki.</p>

<p>“Bu yıl çok iyi geçecek. Biz, burada, yeni yılın ilk güneşinin doğuşunu birlikte seyrederken başka türlü olması mümkün mü? Sana bir şey söyleyeyim mi? Yeni yılın ilk gününde, ömrümde ilk kez güneşin doğuşunu seyrediyorum.” Fusako’nun sesi soğuktan titriyordu.</p>

<p>Ryuji, kışın rüzgârlı havalarda güvertede emir verdiği zamanki kararlı sesiyle konuştu: “Benimle evlenir misin?”</p>

<p>“Efendim?”</p>

<p>Ryuji söylediklerini tekrarlamak zorunda kaldığına sıkıldı. Söylemese daha iyi olacak sözleri de peşpeşe sıraladı: “Benimle evlenir misin, diyorum. Belki sıkıcı bir denizciden başka bir şey değilim, ama bugüne kadar utanç duyacağım hiçbir şey yapmadım. Belki sözlerime güleceksin, ama iki milyon yen’e yakın birikmiş param var -istersen banka cüzdanımı göstereyim. Varım yoğum bu ve benimle evlensen de, evlenmesen de o para senin.”</p>

<p>Bu basit sözler, kadının zarif yüreğine Ryuji’nin düşündüğünden de fazla işledi. Fusako mutluluk içinde ağlamaya başladı.</p>

<p>Parıltısını artıran güneş, Ryuji’nin endişeyle bakan gözlerini kamaştırıyordu. Limanın, düdük sesleriyle, dişli gıcırtılarıyla dolu gürültüsü uç noktasına doğru varıyordu. Ufuk sislenmiş, güneşin yankısı suyun yüzeyine kızıl bir hale gibi yayılmaya başlamıştı.</p>

<p>“Evet, tabii evlenirim. Ama önce konuşmamız gereken bazı sorunlar olduğunu sanıyorum, örneğin Noboru, sonra benim mağazadaki işim. Bir şart koşabilir miyim? Az önce söylediğin, yani -eğer yakında gitmeyi düşünüyorsan- zor olacak...”</p>

<p>“Sefere bir süre çıkmayacağım. Belki de hiç...” Ryuji’nin sesi titredi, sustu.</p>

<p>Fusako’nun evinde Japon stilinde bir tek oda bile yoktu. Yaşama biçimi, yılbaşı günleri dışında, tamamen Batı tarzındaydı. Sadece yılbaşı günleri lake boyalı tepsilerde özel yılbaşı kahvaltısı hazırlamak ve yeni yıl onuruna saki kadehlerini kaldırmakla geleneğe uyardı.</p>

<p>Ryuji hiç uyumamıştı. Yüzünü “taze su” ile, yeni yılda kuyudan ilk çekilen suyla yıkadı. Yemek odasına geçti. Avrupa’daymış, bir kuzey limanındaki Japon konsolosluğundaymış duygusunu yaşıyordu. Eskiden kendisi ve Rakuyo’nun öteki süvarileri, yabancı ülkelerdeki konsolosluklara yılbaşı kahvaltısına çağrılırlardı. Altın kakma süslemeli tahta bir masanın üzerinde duran saki kâsesi ve tahta kadehler, geleneksel yiyeceklerle dolu lake boyalı kutular, aydınlık bir Batılı yemek odasında da, aynı burada durduğu gibi dururdu.</p>

<p>Noboru yeni kravatını takmış olarak aşağı indi. Birbirlerinin yeni yılını kutladılar. Geçmiş yıllarda ilk kadehi hep Noboru kaldırırdı. Oysa o gün, saki içme sırası gelip de Noboru üç kadehten en küçüğüne uzandığı anda, Fusako kınayan bir bakışla oğluna döndü.</p>

<p>Noboru utanmış gibi yaparak, “Bay Tsukazaki’nin en ufak kadehten içmesi tuhaf geldi,” dedi. Gözlerini kadehten ayırmıyordu. Denizcinin dudaklarına uzanan kocaman, nasırlı elin içinde kadeh kaybolup gidecekmiş gibi görünüyordu. Halat tutmaya alışkın bir elin kalın parmakları arasında, erik ağacından yapılmış bu kadeh gülünç duruyordu.</p>

<p>Ryuji içkisini içtikten sonra, Noboru’nun az önceki konuyu daha fazla konuşmasına fırsat vermeden, Karayip Denizi’nde tutuldukları bir fırtınayı anlatmaya koyuldu: “Sallantı iyice arttı mı, ocakta pirinç bile pişiremezsiniz. Yine de bir şeyler yapar, katıksız yutarsınız sıkılıp top top edilmiş pirinci. Tabii o sallantıda kâseler masanın üzerinde duramayacağı için, her zaman oturulan sıralar yemek salonunun duvarına dayanır ve yere oturarak, kâseler elde, yemeye çalışılır.</p>

<p>Ama sözünü ettiğim Karayipler’deki firtına görülmemiş bir şeydi. Rakuyo yirmi yıllık ithal bir teknedir. Çok büyük dalgalarda hemen su alıverir. O fırtınada da, bordadaki perçin deliklerinden oluk oluk su girdi. Öyle zamanlarda süvariyle tayfa ayrımı yapılmaz. Herkes suya düşmüş sıçanlar gibi birlikte çalışır. Deliklere bez tıkanır, bir yandan çimento karılır ve hazırlanır hazırlanmaz deliklere boca edilir. Ve cereyan kesilip de karanlıkta bir duvara toslarsanız, korkmaya bile vakit bulamazsınız koşturup durmaktan.</p>

<p>Biliyor musunuz, insan ne denli uzun süre gemide kalırsa kalsın, fırtınalara bir türlü alışamıyor. Yani, her fırtınaya yakalanışınızda, işte bu sefer hapı yuttuk, işimiz bitti diyorsunuz. O son fırtınadan önceki gün, güneş batarken kocaman bir ateşe benziyordu. Hem de kırmızısı siyaha çalan bir ateş. Gökyüzü bulanık, deniz göl gibi durgundu. O anda bir şeyler olacağı duygusuna kapıldım...” Fusako ellerini kulaklarına tıkayarak, “Sus, n’olur sus!” diye bağırdı. “N’olur böyle şeylerden söz etme artık.” Annesinin aşırı duygusallık özentisi Noburu’nun sinirine dokundu; Noboru’nun hatırı için anlatıldığı besbelli bir serüven hikâyesine annesi neden karşı çıkıyor, kulaklarını neden tıkıyordu? Yoksa hikâye kendisi için değil de, annesi için mi anlatılmıştı?</p>

<p>Bu düşünce onu tedirgin etti, Ryuji daha önce de denizle ilgili hikâyeler anlatmıştı, ama bu kez anlatımında bir başkalık vardı. Adamın ses tonu, Noboru’ya kirli elleriyle tutup gösterdiği çeşitli malları satmaya çalışan sokak satıcılarını hatırlattı. Sırtındaki bohçayı indir, yere ser, herkes bakıp beğensin. Seç seç al: Karayip fırtınası -Panama Kanalı kıyılarının görünümü - Brezilya köylerinden kırmızı toz içinde bir karnaval - göz açıp kapayana kadar koca bir köyü sular altında bırakan tropikal yağmur - koyu mavi göklerin altında renkli papağanlar... Hiç kuşkusu yoktu artık: Ryuji’nin satılacak malı vardı.</p>

<h2 id="sigil_toc_id_9">3</h2>
<p>Beş Ocak’ta Rakuyo sefere çıktı ve Ryuji gemide değildi. Kuroda’larda konuk olarak kalmıştı.</p>

<p>Rex ayın altısında açıldı. Ryuji gitmediği için rahat nefes alan ve sevinen Fusako, öğle üzeri mağazaya geldi ve Bay Şibuya ile diğer çalışanların yeni yıl kutlamalarını kabul etti. Masanın üzerinde bir İngiliz firmasından gelen fatura duruyordu:</p>

<p class="mektup">Sayın Rex Ltd. Yokohama<br/>Sipariş No. 1062-B</p>

<p>Mallar, tatil süresinde El Dorado şilebiyle gelmişti. İki buçuk düzine erkek süveteri ve yeleği, bir buçuk düzine spor pantolon vardı - beden numaraları 34, 38 ve 40’tı. Mümessilin yüzde on komisyonu dahil, fatura doksan bin yedi yüz elli yen tutuyordu. Malı bir ay depoda bekletebilirse, elli bin yen kâr edilebilirdi. Zaten malın yarısı özel siparişti ve hemen satılacaktı. Geri kalanı ise uzun süre satılmasa da değerinden bir şey kaybetmezdi. Birinci sınıf bir mümessilin aracılığıyla İngiliz malı getirmenin yararı buydu işte. Perakende fiyatları İngiltere’de saptanmıştı ve ondan düşük fiyatla satmaya kalkışırlarsa firmalar hesabı kapatırdı.</p>

<p>Bay Şibuya odaya girdi. “Jackson Şirketi, sezon açılmadan önce ayın yirmi beşinde bahar ve yaz koleksiyonunu sunacak. Davetiye aldık” dedi.</p>

<p>“Ya? Öyleyse yine Tokyo’nun büyük mağazalarıyla rekabete gireceğiz demektir - bu adamların gözü hiç de kör değildir.”</p>

<p>“Hiçbir zaman güzel şeyler giymedikleri için, kumaştan da, desenden de anlamazlar.”</p>

<p>“O doğru!” Fusako etkinlik tarihini masasının üzerindeki deftere kaydetti. “Dış Ticaret Bakanlığı’na yarın mı gidecektik? Bürokratlar sinirime dokunuyor. Ben hiç konuşmadan oturup sadece gülümsemekle yetineceğim. Konuşma işini size havale ediyorum.”</p>

<p>“Elimden geleni yaparım. Başkâtiplerden biri eski arkadaşım.”</p>

<p>“Evet, daha önce de söylemiştiniz; daha şimdiden moralim düzeldi.”</p>

<p>Rex mağazası, bazı yeni müşterilerinin beğenisini karşılayabilmek için New York’taki Men’s Town and Country Mağazası ile özel bir anlaşma yapmıştı. Akreditifler bile açılmıştı. Şimdi iş, Fusako’nun Dış Ticaret Bakanlığından ithal müsaadesi almasına kalmıştı.</p>

<p>Fusako birden, masanın karşısındaki zayıf, şık giyimli, yaşlı Şibuya’nın devetüyü yeleğinin V yakasına bakarak, “Son günlerde kendinizi nasıl hissediyorsunuz diye soracaktım,” dedi.</p>

<p>“Pek iyi değilim aslında. Sinir ağrısı diye tahmin ediyorum. Son günlerde vücudumun çeşitli bölgelerine yayıldı.”</p>

<p>“Peki, doktora gittiniz mi?”</p>

<p>“Hayır, yılbaşı telaşı, iş güç...”</p>

<p>“Ama yılbaşından önce de pek iyi görünmüyordunuz.”</p>

<p>“Doktor muayenehanelerinde kaybedecek vaktim yok; hele yılın bu mevsiminde.”</p>

<p>“Yine de hemen birine görünseniz iyi olur. Size bir şey olursa, kepenkleri indirmek zorunda kalırız.”</p>

<p>Yaşlı adam hafifçe gülümsedi. Buruşuk beyaz eli, sinirli sinirli kravatının düğümüyle oynuyordu.</p>

<p>Tezgâhtar kızlardan biri gelerek, Yoriko Kasuga’nın geldiğini söyledi.</p>

<p>Fusako aşağı indi. Bu kez Yoriko yalnız gelmişti. Vizon bir kürk vardı üzerinde. Arkası onlara dönük, vitrine bakıyordu. Kadın Lancôme ruju ile Pelican dolmakalem üzerinde karar kıldıktan sonra, Fusako onu yemeğe çağırdı. Ünlü artistin yüzü sevinçle aydınlandı. Fusako onu, genellikle yat sahiplerinin gittiği, rıhtımın yakınındaki Le Centaure adlı ufak Fransız lokantasına götürdü. Lokantanın sahibi, bir zamanlar Fransız Konsolosluğu’nda çalışmış, ağzının tadını bilen biriydi.</p>

<p>Fusako, bu basit kadının yalnızlığını ölçmek istercesine yüzüne baktı. Yoriko geçen yıl umduğu ödüllerin hiçbirini alamamıştı. Bugün Yokohama’ya gelmesinin nedeni de, hiç kuşkusuz, ödül almayı başaramayan bir yıldızı küçümseyen toplumdan kaçmaktı. Peşinde sayısız insan olmasına rağmen, rahatça içini dökebileceği tek insan, yakın arkadaşı bile sayılmayacak olan Yokohama’daki ithal ürün satışı yapan mağazanın sahibiydi.</p>

<p>Fusako, yemek boyunca sinema ödüllerinden söz etmemenin uygun olacağına karar verdi.</p>

<p>Yedikleri <i>bouillabaisse</i><sup><a id="dn7" href="../Text/dipnot1.xhtml#bookmark6">7</a></sup> ile birlikte bir şişe <i>vin de maison</i><sup><a id="dn8" href="../Text/dipnot1.xhtml#bookmark7">8</a></sup> içtiler. Lokantanın şarabı çok ünlüydü. Yoriko Fransızca listeyi okuyamadığı için, yemekleri Fusako seçmişti.</p>

<p>İri yapılı güzellik sembolü birden, “Biliyor musun anne, sen gerçekten çok güzelsin. Ben de senin gibi güzel olmak istiyorum.” Yoriko, Fusako’nun tanıdığı kadınlar içinde, kendini en beğenmeyeni, kendi güzelliğini en hiçe sayanıydı. Artistin çok güzel göğüsleri, çok güzel gözleri, çok düzgün bir burnu ve etli dudakları vardı. Yine de aşağılık kompleksi duyardı. Hatta, jüridekilerin filmi seyrederken onu bir sanatçı gözüyle değil, yatağa atılacak bir kadın olarak gördükleri için ödül alamadığına inanıyor ve bundan çok acı duyuyordu.</p>

<p>Fusako, bu ünlü, güzel, mutsuz kadının, garson kızın defterine imza atarken hoşnutlukla kızarmasını seyretti. Yoriko’nun imza isteklerini yerine getirmesi, keyifli olduğunun belirtisiydi. Kalemini oynatışındaki başı dönmüş sevince bakılırsa, o anda biri tutup da bir göğsünü istese, onu da seve seve verecek gibiydi.</p>

<p>“Bu dünyada tek güvendiklerim hayranlarımdır -insanı çok çabuk unutsalar bile, bu böyle,” diye mırıldanan Yoriko bir sigara yaktı.</p>

<p>Fusako, “Bana güvenmiyor musunuz?” diye takıldı. Yoriko’nun bu soruya nasıl cevap vereceğini biliyordu.</p>

<p>“Güvenmesem kalkıp da Yokohama’ya gelir miydim? Senden başka dostum yok. Gerçekten öyle. Kaç zamandır kendimi bu denli iyi hissetmemiştim, bu senin sayende anne.” Yine aynı söz. Fusako sinirli sinirli gözlerini kırpıştırdı.</p>

<p>Duvarlarda XVII. ve XIX. yüzyıla ait Merry ve Amerika gibi tarihi yatların suluboya resimleri asılıydı. Boş masalar parlak kırmızı ekose örtülerle kaplıydı. Ufak salonda onlardan başka kimse yoktu. Pencerelerin köhne pervazları rüzgârla gıcırdadı, boş sokakta bir gazete kâğıdı uçuştu. Pencere, kül rengi deponun kasvet veren duvarlarına bakıyordu.</p>

<p>Yoriko, yemek yerken vizon kürkünü omuzlarına aldı. Altın rengi, ağır zincirden göz dolduran bir kolye sallanıyordu iri göğüslerinin üzerinde. O anki görüntü tapınak girişlerine asılan urganları hatırlattı. Skandal düşkünü dünyadan kaçmış, kendi özlemlerini bir yana bırakmış ve şimdi yorucu gündelik işlerinin arasında tembel tembel oturup güneşlenen etli butlu bir kadın gibi, halinden hoşnut oturuyordu. Üzüntüsünün ya da sevincinin nedenleri karşısındakilere inandırıcı görünmese de, böyle anlarda canlılığının kaynağı ortaya çıkıyordu. Gücünü, en az kendisinin fark ettiği bir niteliğinden, güzelliğinden alıyordu.</p>

<p>Fusako birden aradığı ideal sırdaşı Yoriko’da bulabileceği duygusuna kapıldı. Ona Ryuji’yi anlatmaya koyuldu ve hikâyesinin mutluluğundan başı dönerek en gizli, en özel ayrıntılara kadar her şeyi anlattı.</p>

<p>“Sahi mi? Gerçekten sana mührünü ve iki milyon yenlik banka cüzdanını verdi mi?”</p>

<p>“Almak istemedim, ama ağzımı bile açtırmadı.”</p>

<p>“Neden almayacakmışsın! Tam erkeğe yaraşacak bir davranışta bulunmuş! Tabii senin zenginliğinin yanında bu paranın lafı bile olmaz, ama önemli olan davranış. Dünyada böyle erkeklerin kaldığını hiç sanmazdım. Hele bana yaklaşan erkekler - hepsi de ne koparabilirlerse onu kâr sayan cinsten. Ne denli talihli olduğunun farkında mısın?”</p>

<p>Fusako, Yoriko’nun pratik düşünebileceğini hiç sanmazdı. Bu yüzden, hikâyesini dinledikten sonra ona ne yapması gerektiği yolunda öğüt vermeye başlayınca çok şaşırdı.</p>

<p>Evlenmeden önce ilk yapılacak iş -diyordu Yoriko özel bir dedektif firmasından onu araştırmalarını istemektir. Bunun için Ryuji’nin bir resmi ile otuz bin yen kadar para gerekirmiş. Eğer dedektifi sıkıştırırsa, bir hafta içinde sonuç alırmış. İsterse Yoriko ona güvenilir bir dedektif firması tavsiye edebilirmiş.</p>

<p>Bu hikâyede endişelenecek bir şey olduğunu sanmıyormuş, ama denizcilerin kötü bir hastalığa yakalanmış olmaları her zaman mümkünmüş; onun için Ryuji’yi Fusako’nun seçeceği bir doktora götürüp, ikisinin de sağlık raporu alması yerinde olurmuş.</p>

<p>Kurulacak ilişki baba oğul arasında olacağına ve üvey ana sorunu söz konusu olmadığına göre, Noboru açısından çok fazla endişelenmek yersizmiş. Üstelik çocuk Ryuji’yi bir kahraman gibi görüp hayran olduğuna (ve Ryuji de efendi biri olduğuna) göre nasıl olsa anlaşıp kaynaşırlarmış.</p>

<p>Ryuji’nin boş gezmesini sürdürmek yanlış olurmuş. Eğer Fusako, günün birinde Ryuji’nin Rex’te çalışmasını düşünüyorsa, bir an önce ona işi öğretmesi ve Şibuya yaşlanmaya başladığı için, dükkândaki işlerde Ryuji’nin yardımını sağlaması iyi olurmuş.</p>

<p>Son olarak da, Ryuji banka cüzdanını vermekle kötü niyetli olmadığını kanıtlamış olsa bile, nakliye işlerindeki bunalımın denizyolları tahvillerini düşürdüğünü unutmamak gerekirmiş. Üstelik Ryuji’nin denizcilik mesleğini bırakmak için bir çıkar yol aradığı da açıkça görülüyormuş. Fusako’nun, dulum diye, taviz vermesi gereksizmiş. Eşit bir ilişki kurulmasında diretmesi, kullanılmamaya dikkat etmesi gerekirmiş.</p>

<p>Yoriko bunların hepsini sabırla, uzun uzun anlattı. Fusako kendisinden büyük olduğu halde, bir çocuğu ikna etmek ister gibi konuşuyordu. Fusako, aptal sandığı kadının böylesine mantıklı konuşmasına şaşmıştı.</p>

<p>“Sizin bu denli” -sesinde yeni bir saygı vardı- “muktedir olduğunuzu hiç bilmiyordum.”</p>

<p>“Niyetlerinin ne olduğunu bir kez anladın mı, gerisi kolaydır. Önceleri evlenmeyi düşündüğüm bir adam vardı. Yapımcılarımızdan birine bu hikâyeyi baştan sona anlattım. Belki duymuşsundur adını - Tatsuo Muragoşi. En iyi yapımcılardan biridir. Ne işimden, ne aldığım ücretten, ne kontratımdan söz etti. Sadece büyük bir içtenlikle gülümsedi, beni kutladı ve şimdi sana söylediklerimi yapmamı öğütledi. Bu iş bana angarya göründüğü için her şeyi ona bıraktım. Bir hafta içinde, sözünü ettiğim adamın haftada üç ayrı kadınla buluştuğunu, iki piçi olduğunu ve hastalıklı olduğunu öğrendim. Nasıl hastalık olduğunu anlarsın artık. Hiçbir işte uzun süre durmazmış. Ve anlaşıldığına göre, evlendikten sonra ailemi kapı dışarı etmeye niyetliymiş. Yani beyimiz oturup birasının başında keyif çatacak, ben de ikimize birden bakmak için didinecekmişim aklınca. Ne dersin buna? Erkekler böyledir işte. Kuşkusuz, içlerinde istisnalar vardır...”</p>

<p>Fusako o anda Yoriko’dan nefret etti. Bu nefreti, namuslu, saygıdeğer bir burjuvanın öfkesinden doğuyordu. Kadının düşüncesiz imalarını, sadece Ryuji’ye yönelen bir saldırı olarak değil, aynı zamanda kendi ailesine ve yetiştirilme tarzına hakaret, Kuroda soyunun geleneklerine, ölmüş kocasının onuruna hakaret olarak alıyordu.</p>

<p>Her şeyden önce, yetiştikleri çevreler taban tabana zıttı. Ve onun aşk hikâyesinin ille de Yoriko’nun macerasına benzer bir gelişim göstermesi için hiçbir neden yoktu. Fusako dudağını ısırarak böyle düşündü. <i>Er geç bunu anlamasını sağlayacağım. Ama şimdi elimden gelen bir şey yok, çünkü o arkadaşım değil, sadece müşteri.</i></p>

<p>Fusako, öfkesi içinde takındığı tutumun, yazın duyduğu şiddetli tutkuyla çeliştiğini fark etmedi. Bu sözler, Ryuji’den çok, kocasının ölümünden bu yana oğluyla tek başlarına ayakta tutmaya çalıştıkları yuvalarına yöneldiğinden öfkeleniyordu için için. Üstelik Yoriko’nun imaları onun en çok korktuğu şey gibi görünmüştü. Kadının sözlerini toplumun, kendi “erdemsizliğine” yönelttiği ilk saldırı olarak alıyordu. Şimdi tam bu erdemsizliği ortadan kaldıracak, uygun bir “mutlu son” olacakken, Yoriko işi bulandırmıştı. Hem de kasıtlı! Ölen kocasına öfkesiyle, Kuroda ailesine öfkesiyle, Noboru’ya öfkesiyle -akla gelecek her türlü öfkeyle- Fusako’nun rengi soldu.</p>

<p><i>Ryuji bin bir çeşit gizlisi saklısı olan bir oportünist olsaydı, ona âşık olmazdım. Yoriko her önüne gelene kapılacak kadar aptal olabilir, ama benim iyiyle kötüyü ayırt edecek kadar aklım var.</i> Böyle düşünmek, yazın duyduğu tutkuyu inkâr etmek demekti. Yine de içinde fısıldaşan düşünceler giderek arttı, arttı ve sesine karışacak gibi oldu.</p>

<p>Yoriko, arkadaşının tedirginliğini hiç fark etmeden, keyifli keyifli kahvesini yudumluyordu. Birden aklına bir şey gelmiş gibi fincanı bıraktı, sol kolunu biraz sıyırdı, beyaz bileğini gösterdi.</p>

<p>“Bunu sır olarak saklayacağına söz ver. Senden başka kimseye anlatmazdım, anne. Bu iz, sözümona evlenmeye kalkıştığım zamandan kaldı - jiletle bileğimi kesip kendimi öldürmek istedim.”</p>

<p>“Bak sen gazetelerde buna ilişkin bir haber gördüğümü hatırlamıyorum.” Fusako yeniden kendini toplamıştı.</p>

<p>“Hayır, çünkü Bay Muragoşi bütün gazeteleri tek tek dolaşarak haberi yayımlamamalarını sağladı. Öyle bir kan aktıydı ki.”</p>

<p>Yoriko kolunu kaldırdı ve bakması için Fusako’ya uzatmadan önce acıyan bir tavırla bileğini öptü. İzleri görmek için çok dikkatli bakmak gerekiyordu. Derin olmayan kesiklerin bıraktığı birkaç silik iz vardı. Fusako yarayı küçümsedi. İzleri görememiş gibi yaptı ve Yoriko’nun bileğini evirdi çevirdi. Sonra yeniden Rex mağazasının sahibi kişiliğini bularak, acıyan bir tavırla kaşlarını çattı: “Ah ne korkunç! Bu teşebbüsü sona erdirebilseydiniz, Japonya’da binlerce kişinin gözyaşı dökeceğini hiç düşünmediniz mi? Sizin gibi sevimli bir kız - ne yazık olurdu. Bir daha böyle bir şey yapmayacağınıza söz verin bana.”</p>

<p>“Tabii anne, bir daha öyle aptallık etmem. Bundan sonra, benim için gözyaşı dökeceklerini söylediğin insanlar için yaşayacağım. Anne, sen de ağlar mıydın?”</p>

<p>“Ağlamaz olur muyum hiç; neyse kapatalım bu konuyu artık.”</p>

<p>Eskiden olsa, Fusako özel dedektife başvurmayı uğursuz bir başlangıç diye görürdü. Oysa şimdi inat olsun diye, Yoriko’nun müstakbel kocasını batıran dedektiflere gitmeye ve onlardan olumlu rapor almaya kararlıydı.</p>

<p>“Bakın ne diyeceğim...” diye başladı. “Yarın Bay Şibuya’yla Tokyo’ya gideceğiz. İşimiz bittikten sonra onu başımdan savar, sözünü ettiğimiz büroya uğrarım. Bana bir tanıtma mektubu yazabilir misiniz?”</p>

<p>“Seve seve yazarım.” Yoriko az önce satın aldığı dolmakalemi aldı ve timsah derisi çantasını karıştırarak kartvizitini bulup çıkardı.</p>
<br/>
<p>Fusako, bir hafta bir gün sonra Yoriko’yla uzun bir telefon konuşması yaptı. Sesi gurur doluydu: “Telefon edip teşekkürlerimi bildirmek istedim. Size minnettarım. Dediğinizi yaptım... Evet, büyük başarı, rapor gerçekten çok ilginç olmuş. Girdikleri bunca zahmet düşünülecek olursa, otuz bin yen az bile. Dinlemek ister misiniz? Yani vaktiniz var mı, demek istiyorum, öyleyse okuyayım:</p>

<p>‘Özel Soruşturma Raporu. Müşterimizin isteği üzerine, Ryuji Tsukazaki hakkında yapılan soruşturmanın sonuçları aşağıdadır.</p>

<p>Bir: Söz konusu kişinin sabıka kaydı olup olmadığı, kadınlarla ilişkisi vb. Bu konuda edinilen bilgiler, müşterimize daha önce verilmiş bilgilere aynen uymaktadır. Annesi Masako, kendisi on yaşındayken ölmüştür. Babası Hajime, Tokyo’daki Katsuşita Belediyesi’nde çalışmıştır. Karısının ölümünden sonra yeniden evlenmemiş, bütün ömrünü tek oğlunu yetiştirip okutmaya adamıştır. Evleri 1945 Martı’ndaki bir hava saldırısında yıkılmıştır. Konumuz olan kişinin kız kardeşi Yoşiko, aynı yılın Mayıs ayında tifüsten ölmüştür. Kendisi Deniz Ticaret Yüksek Okulu’nu bitirmiş ve../</p>

<p>Rapor böyle sürüp gidiyor. Çok kötü bir yazış biçimleri var, değil mi? Bazı yerlerini atlayarak okuyorum: ‘... söz konusu kişinin kadınlarla olan ilişkilerine gelince, hali hazırda hiçbir kadınla ilişkisi yoktur. Daha önce de herhangi bir kadınla beraber yaşadığı ya da uzun süreli veya açık seçik bir maceraya girdiği görülmemiştir...’</p>

<p>Bu sözler, sorunu çözümlüyor, öyle değil mi?</p>

<p>‘... söz konusu kişi, bazı tuhaf eğilimler sahibiyse de, çalışma alanında bilinçli, sorumluluğunu bilen ve tamamen sağlıklı bir insandır: Ömründe hiç ciddi hastalık geçirmemiştir. Bugüne kadar yapılan soruşturma sonuçları, ailesinde herhangi bir ruhsal ya da kalıtsal hastalığın bulunmadığını göstermektedir...’</p>

<p>Bir şey daha vardı - hah burada işte: ‘Hiç borcu yoktur. Hiçbir zaman işvereninden avans almamış ve borçlanmamıştır. Mali yönden sicili lekesizdir. Yalnızlıktan hoşlanan biri olarak tanınmaktadır. Topluluk içinde rahatsız olur. Bu nedenle beraber çalıştığı kişilerle her zaman iyi geçinmez...’</p>

<p>Önemli olan benimle iyi geçinebilmesidir zaten. Ya? Kapı çaldı. Telefonu kapatmalıyım. Ben sadece bu iyiliğiniz için teşekkür etmek istedim. Arayı fazla açmadan yine gelin.... Peki Ryuji? O da önerdiğiniz gibi, iki-üç gündür mağazaya geliyor. Yavaş yavaş işi öğrensin diye. Gelecek sefer gelişinizde onu da tanımış olursunuz... evet... evet, unutmam. Tekrar tekrar teşekkür ederim. Hoşça kalın.”</p>

<h2 id="sigil_toc_id_10">4</h2>
<p>Noboru’nun okulu ayın on birinde açıldı. Fakat o gün öğleden önce dersleri bitti. Çete, bütün tatil boyunca toplanamamıştı. Özellikle de Şef ailesiyle birlikte Kansai bölgesine tatile gitmişti. Uzun aradan sonra yeniden bir araya gelmişlerdi. Okulda yemek yedikten sonra, Yamaşita Rıhtımı’nın her zaman boş olan uç iskelesine gitmeye karar verdiler.</p>

<p>Şef, “Belki orasının buz gibi olduğunu düşünüyorsunuz, ama yanılıyorsunuz,” dedi. “Gidince göreceksiniz ya, rüzgâra karşı çok siperli bir yerdir.”</p>

<p>Öğleden beri hava bulutlanmış, soğuk artmaya başlamıştı. Rıhtıma giden yoldan yürürken yüzlerine çarpan poyraz, dokunduğu yeri yakıyor, kesiyordu.</p>

<p>Uç tarafın dolgu işi çoktan bitmişti ama yeni iskelelerden birinin yapımı henüz devam ediyordu. Deniz kurşuni renkteydi. Ardı arkası kesilmez dalgalarla yıkanan üç şamandıra, çalkantılarla inip çıkıyordu. Limanın öte yakasında hayal meyal seçilen fabrikalar ormanından net görülebilen şeyler elektrik santralinin beş büyük bacasıydı. Fabrikaların gökyüzünün kurşuniliğine karışıp kaybolan çatıları üzerinde sarımtrak dumanlar tütüyordu. Rıhtımın sol yanına bakıldığında, limanın girişinde karşılıklı duran kırmızılı beyazlı deniz fenerleri bir tek sütun halinde görünüyordu.</p>

<p>Sağ yanlarındaki sundurmaların ön tarafında, onarılmayacak hale gelmiş, beş-altı tonluk bir şilep demirliydi. Kıç tarafında gri bir bandıra asılıydı. Sundurmanın öte yanında, çocukların bulundukları yerden görünmeyen iskeleye yabancı bir gemi yanaşmıştı. Sundurmanın üzerinden geminin sadece beyaz direkleri görünüyordu. Direklerin hafif sallantısı, bu kasvetli görünüm içinde tek renkli hareketti.</p>

<p>Çocuklar, Şef’in rüzgâr siperi, diye söz ettiği şeyi hemen gördüler. Depodan rıhtımın ucuna kadar, her biri bir inek alabilecek büyüklükte yeşilli grili ambalaj sandıkları gelişigüzel diziliydi. Kalın çelik şeritlere sarılmış ve üzerlerine yabancı ihracatçıların etiketleri vurulmuş olan büyük tahta sandıklar rıhtıma atılıp bırakılmıştı.</p>

<p>Çocuklar sandık yığınının arasına daldılar, koşuşturup, birbirlerini kovalayarak oynamaya başladılar. Şef, yığının ortasında istediği gibi büyük bir sandık buluncaya dek, hepsi terden sırılsıklam olmuştu. Şef’in bulduğu sandığın yan tahtaları sökülmüştü, ama çelik şeritler yerinde duruyordu ve sandığın içi talaş kırıntılarına varıncaya kadar boşaltılıp temizlenmişti.</p>

<p>Şef çınlayan sesiyle, dört yana dağılmış olan çete üyelerini sandığa çağırdı. Üçü yere oturdu, üçü köşelerde durdu. Kollarını çelik şeritlere dayamışlardı. İçine girdikleri konteyner sanki bir vincin koluna asılıp, bulutlu gökyüzüne yükselecekmiş gibi geliyordu.</p>

<p>Sandığın tahtalarında çeşitli yazılar vardı. Hepsini yüksek sesle okudular: YAMAŞİTA PARKI’NDA BULUŞALIM - HER ŞEYİ UNUT, EĞLENMEYE BAK... Klasik şiirlerdeki birbirine bağlı dizeler gibi, her satır bir önceki satırda belirtilen düş ve umutları cevaplıyordu: AŞIK OLMAMIZ GEREK, ARKADAŞ - KADINLARI UNUT. ONLARA NE GEREK VAR? - DÜŞLERİNİ HİÇ AKLINDAN ÇIKARMA - MASMAVİ YÜREĞİMDE KARA BİR YARA VAR... Köşelerden birine sıkıştırılmış yazı genç bir denizcinin ürkek yüreğini ortaya vuruyordu: DEĞİŞTİM ARTIK. BAMBAŞKA BİR İNSAN OLDUM. Karakalemle çizilmiş bir şilep resminin dört köşesinden oklar çıkarılmıştı: Soldaki ok YOKOHAMA, sağdaki ok NEW YORK, üçüncü ok CENNET, dördüncüsü de CEHENNEM yazılı yeri işaret ediyordu. İngilizce yazılmış ve bir daire içine alınmış yazı da HERKES UNUTUR, diyordu. Yazıyı yazan altına kendi resmini de çizmişti. Ceketinin yakası kalkık, ağzında denizcilere özgü uzun bir pipo olan, hüzünlü bakışlı bir gemici. Yazı, denizcinin yalnızlığını ve özlemlerini dile getiriyordu. Aşırı bir melankoli içinde ve kendini ön plana alarak yazmıştı. Yazdıkları gerçekliğine inanılmayacak ölçüde klişeleşmiş şeylerdi. Kendinde var olduğunu düşlediği nitelikleri bir hayli abartarak sayıp dökmüştü.</p>

<p>Şef öfkeyle, “Bunların tümü yalan, zırva,” dedi. Çocuksu, güçsüz, beyaz elini yumruk yapıp sandığın tahtasına indirdi. Onun ufacık elleri, bütün çocukların gözünde bir umutsuzluk simgesi halindeydi. Yalanlar bile yollarını keser olmuştu artık. Ama Şef bir seferinde dememiş miydi ki, dünyanın üzerine boydan boya bir “olanaksızlık” etiketi yapıştırılmıştır ve bunu çekip koparacak olan ancak kendileridir?</p>

<p>“Geçen seferden bu yana kahramanın ne işler yaptı, anlat bakalım Üç Numara? Geri döndüğü yolunda söylentiler var...” Şef, bütün gözlerin üzerine dikildiğini görüyor, soğuk bir tonda konuşuyordu. Konuşurken paltosunun cebinden deri eldivenleri çıkardı, giydi ve parlak kırmızı astarı görünecek biçimde koncunu dışa kıvırdı.</p>

<p>Noboru, bu konunun açılmasını hiç istemiyordu. Kısaca, “Geldi,” dedi.</p>

<p>“Ya? Peki bu son seferinde <i>müthiş</i> bir şey yapmış mı bari?”</p>

<p>“Evet... Karayip Denizi’nde fırtınaya yakalanmış.”</p>

<p>“Yok canım? Suya düşmüş sıçan gibi sırılsıklam olmuştur mutlak. Hani parktaki çeşmede yıkandığı gün olduğu gibi.”</p>

<p>Bu söze hepsi kahkahalarla güldü. Noboru, kendisiyle alay ettiklerini görüyordu. Ama kendini çabucak topladı ve bir böceğin hareketini anlatan bilim adamı titizliğiyle, duygularını karıştırmadan Ryuji’nin yaptıklarını anlatmaya başladı.</p>

<p>Denizci, ocak ayının yedisine kadar evde dolanıp durmuştu. Noboru, Rakuyo’nun ayın beşinde yola çıktığını duyunca afallamış kalmıştı. Rakuyo’nun varlığıyla bütünleşmiş olan bu adam, geminin ayrılmaz parçası olan bu adam, kendini o güzel bütünden koparmış, kendi isteğiyle düşlerinden gemileri ve denizi silip atmıştı.</p>

<p>Noboru, tatil boyunca Ryuji’nin yanından ayrılmamış ve denizle ilgili hikâyeler dinleyerek, ötekilerin hiç bilemeyecekleri denizcilik bilgileri edinmişti. Ama onun istediği, bu bilgiler değil, günün birinde denizcinin hikâyeyi yarıda keserek, yeniden denize dönerken ardında bırakacağı mavi su damlalarıydı.</p>

<p>Deniz, gemiler ve okyanus seferlerinin hayali ancak bu mavi damlalarda var oluyordu. Ne var ki her geçen gün, kıyı düzeninin yeni bir kokusu siniyordu denizcinin üzerine: Ev kokusu, komşuların kokusu, rahat ve huzur kokusu, tavada kızaran balık kokusu, yerlerinden hiç oynatılmayan eşya ve süslemelerin kokusu, ev bütçesi hesaplamalarının ve hafta sonu gezintilerinin kokusu... Kara adamlarının üstüne sinmiş olan bütün kokular, ölüm kokusu.</p>

<p>Sonra yeni tasarılar uygulanmaya başlamıştı: Ryuji, Fusako’nun öğütlediği saçma sapan romanları ve sanat kitaplarını okuyor; her akşam televizyonda verilen dersleri izleyerek, içinde hiçbir denizcilik teriminin yer almadığı derslerle İngilizce konuşmayı öğreniyor; mağaza yönetimi konusunda Fusako’nun anlattıklarını dinliyor; Fusako’nun ona yakıştırdığı “şık” İngiliz kostümlerine alışıyor; elbiseler, yelekler, paltolar diktiriyordu. Sonra Ocak ayının sekizinden itibaren, her gün mağazaya gitmeye başlamıştı. İlk gün, terzilerin alelacele yetiştirdikleri İngiliz tüvidi takımıyla neşeli, umutlu, hevesli bir havada çıkmıştı evden...</p>

<p>Noboru “hevesli” sözünü, dilinin ucunda buz parçası varmış gibi soğuklukla söyledi.</p>

<p>İki Numara, “Hevesli,” diye onu taklit etti.</p>

<p>Çocuklar, Noboru’yu dinlerken gülmeyi bıraktılar. Durumun ne denli ciddi olduğunu yavaş yavaş kavrıyorlardı. Anlatılan hikâye onlara, birlikte paylaştıkları bir düşün sonunu ve yerine, boş, korkunç geleceğin geçişini belirliyordu. Belki de yanılmışlardı: Belki de “uç nokta” diye bir şey hiç yoktu.</p>

<p>İki sandığın arasındaki açıklıktan, liman ağzına yönelen bir motorun beyaz köpüklerle suları yarışını izlediler. Tekne gözden kaybolduktan sonra, motorun uğultusu uzun süre suyun üzerinde kaldı.</p>

<p>Şef, sandığın tahtalarına dayanarak, “Üç Numara,” dedi, “o denizciyi yeniden kahraman yapmak ister misin?”</p>

<p>Noboru birden buz gibi oldu. Diz çöktü ve pabuçlarının burnuyla oynamaya başladı. Sonunda kaçamak bir cevap verdi: “Ama biliyor musunuz, denizci kasketini, fermuarlı ceketini ve eski, balıkçı yakalı kazağını dolabında saklıyor. Onları kaldırıp atmak istemediği açıkça görülüyor.”</p>

<p>Şef, “Onu yeniden kahraman haline getirmenin tek bir yolu var,” diye sözünü sürdürdü. Noboru’yu hiç duymamış gibiydi. “Ama bunun ne olduğunu şimdilik söyleyemem. Onun da zamanı gelecek, hem de çok yakında.”</p>

<p>Şef üstü kapalı konuştuğu zamanlar, ötekilerin onu sıkıştırması, ne dediğini açıkça sorması yasaktı. Şef, konuyu hemen değiştirerek, kendinden söz etmeye başladı.</p>

<p>“Size tatilde neler yaptığımı anlatayım. Gittiğimiz gezi boyunca, uzun süredir ilk olarak sabahtan akşama kadar hep bizimkilerle burun buruna oturduk. Babalar! Hele bir düşünün, insanın midesini bulandırmaktan başka bir şeye yaramaz bu adamlar. Babalar kötülüğün ta kendisidir. İnsanoğlunda kötü olan ne varsa, hepsi babalarda bütünleşmiştir.</p>

<p>İyi baba diye bir şey olamaz, çünkü babalık görevi başlı başına kötü bir şeydir. Sert babalar, yumuşak babalar, anlayışlı babalar - al birini vur ötekine. Bize kendi aşağılık komplekslerini yüklemeye ve yolumuzu kesmeye çalışırlar. Kendi gerçekleştiremedikleri özlemlerini, öfkelerini, ülkülerini, kimseye açmadıkları güçsüzlüklerini, günahlarını, baldan tatlı düşlerini ve kendilerinin hiçbir zaman uygulama yürekliliğini gösteremedikleri yaşam ilkelerini - bütün bu süprüntüleri bizim omuzlarımıza yüklemek isterler! Benimki gibi, en umursamaz, en ilgisiz babalar bile ötekilerden farklı değildir. Çocuklarıyla hiç ilgilenmedikleri için vicdan azabı çekerler ve çocuklarının bu acıyı anlamasını, kendilerine acımasını beklerler!</p>

<p>Yılbaşı günü Kyoto’daki Araşi Yama’ya gittik. Ay Köprüsü’nü geçerken ona bir soru sordum: ‘Baba, yaşamın amacı var mıdır?’dedim. Sözü nereye vardırmak istediğimi anlıyorsunuz, değil mi? <i>Baba, yaşamayı sürdürmen için bana bir tek neden gösterebilir misin? En kısa sürede yok olman daha doğru olmaz mı?</i> demek istiyordum. Ama onun gibiler, ince imaları kavrayamaz. Şaşırdı, gözleri yerinden uğradı, suratıma bakakaldı. Yetişkin insanların o gülünç şaşkınlığından nefret ediyorum. Sonunda ne dese beğenirsiniz? ‘Oğlum, yaşam boyunca amaçlayacağın şeyi kimse veremez sana, amacını kendin belirlersin,’dedi.</p>

<p>Bu budalalığa ne buyurulur! Sanki adam bir düğmeye bastı ve bütün babalara yaraşan sözler kendiliğinden dökülüverdi. Böyle sözler ederken, hiç babalarınızın gözüne baktınız mı? Yaratıcı olan her şeyden kuşkulanırlar. Dünyayı avuçlarına alabilecekleri bir anlamsızlığa indirgemek isterler. Baba demek, gerçekleri gizleyen bir makine demektir. Çocuklara yalanlar düzmeye yarayan bir makine; daha da beteri, kendilerinin gerçeği temsil ettiğine de için için inanırlar.</p>

<p>Babalar, bu dünyanın karasinekleridir. Fırsat kollayarak tepemizde dolanıp dururlar ve çürümüş, yozlaşmış bir şey gördüler mi hemen orada yuvalanırlar. Bütün dünyaya, anamızı bellediklerini yayan pis, iğrenç karasinekler. Bizim özgürlüğümüzü, bizim yeteneklerimizi kısıtlamak için yapmayacakları yoktur. Kendilerine kurdukları o pis şehirleri korumak için yapmayacakları yoktur.”</p>

<p>İki Numara, kollarını dizlerine dolamış oturuyordu. “Bizim moruk bana yine havalı tüfek almıyor,” diye söylendi.</p>

<p>“Almayacak zaten. Üstelik tüfek alan bir babanın da en az almayan babalar kadar kötü olduğunu anlamanın sırasıdır.”</p>

<p>“Babam dün yine dövdü beni. Yılbaşından beri bu üçüncü oluyor,” dedi Bir Numara.</p>

<p>Noboru dehşet içinde, “Dövdü mü?” diye sordu.</p>

<p>“Suratımı tokatlıyor. Bazen de yumruk atıyor.”</p>

<p>“Peki, neden bir şey yapmıyorsun?”</p>

<p>“Onu alt edecek gücüm yok da ondan.”</p>

<p>“Öyleyse - neden...” -Noboru’nun yüzü kıpkırmızı kesilmişti. Bağırarak konuşuyordu- “ekmeğine sürdüğü tereyağına potasyum siyanür ya da ona benzer bir şey katmıyorsun!”</p>

<p>“Dövülmekten daha beteri de vardır.” Şefin ince, kırmızı üst dudağı kıvrıldı. “Dövülmekten daha beter bir yığın şey vardır, ama sen bilmiyorsun. Sen şanslısın. Baban ölünce senin özel bir yerin oldu. Yine de, dünyadaki kötülüğü senin de bilmen gerekir, yoksa hiçbir zaman gerçekten güçlü olamazsın.”</p>

<p>Dört Numara, “Benim moruk eve hep sarhoş geliyor, sonra da annemi hırpalıyor,” dedi. “Bir seferinde annemi korumaya çalışınca, kâğıt gibi bembeyaz kesildi, dişlerini göstere göstere, ‘Sen bu işe karışma. Annenin zevkini elinden almak mı istiyorsun?’dedi. Ama artık elimden kurtulamaz. Ona karşı öyle bir koz buldum ki. Üç tane metresi varmış.”</p>

<p>Beş Numara, “Benim babam dua etmekten başka bir şey yapmaz,” dedi.</p>

<p>Noboru ne için dua ettiğini sordu.</p>

<p>“Bilmem ki, ailemizin güvenliği için, dünyanın huzura, bolluğa kavuşması için - buna benzer şeyler işte. Bizim örnek bir aile olduğumuzu sanıyor. İşin kötüsü, annemi de buna inandırdı. Ev baştan aşağı pırıl pırıl ve dürüst olmak gerekirse iyi şeylerle dolup taşıyor. Hatta çalıp da günaha girmesinler diye çatı arasındaki farelere yem veriyoruz. Yemek bitince ne oluyor, biliyor musunuz? Herkes eğilip tabağını yalıyor. Tanrı nimetinin zerresi ziyan olmamalıymış sözümona.”</p>

<p>“Baban tabağı yalamanızı mı emrediyor?”</p>

<p>“Babam hiçbir şeyi <i>zorla</i> yaptırmaz. Önce kendisi yapar, herkes de ona bakıp onun yaptıklarını kopya etmeye başlar... Sen gerçekten de şanslısın Noboru, ne denli şükretsen azdır.”</p>

<p>Noboru bir yandan ötekilerin uğraşmak zorunda kaldığı mikropların kendi başında olmadığına seviniyor, bir yandan da kendi talihinin nasıl pamuk ipliğine bağlı olduğunu düşündükçe titriyordu. Adını koyamadığı bir şey, onu kötülükten uzak tutmuştu. Saflığı, yeni doğan ay kadar kirletilmemişti. Noboru’nun saflığı dünyayı araştıran antenlerini çevreye yaymıştı. Bu antenler ne zaman yakalanacak, dünya ne zaman ufalacak ve bir deli gömleği gibi saracaktı Noboru’yu? O günün pek uzakta olmadığını biliyor; daha şimdiden içinde çılgın bir cesaretin kabardığını duyuyordu...</p>

<p>Şef, Noboru’nun yüzünü görmemek için arkasını dönmüştü. Konteynerlerin arasındaki yarıktan, kurşuni ufku saran bulutlara ve dumana bakıyordu. Ufak sivri ön dişleriyle, deri eldiveninin kırmızı astarını dişledi.</p>

<h2 id="sigil_toc_id_11">5</h2>

<p>Annesinin tutumu değişti. Daha bir şefkatli, daha bir sevecen oldu. Onun ihtiyaçlarına daha çok zaman ayırmaya başladı. Hiç kuşkusuz bütün bunlar, Noboru’nun kabullenmekte zorluk çekeceği bir şeye girizgâhtı.</p>

<p>Bir akşam Noboru iyi geceler dileyip odasına çıkarken, Fusako merdivenlerde ona yetişti. Elinde bir anahtarlık vardı. “Anahtar - az kaldı unutuyordum anahtarı!” dedi. Noboru, annesinin bu sözlerinde doğal olmayan bir şeyler sezinledi. Her zaman onunla beraber yukarı çıkar, odayı kendisi kilitlerdi. Kimi akşamlar neşeli, kimi akşamlar somurtkan olurdu. Ama ilk kez anahtardan söz ediyordu.</p>

<p>Tam o sırada, kızıl kahverengi ekose ropdöşambrını giymiş, oturma odasında oturan ve <i>Mağaza Yönetimi</i> diye bir kitap okuyan Ryuji, konuşulanları duymuş gibi başını kaldırdı ve Fusako’ya seslendi.</p>

<p>Fusako merdivenden döndü, “Efendim, Ryuji?” dedi. Noboru, annesinin sesindeki tatlılığı duyunca ürperdi.</p>

<p>“Artık çocuğun kapısını kilitlemekten vazgeçsen olmaz mı? Noboru ufacık çocuk değil; ne yapması, ne yapmaması gerektiğini bilir. Öyle değil mi, Noboru?”</p>

<p>Oturma odasından gelen gür ses merdivenlerde çınladı. Noboru merdivenin üst başında, karanlıkta, tetikteki hayvanlar gibi suskun, gözleri parlayarak duruyordu. Yumuşaklığını sürdüren Fusako, cevap vermediği için bile azarlamadı onu.</p>

<p>Noboru’yu odasına sokarken, “Bundan sonra kapını kilitlemeyeceğim canım,” dedi. Ertesi günün ders programına bakarak masanın üzerindeki kitapları gözden geçirdi, kalemlerin ucunu kontrol etti. Ryuji her akşam Noboru’nun matematik ödevlerine yardım ediyordu. Notları düzelmişti. Odaya çekidüzen vererek oradan oraya gidip gelen Fusako’nun gövdesi öylesine hafif, hareketleri öylesine akıcıydı ki, ona bakmak sualtı balesi seyretmeye benziyordu. Sonunda iyi geceler dileyip çıktı. Kilidin alışılmış tıkırtısı duyulmadı.</p>

<p>Noboru yalnız kaldığı an büyük bir huzursuzluk duydu. Kendisine oynanılan oyunu anlamıştı. Fakat bu onu rahatlatmadı.</p>

<p>Tuzaktı bu, tavşanlara kurdukları gibi bir tuzak. Büyükler, ökseye düşen hayvanın öfkesini ve ininin alışılmış kokusunu, bir boyun eğmeye, hoşgörüye dönüştürmesini bekliyordu. Çok kurnazca hazırlanmış bir tuzaktı bu. Ama tuzağa yakalanan tavşan, artık tavşan olmaktan çıkmıştı.</p>

<p>Kilitsiz odada olmaktan duyduğu tedirginlik, pijamasını boğazına kadar düğmelediği halde Noboru’nun titremesine yol açıyordu. Onu eğitmeye başlıyorlardı demek. O korkunç, o yıkıcı eğitim başlıyordu demek. On dört yaşına girmek üzere olan bir çocuğu <i>büyümeye</i> zorlamak. <i>Olgunluk,</i> ya da Şef’in deyimiyle <i>çürümeye </i>zorlamak. Noboru’nun ateşler içindeki beyni bir olursuzluğu zorluyordu: Aynı anda hem odanın içinde kalmanın, hem de dışarı çıkıp kapıyı kilitlemenin bir yolu var mıdır?</p>
<br/>
<p>Birkaç gün sonra okuldan geldiğinde, Ryuji ile Fusako’yu sokağa gitmek üzere giyinmiş buldu. Hep birlikte sinemaya gideceklerini söylediler. Noboru bunu duyunca çok sevindi. Çünkü görmeyi çok istediği yetmiş milimetrelik bir film oynuyordu.</p>

<p>Sinemadan çıktıktan sonra Çin mahallesinde bir lokantaya gittiler ve üst kattaki özel salonda yemek yediler. Noboru Çin yemeklerini beğendi, hele masanın ortasına konulan ve boyuna döndürülen, yemek dolu tahta tepsiye bayıldı.</p>

<p>Bütün yemekler sofraya geldiği zaman, Ryuji gözüyle Fusako’ya işaret etti. Fusako o ânı ayık yaşamaya hazır değildi ki, oturduklarından beri Çinlilerin ünlü Laoçu şarabından içiyordu. Gözleri hafiften kızarmıştı bile.</p>

<p>Noboru, büyüklerin kendisine bu denli sevecen davranmalarına alışık değildi. Onların, kendi yanında böylesine gülünç denilebilecek kadar çekingen olduklarını da hiç görmemişti. Büyüklere özgü bir tören vardı sanki. Kendisine ne söyleyeceklerini biliyor ve bu, onu hiç ilgilendirmiyordu. Ama ona kolayca ürkebilen, dünyadan habersiz, saf bir yavru kuş gibi davranmaları onu eğlendiriyordu, gerçekten görülecek manzaraydı bu. Ürkek kuş yavrusunu tabağın içine oturtmuşlar, ona acı vermeden nasıl edip de yüreğini koparsalar, yeseler diye kolluyor gibiydiler.</p>

<p>Ryuji ile annesinin düşlerindeki sevimli Noboru tiplemesi hiç de fena değildi. Ama bunun için mağdur rolü yapması gerekiyordu.</p>

<p>Sonunda Fusako, “Noboru, yavrum. Anneciğinin söyleyeceklerini iyi dinlemeni istiyorum. Çünkü bunlar çok önemli...” diye söze başladı. “Bundan sonra yine baban olacak. Bay Tsukazaki senin yeni baban oluyor.”</p>

<p>Noboru annesini dinlerken yüzünden herhangi bir şey belli etmemeyi ve sonunda da çok şaşırmış görünmeyi becerdi. O âna kadar her şey iyi gitti. Ama bu sözleri izleyen akıl almaz saçmalığı hiç beklemiyordu:</p>

<p>“Öz baban çok iyi bir insandı. Öldüğü zaman sen sekiz yaşında olduğuna göre onunla ilgili özlediğin çok şey olduğunu düşünüyorum. Ama bu son beş yıl içinde anneciğinin nasıl yalnız olduğunu bilemezsin. Biliyorum, sen de yalnızdın. Ve ikimizin de yeni bir babaya muhtaç olduğumuzu kendi kendine düşünmüş olmalısın. İkimizin iyiliği için de güçlü, kibar, mükemmel bir baba istediğimi anlamanı istiyorum yavrum. Böyle birini bulmak zordu, hele baban dürüst ve mükemmel biri olduğu için, ondan sonra birini seçebilmek daha da zor oldu. Sen artık büyüdün, bu beş yılın ikimiz için de nasıl çetin, nasıl yalnız geçtiğini biliyorsun...” Fusako çantasından Hong Kong malı bir mendil çıkarıp ağlamaya başladı. Gerçekten de çok saçmaydı bütün bunlar.</p>

<p>“Ne yaptımsa senin için yaptım, yavrum - her şeyi senin için yaptım. Dünyada Bay Tsukazaki kadar güçlü, kibar ve her yönden kusursuz kimse yoktur. Noboru, artık Bay Tsukazaki’ye baba demeni istiyorum. Gelecek ayın başında evleneceğiz ve bütün dostlarımızı çağırıp güzel bir parti vereceğiz.”</p>

<p>Ryuji, gözlerini Noboru’nun donuk suratından kaçırmış, içki içiyordu. Laoçu şarabına toz şeker koyuyor, karıştırıyor, içiyor, sonra kadehi yeniden dolduruyordu. Çocuğa, pişkin, arsız görünmekten kaçınıyordu.</p>

<p>Noboru, kendisine acıdıkları ölçüde ondan çekindiklerini, ürktüklerini de biliyordu. Bu korku onu keyiflendiriyordu. Yüreğinin bütün katılığını, bütün donukluğunu büyüklere aktarıp ödeştikten sonra, ağzının kenarlarını bükerek gülümsedi. Ödevini yapmadan okula gelen, ama uçurumdan atlamaya hazır bir güven içinde olan öğrencilerin gülümsemesini andırıyordu bu. Kırmızı formika masanın karşısında oturan Ryuji, gözünün ucuyla bu gülümsemeyi gördü. Yine bir yanlış anlayış, yanlış yorum takılmış aklına. Ryuji’nin yüzüne yayılan gülümseme, ıslak gömlekle parkın orada karşılarına çıkıp, Noboru’yu küçük düşürdüğü günkü sırıtışının aynıydı.</p>

<p>“Tamam öyleyse. Ben de bundan sonra sana Noboru demem, oğlum derim. Ne dersin oğlum? Hadi babanın elini sık.” Ryuji elini uzattı. Noboru sualtında ilerlemeye çalışıyormuş gibi ona uzanmaya çabaladı. Ne denli uzanırsa uzansın, Ryuji’nin parmaklarına dokunamayacak gibiydi. Sonunda elleri birbirini buldu. Kalın parmaklar Noboru’nunkilere sarıldı ve el sıkıştılar. Noboru bir girdabın kendini yakaladığını ve o en çok korktuğu biçimsiz, anlamsız dünyaya doğru savurduğunu duydu...</p>

<p>O gece, Fusako odadan çıkıp kapıyı kilitlemeden kapatınca, Noboru çılgına döndü. “Katı yürekli... Bir çapa kadar katı...” diye kendi kendine tekrarladı durdu ve katı yüreğini eline alıp bakmak istedi. Bir demir çapa kadar katı yüreğini.</p>

<p>Annesi odadan çıkmadan önce gaz sobasını söndürmüştü. Şimdi sıcakla soğuk, havada birbirine karışmıştı. Çabucak dişlerini fırçalayıp, pijamasını giyip yatağa giriverse, her şey yoluna girecekti.</p>

<p>Oysa, balıkçı yakalı kazağını çıkarmak bile tüketici bir angarya gibi geliyordu. Annesinin yeniden gelmesini, unuttuğu bir şeyi söylemek için tekrar odasına girmesini hiç bu denli istememişti. Ona hiç böylesine öfkelenmemişti de...</p>

<p>Noboru, giderek artan soğukta durdu bekledi. Beklemekten usanınca, anlamsız düşler kurmaya başladı. Güya annesi yeniden odaya gelmiş de bağırıyormuş: “Hepsi yalandı. Seni kandırdığım için özür dilerim. Bağışlayacak mısın beni? Pek tabii ki evlenmeyeceğiz. Öyle bir şey yapacak olursak dünyalar yıkılır: Limanda on tanker batar, binlerce tren yoldan çıkar, şehirdeki bütün camlar paramparça olur ve bütün güller kömür karasına döner.”</p>

<p>Oysa annesi gelmedi. Sonunda Noboru, annesinin tekrar odaya gelmesi halinde başına iş açacak bir şey yapmaya karar verdi. Artık nedenlerle sonuçları birbirinden ayırt edemez olmuştu. Büyük olasılıkla annesine duyduğu bu gereksiz özlem, annesine acı vermek isteğinden doğuyordu, o acıyı kendisi paylaşmak zorunda kalsa da durum böyleydi.</p>

<p>İçinde kabaran gözüpeklik ürkütücüydü: Elleri titremeye başladı. Fusako kapısını kilitlemekten vazgeçtiği geceden beri Noboru çekmeceye elini sürmemişti. Bunun nedeni vardı: Ryuji’nin Otuz Aralık sabahı gelmesinden kısa süre sonra, Noboru delikten onları gözetlemiş, birleşen gövdelerin baş döndürücü doruğa erişmelerini seyretmişti. Ne var ki, güpegündüz, üstelik kapıyı bile kilitlemeden deliğe göz uydurmanın tehlikesi, Noboru’nun cesaretini kırmış, bu tehlikeyi bir daha göze alamamıştı.</p>

<p>Oysa şimdi bela arıyor, ufak çapta bir devrim yapmayı düşlüyordu. Eğer kendisi bir dâhiyse ve dünya da boşluktan başka bir şey değilse, neden bunu kanıtlama yeteneği olmasındı? Büyüklerin sarsılmaz inanç duydukları sırça köşkü hafifçe çatlatması yeterdi.</p>

<p>Noboru konsolun yanına gitti. Çekmecenin sapına yapıştı. Başka zaman olsa çekmeceyi hiç gürültüsüz çeker çıkarırdı. Oysa bu kez tuttuğu gibi çekti ve gürültüyle yere bıraktı. Sonra durdu, dinledi. Evin hiçbir yanından ses gelmiyor, merdivenleri çıkan ayak sesleri duyulmuyordu. Yüreğinin gümbürtüsü dışında mutlak bir sesizlik vardı.</p>

<p>Noboru saatine baktı. Daha ondu. Sonra Noboru’nun aklına başka bir şey geldi. Ödevlerini konsolun içinde oturup yapacaktı. Ne güzel bir alay etme biçimiydi bu ve büyüklerin kuşkularındaki kötü niyeti ne güzel alaya almaktı.</p>

<p>El fenerini ve İngilizce kelimelerin yazılı olduğu fişleri alıp konsolun içine kıvrıldı. Gizemli bir güç annesini odaya çekecekti. Annesi onu konsolun içinde bulacak ve niyetinin ne olduğunu anlayacaktı. Utanç ve öfkeden çılgına dönecekti. Noboru’yu oradan çekip çıkaracak, yüzünü tokatlayacaktı. O zaman Noboru elindeki fişleri gösterecek ve kuzular kadar saf saf bakarak, “Peki ama, ne yaptım ben? Ders çalışıyordum. Ufak yerde insan dikkatini daha iyi toplayabiliyor...” diyecekti. Düşlemeyi bıraktı. Tozlu havayı yutarak güldü.</p>

<p>Konsolun içine girdiği anda soğukkanlılığına yeniden kavuşmuştu. Az önceki titremesi ve korkusu şimdi gülünç geliyordu. Hatta orada gerçekten de iyi ders çalışabileceğini düşünüyordu. Hoş, ne fark ederdi zaten? Nasıl olsa burası dünyanın ucuydu. Noboru burada olduğu sürece çıplak evrenle bağıntı kurabiliyordu. Ne kadar uzağa gidilirse gidilsin, bu noktanın ötesinde bir kaçış olanaksızdı.</p>

<p>Noboru o daracık yerde kollarını bükerek, el fenerinin ışığında fişleri okumaya başladı.</p>

<p><i>Terk etmek</i></p>

<p>Artık bu kelimeyi iyice biliyordu.</p>

<p><i>Yetenek</i></p>

<p>Bunun <i>dehadan</i> farkı var mıydı?</p>

<p><i>Borda</i></p>

<p>Yine gemi. Noboru, Ryuji’nin sefere çıktığı gün, güvertede duyulan hoparlör sesini düşündü. Sonra o uzun, altın sesli düdük sesini duyar gibi oldu. Bir umutsuzluk çığlığına benzeyen düdük sesini.</p>

<p><i>Yok olmak</i></p>

<p><i>Mutlak</i></p>

<p>Elindeki feneri söndürmeden ve farkına varmadan uykuya daldı.</p>
<br/>
<p>Ryuji ile Fusako yatak odasına çıktıklarında gece yarısına geliyordu. Yemekte yaptıkları açıklama ikisine de rahatlık getirmişti ve yeni bir dönemin başladığını duyuyorlardı.</p>

<p>Ama yatma zamanı gelince, Fusako tuhaf bir utangaçlığa kapıldı. Bütün akşam boyunca önemli sorunlardan söz etmiş, yakınlığın getirdiği duygulara pek az değinmişti. Şimdi bir huzur ve sükûn duygusunun yanı sıra, adlandıramadığı, kutsal bir şeyin varlığı önünde utangaçlık duyuyordu.</p>

<p>Fusako, Ryuji’nin beğendiği siyah geceliği giyip yatağa girdi ve Ryuji’nin aydınlığı yeğlemesine ilk kez karşı çıkarak bütün ışıkları söndürmesini istedi. Ryuji karanlıkta kucakladı onu.</p>

<p>Sona erdiği zaman, Fusako, “Işıklar sönük olursa utanmam sanmıştım,” dedi. “Oysa tam tersi oldu. Karanlık koskocaman bir göz oluyor ve her an gözetleniyormuş duygusunu veriyor insana.”</p>

<p>Ryuji onun bu sinirli haline güldü. Odaya göz attı. Pencerelerdeki perdeler, sokağın ışıklarını engelliyordu. Köşede yanan gaz sobasından solgun, mavimsi bir ışık geliyordu. Uzak bir kasabanın üzerine çöken gecelerin rengini andırıyordu. Karyolanın pirinç arkalıkları, karanlıkta hafif bir parlaklıkla titreşiyordu.</p>

<p>Sonra Ryuji’nin gözü, bitişik odayı ayıran duvardaki kaplamaya ilişti. Oyma süslemeli kaplamanın bir noktasından odaya ışık giriyordu.</p>

<p>Ryuji, “O nedir acaba?” dedi. “Noboru daha yatmadı mı dersin? Burası iyice onarılmak ister. Yarın sabah orayı tıkasam iyi olacak.”</p>

<p>Fusako, sokmaya hazırlanan yılanın kıvrılması gibi, çıplak, beyaz boynunu uzattı ve ışığın geldiği noktaya baktı. Bakar bakmaz da olanları kavradı. Bir hamlede yataktan fırladı, sırtına sabahlığını geçirdi, sonra tek söz etmeden odadan çıktı. Ryuji hemen arkasından seslendi, ama cevap alamadı.</p>

<p>Önce Noboru’nun kapısının açıldığını duydu. Bir müddet sessizlik oldu. Sonra da Fusako’nun ağlama sesine benzeyen bir ses duyuldu. Ryuji yataktan kalktı. İçeri gidip gitmemeye karar veremeden, karanlıkta bir aşağı bir yukarı gezindi. Sonunda pencerenin önündeki kanepeye oturarak bir sigara yaktı.</p>

<p>Pantolonunun arkasından tutulup hırsla çekmeceden dışarı çekilen Noboru şaşkınlıkla uyandı. Bir an ne olduğunu anlayamadı. Annesinin ince, yumuşak elleri burnuna, ağzına, dudaklarına inip inip kalkıyordu. Noboru gözlerini açamıyordu. Annesi ilk kez ona vuruyordu.</p>

<p>Noboru, çekmecenin içinden saçılmış gömleklerinin, çamaşırların ortasında, hiç kımıldamadan yatıyordu. Annesinin bu denli güçlü olduğunu aklından geçirmemişti.</p>

<p>Sonunda, başını kaldırdı, soluk soluğa kendisini süzen annesine bakabildi.</p>

<p>Koyu mavi sabahlığının etekleri iyice açılmıştı. Belden aşağısındaki şişkin yer, ürkütücü ve alabildiğine kabarık görünüyordu. Giderek incelen bu somutluğun üzerinde annesinin yüzü vardı: Soluk soluğa, acıyla buruşmuş, bir anda yaşlanmış ve gözyaşları içinde bir yüz. Çok uzaklarda görünen tavandaki ampul, annesinin dağınık saçlarını çılgın bir haleyle kuşatıyordu.</p>

<p>Noboru bütün bunları bir bakışta gördü ve donmuş beyninin gerilerinde bir anı kıpırdadı: Bu anı sanki çok eskiden yaşamıştı. Hiç kuşkusuz, bu, düşlerinde sık sık gördüğü cezalandırma sahnesiydi.</p>

<p>Annesi hıçkırmaya başladı ve gözyaşlarının arasından ona bakmaya devam ederek, Noboru’nun güçlükle anlayabildiği bir tonda konuşmaya başladı: “Ne aşağılık, ne alçakça bir şey bu! Benim oğlum, öz oğlum, böyle bir şey yapsın -böyle iğrenç bir şey- şuracıkta ölebilirim! Noboru, bana bunu nasıl yapabildin!”</p>

<p>Noboru, İngilizce çalıştığını söyleme istediğini duymadı ve buna şaşırdı. Hoş, söylese de artık fark etmezdi. Annesi yanılmamıştı. Sülüklerden daha fazla ürktüğü “gerçeğe” dokunmuştu. Bir bakıma, bu onları hiç olmadıkları oranda bir eşitliğe getiriyordu. Bir çeşit duygu ortaklaşmasıydı sanki. Noboru, ellerini alev alev yanan yanaklarına bastırarak, öylesine yakınına gelmiş bir insanın bir saniye içinde böylesine erişilmez bir uzaklığa nasıl çekilebildiğini seyretti. Annesinin acısına ve öfkesine yol açan şey, gerçeği anlaması değildi. Noboru, annesinin utanç ve umutsuzluğunun, bir çeşit önyargıdan doğduğunu biliyordu. Annesi gerçeği yorumlamakta acele etmişti. Ve bütün öfkesinin nedeni bu alelade yorum olduğu halde, Noboru’nun özür olarak göstereceği hiçbir şey işe yaramayacaktı.</p>

<p>Sonunda Fusako alçak sesle, “Sanırım ben bu işle başa çıkamayacağım,” dedi. “İnsana böylesine ürküntü veren bir çocuğa dayanamam ben... Hele sen dur bir dakika! Bir daha böyle bir şeyi aklından geçirmemen için baban bir güzel cezalandırsın seni.” Fusako, bu tehdidin Noboru’yu ağlatacağını ve çocuğun özür dileyeceğini sanıyordu.</p>

<p>Ama az önceki kararlılığını yitirdi. İlk olarak, bu sorunu daha sonra ele almayı düşündü. Ryuji odaya girmeden önce Noboru’ya özür diletebilirse, olayın ayrıntılarını Ryuji’ye anlatmak zorunda kalmaz ve ana olarak onurunu korumuş olurdu. Bu durumda oğlunun bir an önce ağlaması ve özür dilemesi gerekiyordu. Ama sorunu çözümlemek için ana oğul bir olup suç ortaklığı etmelerini öneremezdi. Çünkü babasının onu cezalandıracağını söylemişti bir kez. Susup beklemekten başka yapılacak şey yoktu.</p>

<p>Ama Noboru tek söz etmedi. Şimdi onu ilgilendiren tek şey, harekete geçmiş olan büyük makinenin varacağı son noktaydı. Konsolun içindeki o karanlık delikte, kendi dünyasının en uç sınırında, denizlerin ve çöllerin bitim noktasında durmuştu. Ve oradaki her şey yaşamı koparıp götürdüğü için, orada bulunmasından dolayı cezalandırılacağı için, artık insanların sıcak dünyasına dönemez; onların gözyaşıyla sulanmış bahçelerine bakamazdı. Geminin düdük sesinde somutlaşan insanların o güzel doruk noktası önünde and içtikten, o yaz gecesi gözetleme deliğinden gördüğü düzenin temsilcileri önünde and içtikten sonra, artık geri dönemezdi.</p>

<p>Kapı yavaşça açıldı ve Ryuji kafasını uzattı.</p>

<p>Fusako, kendisinin ve oğlunun fırsatı kaçırdıklarını anladı ve yeniden öfkelendi. Ryuji ya bu işe hiç karışmayacaktı ya da başlangıçta onunla birlikte girecekti odaya.</p>

<p>Ryuji’nin odaya usulca süzülmesine sinirlenen ve duygularını dengelemeye çalışan Fusako, Noboru’ya büsbütün öfkelendi.</p>

<p>Ryuji yavaşça odaya girerken, “Neler oluyor?” dedi.</p>

<p>“Onu azarla lütfen, babası. Bu çocuk dayak yemezse, içindeki kötülük daha da beter olacak. Konsolun içindeki delikten bizim yatak odamızı gözetliyordu.”</p>

<p>“Öyle mi, oğlum?” Ryuji’nin sesinde öfke yoktu. Noboru yattığı yerden, evet gibilerden başını salladı. “Evet... herhalde bu fikir birdenbire aklına geldi ve ilk bu gece denedin, değil mi?”</p>

<p>Noboru başını iki yana salladı.</p>

<p>“Ya? Demek aynı işi daha önce de bir veya iki kez yaptın?”</p>

<p>Noboru yine hayır anlamında başını salladı.</p>

<p>“Öyleyse sürekli yapıyordun?”</p>

<p>Çocuğun başını önüne eğmesi üzerine Fusako ile Ryuji düşünmeksizin bakıştılar. O bakışmalarda Ryuji’nin düşlediği kara insanlarına özgü yaşam ve Fusako’nun inandığı saygıdeğer aile yuvası mavi ışıklar altında gümbürtüyle çöküyordu. Keyifli bir halde bu durumu düşleyen Noboru heyecana kapılarak, duygularına gem vurmayı bilememişti. Çünkü çok daha büyük bir tepki bekliyordu.</p>

<p>Ryuji, sadece, “Evet, anlıyorum,” dedi. Elleri ropdöşambrının ceplerindeydi. Altından görünen kıllı bacakları, Noboru’nun burnunun dibinde duruyordu.</p>

<p>Şimdi Ryuji baba olarak karar vermek zorundaydı. Karadaki yaşantısının ilk zorunlu kararıydı bu. Ne var ki, denizin öfkesini hatırlamak, karayla ilgili kavramlarını bulandırıyor, karada yaşayanları hep yumuşaklıkla düşünüyor, bu yüzden de sorunu ele almak isterken içgüdüsü bocalıyordu. Çocuğu dövmek kolaydı, oysa önünde çetin bir gelecek uzanıyordu. Onların kendisine duydukları sevgiyi soylulukla kabullenmesi, onları günlük dertlerden, çözümsüzlüklerden kurtarması, günlük hesapları dengelemesi gerekti. Belli belirsiz de olsa kendisinden beklenilen şey, ana ile oğulun anlaşılamaz duygularını anlamak, bu geceki gibi akla gelmez bir durum bile olsa olayların nedenlerini kavramak ve kusursuz bir öğretici olmaktı. Burada uğraşmak zorunda olduğu denizin fırtınası değil, karada esen hafif yeldi.</p>

<p>Ryuji farkına varmasa da, denizin uzak etkisinden kaçınamıyordu. En soylu duyguları, en kötülerinden ayırt edemez olmuş ve karada ölüm kalım meselesi olayların cereyan etmeyeceğinden kuşkulanmaya başlamıştı. Gerçekçi bir karara varmak için ne denli çaba gösterirse göstersin, karayla ilgili konular düşlerdeki fantazilerden sıyrılamıyordu.</p>

<p>Her şeyden önce, Fusako’nun Noboru’yu dövmesi yolundaki isteğini yüzeysel bir yorumla kabullenip uygulaması yanlış olurdu. Fusako, önünde sonunda onun ılımlı tutumundan hoşnut kalacaktı. Üstelik Ryuji babalık içgüdüsüne inanıyordu. Bu huzur bozucu, suskun, büyümüş de küçülmüş çocukla, içtenlikle sevmediği bu çocukla sadece ödev duygusu içinde ilgilenmek fikrini kafasından atmaya çalışan Ryuji, gerçekten babacan bir sevgi duyduğuna kendini inandırmaya çabalıyordu. Üstelik bu duyguyu ilk kez keşfediyormuş gibiydi ve sevgisinin apansız ortaya çıkışına şaşırıyordu.</p>

<p>Tekrar, “Anlıyorum,” diyerek yavaşça yere oturdu, bağdaş kurdu.</p>

<p>“Sen de otur, annesi. Düşündüm de, bu olayda tek suçlanacak kişinin Noboru olmadığına karar verdim. Ben bu eve gelince, senin yaşantın da değişti, oğlum. Benim gelmem yanlış değildi, ama senin yaşantının tamamen değiştiğini de yadsıyamayız. Ortaokula giden bir çocuğun, yaşamındaki değişmeleri merak etmesi de doğaldır. Yaptığın hareket yanlıştı, bunun su götürür yanı yok. Ama bundan sonra bu merakını derslerine yöneltmeni istiyorum. Anlıyor musun?</p>

<p>Gördüklerin konusunda bir şey söylemen veya sorman gerekmez. Artık çocuk değilsin ve günün birinde üçümüz birlikte oturup burada olanlara beraberce güleceğiz. Annesi, artık sen de sakinleş bakalım. Geçmişi unutacağız. El ele verip mutlulukla geleceğe bakacağız. Yarın sabah o deliği tıkayacağım ve hepimiz bu tatsız olayı unutacağız. Tamam mı? Sen ne dersin, Noboru?”</p>

<p>Noboru dinliyor, soluğu kesilecekmiş gibi oluyordu. <i>Bu adam böyle sözler edebilir mi? Bir zamanlar öylesine parlak bir kahraman olan adam bu mu?</i></p>

<p>Ryuji’nin ağzından çıkan her söz ateş gibi yakıyordu. Noboru, annesinin bağırdığı gibi bağırmak istiyordu: <i>Bana bunu nasıl yapabildin?</i> Denizci söylememesi gereken şeyleri söylüyordu. Tatlı sesle söylenen bir yığın soysuz söz, kokuşmuş izbelerde yaşayanların ağızlarına yaraşan sözler, Ryuji’nin kıyamet gününe kadar ağzına almaması gereken sözler. Oysa Ryuji hiç sıkılmadan, gururla konuşuyordu. Çünkü kendine inanıyor, kabullendiği baba rolü onu tatmin ediyordu.</p>

<p><i>Tatmin ol!</i> diye düşündü Noboru, midesinin bulandığını hissederek. Yarın Ryuji’nin kökleşmiş elleri, bir pazar günü evi onarmaya kalkışan baba elleri, bir zamanlar kendisinin kanıtladığı o evrensel aydınlığa açılan daracık kapıyı örtecekti.</p>

<p>“Tamam mı? Ne diyorsun, oğlum?” Ryuji elini Noboru’nun omzuna atarak sözünü bitirdi. Noboru omzunu çekip kurtarmak istedi, yapamadı. Şef’in haklı olduğunu düşünüyordu: Bu dünyada dövülmekten daha beteri de vardı.</p>

<h2 id="sigil_toc_id_12">6</h2>
<p>Noboru, Şef’ten olağanüstü bir toplantı yapmalarını istedi. Okuldan eve dönerlerken, yabancıların gömüldüğü mezarlığın bitişiğindeki Belediye’ye ait yüzme havuzunda toplandılar.</p>

<p>Havuza varmak için, devasa meşe ağaçlarıyla kaplı, at sağrısına benzeyen bir tepeye tırmanmak gerekiyordu. Yan yolda durdular ve yeşil ağaçlar arasından kış güneşinde kuvars gibi parıldayan mezar taşlarını seyrettiler.</p>

<p>Tepenin bu noktasından bakıldığı zaman, kat kat teraslar boyunca uzun diziler halinde sıralanmış mezar taşları ve haçlar arkadan görülüyordu. Sago palmiyelerinin mürekkebi andıran yeşili mezarların arasında göze çarpıyor; taşların gölgesine yerleştirilmiş sera çiçekleri, mezarlığı mevsimsiz kırmızılar ve yeşillerle renklendiriyordu.</p>

<p>Vadideki çatıların üzerinde deniz feneri yükseliyordu. Yabancıların mezarlığı sağda kalıyor, soldaki ufak vadide yüzme havuzu görünüyordu. Ölü mevsim sırasında, oradaki yan yana dizili sıralar, bulunmaz bir toplantı yeri oluyordu onlar için.</p>

<p>Yamaç boyunca kapkara kan damarları gibi görünen ağaç köklerine takıla takıla tepeden aşağı inen çocuklar, havuzu çevreleyen yeşilliğe uzanan patikaya vardılar. Çıt çıkmıyordu. Havuzun suyu boşaltılmıştı. Dibinin mavi boyası çatlamıştı. Köşelerde kuru yapraklar birikmişti. Mavi çelik merdiven havuzun dibine varmıyordu. Batıya yönelen güneş, paravana gibi vadiyi çevreleyen tepelerin ardına çekilmişti. Havuzun dibine şimdiden karanlık çökmüştü.</p>

<p>Noboru ötekilerin ardından gidiyordu. O ardı arkası kesilmez gibi görünen mezarları hâlâ görür gibi oluyordu - arkası kendisine dönük duran mezar taşları ve haçlar. Bu uzak, bu uygunsuz yere ne ad vermeliydi?</p>

<p>Kararmış beton sıralara oturdular. Noboru çantasından ince bir defter çıkardı ve hiçbir şey söylemeden Şef’e uzattı. Kapağında kırmızı mürekkeple “Ryuji Tsukazaki’nin Suçları” yazılıydı.</p>

<p>Çocuklar, görebilmek için boyunlarını uzatarak yazıyı Şef’le birlikte okudular. Bu, Noboru’nun günlüğünden alınmış bir parçaydı. Bir akşam önceki çekmece olayı, suçlamaların sayısını on sekize çıkarmıştı.</p>

<p>Şef, “Bu müthiş,” diye bağırdı, “hele bu sonuncusu otuz beş puana bedel. Bir toplayalım, bakalım - fazla üzerinde durmayıp birinci maddeye beş puan verelim. Sonuna doğru gittikçe ağırlaşıyor durum. Korkarım ki, toplam yüz elli puanı geçecek. Durumun bu denli kötü olduğunu bilmiyordum. Bu konuda bir şeyler yapmamız gerek.”</p>

<p>Noboru, Şef’i dinlerken titremeye başladı. Sonunda, “Onu kurtarma umudu var mı?” diye sordu.</p>

<p>“Hiç yok. Çok yazık ama...”</p>

<p>Bunu uzun bir sessizlik izledi. Şef, bu sessizliği cesaretsizliğe yorup yeniden konuşmaya başladı. Elindeki kuru yaprağın damarlarını parmaklarının arasında eziyordu. “Biz altımız da birer dâhiyiz. Ve bildiğiniz gibi, dünya bomboş, anlamsız. Bunu daha önce de söyledim, biliyorum - ancak bu konu üzerinde dikkatle durup düşündünüz mü hiç? Eğer düşündünüz ve çok sayıda şeyi yapmamıza izin verildiği sonucuna vardıysanız yanlış yerdesiniz. Esas izin veren, göz yuman bizleriz. Öğretmenler, okullar, babalar, toplum - bütün bu süprüntü yığınlarına biz göz yumuyoruz. Güçsüz olduğumuz için değil. Göz yummak bizim özel ayrıcalığımız ve eğer acıma duygusuna kapılırsak, bunlara göz yumacak kadar insafsız olmazdık. Sonuç olarak demek istiyorum ki, sürekli olarak göz yumulmaması gereken şeylere göz yumuyoruz. Aslında hoş görülebilecek pek az şey var - örneğin, deniz.”</p>

<p>Noboru, “Ve gemiler,” diye ekledi.</p>

<p>“Evet - yine de pek az şey var. Eğer bunlar da bize karşı cephe alırsa, insanın kendi köpeği tarafından ısırılmasına benzer. Bu, özel ayrıcalığımıza hakaret sayılır.”</p>

<p>Bir Numara, “Bu konuda şimdiye kadar hiçbir şey yapmadık,” dedi.</p>

<p>Şef, “Bu, şimdiden sonra da yapmayacağız demek değildir,” diye kestirip attı. “Ryuji Tsukazaki’ye gelince, o bizler için fazla bir anlam taşımıyordu. Sadece Üç Numara’nın gözünde önemli biriydi. Hiç değilse, sık sık sözünü ettiğim yaşamın iç düzenini Üç Numara’ya kanıtlamış biri sayılıyordu. Ama sonra Üç Numara’ya ihanet etti. Yeryüzündeki en kötü şey, yani baba oldu. Bu şekilde gitmez! Başlangıçta olduğu gibi işe yaramaz bir denizci olarak kalsa, çok daha iyiydi.</p>

<p>Hep söylediğim gibi, yaşam basit simgelerden ve kararlardan oluşur. Belki Ryuji bilmiyordu, ama kendisi bu simgelerden biriydi. En azından, Üç Numara’nın ifadesine göre, öyle <i>görünüyordu.</i></p>

<p>Bize düşen görevin ne olduğunu hepinizin bildiğini düşünüyorum. Bir dişli yerinden çıktığı zaman, onu zorla da olsa yerine takmak bize düşer. Bunu yapmazsak, düzen sağlanamaz. Dünyanın boş olduğunu hepimiz biliyoruz ve önemli olan, bu boşluk içinde düzeni sürdürmeye çalışmaktır. Bu yüzden de bizler düzenin bekçileriyiz, hatta daha da öte, çünkü düzenin sürmesini sağlayacak yönetici güç bizim elimizde.”</p>

<p>Şef kısaca sonucu bağladı: “Onu cezalandırmaktan başka yol yok. Sonuçta bu onun kendi iyiliği için... Üç Numara! Yamaşita Rıhtımı’nda buluştuğumuz gün, onu tekrar kahraman haline getirmenin tek yolu olduğunu ve çok geçmeden bunu açıklayacağımı söylemiştim, hatırlıyor musun?”</p>

<p>Noboru, bacaklarının titremesini engellemeye çalışarak, “Evet, hatırlıyorum,” diye cevap verdi.</p>

<p>“İşte, şimdi sırası geldi.”</p>

<p>Şef hariç beşi birbirlerine bakıp sustu. Şef’in söylemek üzere olduğu sözlerin önemini sezinliyorlardı.</p>

<p>Akşam gölgeleriyle kararan boş havuza bakıyorlardı. Havuzun mavi boyalı dibinde beyaz çizgiler vardı. Köşelerde biriken kuru yapraklar, üst üste yığılmıştı.</p>

<p>O anda havuz inanılmaz bir derinlikte görünüyordu. Dipte su rengini andıran mavilik koyulaştıkça, havuz daha, daha derinleşiyormuş gibiydi. Birisi içine atlasa, havuzun içinde gövdesini kaldıracak bir şeyin olmadığı sezgisi, boş havuzun çevresinde giderek yoğunlaşan bir gerilim yaratıyordu. Yüzenlerin gövdesini kavrayıp yüzeye çıkaran o yumuşak, ılık yaz suyu yoktu artık. Oysa havuz, yaz ve su adına dikilmiş bir anıt gibi yerinde duruyordu ve tehlikeliydi, ölümcüldü.</p>

<p>Mavi çelik merdiven kenardan havuzun içine sarkıyor ve dipten çok yukarıda son buluyordu. İnsanı tutacak, kaldıracak hiçbir şey yoktu orada, hiçbir şey!</p>

<p>“Yarın dersler saat ikide bitiyor. Onunla burada buluşur, sonra da Sugita’daki havuza götürürüz. Üç Numara, ne yapıp edip onu buraya getirmek sana düşüyor.</p>

<p>Geri kalanlara da yapılacak işleri söyleyeceğim. Getirmeniz gereken şeyleri unutmayın. Uyku ilacı ile neşteri ben getiririm. Önceden uyutmazsak, onun gibi güçlü kuvvetli biriyle baş edemeyiz. Bizim evdeki o Alman ilacından büyüklerin günde bir ila üç tane alması gerekiyormuş. Ona yedi tane içirecek olursak, ışık gibi sönüverir. Tabletleri ezerim. Böylelikle çayın içinde kolayca erirler.</p>

<p>Bir Numara, sen 1 m 80 cm’lik dağcı iplerinden getireceksin. Kalınlığı 5 mm olsun. Dur bakayım -bir, iki, üç, dört- işi sağlama bağlamak için sen onlardan beş adet getir. İki Numara, sen termosuna sıcak çay koy ve çantanda sakla. Üç Numara’nın görevi, onu buraya getirmek olduğuna göre, onun ayrıca bir şey getirmesine gerek yok. Şeker ve kaşık gerek. Bizler için kâğıt bardaklar, onun için de koyu renk plastik bardak gerekli. Bu senin işin, Dört Numara. Beş Numara, sen adamın gözlerini bağlamak için bez ve ağzını tıkamak için havlu getireceksin.</p>

<p>İstediğiniz kesici araçları getirmekte özgürsünüz - bıçak, matkap, ne isterseniz.</p>

<p>Daha önce kedi üzerinde deneyimizi yapmış bulunuyoruz. Bu da onun aynısı olacağına göre, endişelenecek bir durum yok. Tabii bu seferki kediden daha büyük ve daha kötü kokacak, hepsi bu.”</p>

<p>Çocuklar taş gibi hareketsiz oturuyor ve boş havuza bakıyorlardı.</p>

<p>“Korkuyor musun, Bir Numara?” Bir Numara hafifçe başını sallayarak korkmadığını belirtti.</p>

<p>“Ya sen, İki Numara?” Çocuk birden üşümüş gibi, ellerini ceplerine soktu.</p>

<p>“Ne oluyor, Üç Numara?” Noboru nefes alamıyordu. Ağzı saman doldurulmuş gibi kurumuştu. Cevap veremedi.</p>

<p>“Al işte! Ben de bundan korkuyordum. Konuşmaya gelince, üstünüze yok. Ama iş başa düşünce, parmağınızı oynatacak cesaretiniz yok. Belki bu, sinirlerinizi biraz düzeltir. Her ihtimale karşı getirmiştim,” diyen Şef, çantasından kahverengi bir yasa kitapçığı çıkardı. Aradığı sayfayı buldu.</p>

<p>“Okuyorum. Hepiniz dikkatle dinleyin,” dedi. “Ceza Kanunu, Madde Kırk Bir - <i>On dört yaşından ufak çocukların işleyecekleri suçlar yasalarla cezalandırılamaz.</i> Yüksek sesle bir kez daha okuyorum - <i>On dört yaşından ufak çocukların işleyeceği suçlar yasalarla cezalandırılamaz</i>.”</p>

<p>Şef, kitabı çocuklara verdi. Okuyan yanındakine geçiriyordu. Şef sözünü sürdürdü: “Sanırsınız ki babalarımız ve inandıkları uydurma toplum bu yasayı sırf bizim için çıkarmış. Bu yüzden onlara teşekkür borçluyuz. Bu yasa, büyüklerin bizim için beslediği umudu dile getiriyor. Aynı zamanda kendilerinin hiçbir zaman gerçekleştiremedikleri düşleri de simgeliyor. Kendilerini öylesine sımsıkı bağlamışlar ki, bizim de elimizin kolumuzun bağlı olması gerektiğini düşünememişler bile. Bize sadece bu noktada bir gökyüzü lekesi ve mutlak öz verecek kadar dikkatsiz davranmışlar.</p>

<p>Yazdıkları bu yasa kitabı, bence bir çeşit masal: güzel, ölümcül bir masal. Bir bakıma anlaşılabilir bir şey bu. Ne de olsa şimdiye kadar masalla avutulan, savunusuz, saf, sevimli çocuklardık.</p>

<p>İçimizden üçü gelecek ay on dört yaşına basacak -ben, Bir Numara ve sen, Üç Numara. Siz üçünüz de Mart’ta on dörde gireceksiniz. Şimdi bir an düşünün. Bu son fırsatımız!”</p>

<p>Şef, çocukların yüzlerine teker teker baktı ve gerilimin azaldığını, korkunun silindiğini sezdi. Toplumun bu içten iyiliğini ilk kez fark eden çocuklar, düşmanlarının aslında, savunucuları, koruyucuları olduğunu öğreniyorlardı.</p>

<p>Noboru başını kaldırdı, gökyüzüne baktı. Öğle sonu mavisi, akşamın alacasına dönüşüyordu. Ya Ryuji, kahramanca ölümünün sancılarından kıvranırken bu kutsal görünümlü gökyüzüne bakmak isterse? Gözlerini bağlamak ayıp olacaktı bu durumda.</p>

<p>Şef, “Bu son fırsatımız,” diye üsteledi. “Eğer şimdi harekete geçmezsek, özgürlüğün yüce buyruğuna uymayı; canımızı feda etmedikçe dünyanın boşluğunu doldurmak için gerekli görevi yapmayı hiçbir zaman düşleyemeyiz. Ve cezayı uygulamakla yükümlü kişilerin kendi canlarını tehlikeye atmalarının nasıl saçma olduğunu anlayabilirsiniz. Eğer şimdi harekete geçmezsek, bir daha ne hırsızlık edebiliriz, ne adam öldürebiliriz. İnsanın özgürlüğünü kanıtlayan hiçbir şey yapamayız. Yoksa sonumuz ona buna övgüler yağdırmak, onun bunun dedikodusunu yapmaktan öteye geçmez. Günlerimizi boyun eğme, uzlaşma ve korku içinde titreyerek, komşularımızın ne yaptığını merak ederek, fareler gibi yaşayarak tüketeceğiz. Ve günün birinde evleneceğiz, çocuklarımız olacak. Baba olacağız, dünyanın en kötü şeyi olacağız!</p>

<p>Bize kan gerek! İnsan kanı! Eğer elimizi kana bulamazsak, dünya solacak, kuruyacak. O denizcinin taze kanını akıtmalı ve o kanı can çekişen evrene, can çekişen gökyüzüne, can çekişen ormanlara ve kuruyan, can çekişen toprağa aktarmalıyız.</p>

<p>Şimdi! Şimdi tam sırasıdır! Bir aya kalmaz, havuzumuzun çevresindeki toprağı kaldırırlar ve kalabalık doluşur. Üstelik neredeyse on dördümüze basacağız.”</p>

<p>Şef, servilerin kara dalları arasından kurşuni gökyüzüne baktı. “Yarın hava güzel olacağa benzer,” dedi.</p>

<h2 id="sigil_toc_id_13">7</h2>

<p>Ayın yirmi ikisinde, Fusako ile Ryuji sabahtan Belediye’ye gittiler ve Yokohama Belediye Başkanı’nı düğünlerine onur konuğu olarak çağırdılar. Belediye Başkanı bu çağrıyı sevinçle kabul etti. Dönüşte İsezakiye uğrayıp düğün davetiyelerini ısmarladılar. Düğün için New Hotel New Grand’de yer ayırtılmıştı. Öğle yemeğini erken saatte yedikten sonra Rex’e döndüler.</p>

<p>Öğleden sonra, Ryuji sabahtan beri telefonlaştığı randevusu için mağazadan erken ayrıldı. O sabah Takaşima Rıhtımı’na demirleyen geminin Birinci Kaptanı, Ryuji’nin Deniz Ticaret Yüksek Okulu’ndan sınıf arkadaşıydı. Eğer öğleden sonraki bu saatler olmazsa görüşemeyeceklerdi. Ryuji arkadaşının karşısına pahalı İngiliz takımıyla çıkmak istemiyordu. Yeni yaşantısının koşullarını ve olanaklarını eski arkadaşına göstermekten kaçınıyordu, hiç değilse düğüne kadar. Rıhtıma inerken eve uğrayacak, bir denizci gibi giyinip öyle gidecekti.</p>

<p>“Gemiye atlayıp gitmezsin, değil mi?” diye takılan Fusako, onu kapıya kadar geçirdi.</p>

<p>Noboru, derslerine yardım etmesini istiyormuş gibi yaparak, bir akşam önce Ryuji’yi odasına çağırmış ve ondan bir istekte bulunmuştu:</p>

<p>“Babacığım, bütün arkadaşlar yarın öğleden sonra sizin deniz hikâyelerinizi dinlemeye can atıyor. Saat ikide dersler bitince, havuzun oradaki tepede bekliyor olacağız. Hepsi sizinle tanışmak istiyor. Gelirsiniz, değil mi? Lütfen... Denizci gibi giyinmenizi ve kasketinizi takmanızı da istiyorum. Ama bunu annemden gizleyeceğiz. Eski bir arkadaşınızla buluşacağınızı söyler, işten erken çıkarsınız.”</p>

<p>Bu, Noboru’nun, baba oğul ilişkisi içinde Ryuji’den ilk isteğiydi. Ryuji çocuğun güvenini sarsmamaya kararlıydı. Bu babalık göreviydi. Gerçek sonradan ortaya çıksa bile, hep birlikte güler geçerlerdi. Onun için, akla yakın bir bahane uydurarak erkenden mağazadan çıktı.</p>

<p>Öğleden sonra iki sularında Ryuji tepeye yakın bir yerde, kocaman meşe ağacının kökleri üzerine oturmuş beklerken çocuklar göründü. İçlerinden zeki görünüşlü, hilal kaşlı, kızıl dudaklı olan, Ryuji’ye geldiği için kibarca teşekkür etti. Anlatacağı hikâyeleri burada ayaküstü dinlemek yerine onarım havuzu dedikleri yere gidip orada anlatmasının daha uygun olacağını söyledi. Ryuji rıhtıma yakın bir yere gideceklerini sanarak, öneriyi kabul etti. Çocuklar denizcinin kasketini kapıp sırayla başlarına geçirerek eğlendiler.</p>

<p>Güzel, ılık bir kış günüydü. Gölgelikler serin oluyordu. Ama bulutların arasından sırtlarına vuran güneş, paltolarına gerek bırakmıyordu. Ryuji gri, balıkçı yakalı kazağını giymiş, ceketini eline almıştı. Noboru’nun da aralarında olduğu elleri çantalı altı çocuk çevresinde dönüyor, kimi önden gidiyor, kimi geride kalıyordu. Yaşlarına göre ufak tefektiler. Ryuji onları koca bir şilebi denize çekmeye çalışan altı ufak römorköre benzetti. Çocukların hareketliliğinde, tuhaf bir huzursuzluk olduğunu algılayamadı.</p>

<p>Hilal kaşlı çocuk tramvaya bineceklerini söyledi. Ryuji şaşırdı, ama sesini çıkarmadı. Bu yaşta çocuklar için, anlatılacak hikâyeye uygun bir ortamın ne denli önemli olduğunu biliyordu. Şehrin güneyindeki Sugita’daki son durağa kadar hiçbiri yerinden kıpırdamadı.</p>

<p>Ryuji meraklı meraklı, “Nereye gidiyoruz çocuklar?” diye sorup duruyordu. O günü çocuklarla geçirmeye kararlıydı ve canı ne denli sıkılırsa sıkılsın, bunu göstermemesi gerekiyordu.</p>

<p>Dikkati çekmemeye çalışarak, sürekli Noboru’yu inceliyordu. Çocuk neşe içinde arkadaşlarıyla kaynaştıkça, Ryuji onun gözlerindeki o delici, araştırıcı bakışın ilk kez kaybolduğunu görüyordu. Bu, tramvayın penceresinden süzülen ışıkta, toz taneciklerinin renklenmesini andırıyordu. Noboru ile ötekiler arasındaki ayrımlar belirsizleşti, Ryuji hepsini birbirine karıştırdı. Bu ona hiç de olurlu görünmüyordu, ötekilerden bambaşka olan bir çocuk, büyükleri gözlemek gibi tuhaf huyları olan bir çocuk, nasıl olur da ötekilerle kaynaşabilirdi? Ryuji, Noboru ve arkadaşlarını eğlendirmek için yarım gün işe gitmemekle iyi ettiğine inanıyordu. Bir baba olarak, yaptığı doğruydu. Kitapların, dergilerin çoğundaki yazılar da bunu belirtiyordu. Noboru kendiliğinden yanaşmış ve bu gezide ilişkilerini pekiştirme olanağını ona sunmuştu. Aslında birbirine yabancı olan baba oğulun, kan bağlarından daha güçlü bir güvenle bağlanmalarını sağlayacak bir fırsattı bu. Ryuji yirmi yaşındayken pekâlâ baba olabileceğine göre, Noboru’nun yaşında sakınca yoktu.</p>

<p>Tramvaydan inince, çocuklar Ryuji’yi tepelere kıvrılan patikaya doğru sürüklemeye başladı. Ryuji, “Durun bakalım. Onarım havuzu dediğiniz yer dağda mı?”</p>

<p>“Neden olmasın? Tokyo’da da metro insanların başları üzerinden geçiyor.”</p>

<p>Ryuji, “Anlaşıldı, ben sizinle aşık atamam, çocuklar,” diye göz kırptı. Çocuklar neşeyle kahkaha attı.</p>

<p>Yol Aoto Tepesi’nin eteğini dolanıp Kanazawa’ya uzanıyordu. Direkleri ve porselen yalıtıcılarıyla gökyüzünü ağ gibi ören elektrik santralinin önünden geçtiler. Sonra Tomioka Tüneli’ne girdiler. Tünelin öte yanından çıktıklarında Tokyo-Yokohama ekspresinin geçtiği tren yolunu gördüler. Sol yandaki yamaçta yeni kurulan mahallenin şantiyeleri yayılmıştı.</p>

<p>“Neredeyse geldik. O yapıların arasından gideceğiz. Eskiden burası bir Amerikan üssüymüş.” Sözlerinden liderleri olduğu anlaşılan çocuk, bunları omzunun üzerinden başını çevirerek söyledi ve öne geçip yürüdü.</p>

<p>Şantiyelerdeki çalışma tamamlanmıştı. Evlerin çevresine taş duvarlar çekilmiş, hatta birkaçının çatıları örtülmüştü. Altı çocuk Ryuji’yi ortalarına alarak şantiye yapılarının arasından uzanan yola vurdular. Tepeye yaklaşınca yol birden sona erdi ve ekilmemiş tarlalar başladı. El çabukluğu marifet gibi bir şeydi bu: Tepenin eteğinde duran biri, o düzgün yolun böyle birdenbire yaban otlarına karışıp kaybolacağına hiç mi hiç inanmazdı.</p>

<p>Görünürde bir tek tanrı kulu yoktu. Tepenin öte yanından buldozerlerin uğultusu geliyordu. Çok aşağılarda kalan tünelden gelip geçen arabaların motor sesi duyuluyordu. Motor gürültülerinin yankısı dışında, çevre göz alabildiğine boştu ve duyulan sesler, ıssızlığı büsbütün yoğunlaştırıyordu.</p>

<p>Otların arasında yer yer çürümeye yüz tutmuş tahta parçaları görünüyordu. Dökülmüş yaprakların altına gömülen patika tepenin kıyısını dolanıyordu. Kuru tarlayı geçtiler. Sağ yanda, dikenli telle çevrili bir alanda, yere yarı yarıya gömülmüş paslı bir su tankı duruyordu. Tankın üzerinde uzunlamasına vidalanmış, üzeri İngilizce yazılı, paslı tenekeden bir levha vardı. Ryuji durdu, yazıyı okudu:</p>

<p class="mektup">A.B.D. ASKERÎ KUVVETLER TESİSİ<br/>Görevli Olmayanların Girmesi Yasaktır<br/>Girenler Japon Kanunlarınca Tecziye Olunur.</p>

<p>Şef, “Tecziye olunur ne demek?” diye sordu. Bu çocukta, Ryuji’nin hoşuna gitmeyen bir şey vardı. Soruyu sorarken gözünde yanıp sönen parıltı, cevabını da pekâlâ bildiğini gösteriyordu. Ryuji kibarca açıklamaya çalıştı.</p>

<p>“Ama, burası artık Amerikan ordusunun malı değil. Onun için istediğimizi yapabiliriz. Bakın!” Ama çocuk, o daha konuşurken, konuyu, elinden bırakıp havaya uçurduğu bir balon gibi unutuvermişti bile.</p>

<p>“İşte tepeye geldik.”</p>

<p>Ryuji doruk noktasına ayağını attı ve aşağıda uzanan panoramayı seyretti. “Ne güzel bir yer bulmuşsunuz.”</p>

<p>Tepe, Tohoku Denizi’ne bakıyordu. Sol yanda, buldozerler yamacı oyuyor, damperli kamyonlar toprağı taşıyordu. Uzaklık, kamyonları ufaltıyor, ama motor gürültüleri sonsuz dalgalar halinde havaya yükseliyordu. Vadinin daha aşağılarında bir sanayi laboratuvarının ve bir uçak fabrikasının gri çatıları görünüyordu. Merkez büroların önündeki beton avluda, bodur bir çam fidanı güneşleniyordu.</p>

<p>Fabrikanın çevresinde bir köy uzanıyordu. Solgun kış güneşi damların alçaklı yüksekli düzeyini aydınlatıyor, kirişlerin gölgelerini ortaya çıkarıyordu. Vadiyi kaplayan ince sisi, deniz kabukları gibi yırtan nesneler, otomobil camlarıydı.</p>

<p>Görüntü, denize yaklaştıkça üst üste katlanıyor gibi oluyor ve pas rengine bürünerek hüzünleniyordu. Kıyıya atılmış paslı makinelerin ötesinde kırmızı bir vinç sallanıyor, onun ardında da deniz başlıyordu. Dalgakıranların beyaz yığına taşları ve dalgakıranların ucundaki tarama makinesinin kara dumanı görünüyordu.</p>

<p>Ryuji denize bakınca, uzun, çok uzun süre ondan ayrı kalmış gibi bir duyguya kapıldı. Fusako’nun yatak odası limana bakıyordu gerçi, ama Ryuji artık pencerenin önüne gitmiyordu. Daha bahara çok zaman olduğu için, su koyu lacivertti. Sadece inci gibi bir bulutun gölgesi, bembeyaz bir leke meydana getiriyordu. Gökyüzünde başka bulut yoktu. Tekdüze uzanan mavilik ufka yaklaştıkça soluklaşıyordu.</p>

<p>Deniz, pislenmiş kıyıdan açıklara doğru aşıboyalı büyük bir balık ağı gibi yayılıyordu. Kıyıya yakın gemi yoktu. Açıktan birkaç şilep geçiyordu. Buradan bakıldığında bile köhne oldukları anlaşılan ufak teknelerdi bunlar.</p>

<p>“Benim çalıştığım gemi böyle oyuncak gibi değildi.” dedi Ryuji.</p>

<p>O âna kadar ağzını hemen hiç açmayan Noboru, “Rakuyo on bin tonluk bir gemiydi değil mi?” diye atıldı.</p>

<p>Lider olduğunu düşündüğü çocuk, Ryuji’nin kolundan çekiştirerek, “Hadi, gidelim,” dedi. Patikadan biraz aşağı inince, akıl almaz biçimde çevresinden kopuk bir alana geldiler. Bu açıklık, doğu rüzgârından meşe dizileriyle korunan, batısı ise ağaçlıklı tepeyle kapanan bir yamaçtaydı. İleride çavdar tarlalarıyla birleşiyordu, patikanın iki yanındaki yeşilliklerin arasındaki üzüm kütükleri yılan gibi kıvrılıyordu. Kütüklerden birinin ucuna kan kırmızısı bir sukabağı geçirilmişti. Batıdan vuran güneş, o noktaya indiğinde dağılıyor, kuru yaprakların ucuna asılı bir-iki titrek çizgi haline geliyordu.</p>

<p>Ryuji, kendi çocukluğunda buna benzer şeyler yaptığını hatırlamakla beraber, bu yaştaki bir çocuğun böylesi bir yer bulup sahiplenmesine şaşmadan edemedi.</p>

<p>“Burayı hanginiz buldu?”</p>

<p>Henüz Ryuji’yle konuşmamış olan çocuklardan biri, “Ben buldum. Sugita’da oturduğum için okula gidip gelirken hep bu çevreden geçiyorum. Burasını ben buldum, sonra ötekilere gösterdim,” dedi.</p>

<p>“Peki, onarım havuzu nerede?”</p>

<p>“İşte orada.” Şef, tepenin gölgesinde kalan mağaranın ağzında duruyor, gülümseyerek mağaranın girişini gösteriyordu.</p>

<p>Bu gülümseme, Ryuji’ye ince kristal kesmesi gibi ve alabildiğine tehlikeli göründü. Neden böyle hissettiğini bilmiyordu. Çocuk, ağa düşen bir sazan balığı hırçınlığıyla gözlerini Ryuji’nin yüzünden kaçırdı ve anlatmaya devam etti.</p>

<p>“Bizim onarım havuzumuz burası. Dağın tepesinde bir onarım havuzu. İşi biten gemileri burada onarırız. Gemileri önce söker, sonra yeni baştan yaparız.”</p>

<p>“Öyle mi?.. Gemileri buraya çıkarmak çok zor olsa gerek.”</p>

<p>Çocuk, “Çok kolay, hiç zorluğu yok,” dedi ve yine o gülümseme aydınlattı yüzünü.</p>

<p>Mağaranın önünde, çimenlerden boyanmış gibi görünen yeşilimsi düzlüğe oturdular. Gölgede hava çok serindi. Denizden esen yel yüzlerine vuruyordu. Ryuji fermuarlı ceketini giydi. Bağdaş kurdu. Tam yerleşmişti ki, buldozerlerin uğultusu yeniden başladı.</p>

<p>Neşeli görünmeye kendini zorlayarak, “İçinizde, büyük gemilere binmiş olan var mı?” diye sordu.</p>

<p>Çocuklar birbirlerine baktı, ama hiçbiri cevap vermedi.</p>

<p>Suskun dinleyicilerine bakarak, “Deniz yaşamından söz ederken, önce deniz tutmasından söz açmalı,” diye başladı. “Çoğu denizci, bu illete tutulur. Hatta bir seferden sonra denizciliği bırakanlar bile vardır. Öylesine canlarına tak etmiştir. Tekne ne kadar büyük olursa sarsıntı o kadar fazla olur. Üstelik boya, yağ ve pişen yemeklerin kokusu gibi, bir sürü koku da eklenir bu sallantıya...”</p>

<p>Çocukların deniz tutmasıyla ilgilenmediklerini görünce, aklına başka bir şey gelmediği için şarkı söylemeyi denedi. “Bu şarkıyı hiç duydunuz mu?</p>

<p class="epi">Düdükler iniltili, gemi ağlamaklıdır<br/>Teknemiz rıhtımdan koparken ağır ağır<br/>Bilirim, artık yuvam denizdir benim.<br/>Yine de yaşlarla dolar gözlerim<br/>Ayrılırken dostlarım, ayrılırken<br/>Mutlu yaşadığım o liman kentinden.</p>

<p>Çocuklar birbirlerini dürtüp kıkırdadılar. Sonunda kahkahayla gülmeye başladılar. Noboru utancından ölecek gibi oluyordu. Birden ayağa kalktı ve Ryuji’nin başından kasketini aldı. Ötekilere arkasını dönerek kasketle oynamaya başladı.</p>

<p>Gözyaşı damlasına benzeyen amblemin ortasındaki çapa sırmayla işlenmiş ve yine sırmadan defne dallarıyla sarmalanmıştı. Defnelerin üzerinde gümüşten palamutlar vardı. Amblemin üstünde ve altında, ipek iplikten palamar kabloları sarkıyordu. Kasketin siperliği sertti. Akşam güneşini yansıtarak hüzünlü bir ışıkla parlıyordu.</p>

<p>Bir zamanlar, güzel bir yaz günü, bu güzelim kasket göz kamaştıran denizde uzaklaşmış, bir veda amblemi, bilinmeyenin simgesi olmuştu. İşte bu kasket, varoluşun bütün bağlarından kurtulana kadar uzaklaşarak, sonsuza giden yola ışık tutan yüce bir alev olmuştu!</p>

<p>“İlk seferimi Hong Kong’a giden bir şileple yaptım...” Ryuji mesleğinden söz etmeye başlayınca, çocukların daha büyük ilgiyle dinlediklerini sezdi. O ilk seferde başından geçenleri, beceriksizliklerini, karışıklıkları, özlemleri ve melankoliyi anlattı. Sonra dünyanın dört bucağına yaptığı seferlerden anılar anlatmaya koyuldu: Kanaldan geçmek üzere Süveyş Limanı’nda beklerlerken palamarlardan birinin çalınması; İskenderiye’deki Japonca bilen liman muhafızı ve adamın birtakım müstehcen eşyayı tayfalara yüklemek için kuzu tüccarlarıyla işbirliği yapması (Ryuji, öğrenciler için uygun görmediğinden bu eşyanın ne olduğunu açıklamadı); Avustralya’daki Newcastle Limanı’nda kömür alırken çekilen zorluklar ve sadece bir vardiya süresi uzaklıktaki Sidney’de yeniden kömür almaları; Güney Amerika kıyılarında meyve taşıyan bir gemiyle karşılaşmaları ve deniz havasının tropik meyve kokularıyla dolması...</p>

<p>Ryuji hikâyesinin yarısında başını kaldırdı ve Şef’in uzun lastik eldivenler giydiğini gördü. Çocuk, parmaklarını germiş, soğuk lastiği etine yapıştırmak istercesine sinirli sinirli parmaklarını ovuşturuyordu.</p>

<p>Ryuji onu görmezlikten geldi. Ders verir gibi anlattıklarından sıkılan zeki öğrenci anlamsız bir gösteri yapıyor olmalıydı. Üstelik konuştukça, anılar peşpeşe doluşuyordu. Ryuji döndü, denizi belirleyen lacivert çizgiye baktı.</p>

<p>Ufukta, kara dumanlar savurarak bir gemi ilerliyordu. Kendisi de o gemide olabilirdi. Ryuji, çocuklarla konuştukça, kendisini Noboru’nun düşlediği gibi görmeye başlamıştı.</p>

<p><i>Hep denizlere açılan biri olabilirdim</i>. Bundan usanmıştı oysa. Ama şimdi, vazgeçtiği, feda ettiği şeyin büyüklüğünü yavaş yavaş kavrıyordu.</p>

<p>Gelgitlerin kara tutkusu, dalgaların sesi, kayalarda kırılan köpüklerin kabarması... Açık denizlerin karanlığından sürekli kendisini çağıran bilinmeyen bir yücelik. Ölümle ve bir kadınla bütünleşmiş yücelik. Onun kaderini eşsiz kılacak bir yücelik. Yirmi yaşındayken hiç kuşkusu yoktu: Dünyanın karanlıkları içinde bir yerde, salt onun için var olan ışıklı bir nokta vardı ve günün birinde salt onu aydınlatmak için kendisine yaklaşacaktı.</p>

<p>Ryuji ne zaman düşlere dalsa, yücelik, ölüm ve kadın aynı özün oluşumu olarak görünürdü. Oysa kadını elde edince, öteki ikisi açık denizlerin ötesine çekilmiş ve onu çağıran hüzünlü sesleri kesilmişti. Reddettiği şeyler, şimdi kendisini reddediyordu.</p>

<p>Dünya denilen buharlı ocak hiçbir zaman onun malı olmuş değildi. Ama bir zamanlar, şimdi öylesine özlediği tropikal palmiyelerin altında güneşin tenine yapıştığını ve keskin, kızgın dişlerini etine geçirdiğini duymuştu. Şimdi sadece anılar kalmıştı. Artık dingin bir yaşantı, hareketten yoksun bir yaşantı başlıyordu.</p>

<p>Ürkütücü ölüm artık istemiyordu kendisini. Hiç kuşkusuz, yücelik de sırt çevirmişti ona. Duygularının getirdiği sarhoşluk. O delici acılar, o sıcak ayrılışlar. Yüce Dava’nın çağrısı, tropik güneşinin bir başka adı ve kadınların gözyaşları, özlemler, onu erkekliğin doruğuna iten o tatlı güç - artık bunların hepsi bitmişti.</p>

<p>“Çay ister miydiniz?” Şefin tiz sesi arkasından çınladı.</p>

<p>“Evet...” Ryuji başını arkaya çevirmeden cevap vermişti. Gördüğü adaların biçimlerini anımsıyordu. Güney Pasifik’teki Makatea ve Yeni Kaledonya. Batı Hint Adaları: Melankoliyle yıkanan, akbabalar ve papağanlarla dolu olan, her yanı palmiyelerle çevrili adalar. Kocaman palmiyeler. Hurma ağaçları. Denizin ihtişamından doğan ölüm, fırtına bulutları gibi Ryuji’nin üzerine çökmüştü. Artık sonsuza kadar erişemeyeceği, yüce, eşsiz bir ölümün görüntüsü, yiğitçe ölme fikri beynine yayıldı. Eğer dünya salt bu görkemli ölüm için var edilmişse, neden dünya bu ölüm uğruna yok olmasındı?</p>

<p>Mercan adalarının oyuklarındaki, kan kadar ılık dalgalar. Pirinç bir borazanın çağrısı gibi gökyüzünü dağlayan tropikal güneş, rengârenk deniz ve köpekbalıkları.</p>

<p>Ryuji, biraz daha koy verse kendini, pişmanlık duymaya başlayacaktı.</p>

<p>Noboru, “Çayınız, buyrun,” diye arkasından seslendi ve koyu kahverengi plastik bardağı Ryuji’nin yanağının yanından uzattı. Ryuji, dalgın dalgın bardağı aldı. Noboru’nun elinin hafifçe titrediğini gördü. Soğuktan olmalıydı.</p>

<p>Daldığı düşten ayılmadan, ılık çayı başına dikti. Çay buruktu. Bilirsiniz, buruk olur tadı yüceliğin.</p>
</body>
</html>