<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Öksüzlüğümüz</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">On Dördüncü Bölüm</h2>

    <p>Sabah Britanya Konsolosluğu’nda MacDonald’la olan randevumda çok yanlış hareket ettim. Gece gece bu konuyu hatırlamak içimi öfke ve üzüntüyle dolduruyor. Gerçek şu ki, o gayet iyi hazırlanmıştı, bense hazırlıksızdım. Onun bana zaten başından beri açık ettiği şeyler hakkında münazara ederek yanlış mecralara sürüklenmemize defalarca izin verdim ve enerjimi boşa harcadım. Her şey bir tarafa, dört hafta önce Palace Oteli’nin balo salonunda Sarı Yılan'la görüşme talebinde bulunduğumda zaten onun önüne geçmiştim. O gün MacDonald’ı hazırlıksız yakalamış ve Şanghay’daki gerçek pozisyonunu farklı kelimelerle ona itiraf ettirmiştim. Ne var ki bu sabah, onun sadece protokol konularından sorumlu, basit bir konsolosluk memuru olduğuna dair ifadelerle uzatıp durduğu maskaralığı seyretmek zorunda kaldım.</p>

    <p>Sanırım onu olduğundan daha zayıf gördüm ve küçümsedim. Aklımdaki şey, talep ettiğim görüşme hakkında yaptığı ayarlamaların son derece yavaş ilerlediğini belirtip onu paylamaktı. Şimdi görüyorum ki öfkelendiğim anda beni avlayacağını fark ettiği için, tuzak kurmuştu. Asabımın nasıl bozulmuş olduğunu o şekilde ifşa etmem sersemceydi; fakat mütemadiyen ağır şartlarda çalışmaktan yorgun düşmüştüm. Bir de tabii MacDonald’ın bürosuna çıkmak üzereyken Belediye Meclisi’nden Grayson denen adamla rastlaştık. Aslında bu sabah esas zihnimi bulandıran, bu karşılaşma oldu diyebilirim. Hatta bu yüzden, MacDonald’la görüşmemiz boyunca aklım tamamen başka yerdeydi.</p>

    <p>Konsolosluk binasının ikinci katındaki küçük salonda bir süredir bekliyordum. Nihayet sekreter gelerek MacDonald’ın hazır olduğunu bildirdi; ben de mermer fuayeyi geçip asansörün önüne geldim. O sıra merdivenlerden aşağı koşturan Grayson bana seslendi:</p>

    <p>“Bay Banks, günaydın! Özür dilerim, şu an müsait miydiniz bilmiyorum ama...”</p>

    <p>“Günaydın Bay Grayson. Aslında pek de değilim. Yukarı çıkıyordum, dostumuz MacDonald’ı görmeye.”</p>

    <p>“Ah tamam, o zaman sizi tutmayacağım. Burada, binadaydım da, sizin de burada olduğunuzu duydum.” Şen sesi duvarlarda yankılanıyordu.</p>

    <p>“Sizi yeniden görmek harika Bay Grayson. Ama şimdi...”</p>

    <p>“Sadece bir saniyenizi alacağım efendim. Müsaade edin, sizi bulmak son günlerde epey zor.”</p>

    <p>“Peki, Bay Grayson, kısaca geçebilirsek...”</p>

    <p>“Ah, kısa, çok kısa. Şimdi efendim, bunlar çok sonraki işler gibi görünüyor, ama bu tür konularda aslında belli bir ön planlama yapmak şart. Böyle önemli bir tertipte her şey yerli yerinde değilse, bazı noktalar biraz bile ikinci sınıf veya amatörce görünürse...”</p>

    <p>“Bay Grayson...”</p>

    <p>“Çok özür dilerim. Karşılama resepsiyonuyla ilgili birkaç detay hakkındaki düşüncelerinizi almam gerekiyor da. Yer itibarıyla şu anda Jessfield Parkı’nda karar kılmış vaziyetteyiz. Üstü kapalı bir sahne inşa edilecek ve hoparlör sistemi ayarlanacak... Çok özür dilerim, sadede geliyorum. Bay Banks bütün bunlarda sizin rolünüzü konuşmak istemiştim. Töreni kısa ve sade tutmanın en doğrusu olduğunu düşünüyoruz. Ben diyorum ki, siz de sahnede olayı nasıl çözdüğünüze dair birkaç şey söyleseniz. Sizi sonuca götüren hayati ipuçları nelerdi filan gibisinden. Fazla değil, birkaç cümlecik, dinleyenlerin hoşuna gidecektir. Ve konuşmanızın sonunda da onlar sahneye çıkarlar.”</p>

    <p>“Onlar da kim, Bay Grayson?”</p>

    <p>“Annenizle babanız efendim. Benim fikrim şöyle: Platforma çıkarlar, kalabalığı selamladıktan ve alkışları biraz dinledikten sonra çekilirler. Ama tabii bu sadece bir fikir. Eminim sizin harika önerileriniz vardır...”</p>

    <p>“Hayır, hayır Bay Grayson.” Aniden üzerime inanılmaz bir yorgunluk çökmüştü. “Hepsi çok güzel, bütün anlattıklarınız. Şimdi eğer bitirdiysek benim hemen...”</p>

    <p>“Son bir şey daha vardı efendim. Küçük bir şey; ama düzgünce ifa edilirse son derece etkili bir rötuş olabilir. Aklımdaki fikir şu: Anneniz ve babanız platforma çıktığı anda bando gümbürdemeye başlayacak! Mesela ‘Land of Hope and Glory’ olabilir. Bazı arkadaşlar bu fikri pek beğenmediler ama bence...”</p>

    <p>“Bay Grayson, fikriniz tek kelimeyle muhteşem. Ayriyeten, bu olayı çözeceğime olan sarsılmaz inancınız için de size müteşekkirim. Fakat şimdi, çok rica ediyorum, Bay MacDonald’ı bekletiyorum.”</p>

    <p>“Tabii, tabii. Şey, bana vakit ayırdığınız için çok teşekkür ederim.”</p>

    <p>Asansörün düğmesine bastım. Beklerken Grayson yakamı bırakmadı. Yüzümü mahsus asansör kapısına çevirmiştim ki bana şunları söylediğini işittim:</p>

    <p>“Merak ettiğim bir konu daha vardı, Bay Banks. Tören gecesi annenizle babanızın nerede konaklayacağını düşündünüz mü? Biliyorsunuz parka geliş ve gidişleri sırasında kalabalıktan asgari şekilde etkilenmeleri için bunu da düşünmemiz gerekiyor.”</p>

    <p>Cevaben ne dedim hatırlamıyorum. Galiba asansör kapıları açıldı ve ben de kısa bir cevap verip ondan kurtuldum. Fakat MacDonald’la yaptığım görüşme boyunca zihnimi meşgul eden ve dediğim gibi mevcut konu hakkında doğru dürüst düşünmemi engelleyen şey, bu son soru oldu. Ve bu gece, yeniden, şimdi artık gün boyu omzumda taşıdığım yükten kurtulduğum için, aynı soruyu düşünürken buldum kendimi.</p>

    <p>Annemle babamın en nihayetinde nerede konaklayacaklarına dair hiç kafa yormamış da değildim. Sadece bu bana hep biraz zamanından evvel ele alınmış bir konu gibi görünüyordu.</p>

    <p>Ve olayın karmaşık birçok yönü gün yüzüne çıkmadan bu tür sorulara cevap aramak belki biraz da risk almak anlamına geliyordu. Sanırım bu türden şeylere gerçekten kafa yormama yol açan tek vesile, eski okul arkadaşım Anthony Morgan’la buluştuğumuz akşam oldu.</p>

    <p class="paragraf">Buraya gelişimin hemen ertesinde, üçüncü veya dördüncü gecemdi. Evvelce Morgan’ın Şanghay’da yaşadığını biliyordum, ama St. Dunstan’da öyle pek de yakın dost olmadığımızdan (hep aynı sınıfa denk düşmemize rağmen) onunla buluşmak için özel bir istek ve gayret göstermedim. Fakat sonradan, üçüncü günün sabahında ondan bir telefon aldım. Onunla temas kurmamış olmamdan incindiği belliydi; o akşam İmtiyazlı Fransız Bölgesi’nde bir otelde buluşmak üzere sözleştik.</p>

    <p>Onunla otelin loş lobisinde buluştuğumda gece çoktan çökmüştü. Ona okuldan beri rastlamamıştım; nasıl kilo almış ve yaşlanmış olduğuna hayret ettim. Gene de dostça selamlaşırken intibalarımı sesime yansıtmamaya özen gösterdim.</p>

    <p>“Ne tuhaf,” dedi, sırtıma şöyle bir vurup, “sanki o kadar uzun zaman geçmemiş gibi. Ama bir taraftan da başka bir çağ gibi.”</p>

    <p>“Aynen öyle.”</p>

    <p>“Biliyor musun,” diye devam etti, “evvelsi gün Danimarkalı Emeric’ten bir mektup aldım. Hatırladın mı? Danimarkalı Emeric! Yıllardır haber almamıştım. Viyana’daymış şimdi, öyle diyor. Bizim Emeric. Hatırladın mı?”</p>

    <p>“Evet, tabii,” dedim, aslında o isimde bir çocuğu ancak hayal meyal hatırlıyor olmama rağmen. “Şu bizim Emeric.”</p>

    <p>Sonraki yarım saat boyunca Morgan neredeyse nefes almadan konuştu durdu. Oxford’dan hemen sonra Hong Kong’a gelmişti, sonra Jardine Matheson’da sabit bir pozisyon bulup Şanghay’a taşınmıştı. On bir yıldır buradaydı. Sonra hikâyesine ara verdi ve şöyle dedi:</p>

    <p>“Çatışma başladığından beri şoförlerin nasıl berbat bir mesele haline geldiğini bilmezsin. Japonların bombardımana başladığı ilk gün daimi şoförüm öldürüldü. Başka birini buldum, bir tür haydut çıktı. Çetesinin verdiği görevleri yerine getirebilmek için ikide birde bir yerlere gidiyordu veya bir yere gitmek istediğimde ortadan kayboluyordu. Bir gün beni Amerikan kulübünden aldı, gömleği kan içinde. Kendi kanı değil muhtemelen. Özür dilemek gibi filan bir şey yok tabii, tipik Çinli. E bu da bardağı taşıran damla oldu benim için. Sonra iki şoför daha buldum; fakat ikisi de araba kullanamıyordu. Bir tanesi sokakta faytoncuya çarptı hatta; zavallı adam fena yaralanmıştı. Şimdiki şoförüm biraz daha iyi. Dua edelim de bizi oraya düzgünce ulaştırsın.”</p>

    <p>O gece başka bir yere gitmekten bahsetmediğimiz için o son cümlesiyle ne demek istediğini anlamamıştım. Fakat konuyu kurcalamaya kalkmadım; o da çabucak başka bir konuya geçip otelin eksiklerini sıralamaya başladı. Oturduğumuz salonun hep böyle loş olmadığını anlattı: Çapey fabrikalarındaki ampul imalatı savaş yüzünden durmuştu; otelin başka bazı kısımlarında ziyaretçiler düpedüz karanlıkta dolaşmak zorunda kalıyorlardı. Salonun diğer tarafında dans müziği icra eden orkestranın en az üç üyesinin de enstrümanlarını çalmıyor olduklarına dikkat çekti.</p>

    <p>“Çünkü aslında hamal bunlar,” dedi. “Gerçek müzisyenler ya Şanghay’ı terk etti ya da bombardımanlarda öldü. Gene de taklitçilikte fena sayılmazlar, değil mi?”</p>

    <p>Morgan işaret edince gördüm ki aslında feci şekilde kötü bir taklitti bu. Adamın biri öylesine sıkılmıştı ki keman yayını enstrümana yakın bir şekilde bile tutmuyordu; bir diğeri eline tutuşturulmuş bir klarnetle öylece dikiliyor, gerçekten enstrüman çalan müzisyenlere ağzı açık bir hayretle bakıyordu. Otel hakkındaki bu mahrem bilgiye sahip olduğu için Morgan’ı tebrik ettiğimde, bir aydır orada yaşadığını, çünkü Hongkev’deki dairesinin “ateş hattına fazla yakın” bir noktada bulunduğunu söyledi. Evini terk etmek mecburiyetinde kalması konusunda onu teselli edebilecek birkaç şey söylemeye çalıştığımda haletiruhiyesi aniden değişti; üstüne çöken melankoliyi görünce, okul zamanlarımdan tanıdığım mutsuz ve yalnız çocuk geldi hatırıma.</p>

    <p>“Zaten pek de evim gibi değildi,” dedi elindeki kokteyle bakarak. “Bir ben, gelip giden birkaç hizmetçi. Acınacak bir yerdi aslında. Bir yönden, sadece mazeret, çatışmalar yani. Bırakıp gitmem için yeterli bir sebep oldu. Acınası bir yerdi zaten. Bütün mobilyalarım Çin işiydi. Hiçbir koltukta rahatça oturamıyordum bile. Bir muhabbet kuşum vardı, öldü sonra. Burası daha iyi. Girip çıktığım deliklere daha yakın.” Sonra saatine baktı, kadehini boşalttı ve, “Pekâlâ, bekletmeyelim onları. Araba dışarıda,” dedi.</p>

    <p>Morgan’ın tavrında acayip bir şey vardı (bir tür lakayıt acelecilik) ve bu da ona itiraz etmeyi çok zor kılıyordu. Ayrıca, o günler, şehirde muhtelif mihmandarlarca bir davetten öbürüne taşındığım ilk dönemimdi. Bu sebeple işi kurcalamadan Morgan’ın peşi sıra çıktım. Arabasıyla Fransız İmtiyazlı Bölgesi’nin gece capcanlı olan sokaklarına daldık.</p>

    <p>Şoför bir hamle yapıp tramvayın önünden kaçınca, bir an Morgan’ın yeniden şoförlerinden şikâyet etmeye başlayacağını düşündüm. Ama iyice içine kapanmış, neon tabelalara ve Çin flamalarına dalmıştı. Bir ara, hangi davete gittiğimize dair bir ipucu alabilmek için, “Sence gecikiyor muyuz?” diye sorunca saatine bir kez daha baktı ve zihni tamamen başka bir şeyle meşgul bir halde cevap verdi: “Seni bunca zaman beklediklerine göre, birkaç dakikayı mazur göreceklerdir.” Sonra hemen ilave etti: “Sana çok tuhaf geliyor olmalı.”</p>

    <p>Bir süre daha, çok az konuşarak yola devam ettik. Her iki kaldırımın da hıncahınç dolu olduğu ara bir sokağa girdik. Işık vurdukça görebiliyordum onları, çömelmiş, kimi kıvrılıp yerde uyuyakalmış, caddenin ortasında ancak trafiğin akabileceği kadar yer kalacak şekilde birbirleri üzerine yığılmış, sıkışmışlardı. Her yaştan insan (annelerinin kollarında uyuyan bebekleri görüyordum) ve etraflarında eşyaları vardı; bohçalar, çuvallar, kuş kafesleri, arada bir göze çarpan tepeleme eşya dolu el arabaları. Bu türden görüntülere artık alışıktım, ama o akşam arabanın camından dışarı yılgınlıkla baktım. Gördüğüm yüzler çoğunlukla Çinliydi. Caddenin sonuna yaklaştığımızda bir küme Avrupalı çocuk da gördüm; Ruslar, diye düşündüm.</p>

    <p>“Kanalın kuzeyinden gelen mülteciler,” dedi Morgan tatsızca ve başını çevirdi. Kendisi de bir mülteci olan Morgan ondan daha fakir emsalleri için özel bir hassasiyet hissediyormuş gibi görünmüyordu. Uzanmış yatan bir şeyin üzerinden geçtiğimizi düşünerek arkama dehşet içinde baktığımda yol arkadaşım sadece, “Merak etme. Muhtemelen eski bir çuval filandır,” diye mırıldandı.</p>

    <p>Birkaç dakika sonra ise beni gülüşüyle irkiltti. “Okul günleri,” dedi. “İnsan nasıl da hatırlıyor. Çok da kötü değildi galiba.”</p>

    <p>Ona baktım ve gözlerine yaş birikmiş olduğunu gördüm. Sonra, “Keşke bir ekip olsaydık. Acıklı yalnızlar. Seninle ben, ikimiz birlik olmalıydık. Niye yapmadık, bilmiyorum. İkimiz birlik olsaydık, öyle dışarıda kalmazdık,” dedi.</p>

    <p>Ona dönüp hayretle baktım. Fakat değişen ışıkta yüzünün bana gösterdiği şey, onun çok uzak bir yerlerde olduğuydu.</p>

    <p>Dedim ya, Anthony Morgan’ın “acıklı yalnız” denebilecek biri olduğunu gayet iyi hatırlıyorum. Morgan bizim tarafımızdan özel olarak korkutulup tehdit edilen veya alaya alınan biri değildi; aksine, hatırladığım kadarıyla daha ilk günlerden o rolü kendisine biçen bizzat Morgan’dı. Grubun birkaç metre gerisinde, zoraki adım atan, her zaman tek başına yürümeyi tercih eden oydu; pırıl pırıl yaz güneşinde eğlenceye katılmayı reddeden, onun yerine tek başına bir odada oturan ve bir deftere zırvalıklar dolduran oydu. Bütün bunları gayet net hatırlıyorum. Aslında onu kasvetli otel salonunda görür görmez aklıma gelen ilk şey, resim dersliğiyle revakların arasındaki dörtgeni adımlarken arkamızdan asık suratıyla, bir başına yürüyüşü olmuştu. Fakat benim de “acıklı bir yalnız” olduğumla ilgili beyanı ve beni kendisiyle bir tutması öylesine şaşırtıcıydı ki Morgan’ın kendi kendine var ettiği bir vehim olduğunu idrak etmem biraz zaman aldı. Muhtemelen mutsuz bir dönemin hatıralarını biraz daha çekilir kılmak için yıllar önce icat ettiği bir düşünceydi. Dediğim gibi, hemen aklıma gelmedi, ama hadiseyi şimdi düşününce, o an verdiğim cevabın biraz duygusuz olduğunu görebiliyorum. Hatırladığım kadarıyla şöyle bir şeyler dedim:</p>

    <p>“Beni galiba bir başkasıyla karıştırıyorsun, dostum. Ben hep dalga geçenlerden biri oldum. Bigglesworth diye biri vardı ya, sen onu kastediyorsun. Adrian Bigglesworth. Kesinlikle yalnız biriydi.”</p>

    <p>“Bigglesworth mü?” Morgan bunu biraz düşündü, sonra hayır anlamında başını salladı. “Hatırlıyorum o çocuğu. Şişmanca, kepçe kulaklı, değil mi? Tabii, tabii. Ama yok, onu kastetmiyordum.”</p>

    <p>“Yani o kişi ben değildim dostum.”</p>

    <p>“İnanılmaz bir şey.” Başını bir kez daha salladı ve tekrar cama döndü.</p>

    <p>Ben de başımı diğer tarafa çevirdim ve bir süre gecenin çöktüğü caddelere baktım.</p>

    <p>Kalabalık ve hareketli bir bölgeden geçiyorduk. İnsanlar arasında Akira’nın yüzünü yakalama ümidiyle bütün yüzlere bakmaya çalışıyordum. Sonra yüksek çalılıklar ve ağaçlarla dolu, daha çok evlerin bulunduğu bir semte geldik ve kısa süre sonra şoför büyük bir evin bahçesinde arabayı durdurdu.</p>

    <p>Morgan aceleyle arabadan çıktı. Ben de çıktım (şoför yardım etmek zahmetine girmedi) ve evin yan tarafına dolanan çakıllı patika boyunca onu takip ettim. Galiba büyükçe bir resepsiyon filan bekliyordum, oysa bizi bekleyen şeyin bu olmadığını görebiliyordum; evin büyük bir kısmı karanlıktı ve avluda bizimki hariç bir tek araba vardı.</p>

    <p>Eve aşina olduğu fazlasıyla belli olan Morgan, bizi iki tarafında birer büyük bodur ağaç olan bir kapıya getirmişti. Zili çalmadan kapıyı açtı ve beni içeri aldı.</p>

    <p>Mumlarla aydınlatılmış geniş bir holdeydik. Dikkatle baktığımda küflenmiş gibi görünen rulo yapılmış kâğıtlar, kocaman porselen yer vazoları ve verniklenmiş bir çekmece dolabı gördüm. Havadaki koku (sanki dışkıyla karışmış gibi bir tütsü kokusu) tuhaf bir şekilde rahatlatıcıydı.</p>

    <p>Görünürde hizmetçi veya mihmandar yoktu. Bana eşlik etmekte olan kişi ise tek kelime etmeden yanımda dikiliyordu. Bir süre sonra bulunduğumuz yerle ilgili bir yorum yapmamı beklediğine hükmettim.</p>

    <p>“Çin el sanatları hakkında pek az şey biliyorum; ama benim gibi birinin gözüyle bile belli ki son derece zarif şeylerle dolu burası.”</p>

    <p>Morgan hayretle bir süre bana baktı. Sonra, “Haklısındır herhalde. Hadi içeri girelim,” dedi.</p>

    <p>Bana yolu gösterdi. Karanlıkta bir iki basamak çıktıktan sonra Mandarin dilinde konuşmalar duydum. Ve boncuklu perdeyle ayrılmış kemerin arkasından gelen ışığı gördüm. Boncukların ve ardından bir başka perdenin arasından geçip mumlar ve fenerlerle aydınlatılmış büyük, sıcak bir odaya geldik.</p>

    <p>Gecenin geri kalanı hakkında neler hatırlıyorum acaba? Zihnimde çoktan puslu bir hal aldı, ama hatırlayabildiğim ölçüde parçaları birleştirmeye çalışayım. Odaya girdiğimizde aklımda beliren ilk düşünce, bir aile kutlamasını kesintiye uğrattığımız oldu. Üzeri çeşit çeşit yemekle kaplı büyük bir masa etrafında oturmuş sekiz veya dokuz kişi gözüme takıldı. Hepsi Çinliydi; en gençleri (yirmili yaşlarda iki erkek) Batılı tarzda takım elbise giymişti; ancak geri kalanı geleneksel kıyafetler içindeydi. Masanın bir başında oturan yaşlı hanım, bir hizmetçi tarafından elle besleniyordu. Aile reisi olduğuna kanaat getirdiğim yaşlı bir bey (bir Asyalıya göre şaşırtıcı şekilde uzun boylu ve geniş yapılı biri) biz odaya girer girmez ayağa kalktı ve odada bulunan diğer erkekler de aynı jestte bulundular. Fakat bu noktada, odadaki insanlar hakkındaki intibam belirsiz kalacaktı; çünkü odanın kendisi çok hızlı bir şekilde bütün dikkatimi üzerinde toplamıştı.</p>

    <p>Tavan yüksek ve parlaktı. Yemek yiyenlerin ötesinde, tam arka tarafta parmaklıklara bir dizi kâğıt fenerin asılı olduğu, sahne benzeri bir şey vardı. İlgimi böylesine çeken, odanın bu kısmı olmuştu ve artık ev sahibinin selam verişini duyamayacak denli dalmıştım o tarafa, masanın da ötesine. Ortasında dikilmekte olduğum odanın arka kısmının, bir zamanlar bizim Şanghay’daki evimizin giriş holü olduğunu en nihayet anlayabilmiştim.</p>

    <p>Belli ki yıllar içinde binada çok büyük değişiklikler yapılmıştı. Mesela Morgan’la beraber az evvel geçtiğimiz alanların bizim eski holümüze nasıl bağlandığını hiç mi hiç çözemedim. Fakat arkadaki asma kat boşluğu kesinlikle bizim büyük yılankavi merdivenlerimizin üstünde yer alan balkona tekabül ediyordu.</p>

    <p>Biraz ilerledim ve bir zamanlar merdivenlerimizin yolu olan boşluğa ve kemerlere bakarak bir süre öylece kaldım. O haldeyken gözümün önünde bir hatıra canlandı. Çocukluğumda bir ara merdivenlerin geniş basamaklı kısmından süratle aşağı inip, son üç dört basamakta –kollarımı da kuş gibi çırparak– merdiven altında duran kanepeye atlamayı huy edinmiştim. Babam beni ne zaman böyle görse gülerdi, ama annemle Mei Li’nin hoşuna gitmezdi oyunum. Hatta yaptığım şeyin neden yanlış olduğunu açıklamayı hiçbir zaman başaramamış olan annem, bu oyunu terk etmediğim takdirde kanepeyi oradan kaldırtacağını söyler dururdu. Sonra bir seferinde, sekiz yaşındaydım galiba, aylar süren bir aradan sonra kanepenin üstüne atlamaya kalktığımda artan ağırlığımı taşıyamayan mobilyayı kırdım. Çerçevenin bir tarafı tamamen kırıldı ve ben de ne olduğumu anlayamadan yere yuvarlandım. Bunun üzerine, hatırlıyorum da, annemin derhal merdivenlerden indiğini görünce kendimi işiteceğim felaket azara hazırlamıştım. Fakat annem şöyle bir bakıp kahkahalarla gülmeye başlamıştı.</p>

    <p>“Şu haline bak Pisicik!” diye gülüyordu, “yüzünün halini bir görsen!”</p>

    <p>Bir yerim incinmiş filan değildi; fakat annem güldükçe –ve belki azardan hâlâ çekindiğim için– bileğimdeki hafif ağrıyı abarttıkça abarttım. Annem gülmeyi kesip ayağa kalkmama yardım etti, yavaşça, tatlılıkla. Sonra kolunu omzuma dolayıp beni holde daireler çizerek yürüttü:</p>

    <p>“Tamam canım, bak şimdi daha iyi, değil mi? Yürüdükçe geçecek. Bak böyle, yok bir şeyin.”</p>

    <p>Hadise yüzünden azar işitmedim ve birkaç gün sonra kanepe tamir ettirilip geri getirtildi; ben ikinci veya üçüncü basamaktan yere atlamaya devam ettiysem de, kanepeye bir daha öyle dalış yapmadım.</p>

    <p>O kanepenin eskiden nerede durduğunu anlamak için odada birkaç adım attım. Fakat bunu düşünürken, kanepenin nasıl bir şey olduğuyla ilgili zihnimde beliren resmin inanılmaz bulanıklığına rağmen döşemesinin ipeksi dokunuşunun hatıramda capcanlı durduğunu fark ettim.</p>

    <p>Odadakilerin, yüzlerinde zarif bir tebessümle beni izlemekte olduklarını gördüm. Morgan ve yaşlı Çinli adam sessizce konuşuyorlardı. Onlara döndüğümü görünce, Morgan bir adım öne çıktı, boğazını temizledi ve bizleri tanıştırmaya başladı.</p>

    <p>Belli ki ailenin yakın bir dostuydu ve isimleri bir bir tereddütsüzce zikretti. Bu esnada onlar da ellerini önde kavuşturarak, hafifçe eğilip gülümsüyorlardı. Morgan’ın hissedilir bir ihtiyatla takdim ettiği ve masanın başında oturan yaşlı hanım beni ifadesiz suratıyla süzmeye devam etti. Ailenin soyadı Lin’di; diğer hiçbir ismi hatırlamıyorum. Yaşlı, iri yapılı Lin adlı beyefendi kendini tanıttı.</p>

    <p>“Sayın beyefendi, tahmin ediyorum ki,” dedi çok az aksanlı bir İngilizceyle, “buraya yeniden dönmek hoşunuza gitmiştir.”</p>

    <p>“Evet, öyle,” diyerek güldüm. “Evet. Ve aynı zamanda biraz tuhaf.”</p>

    <p>“E tabiatıyla, elbette,” dedi Bay Lin. “Lütfen, buyurun şöyle, evinizde gibi. Bay Morgan yemek yemiş olduğunuzu söyledi, ama gördüğünüz gibi sizin için yemek hazırladık. Çin mutfağından hoşlanıp hoşlanmadığınızı bilmiyorduk. O yüzden İngiliz komşumuzun aşçısını ödünç aldık.”</p>

    <p>“Ama belki Bay Banks aç değildir.”</p>

    <p>Bunları söyleyen, takım elbiseli genç erkeklerden biriydi. Öbürü bana dönerek devam etti: “Büyükbabam eski kuşak. Eğer misafirimiz ikramlarımızı kabul etmezse kendini hakarete uğramış sayıyor.” Ve genç adam, yaşlı adama içtenlikle gülümsedi. “Sizi korkutmaya kalkmasına izin vermeyin, Bay Banks.”</p>

    <p>“Torunum benim eski kuşak, eski moda bir Çinli olduğumu düşünüyor,” dedi Bay Lin. Yüzünü hiç terk etmeyen tebessümüyle bana biraz daha yaklaştı. “Doğrusu ben burada, Şanghay’da, Uluslararası Yerleşim Bölgesi’nde doğdum, büyüdüm. Dul İmparatoriçe’nin kuvvetlerinden kaçan ailem buraya, yabancıların şehrine sığınmak mecburiyetinde kalmış. Ben su katılmamış bir Şanghaylı olarak yetiştim. Torunumun sahici Çin’de hayatın nasıl olduğu hakkında en ufak bir fikri yok. Beni geleneksel zannediyor! Hiç aldırmıyorum beyefendiciğim. Bu evde öyle protokol kuralları işlemez. Yemek yemek istemiyorsanız, pekâlâ. Sizi korkutmaya filan kalkmıyorum.”</p>

    <p>“Hepiniz çok naziksiniz,” dedim, belki biraz dalgın bir şekilde. Çünkü hâlâ evdeki değişiklikleri kavramaya çalışıyordum.</p>

    <p>Sonra yaşlı hanım Mandarin dilinde bir şeyler söyledi. Benimle daha önce konuşan genç adam, “Büyükannem hiç gelmeyeceğinizi düşünüyormuş. Beklemekten yorgun düşmüş. Ama şimdi sizi burada görünce geldiğiniz için mutlu olduğunu söylüyor,” dedi.</p>

    <p>Tercüme bitmeden yaşlı bayan tekrar konuşmaya başladı. Bu defa sözlerini bitirdiğinde genç adam bir süre sessiz kaldı. Sanki rehberliğine ihtiyaç duyarcasına büyükbabasına baktı ve sonra bir karara varmış gibi, “Büyükanneyi mazur görün,” dedi. “Bazen biraz tuhaf olabiliyor da.”</p>

    <p>Yaşlı hanım herhalde İngilizce söylenenleri anlayarak, söylediklerinin tercüme edilmesini isteyen biri gibi sabırsızlığını bildiren bir işaret yaptı. Genç adam şöyle bir iç çekip şöyle dedi:</p>

    <p>“Bu gece siz buraya gelinceye kadar size kızgınlık duyduğunu söyledi. Yani evimizi elimizden alacağınız için size öfke duyuyormuş.”</p>

    <p>Genç adama şaşırarak baktım. Yaşlı hanım tekrar konuşmaya başlamıştı.</p>

    <p>“Diyor ki uzun müddet ortaya çıkmamanızı ümit etmiş. Bu evin bizim, ailemizin evi olduğunu düşünüyormuş. Ama bu gece, sizi şahsen görünce, gözlerinizdeki hissiyatı görünce artık anlayabildiğini söylüyor. Şimdi artık, kalben mukavelenin doğru olduğunu hissediyor.”</p>

    <p>“Mukavele mi? Fakat emin olun...”</p>

    <p>Kelimeler ağzımın içinde kaybolup gitti; kendimi konuşmaya zorlamadım. Kafam karışmasına karışmıştı; ancak genç adam büyükannesinin sözlerini tercüme ederken, eski ev ve benim mekâna temelli dönüşüm hakkında bir tür mukavelenin varlığını hatırlar gibi oldum. Ama dediğim gibi, hatırladıklarım epey bulanıktı ve bu mevzuda mülahaza etmeye kalkmakla ancak kendimi utandırmış olacaktım. Zaten o sırada Bay Lin araya girip, “Hepimiz düşüncesizlik ediyoruz. Bay Banks’i lafa tutuyoruz. Eminim evi dolaşmak isteyecektir,” dedi. Sonra nazik bir tebessümle bana döndü ve, “Benimle gelin, beyefendi. Daha sonra herkesle konuşmaya fırsatınız olacak. Böyle buyurun, size evi göstereyim,” diye ekledi.</p>
  </div>
</body>
</html>
