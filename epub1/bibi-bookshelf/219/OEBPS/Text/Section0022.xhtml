<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Öksüzlüğümüz</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">On Üçüncü Bölüm</h2>

    <p>Dün öğleden sonra vaktimin neredeyse tamamını, üç cesedin bulunduğu karanlık, zemini her adımda gıcırdayan kayıkhanede geçirdim. Polis olay yerindeki araştırmamı rahatsız edilmeden bitirme ricamı kırmadığı için, zamanın nasıl geçtiğini bilemedim ve dışarıda güneşin battığını bile geç fark ettim. Bund’u geçip Nanking Yolu’na saptığımda ışıklar çoktan pırıldamaya başlamış ve akşam kalabalığı kaldırımları doldurmuştu. Uzun ve iç karartıcı bir günün sonunda biraz gevşeme ihtiyacı duyduğum için, ilk geldiğim günlerde birilerinin beni götürdüğü Nanking ile Liangse caddelerinin köşesindeki küçük kulüp istikametine döndüm. Hiçbir özelliği olmayan bir yer; bazı geceler yalnız bir Fransız piyanistin Bizet veya Gershwin’den melankolik parçalar çaldığı sakin bir bodrum katı sadece. Ama benim ihtiyacımı karşılıyor ve şu birkaç haftadır oraya zaman zaman uğruyorum. Dün gece, konsomatrisler müşterileriyle müzik eşliğinde salınırken bir saat boyunca köşede bir masada oturup hem biraz Fransız yemeği yedim hem de kayıkhanede bulduklarımla ilgili notlar aldım.</p>

    <p>Otele dönmek üzere merdivenleri çıkmıştım ki girişteki Rus kapı görevlisiyle sohbet etmeye başladık. Aslında bir yerlerin kontuymuş, İngilizceyi mükemmel şekilde öğrenmiş; mükemmel şekilde konuşuyor ve bana Devrim’den önce ders aldığı mürebbiyesinden bahsediyordu. Kulübe ne zaman uğrasam onunla laflıyorduk ve dün de aynı şekilde sohbet ederken (neden bahsettiğimizi şimdi hatırlamıyorum) bana birkaç saat evvel Sir Cecil ile Lady Medhurst’ün oraya uğradığını söyledi.</p>

    <p>“Tahmin ediyorum,” dedim, “şimdi artık eve dönmüşlerdir.”</p>

    <p>Bunun üzerine Kont biraz düşündü ve, “Mutlu Şans Salonu. Evet, Sir Cecil galiba oraya gideceklerini söylemişti,” dedi.</p>

    <p>Bildiğim bir müessese değildi, ama Kont ben sormadan yolu tarif edince, çok da uzak olmadığı için oraya doğru yola koyuldum.</p>

    <p>Kont’un tarifi gayet açıktı; fakat Nanking Yolu’nun ara sokaklarını hâlâ tam bilemediğim için kısa süreliğine de olsa yolumu kaybettim. Bunu dert etmedim. Şehrin o kısmındaki atmosfer ürkütücü değildir; gece vakti bile, dilencinin birinin yolumu kesmesine ve sarhoş bir denizciyle çarpışmama rağmen kendimi sakin ve rahat bir ruh haliyle gece kalabalığın içinde gezinirken buldum. İnsanın bütün neşesini alan kayıkhanedeki işten sonra her ırk ve sınıftan zevk avcısının bulunduğu bu kalabalıkta olmak rahatlatıcıydı; pırıl pırıl aydınlatılmış kapıların önünden geçerken burnuma yiyecek ve tütsü kokuları geliyordu.</p>

    <p>Dün gece de, o vakitlerde yapmayı âdet haline getirdiğim gibi, önümden geçen kalabalığı, aralarında Akira’yı görebilir miyim diye tek tek inceliyordum sanırım. Gerçek şu ki, Şanghay’a geldikten hemen sonra, buradaki ikinci ve üçüncü gecemde arkadaşımı gördüğümden neredeyse eminim. Jardine Matheson’dan Bay Keswick ve birkaç diğer mühim şahsiyetin benim “gece hayatının tadına bakmam” gerektiğine hükmettiği geceydi. Hâlâ uzun seyahatin verdiği şaşkınlık halinden mustariptim ve dans kulüpleri ve barlar turundan yorgun düşmüştüm. İmtiyazlı Fransız Bölgesi’nin eğlence kısmındaydık (görebildiğim kadarıyla mihmandarlarım beni çok daha çarpıcı özellikleri olan yerlere götürüp şoka uğratmaktan pek zevk alıyorlardı) ve kulübün birinden çıkarken, kalabalıkta onun geçip gittiğini gördüm.</p>

    <p>Şehir dışından geldikleri her hallerinden belli, şık takım elbiseler içinde bir grup Japon adamın arasındaydı. Tabii o kadar kısa bir andı ki (girişlere asılı fenerlerin ardındaki figürler bulanık birer siluetten ibarettir) o kişinin Akira olup olmadığını kesin olarak söyleyemem. Belki bu sebepten, belki başka bir şey yüzünden, eski dostumun dikkatini celbedecek herhangi bir şey yapmadım. Bunu anlamak kolay olmayabilir; ancak söyleyebileceğim tek şey bu. Galiba bu türden başka fırsatlar çıkar diye düşündüm; belki o şekilde şans eseri, yanımızda başka kişiler mevcutken karşılaşmanın uygunsuz kaçacağını, hatta benim buluşmayı bunca zamandır beklediğim dikkate alındığında pek bir kıymeti olmayacağını hissettim. Neyse, o anın geçip gitmesine müsaade etmiştim neticede. Sonra, Bay Keswick ile diğerlerinin peşinden bizi bekleyen limuzine doğru gittim.</p>

    <p>Mamafih, haftalardır o geceki pasifliğim yüzünden pişmanlık duyuyorum. En kalabalık saatlerde bile, çalışırken, caddelerde veya otel lobilerinde kalabalığı taramaya devam ettiysem de, onu bir daha yakalayamadım. Yerini tespit edebilmek için daha etkili teşebbüslerde bulunabileceğimi biliyorum, ama gerçekten, elimdeki olaya öncelik vermek zorundayım. Ve Şanghay öyle kocaman bir yer değil, er veya geç birbirimize rastlayacağız.</p>

    <p>Dün gecenin hadiselerine dönelim. Kapı görevlisinin tarifi beni birkaç dar caddenin kavuştuğu ve kalabalığın çok daha yoğun olduğu küçük bir meydana getirdi. Bir şeyler satan insanlar vardı, birileri dileniyordu; birileri de sadece dikilmiş konuşuyor ve diğerlerini seyrediyordu. Müşterisi olmayan bisiklet taksi, insan selinin içine dalıp sonra da orta yerde tıkanıp kaldığı için, arabacı orada duranlardan biriyle öfkeli bir ağız dalaşma girmişti. Köşede Mutlu Şans Salonu’nu görebiliyordum ve çok geçmeden ateş kırmızısı pelüşle kaplı bir merdivenden yukarı doğru çıkacaktım.</p>

    <p>Önce ortalama bir otel odası büyüklüğünde bir odaya girdim. Bir düzine Çinli, oyun masasının etrafındaydı. Sir Cecil’in orada olup olmadığını sorduğumda personelden iki kişi çabucak fısıldaştılar ve aralarından biri peşinden gitmem için el etti.</p>

    <p>Bir kat daha çıkıp yarı karanlık koridordan geçerek bir grup Fransız’ın iskambil oynadığı sigara dumanına boğulmuş bir odaya götürüldüm. Başımı iki yana soru sorar gibi sallayınca önümdeki adam omuz silkti ve tekrar onu takip etmemi işaret etti. Böylece bu binanın, her birinde bir çeşit oyun oynatılan ufak ufak odalardan müteşekkil, haylice hacimli bir kumarhane olduğunu idrak ettim. Rehberimin Sarah veya Sir Cecil ismini her tekrar ettiğimde anlıyor gibi kafasını sallayıp, beni duman altı odalara sokup çıkararak tanımadığım insanların meraklı bakışlarına maruz bırakmasından ise iyiden iyiye öfke duymaya başlamıştım. Bir de zaten müessesenin niteliğini gördükçe Sir Cecil’in Sarah’yı böyle bir yere getirmesinin mümkün olmadığına kanaat getiriyordum ve tam vazgeçmek üzereydim ki bir kapıdan daha girdik ve Sir Cecil’i rulet çarkına gözlerini dikmiş, masada otururken buldum.</p>

    <p>Odada çoğunluğu erkek, yirmiye yakın kişi vardı. İçerisi diğer odalar kadar dumanlı değildi ama sanki daha sıcaktı. Sir Cecil bütün dikkatini masaya yöneltmişti. Bana eliyle kısacık, tatsız bir selam verip, bakışlarını yeniden rulete çevirdi.</p>

    <p>Odanın dış çemberinde kırmızımsı bir kumaşla kaplı eski püskü koltuklar vardı. Birinde yapılı bir Çinli (Batılı tarzda takım elbiseli ve terden sırılsıklam) gömülmüş, horultular çıkararak uyukluyordu. Üzerinde birinin oturduğu diğer koltuk ise Sarah’nın başını elinin içine dayayarak, yarı kapalı gözleriyle oturmakta olduğu, oyun masasından en uzak köşede, gölgeler içindeki koltuktu.</p>

    <p>Gidip yanına oturduğumda hayretle irkildi: “Ah Christopher! Senin burada ne işin var?”</p>

    <p>“Şöyle bir uğramıştım. Özür dilerim, seni korkutmak istemedim.”</p>

    <p>“Uğramış mıydın? Buraya mı? İnanmıyorum. Bizi takip ediyordun.”</p>

    <p>Masada oynayanların dikkatini dağıtmamak için alçak sesle konuşuyorduk. Binada bir yerlerde çalınan trompetin sesini çok uzaktan da olsa duyuyordum.</p>

    <p>“İtiraf etmeliyim,” dedim, “buraya geldiğinizi haber aldım. Buradan geçecektim zaten, o yüzden...”</p>

    <p>“Ah Christopher, kimsen yoktu da ondan.”</p>

    <p>“Hayır, hayır, öyle değil. Ama kasvetli bir gün geçirdim ve birazcık rahatlamaya çalışıyordum, hepsi bu. Ama tabii, böyle bir yerde olduğunuzu bilseydim tereddüt ederdim.”</p>

    <p>“Zalimlik etme. Cecil ve ben, bazen böyle kalitesizlikten hoşlanıyoruz. Eğlenceli bir şey. Bütün bunlar Şanghay’da olmanın bir parçası zaten. Şimdi anlat bakalım şu kasvetli gününü. Kederli görünüyorsun. Senin olayda hâlâ bir ilerleme yok galiba.”</p>

    <p>“İlerleme yok, ama kederli de değilim. Bazı şeyler şekillenmeye başladı.”</p>

    <p>Ellerim ve dizlerimin üstünde iki saat boyunca tahtaları erimiş bir kayığın içinde, çürümekte olan üç cesedin bulunduğu yerde çalıştığımı anlatınca yüzünü ekşitti ve sözümü kesti.</p>

    <p>“Ne kadar korkunç. Bugün tenis kulübünde birisi cesetlerin kol ve bacaklarının kesilmiş olduğunu söyledi. Doğru mu bu?”</p>

    <p>“Evet, öyle.”</p>

    <p>Yüzünü bir kez daha buruşturdu. “Kelimelerle ifade edilemeyecek kadar korkunç. Ama bunlar Çinli fabrika işçileriymiş, değil mi? Yani, senin... senin annenle babanla bir alakaları olamaz herhalde.”</p>

    <p>“Doğrusunu istersen, bu cinayetin annemle babamın olayında büyük önem arz ettiği fikrindeyim.”</p>

    <p>“Gerçekten mi? Tenis kulübündekiler, bu cinayetlerin hep şu Sarı Fare meselesinin bir parçası olduğunu söylüyorlar. Diyorlar ki kurbanların hepsi Sarı Fare’nin en yakınlarıyla en sevdikleri arasından insanlarmış.”</p>

    <p>“Sarı Yılan.”</p>

    <p>“Anlamadım?”</p>

    <p>“Komünist muhbiri. Sarı Yılan.”</p>

    <p>“Ah, evet. Neyse işte, çok korkunç. Çinliler ne demeye böyle bir zamanda birbirlerine düşüyorlar ki? Kızıllar ile hükümet Japonlara karşı en azından bir süre ittifak yapar diye düşünmüştük.”</p>

    <p>“Sanırım komünistler ile milliyetçiler arasındaki nefret çok daha büyük.”</p>

    <p>“Cecil de öyle diyor. Ah, bak şimdi şuna, o vaziyette nasıl hâlâ oynayabiliyor ki?”</p>

    <p>Baktığı yöne dönünce, Sir Cecil’in (bize arkası dönüktü) ağırlığını masaya vererek yan tarafa yıkılmış olduğunu gördüm. İskemleyle beraber yere yuvarlanması an meselesiydi.</p>

    <p>Sarah dönüp biraz tuhaf bir şekilde bana baktı. Sonra yerinden kalkarak Sir Cecil’in yanına gitti, ellerini onun omuzlarına koyup yavaşça kulağına bir şeyler söyledi. Sir Cecil kendine geldi ve kendini toparlar gibi oldu. Muhtemelen o ara bakışlarımı başka yöne çevirmiş olmalıyım ki orada, ikisinin arasında ne olduğundan hâlâ tam olarak emin değilim. Sarah’nın sanki itilmiş veya tokat yemiş gibi geriye çekildiğini gördüm. Bir an dengesini kaybeder gibi olup toparlandı. Sir Cecil ise, arkadan onu incelediğimde, yeniden dik oturmuş, dikkatini oyununa vermişti. Sarah’nın sendelemesine onun sebep olup olmadığını kestiremiyordum.</p>

    <p>Sarah ona baktığımı gördü, gülümseyerek geri geldi ve tekrar yanıma oturdu.</p>

    <p>“Çok yorgun,” dedi. “O kadar enerjik ki. Ama bu yaşta aslında daha çok dinlenmeye ihtiyacı var.”</p>

    <p>“Siz ikiniz buraya, bu kumar dükkânına sık sık geliyor musunuz?”</p>

    <p>’Evet’ manasında başını salladı. “Bir de buna benzer birkaç yer daha. Cecil o büyük, pırıltılı yerleri sevmiyor. Oralarda kimsenin oyunu kazanarak bitireceğine inanmıyor.”</p>

    <p>“Bu maceralarda sen de ona hep eşlik ediyor musun?”</p>

    <p>“Birinin ona göz kulak olması lazım. Biliyorsun, genç değil. Bunu dert ettiğimi sanma. Hatta epey heyecan verici. Zaten bu şehir böyle biraz.”</p>

    <p>Oyunun döndüğü masada toplu bir iç çekiş duyuldu ve oyuncular aralarında konuşmaya başladı. Sir Cecil’in ayağa kalkmaya teşebbüs ettiğini gördüm ve ancak o zaman sarhoşluğunun ne seviyede olduğunu fark ettim. İskemlesine tekrar yığıldı; fakat ikinci bir denemede yerinden kalkmayı becererek, sallana sahana bize doğru yaklaştı. El sıkışmak üzere ayağa kalktım, ama o sırf dengesini muhafaza edebilmek için elini omzuma dayadı ve, “Sevgili çocuk, sevgili çocuk, seni gördüğüme sevindim,” dedi.</p>

    <p>“Şansınız yaver gitti mi, efendim?”</p>

    <p>“Şans mı? Hayır, hayır. Bu gece kötü bir geceydi. Tam bir felaket ve hafta boyunca şansım kötü, kötü, kötüydü. Ama belli olmaz tabii. Yine ayağımın üstüne kalkarım, ha ha! Küllerimden doğarım.”</p>

    <p>Sarah da ayağa kalkmıştı ve ona destek olmak için uzandığında Sir Cecil yüzüne bile bakmadan, onu uzaklaştırmak için bir hareket yaptı. Sonra bana dönüp, “Bir kokteyle ne dersin? Aşağıda bar var,” dedi.</p>

    <p>“Çok naziksiniz efendim, ama otelime dönsem iyi olacak. Yarın gene zor bir gün bekliyor beni.”</p>

    <p>“Böyle çalışman ne kadar güzel. Tabii ben de buraya, bu kente işleri düzeltmek için gelmiştim, ama biliyor musun...” Eğilip yüzünü yüzüme iyice yaklaştırdı. “Beni fersah fersah aşıyor. Fersah fersah hem de.”</p>

    <p>“Cecil hayatım, hadi eve gidelim artık.”</p>

    <p>“Eve mi? Sen o fare deliğinden bozma otel odasına ev mi diyorsun? Sen tabii, benden daha avantajlısın tatlım, avare olduğun için avarelik yapabiliyorsun. O yüzden ev diyorsun oraya, o yüzden dert etmiyorsun.”</p>

    <p>“Hadi gidelim hayatım. Yorgunum.”</p>

    <p>“Yorgunsun. Benim küçük serserim yorgunmuş. Banks, araban var mı?”</p>

    <p>“Ne yazık ki, efendim. Ama isterseniz gidip bir taksi bulmaya çalışayım.”</p>

    <p>“Taksi mi? Sen kendini Piccadilly’de mi zannettin? Burada çıkıp hop diye taksi bulacağını mı düşünüyorsun? Bunlar, bu Çinliler iki dakikada boğazını keser senin.”</p>

    <p>“Cecil, canım, lütfen Christopher gidip Boris’i buluncaya kadar şurada otur.” Sonra bana döndü ve, “Şoförümüz buralarda bir yerdedir. Ne olur gidip onu bulur musun? Yazık, Cecil bu gece çok yorgun düştü,” dedi.</p>

    <p>Moralimin bozulduğunu belli etmemeye çalışarak yanlarından ayrılıp binanın dışına çıktım; bir yandan da dönüş yolumu zihnimde canlandırmaya çalışıyordum. Meydan insan kaynıyordu; hemen ileride sıra sıra motorlu arabalarla bisiklet taksilerin beklediği bir ara cadde gördüm. O tarafa koşturdum ve Sir Cecil’in ismini zikrederek bir arabadan öbürüne dolaşırken, sonunda farklı milliyetlerden bir sürü şoför arasından biri bana cevap verdi.</p>

    <p>Kumarhaneye döndüğümde, Sir Cecil ve Sarah çoktan dışarı çıkmış bekliyorlardı. Sarah onu iki eliyle tutuyordu; fakat adamın büyük, eğilmiş gövdesi her an Sarah’nın üzerine yıkılabilirdi. Koşturarak onlara yaklaştım ve Sarah’ya söylediklerini işittim.</p>

    <p>“Orada hoşlarına gitmeyen sensin canım. Ben buraya kendim geldiğimde her zaman bana kraliyet mensubu muamelesi yapıyorlardı. Evet, aynen öyle, kraliyet mensubu muamelesi. Senin gibi kadınları sevmiyorlar. Ya sahiden hanımefendileri istiyorlar ya da orospuları. Ve tabii sen ikisi de değilsin. Yani anlıyor musun, seni hiç ama hiç sevmiyorlar. Sen ille de geleceğim diye peşime takılmakta ısrar edinceye kadar burada hiç canım sıkılmamıştı benim.”</p>

    <p>“Hadi gel hayatım. Christopher geldi, bak. Aferin Christopher. Bak hayatım, Boris’i bulup getirdi bize.”</p>

    <p>Metropole Oteli yakın bir yerdeydi, ama araba yayaların ve bisiklet taksilerin arasından neredeyse emekleyerek ilerliyordu. Sir Cecil bir uyuyup bir uyanırken, Sarah onun kolundan ve omzundan tutmaya devam etti. Kendine geldikçe Sarah’yı silkelemeye çalışıyor, o ise yalpalayan arabanın içinde gülerek Sir Cecil’i sabitlemeye gayret ediyordu.</p>

    <p>Metropole’e geldiğimizde, Sarah lobi personeliyle tatlı tatlı selamlaşırken, Sir Cecil’i dönen kapılardan geçirip asansöre bindirme işini ben devraldım. Sonunda Medhurst süitine girdiğimizde Sir Cecil’i bir koltuğa oturttum.</p>

    <p>Uyuyakalmasını bekliyordum ama aniden ayıldı ve bana nereye varmak istediğini hiçbir şekilde öngöremediğim anlamsız sorular sormaya başladı. Sonra Sarah banyodan çıkıp, getirdiği pamuklu bezle alnını silerken bana şöyle dedi:</p>

    <p>“Banks oğlum, açık konuşabilirsin. Bu kız var ya. Görüyorsun, benden birkaç yaş genç. Öyle çok da taze bir şey değil gerçi, ha ha! Ama gene de benim biraz küçüğüm işte. Doğruyu söyle bana, Banks, oğlum, sence bu geceki gibi bir yerde, bizi bulduğun yerde mesela, sence durup ikimize bakan birinin aklına... Yani açık konuşalım! Sana şunu soruyorum, sence insanlar karımı fahişe zannediyorlar mıdır?”</p>

    <p>Görebildiğim kadarıyla, Sarah’nın yüz ifadesi değişmedi, ama havayı değiştirmeye yardımcı olur ümidiyle yaptığı işi hafifçe hızlandırdı. Sir Cecil adeta sinek kovalarcasına asabiyetle başını farklı yönlere salladı ve, “Hadi oğlum, dürüstçe söyle,” dedi.</p>

    <p>“Tamam artık hayatım,” dedi Sarah sakince. “Hiç yakışıyor mu?”</p>

    <p>“Sana bir sır vereceğim, oğlum. Bir sır vereceğim. Hoşuma gidiyor aslında. İnsanların karımı fahişe zannetmesi hoşuma gidiyor. O yüzden müdavimiyim bu geceki gibi yerlerin! Çekil başımdan! Rahat bırak beni!” Sarah’yı kenara ittirdi ve devam etti: “Öbür nedeni de, tabii, tahmin etmişsindir, biraz borcum var. Biraz borca girdim, biliyor musun? Tekrar kazanamayacağım bir şey değil tabii.”</p>

    <p>“Hayatım, Christopher bu gece bize çok nazik davrandı, onu sıkma istersen.”</p>

    <p>“Ne diyor fahişe? Ne dediğini duydun mu, oğlum? Boş ver, duyma. Dinleme onu. Sürtükleri dinleme, ben bunu derim. İnsanı yoldan çıkarırlar. Bilhassa savaşta ve ihtilafta. Savaşta asla ama asla sürtüğün tekine kulak asma.”</p>

    <p>Kendi başına ayağa kalktı. Bir süre, odanın ortasında, önümüzde sallanarak durdu. Düğmesinden kurtulan yaka şeridi boynundan fırlamıştı. Sonra yatak odasına geçti ve ardından kapıyı kapattı.</p>

    <p>Sarah bana gülümseyip arkasından odaya girdi. O tebessüm olmasaydı veya esasında o tebessümün ardında bir yalvarış gizli olduğunu anlamasaydım, o dakika çıkar giderdim. Ama girişteki kaidenin üzerine konmuş Çin kâsesine boş boş bakarak öylece kaldım. Bir ara Sir Cecil’in bağırtısını dinledim; sonra tüm sesler kesildi.</p>

    <p>Beş dakika kadar sonra Sarah odadan çıktı. Benim hâlâ orada oluşuma şaşırmış bir hali vardı.</p>

    <p>“İyi mi?” diye sordum.</p>

    <p>“Uyuyor. Yarın iyi olur. Christopher, sana da zahmet oldu, özür dilerim. Bizi ararken aklında bunların olmadığına eminim. Telafi etmek için bir şeyler yaparız daha sonra. Seni yemeğe götürürüz. Astor House’un mutfağı hâlâ iyi.”</p>

    <p>Beni kapıya doğru götürdü. Çıkmadan evvel durdum ve, “Bu tarz şeyler... Sık oluyor mu?” diye sordum.</p>

    <p>İçini çekti. “Hayli sık. Ama dert ettiğimi düşünme sakın. Sadece, bazen gerçekten endişeleniyorum. Kalbi var, malum. O yüzden ben de hep onun beraberinde gidiyorum.”</p>

    <p>“Ona çok iyi bakıyorsun.”</p>

    <p>“Yanlış bir intibaya kapılmanı istemem. Cecil iyi bir adam. Pek yakında seni yemeğe çıkarmalıyız. Meşgul olmadığın bir ara. Ama sanırım hep meşgulsün.”</p>

    <p>“Sir Cecil akşamlarını hep böyle mi geçiriyor?”</p>

    <p>“Çoğunu. Bazen günlerini de.”</p>

    <p>“Yapabileceğim herhangi bir şey var mı?”</p>

    <p>“Yapabileceğin bir şey mi?” Hafifçe güldü. “Bak Christopher, ben iyiyim. Gerçekten, Cecil hakkında yanlış bir fikre kapılmamalısın. İyi bir insan. Ben... onu çok seviyorum.”</p>

    <p>“O halde iyi geceler diliyorum.”</p>

    <p>Bana doğru bir adım attı ve hafifçe elini uzattı. Elini elimle kavradım ve sonra tam olarak ne yapacağımı bilemeden öptüm. Sonra bir kez daha iyi geceler diye geveleyerek koridora çıktım.</p>

    <p>“Beni merak etme Christopher,” diye fısıldadı kapıdan. “Gayet iyiyim.”</p>

    <p>Dün gece bana söylediği sözler bunlardı. Fakat bugün, önceki söyledikleri, üç hafta önce onu Palace Oteli’nin balo salonunda ilk defa gördüğümde söyledikleri, özel bir yeri olması münasebetiyle aklıma gelip durdu. “Öyle alelacele bir yere gideceğimizi hiç sanmıyorum,” demişti, “birisi imdada yetişmezse tabii.” O akşam bana bu sözleri ne maksatla etmiş olabilirdi? Dediğim gibi o zaman bile bende soru işareti yaratmıştı ve eğer Grayson beni bulmak için kalabalığın içinden çıkıp gelmemiş olsaydı, bunu ona sorabilecektim.</p>
  </div>
</body>
</html>
