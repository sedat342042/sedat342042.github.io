<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Öksüzlüğümüz</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">Altıncı Bölüm</h2>

    <p>Akira’nın davranışlarından ciddi biçimde bıktığım dönem, o günlere (aynı yaza) tekabül eder. Bir defa, özellikle durup durup Japonların başarılarını anlatması durumu vardı. Öteden beri yaptığı bir şeydi bu, ama o yaz bu başarılardan bahsetme hali saplantılı bir düzeye ulaştı. Arkadaşım, sırf bana ticaret bölgesinde yeni yükselen bir Japon binası veya limana yakında demirleyecek olan bir Japon savaş gemisi hakkında nutuk atabilmek için, oynamakta olduğumuz oyunu ikide birde kesiyordu. Sonra da beni bunların en ince teferruatını dinlemeye zorluyor ve iki dakikada bir Japonya’nın tıpkı “İngiltere gibi büyük, yüce bir ülke” haline geldiğini iddia ediyordu. Bu vaziyetlerin en sinir bozucusu, İngilizlerin mi yoksa Japonların mı daha kolay ağladığıyla ilgili tartışmalardı. Eğer İngilizler namına konuşmaya kalkarsam, arkadaşım derhal bunu sınamamız gerektiğini söylüyor ve beni ölümcül kol kıskacına alıyordu. Bu durumda ya teslim olup pes ediyordum ya da gözyaşlarına boğuluyordum.</p>

    <p>O zamanlar, Akira’nın kahraman ırkına ilişkin saplantısını gelecek sonbaharda Japonya’da okula başlayacak olmasıyla ilişkilendirdim. Annesiyle babası Akira’nın Nagasaki’de akrabalarıyla kalması için gerekli ayarlamaları yapmışlardı ve okul tatillerinde Şanghay’a gelecek olmasına rağmen birbirimizi daha az görecektik. Bu haber ilkin ikimizi de mahzun etmişti. Yazın ilerleyen günlerinde ise Akira Japonya’daki hayatın her anlamda çok daha üstün olacağına kendini inandırmış görünmeye ve yeni okuluyla ilgili giderek artan bir heyecan duymaya başladı. Buna karşılık ben onun Japonya’yla ilgili her şeyi ısrarla övmesinden öylesine bıkmıştım ki yazın sonuna doğru onun gidişini dört gözle bekler oldum. Hatta o gün gelip çattığında, evlerinin önünde durup da Akira’yı limana götürmek üzere gelen motorlu arabaya el sallarken hiç de üzgün değildim.</p>

    <p class="paragraf">Fakat kısa süre sonra onu özlemeye başladım. Başka arkadaşlarım yok değildi. Mesela yakınlarda oturan, sık sık beraber oynadığımız ve Akira’nın gidişinden sonra daha çok görüştüğüm iki İngiliz kardeş vardı. Onlarla iyi anlaşıyordum, özellikle de sadece üçümüz isek. Ama onların diğer okul arkadaşları da (Şanghay Özel Okulu’nda okuyan diğer oğlanlar) aramıza katıldığında bana karşı davranışları değişirdi ve bazı tatsız şakaların hedefi haline gelirdim. Elbette bunlara bozuluyor filan değildim; çünkü esasında hepsi de iyi niyetli çocuklardı. Bir kişi hariç herkesin aynı okula gittiği beş altı kişilik bir grupta, dışarıdan gelenin kaderi diğerlerinin zararsız şakalarının hedefi olmaktı; bunu o zamanlardan anlamıştım. İngiliz arkadaşlarımı pek sevmiyordum demiyorum; ama belli şeyler, onlarla Akira’yla kurduğum yakınlığı kurmama engel oluyordu ve aylar geçtikçe sanırım Akira’nın varlığını biraz daha özler oldum.</p>

    <p>Gene de Akira’sız sonbahar öyle mutsuz bir dönem olmadı aslında. Şimdi zihnimden silinip gitmiş olmasına rağmen, hatırlayabildiğim kadarıyla o ara, sonu gelmeyen, bomboş öğleden sonraların birbirine eklendiği bir dönemdi. Yalnız şu var ki sonradan hayli önemli olduğuna kanaat getirdiğim birkaç küçük olay da yine o dönemde vuku bulmuştu.</p>

    <p class="paragraf">Mesela, Philip Amca’yla beraber hipodroma gitme hadisesi bunlardan biri olsa gerek; bu olay annemin cumartesi toplantılarının birinden sonra yaşandı; buna neredeyse eminim. Evvelce de sözünü ettiğim gibi, annem Mücadeleden dostlarıyla ilk toplantının yapıldığı oturma odasında bulunmama ve onların arasına çıkmama fazlasıyla taraftar olmakla beraber, salondaki toplantılara katılmama izin vermiyordu. Bir defasında ona toplantıya katılıp katılamayacağımı sormuştum. Beni şaşırtacak denli uzun süre düşündükten sonra şu cevabı verdi:</p>

    <p>“Üzgünüm Pisicik. Lady Andreus da Bayan Callow da çocukların yanımızda bulunmasını hoş karşılamıyor. Çok yazık. Sen de bazı önemli şeyleri öğrenmiş olurdun oysa.”</p>

    <p>Babamın toplantılara girmesi yasaklanmış değildi elbette, ama sanki onun da bu toplantılara katılmayı talep etmemesi hususunda bir anlaşmaya varılmış gibiydi. Bu düzenlemenin hangisi tarafından yapıldığını veya bunun kendiliğinden ortaya çıkıp çıkmadığını söylemek şu anda çok zor. Kesin olan şey, toplantının yapılacağı cumartesi günlerinde, kahvaltıda tuhaf bir atmosferin oluştuğuydu. Annem babama tam olarak toplantının sözünü etmezdi ama kahvaltı boyunca ona neredeyse iğrentiye yakın bir duyguyla bakardı. Babamsa, kendince zorlama bir neşeye bürünüp, annemin misafirleri gelinceye dek, yani sabah saatleri boyunca bu hali sürdürürdü. Philip Amca her zaman ilk gelenler arasındaydı; babamla oturma odasına geçer ve orada birkaç dakika sohbet edip bolca gülerlerdi. Sonra diğer misafirler gelince annem Philip Amca’yı bir köşeye çekerdi; orada ikisi ciddiyetle o günün toplantısı hakkında fikir alışverişinde bulunurlardı. Tam bu sırada babam odadan ayrılır ve genellikle çalışma odasına çıkarak ortalıktan çekilirdi.</p>

    <p>Hatırımda kalan o gün, misafirlerin toplantıyı terk etmekte olduklarını duyup bahçeye çıkarak annemi bekledim. Her zaman olduğu gibi birazdan gelip salıncağımı ele geçirecek ve harika sesiyle şarkı söyleyecekti. Bir süre sonra, ondan ses çıkmayınca, nerede kaldığını öğrenmek için eve girdim. Kütüphaneye gelince salon kapılarının aralandığını, toplantının da bitmiş olduğunu ama annemle Philip Amca’nın hâlâ orada, masanın başında, önlerindeki kâğıt yığınlarına eğilmiş, konuşmaya daldıklarını gördüm. Sonra babam da toplantının bittiğini düşünmüş olmalı ki arkamda belirdi. İçerden gelen sesleri duyunca durdu ve, “A, hâlâ buradalar,” dedi.</p>

    <p>“Sadece Philip Amca,” dedim.</p>

    <p>Babam gülümsedi, yanımdan geçip salona ilerledi. Kapıların arasından, Philip Amca’nın ayağa kalktığını gördüm, sonra da babamla beraber ikisinin yüksek sesle güldüğünü işittim. Bir dakika sonra elinde belgelerle, sanki bir şeye öfkelenmiş gibi annem belirdi.</p>

    <p>O sırada öğleyi çoktan geçmiştik. Philip Amca öğle yemeğine kaldı ve tatlı kahkahalar devam etti. Sonra, yemeğimizi bitirmek üzereyken, Philip Amca bir teklif yaptı: Öğleden sonra hep birlikte hipodroma gitmeye ne derdik? Annem düşündü ve harika bir fikir olduğunu söyledi. Babam da bunun iyi bir fikir olduğunu, ancak çalışma odasında kendisini bekleyen işleri yüzünden bize katılamayacağını belirtti.</p>

    <p>Anneme dönüp, “Ama canım,” dedi, “sen neden Philip’le gitmeyesin ki? Dışarda hava inanılmaz güzel bugün.”</p>

    <p>“Aslında iyi fikir, pekâlâ gidebilirim,” dedi annem. “Biraz heyecan hepimize iyi gelebilir. Christopher’a da tabii.”</p>

    <p>O dakika dönüp hepsi bana baktı. O sıra sadece dokuz yaşında olmama rağmen, sanırım durumu doğru olarak okuyabiliyordum. Bir seçim yapmak durumunda olduğumun fazlasıyla farkındaydım: Ya annemle dışarı hipodroma gidecektim ya da babamla evde kalacaktım. Ve aslında sanırım bunun daha derin anlamlarını da kavramıştım: Eğer evde kalmaya karar verirsem, annem Philip Amca’yla yalnız başına hipodroma gitmeyi reddedecekti. Bir başka deyişle, dışarı çıkma faaliyeti benim onlarla gitmeme bağlıydı. Üstelik biliyordum ki (hem de kesinlikle biliyordum) babam bizim gitmemizi hiç ama hiç istemiyordu ve dışarı çıkmamız ona korkunç bir acı verecekti. Benim böyle düşünmeme sebep olacak bir tavır sergilememişti. Galiba ben –belki istemeden de olsa– geçen haftalar ve aylar boyunca bu duyguyu kendi kendime geliştirmiştim. Tabiatıyla o günlerde hiç anlamadığım bir sürü şey de vardı, ama şu kadarını gayet açık şekilde görebiliyordum: Durumu kurtarma konusunda babam bütünüyle bana bel bağlamıştı.</p>

    <p>Yalnız belki de yeterince anlamamıştım. Çünkü annem, “Haydi Pisicik, çabuk ol! Git ayakkabılarını giy,” der demez, apaçık gösteri amaçlı sergilediğim bir şevkle dediğini yapmıştım. Ve bugün bile, babamın kapıda bizi uğurlayışını, Philip Amca’yla el sıkışıp gülerek beni, annemi ve Philip Amca’yı öğleden sonra gezmesine götürecek olan faytona el sallayışını çok iyi hatırlıyorum.</p>

    <p class="paragraf">O sonbahardan özel olarak hatırımda kalan şeyler de yine babamla ilgili olanlardı: Tuhaf “böbürlenme” hadiseleri diyelim mesela. Babam her zaman mütevazı tavırlar sergileyen ve başkalarının böbürlenmesini utandırıcı bulan biriydi. Bu yüzden onun o aralar birkaç farklı ortamda o şekilde konuşmuş olmasını çok garipsemiştim. Bunların hepsi beni sadece biraz şaşırtmış olan ama yıllar içinde hatıralarımdan silemediğim küçük hadiselerdi.</p>

    <p>Bir keresinde, akşam yemeğindeyken aniden anneme dönüp şöyle demişti:</p>

    <p>“Sana söyledim mi canım? Hani şu liman işçileri temsilcisi olan adam vardı ya, beni görmeye geldi. Onlar için yaptıklarımdan ötürü bana teşekkür etmek istemiş. Bayağı da güzel İngilizce konuştu. Tabii bu Çinliler her zaman biraz fazla coşkulu konuşuyorlar, bunların laflarını gene de tartmak gerekir. Ama biliyor musun canım, bana öyle geliyordu ki samimiydi söylediklerinde. Dedi ki onların ‘şerefli kahramanı’ymışım. Buna ne dersin, şerefli kahraman.”</p>

    <p>Babam güldü, anneme dikkatle baktı. Annem yemeğine devam ederek, “Evet, canım. Daha önce de anlattın,” dedi.</p>

    <p>Babamın sevinci söner gibi oldu ama hemen neşeyle tekrar gülümsedi ve yeniden gülerek, “Demek anlatmışım!” dedi. Ardından bana döndü: “Ama Pisicik bunları duymamıştı. Duymuş muydun Pisicik? Şerefli kahraman. Babana bu ismi vermişler.”</p>

    <p>Bütün bunların tam olarak ne anlama geldiğini hatırlayamıyorum; çünkü muhtemelen o zamanlar hiç umursamamıştım. Hadiseyi sırf babamın kendi hakkında bu şekilde konuşmasının hiçbir şekilde karakteriyle bağdaşmadığını gösterdiği için hatırladım.</p>

    <p>Bu türden bir diğer olay da annem ve babamla Public Gardens’ta çalan Kent Bandosu’nu dinlemeye gittiğimizde yaşandı. Bund’un yukarı taraflarında faytondan henüz inmiştik; parkın girişine doğru uzanan geniş bulvarı seyrediyorduk. Günlerden pazardı ve her iki kaldırım da limandan gelen esintinin tadını çıkararak yürüyüş yapan iyi giyimli insanlarla doluydu.</p>

    <p>Bund bulvarı fayton, motorlu araba ve bisiklet taksi doluydu. Annemle karşı tarafa geçmeye hazırlanıyorduk ki faytoncunun parasını ödeyen babam arkamızdan gelip, durup dururken ve hayli yüksek sesle, “Görüyorsun ya canım,” dedi, “artık şirkette de biliyorlar. Pes etmeyeceğimi artık anladılar. Bir defa Bentley anladı. Evet, hem de çok iyi anladı bunu!”</p>

    <p>Tıpkı masadaki hadisede olduğu gibi annem ilkin hiçbir tepki vermedi. Elimden tuttu ve trafiğin arasından parka doğru yöneldik. Karşıya geçtiğimizde ağzının içinden, “Demek anladı,” diye mırıldanmaktan başka bir şey yapmadı.</p>

    <p>Ancak konu orada kapanmış değildi. Pazar öğleden sonrasını Public Gardens’ta geçiren her aile gibi parkta çimenliklerin ve çiçek öbeklerinin arasında dolaştık. Orada karşılaştığımız arkadaş veya tanıdıklarımızla selamlaşıyor, arada sırada kısaca sohbet etmek için duruyorduk. Okuldan veya Bayan Lewis’le piyano derslerimden tanıdığım çocukları da gördüğüm oluyordu ama onlar da aynı benim gibi anne ve babalarının beraberinde terbiyeli bir şekilde yürüyorlardı. Selamlaşsak bile gayet mesafeli dururduk. Kent Bandosu saat tam beş buçukta çalmaya başlardı ve herkes de bunu bilirdi. Gene de pek çok insan sahnenin bulunduğu yere doğru hareket etmek için borazanların parkın içinden geçerek gelmelerini beklerdi.</p>

    <p>Biz her seferinde geç hareket ettiğimiz için, oraya vardığımızda neredeyse bütün sandalyeler işgal edilmiş olurdu. Biz çocuklar sahnenin oralarda biraz daha serbest kalır ve bunu pek umursamazdık. Bense orada öbür çocuklarla laflar veya oyunlarına katılırdım. Bahsetmek istediğim gün (sonbahar olmalı; çünkü sahnenin arka kısmında, güneşin suya iyice yaklaşmış olduğunu hatırlıyorum) annem yan tarafta duran bir arkadaşıyla konuşmak için ileri doğru yürüdü. Ben müziği birkaç dakika dinledikten sonra kalabalığın en dış halkasında oynayan, önceden tanıdığım Amerikalı çocukların yanına gitmek üzere babamdan izin istedim. Cevap vermiyor ve gözlerini bandodan ayırmıyordu. Sorumu tekrar sormak üzereydim ki bana döndü ve usulca konuştu:</p>

    <p>“Burada gördüğün insanlar Pisicik, bütün bu insanlar var ya... Sorsan hepsi belli prensipleri olduğunu söyleyeceklerdir. Ama büyüdükçe çok azının gerçekten prensip sahibi olduğunu anlayacaksın. Oysa annen farklı biri. Kendinden asla taviz vermiyor. Ve biliyor musun, Pisicik, işte bu yüzden nihayet başardı. Babanı daha iyi bir insan haline getirdi. Çok daha iyi bir insan. Evet, biraz sert biri, sen benden iyi biliyorsun bunu gerçi, hah ha. Ama bak seni nasıl sıkıya aldıysa, beni de aynı şekilde sıkıya aldı. Ve sonuçta, Tanrı biliyor, ben bundan ötürü daha iyi bir insanım. Uzun zaman aldı, ama becerdi. Şunu bilmeni istiyorum Pisicik, o sefer, hani annenle beraber odama dalıp beni bulduğunuz zamanki adam değilim. Hatırlıyorsun değil mi o günü, elbette hatırlıyorsundur. Hani çalışma odamdaydım. Babanı o şekilde görmek zorunda kaldığın için üzgünüm. Ama işte, o zaman öyleydi. Şimdi artık annen sağ olsun, çok daha güçlü bir insanım. Bir gün Pisicik, gurur duyacağın bir insan.”</p>

    <p>Sözlerinin çok azını anlamıştım, üstelik hemen yakınlarda olan annemin bunların bir kısmını duyarsa öfkeleneceği gibi bir his vardı içimde. O yüzden babama cevap veremedim. Galiba, birkaç dakika sonra, ona Amerikalı arkadaşlarımla oynayıp oynamayacağımı sordum ve konu kapanmış oldu.</p>

    <p>Ama ilerleyen günlerde, babamın garip konuşması hakkında düşünürken buldum kendimi. Özellikle de annemle benim çalışma odasına “dalıp” onu bulduğumuz konusunda. Uzunca bir zaman neye atıfta bulunduğunu tam olarak çıkaramadıysam da, anlattıklarını hatırladıklarımla eşleştirebilmek için umutsuzca gayret sarf ettim. Nihayet, hayatımın çok erken yıllarına (dört ya da beş yaşından büyük olamam) tekabül eden ve o zaman bile, yani dokuz yaşımda bile çoktan puslanmış olan bir hatırada karar kıldım.</p>

    <p class="paragraf">Babamın çalışma odası arka bahçenin manzarasına tümüyle hâkim olan evin üst katında bulunuyordu. Oraya girmem yasaktı ve yakınlarında oyun oynamamı da hoş karşılamazlardı. Ancak merdiven ağzından çalışma odasının kapısına uzanan dar bir koridor vardı burada. Bu koridorun duvarlarında ağır ve hantal çerçeveli resimler asılıydı. Resimler, Şanghay limanını Putang sahilinden bakan birinin açısından gösteren, fotoğraf kadar gerçeğe yakın ve teknik ressam elinden çıkmış gibi parçalardı. Bu şekilde bakıldığında arka planda Bund’un büyük binalarıyla bütün o farklı farklı gemileri görebiliyordu insan. Resimler muhtemelen 1880’lerde yapılmıştı ve tahminimce evdeki pek çok diğer eşya ve tablo gibi onlar da şirkete aitti. Ben pek hatırlamıyorum, ama annem, küçükken resimlerin önünde dikilip bazı gemilere komik isimler takarak oyun oynadığımızı anlatmıştı. Annemin anlattığına göre, hemen kahkahalara boğulur ve her bir gemiye isim vermeden oyunu kesmeye razı olmazmışım. Eğer böyleydiyse (oyun boyunca kahkahalarla gülmemiz gibi bir durum vardıysa) o zaman bu eğlenceyi babam odasında çalışırken sürdürmemiz hiçbir şekilde düşünülemezdi. Babamın o gün konser sahnesinin önünde sarf ettiği sözleri daha derin düşündüğümde, annemle beraber tavan arası katında oyunumuzu oynarken gelişen bir hadiseyi hatırlamaya başladım. Annem benimle gülüşerek oynarken aniden susmuş ve bulunduğu yerde çakılıp kalmıştı.</p>

    <p>Aklıma gelen ilk şey, belki önceden söylediğim bir sözün annemin hoşuna gitmemesi yüzünden azar işiteceğim oldu. Annemin gayet mesut bir anda dahi evvelce işlediğim bir kabahati aniden hatırlayarak beni azarlaması alışık olmadığım şey değildi. Bir patlamaya hazırlandığım o sessizlikte annemin bir şeye kulak kabartmış olduğunu fark ettim. Sonra bir anda döndü ve babamın çalışma odasının kapısını açıverdi.</p>

    <p>Annemin bedeninin ardında kalan odanın içini birazcık görebiliyordum. Hatırımda kalan şey, babamın mutsuzluktan kasılmış ve ter içindeki yüzünü masasına dayamış olduğu. Galiba ağlıyordu ve annemin dikkatini çeken de bu olmuştu. Önünde, masasının üstünde evraklar, muhasebe kayıtları, hesap defterleri vardı. Bakınca (sanırım annemin bakışını takip ediyordum) bir çıldırma anında yere fırlatılmış olabileceği izlenimi veren başka bir yığın evrak ve defter gördüm. İrkilmiş vaziyette bize bakıyordu ve beni adeta şok eden bir sesle şöyle dedi:</p>

    <p>“Yapamayacağız! Asla geri dönemeyeceğiz! Yapamayız! İstediğin şey çok zor Diana. Çok çok zor!”</p>

    <p>Annem kısık sesle bir şeyler söyledi; şüphesiz kendini toplamasını emrediyordu. Babam bu noktada biraz toparlandı ve bakışlarını annemin üzerinden ilk kez bana çevirdi. Ama hemen aynı anda yüzü mutsuzlukla yeniden gerildi ve başını çaresizce sallayarak anneme döndü, aynı şeyleri söyledi:</p>

    <p>“Olmuyor Diana. Bu bizi mahvedecek. Her şeyi düşündüm. İngiltere’ye bir daha asla dönemeyiz. Yetmez. Şirket olmadan tek kelimeyle elimiz kolumuz bağlı.”</p>

    <p>Sonra tekrar kontrolünü kaybeder gibi oldu ve annem başka bir şey söylemeye başlayınca (o kısık, kızgın sesiyle konuşuyordu) babam anneme değilse bile, çalışma odasının duvarlarına bağırmaya başladı:</p>

    <p>“Yapamam Diana! Tanrım, sen beni ne zannediyorsun? Bu benim boyumdan büyük bir şey, duydun mu? Benim boyumdan çok büyük! Yapamam!”</p>

    <p>Muhtemelen bu noktada annem beni aldığı gibi çıktı ve kapıyı onun üzerine kapattı. Olayın devamıyla ilgili hiçbir şey hatırlamıyorum. Ve tabii değil babamın ne hissettiğinden, hangi sözcükleri sarf ettiğinden bile emin değilim. Ama bu hatırayı, kabul etmeliyim ki biraz gecikmeli bir kavrayışla, ancak böyle şekle sokabildim.</p>

    <p>O zamanlar babamın da tıpkı benim gibi ağlayıp bağırdığı anlar olduğunu keşfetmek son derece ilginç geldiyse de, bu tecrübe tek kelimeyle sersemleticiydi. Gene de meselenin ne olduğunu kendime hiç sormadım. Ayrıca babamı yeniden gördüğümde normal haline dönmüştü; annem ise kendi payına olaya hiçbir atıfta bulunmamıştı. Eğer babam yıllar sonra, konser sahnesinin orada o tuhaf konuşmayı yapmamış olsaydı, ben de muhtemelen bu hatırayı gömülü olduğu yerden bulup çıkarmayacaktım.</p>

    <p>Ama dediğim gibi, böyle birkaç küçük garip olay haricinde, o sonbahar ve onu takip eden sıkıcı kış boyunca hatırlamaya değer pek az şey oldu. O dönemde hiçbir şeyin peşine düşmedim. Bir gün Mei Li fazla önemsemeden Akira’nın Japonya’dan döndüğü haberini bana verdiğinde mutlu oldum. Tam da o dakika yan tarafta Akira’nın çantaları arabadan indiriliyordu.</p>
  </div>
</body>
</html>
