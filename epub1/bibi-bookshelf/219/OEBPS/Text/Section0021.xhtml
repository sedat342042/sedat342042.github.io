<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Öksüzlüğümüz</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">On İkinci Bölüm</h2>

    <p>Arap ülkelerine seyahat edenler o coğrafya ahalisine mensup kimselerin, ikili bir konuşma esnasında yüzlerini karşı tarafı rahatsız edecek şekilde yaklaştırdıklarından bahsederler. Bu, elbette bizim alışkın olmadığımız mahalli bir âdettir; açık fikirli her ziyaretçi zamanla bunun üzerinde durmayı bırakır. Burada, Şanghay’da geçirdiğim üç hafta boyunca mütemadiyen bir sinir bozukluğu sebebi olan hususu ben de benzer bir anlayışla karşılamalıyım diye düşünüyorum. O hususun ne olduğuna gelince: Burada insanlar her fırsatta bir diğerinin görüş alanını kapatmaya azmetmiş görünüyorlar. Bir yere girdiğiniz anda veya arabadan dışarı adımınızı atar atmaz, biri veya bir başkası gülümseyerek görüş çizginizin tam önüne geçip etrafınızda dikkat kesileceğiniz ana alanı kapatıyor. Bu hareketi yapan kişi, çoğunlukla o anki rehberiniz veya mihmandarınız oluyor; eğer bu görevi onlar ifa edemezse, etrafta boşluğu dolduracak eli boş, işsiz güçsüz bir sürü insan mutlaka bulunuyor. Buradaki topluluğu teşkil eden bütün milliyetlerden gruplar (İngiliz, Çinli, Fransız, Amerikalı, Japon, Rus) sözünü ettiğim davranışı aynı şevkle tatbik etmekten geri kalmadıkları için, bu âdetin Şanghay’daki Uluslararası Yerleşim’de ırk ve sınıf tanımaksızın gelişmiş olduğu şeklinde bir sonuca ulaşmak kaçınılmaz.</p>

    <p>Bu mahalli acayipliğin tam olarak farkına varmam ve geldikten sonra bir süre feci şekilde bunalmama sebep olan uyumsuzluk halinin neden kaynaklandığını anlamam birkaç günden fazla aldı. Şimdi arada bir aynı şeye sinirleniyor olsam da, durum lüzumundan fazla takıldığım bir şey olmaktan çıkmış görünüyor. Ayrıca burada hayatı kolaylaştıracak bir Şanghay davranışı daha keşfettim: Anlaşılan o ki, burada yolunuzun üstündeki insanlardan kurtulmak için hayret edilecek bir sertlikte itme kakma faaliyetinde bulunmanıza pekâlâ müsaade ediliyor. Kendi namıma bu hürriyetten istifade edecek cesareti henüz bulmuş değilim; ancak birkaç defa sosyete toplantılarında boy gösteren kibar hanımefendilerin müsaade ister gibi yapmak zahmetine bile katlanmadan, sadece tatlı bir mırıltıyla, önlerine çıkanı basbayağı iterek hareket ettiklerine şahit oldum.</p>

    <p>Buraya varışımın ikici gecesi, Palace Oteli’nin teras katındaki balo salonuna girdiğimde bu tuhaf davranışların hiçbirini henüz teşhis etmemiştim ve bunların sebebini Uluslararası Yerleşim’in muazzam kalabalığına yorduğum için de, yarattığı hayal kırıklığıyla gecenin büyük kısmını tatsız bir şekilde geçirmiştim. Asansörden inince balo salonuna uzanan yumuşacık tüylü halıya (kenarında Çinli komiler sıralanmıştı) şöyle güzelce bir bakacaktım ki, o gecenin ev sahiplerinden, Britanya Konsolosluğu’nda görevli Bay MacDonald koca gövdesiyle önüme geçti. Kapıya doğru ilerlerken, her bir kominin, biz önlerinden geçerken beyaz eldivenli ellerini birleştirip pek hoş bir şekilde eğildiklerini fark ettim, ikinci komiyi geçtiğimiz sırada (toplam altı veya yedi kişiydi) geriye kalan görüş alanım bu defa da Şanghay Belediye Meclisi’ni temsilen gelen ve az evvel önüme geçerek asansördeyken anlattığı her neyse ona devam eden Bay Grayson adındaki diğer ev sahibi tarafından işgal edildi. Her iki ev sahibinin de “şehrin en şık kabaresini ve Şanghay’ın seçkinlerini” görme fırsatını bulacağımı söyledikleri salona girdiğimdeyse, kendimi amaçsızca hareket eden bir kalabalığın içinde buldum. İhtişamlı avizelerin sallandığı tavan, salonun son derece büyük ebadı hakkında bir fikir verdiyse de, bunu teyit etmem epeyce bir süre mümkün olmadı. İnsan seli içinde mihmandarlarımın peşinden giderken, o anda gün batımının kızıla boyadığı, salonun bir cephesini kaplayan büyük pencereleri gördüm. En uçta, üzerinde beyaz smokinli müzisyenlerin laflayıp dolaştığı bir sahne de gözüme çarptı. Sanki onlar da herkes gibi bir şeyi bekliyorlardı; belki de sadece güneşin tamamen batmasını. Genel itibarıyla, insanların birbirini ittiği veya hiçbir açık maksat olmaksızın birbirinin etrafını sardığı rahatsız bir atmosfer hâkimdi.</p>

    <p>Mihmandarlarımı kaybetmek üzereyken Bay MacDonald’ın bana el ettiğini gördüm ve sonunda, refakatçilerimin etraflarındakileri iterek ulaştıkları, örtüsü beyaz ve kolalı, küçük bir masaya oturdum. Alçak kalmış olmasına rağmen, bulunduğum yerden salonun büyük bir kısmının boş bırakılmış olduğunu (tahminen kabare için) ve hemen herkesin salonun parıldayan kenarı boyunca nispeten dar bir sıra halinde dizilip sıkıştığını görebiliyordum. Oturduğumuz masa, uzun bir masa sırasının parçasıydı ve bunun nereye kadar gittiğini görmeye çalıştığımda bir kez daha engellendim. İtişen kalabalık engellediğinden olsa gerek, bize en yakın komşu masalarda oturan kimse yoktu. Hatta bir süre sonra masamız Şanghay yüksek sosyetesinin dalgalarıyla boğuşan küçücük bir sandal gibi oldu. Bir de tabii buraya gelişim fark edilmemiş değildi, havadisi taşıyan mırıltının etrafımda yayıldığını duyabiliyordum ve oturduğum tarafa yönelen bakışlar da çoğalıyordu.</p>

    <p>Bütün bunlara rağmen, vaziyet imkânsız hale gelinceye kadar, mihmandarlarımla bizi Palace Oteli’ne getiren arabada başladığımız sohbete devam etmeye çalıştığımı hatırlıyorum. Bay MacDonald’a, “Tavsiyeleriniz için çok teşekkür ederim efendim. Ancak gerçek şu ki kendi soruşturmamı yalnız yapmak benim için en iyisi olacaktır. Alışkın olduğum çalışma biçimi bu,” diyordum.</p>

    <p>“Nasıl istersen arkadaşım,” dedi Bay MacDonald. “Sadece söyleyeyim dedim. Bahsettiğim adamların bazıları, bu şehrin altını üstünü bilen insanlar. Ve en iyileri de Scotland Yard’dakilere denk. Size, hepimize zaman kazandırırlar diye düşündüm.”</p>

    <p>“Fakat hatırlarsanız, Bay MacDonald, İngiltere’den ayrılmadan önce bu olayın genel çerçevesini çıkardığımı söylemiştim. Bir başka deyişle, buraya gelişim bir başlangıç değil, yıllarca sürmüş bir çalışmanın tepe noktası.”</p>

    <p>“Yani,” diyerek araya girdi Grayson aniden, “buraya olayı çözüp dosyayı kapatmak üzere geldiniz. Fevkalade! Harika haberler bunlar!”</p>

    <p>MacDonald, Belediye Meclisi görevlisine küçümseyici bir bakış attı ve söylenenleri duymamışçasına devam etti.</p>

    <p>“Ben sizin becerilerinizle ilgili şüphem var demiyorum. İsminiz, tecrübeniz zaten anlatıyor sizi. Ben sadece personel yardımıyla destek verelim diyorum. Tamamen sizin emirlerinize uyacak şekilde elbette. Sadece o kadar, yani işleri hızlandırmak için. Buraya daha yeni geldiğiniz için bizim durumumuzun aciliyetini kavrayamamış olabilirsiniz. Biliyorum, her şey bayağı rahat görünüyor burada, ama korkarım pek de öyle fazla zamanımız kalmadı.”</p>

    <p>“Aciliyeti çok ama çok iyi anlayabiliyorum, Bay MacDonald. Fakat bir kere daha tekrar etmeme izin verin, her şeyin nispeten kısa bir zaman içinde son derece tatminkâr bir neticeye ulaşmaması için hiçbir sebep göremiyorum. Bu tabii ki ancak araştırmalarımı hiçbir müdahale olmaksızın yürütebildiğim takdirde mümkün olacak.”</p>

    <p>MacDonald, “Tek kelimeyle harika!” diyerek beni destekleyen Grayson’ı yine soğuk bakışıyla süzdü.</p>

    <p>O gün, yanında geçirdiğim süre boyunca MacDonald’ın protokol işlerine bakmaktan başka bir görevi olmayan alelade bir konsolosluk çalışanıymış gibi davranması sabrımı zorlamıştı. Onu ele veren salt benim planlarıma duyduğu fazla merak veya bana “yardımcılar” yamamaktaki istekliliği değildi; kıdemli bir istihbarat görevlisi olduğuna dair işaretler, asıl o iyi yetiştirilmiş, ağır ve rahat tavrıyla beraber taşıdığı son derece incelikli ikiyüzlülüğünün yarattığı havada gizliydi. Gecenin bir noktasında oynadığı oyunu izleyerek onunla eğlenmekten artık sıkılmıştım; o yüzden de sanki aramızda gerçeği konuşmuşçasına, sorumu sormaya karar verdim.</p>

    <p>“Madem burada yardımdan bahsediyoruz, Bay MacDonald,” dedim, “esasında bana inanılmaz yardımı olacak bir şey var; onu yapabilir misiniz diye merak ediyorum.”</p>

    <p>“Söyle bakalım arkadaşım.”</p>

    <p>“Evvelce de bahsetmiştim, buradaki polisin Sarı Yılan cinayetleri dediği konuyla özel olarak ilgileniyorum.”</p>

    <p>“Öyle mi?” MacDonald’ın yüzüne yerleşen temkinliliği görebiliyordum. Fakat Grayson, neye atıfta bulunduğumu bilmiyor olsa gerek, dönüp bir ona bir de bana baktı.</p>

    <p>“Aslında,” diye devam ettim, MacDonald’a dikkatle bakarak, “buraya gelme kararını işte bu Sarı Yılan cinayetleri hakkında yeterli delil topladıktan sonra aldım.”</p>

    <p>“Anlıyorum. Demek Sarı Yılan meselesiyle ilgileniyorsunuz,” diyerek salonda göz gezdirdi MacDonald, lakayıt bir hali vardı. “Pis bir iş. Ama olayın tamamı göz önüne alınırsa öyle fazla bir önemi olduğunu sanmam.”</p>

    <p>“Tam aksine, olayla yakinen ilgili olduğunu düşünüyorum ben.”</p>

    <p>Grayson, “Özür dilerim,” diyerek sonunda araya girdi. “Bu Sarı Yılan cinayetleri de neyin nesi? Daha önce hiç duymadım.”</p>

    <p>“Komünistlerin intikam saldırılarına milletin taktığı isim,” dedi MacDonald. “Kızıllar onları ihbar etmiş olan yoldaşlarından birinin akrabalarını öldürüyor,” dedi. Sonra bana döndü: “Zaman zaman karşımıza çıkıyor bu. Kızıllar bu konularda çok vahşiler. Ama bu, Çinlilerin kendi aralarında bir mesele. Şu anda Kızılların başında Çang Kay-Şek bulunuyor ve yerini kaptırmaya niyeti yok. Japonlar olsun olmasın. Biz bunların dışında durmaya çalışıyoruz, anlıyorsundur herhalde. Bütün bunlara merak sarmış olmana şaşırdım doğrusu, dostum.”</p>

    <p>“Fakat bu intikamlar,” dedim, “bu Sarı Yılan, uzun zamandır devam ediyor. Son dört yıldır ara ara yaşanıyor. Bu süre zarfında on üç kişi öldürüldü.”</p>

    <p>“Bakıyorum da, detayları benden iyi biliyorsun, dostum. Ama duyduğum kadarıyla intikam saldırılarının uzun zamandır devam ediyor olmasının sebebi, Kızılların haini tespit edememesiymiş. Başta yanlış insanlara kıydılar. İşte görüyorsun ya, bu Bolşevik usulü adalet yarım yamalak bir adalet oluyor. Ne zaman Sarı Yılan denen adam hakkında yeni bir haber alsalar, gidip bir aileyi ortadan kaldırıyorlar.”</p>

    <p>“Bay MacDonald, eğer söz konusu muhbirle görüşebilirsem bana çok büyük yardımı dokunabilir. Sarı Yılan denen adamla yani.”</p>

    <p>MacDonald omzunu silkti. “Bunlar hep Çinlilerin kendi arasında olan şeyler, dostum. Bu Sarı Yılan’ın kim olduğunu bizden kimse bilmiyor. Benim görebildiğim kadarıyla Çin hükümeti, daha fazla sayıda masum insan muhbirin akrabası diye yanlışlıkla kurban edilmeden adamın kimliğini açıklasa iyi eder. Ama cidden, bunlar Çinlilerin kendi arasında. Öyle de kalsa iyi olur.”</p>

    <p>“Muhbirle görüşmem gerçekten çok önemli.”</p>

    <p>“E peki, madem bu kadar önemli olduğunu düşünüyorsun, bir iki kişiye konuyu açarım. Ama hiçbir şey için söz veremem. Bu adam her kimse, devlete epey yardımı oluyor. Çang’ın adamları onu gayet iyi saklıyorlardır diye tahmin ediyorum.”</p>

    <p>O sıra, çok daha fazla insanın sadece beni kanlı canlı görebilmek için değil, konuştuklarımıza da kulak kabartabilmek için dört bir taraftan bizi sıkıştırmakta olduğunu fark ettim. Bu şartlar altında MacDonald’ın benimle dürüst bir konuşma yapmasını beklemek yanlıştı ve meseleyi şimdilik orada bırakmaya karar verdim. Aslında o dakika bir an evvel yerimden kalkıp biraz hava alma ihtiyacı hissettim; ama hareket etmeme fırsat kalmadan Grayson şen bir tebessümle bana eğilip şöyle dedi:</p>

    <p>“Bay Banks, belki uygun bir zaman değil, ama hemen birkaç şey söyleyecektim. Şimdi biliyorsunuz, bendeniz töreni organize etmekle görevliyim. Yani karşılama törenini demek istiyorum.”</p>

    <p>“Bay Grayson, nankörlük eder gibi görünmek istemem, ama tıpkı Bay MacDonald’ın da dediği gibi, zamanımız epey dar. Ve zaten inanın, cömert bir misafirperverlikle yeterince karşılama yapıldığını düşünüyorum...”</p>

    <p>“Hayır, hayır, efendim,” diye tedirgin bir tavırla güldü Grayson. “Asıl karşılama töreninden bahsediyorum. Yani, yıllar süren esaretin ardından yapılacak olan karşılama töreni.”</p>

    <p>İtiraf etmeliyim ki bunu hiç beklemiyordum ve galiba bir süre Grayson’a öylece bakakaldım. Aynı tedirgin gülüşle konuştu:</p>

    <p>“Tabii, bir bakıma dereyi görmeden paçaları sıvamak gibi oluyor, farkındayım. Siz önce işinizi bitirin. Ve tabii ki kadere söz geçiremeyiz, ama hazırlık yapmaya mecburuz, anlatabiliyor muyum? Davayı sonuçlandırdığınızı ilan eder etmez herkes gözünü bize, Belediye Meclisi’ne çevirecek; çünkü böyle önemli bir anın kutlanması için bir şey tertip etmemizi isteyecekler. Gayet özenli bir şey isteyeceklerdir ve bunu da hemen, çabucak isteyeceklerdir. Ama biliyor musunuz efendim, bahsettiğimiz ölçülerde bir şey tertip etmek hiç de kolay değil. O yüzden bazı temel seçenekleri sunmak isterim. İlk sorum, her şeyden önce tabii, tören yeri olarak Jessfield Parkı sizin için uygun mudur efendim? Biliyorsunuz, epey büyük kapasitede bir yere ihtiyaç duyacağız...”</p>

    <p>Grayson konuşurken uzaktan –kalabalığın gürültüsünün ardından bir yerlerden– silah sesleri geldi kulağıma. O sıra Grayson’ın konuşması salonu sarsan bir gümbürtüyle kesildi. Dehşet içinde etrafıma baktığımda insanların ellerinde kokteyl kadehleriyle gülümsediklerini, hatta kahkahalarla gülmeye devam ettiklerini gördüm. Kısa bir süre sonra kalabalığın sanki dışarıda bir kriket maçı oynanmaya başlamışçasına pencerelere doğru hareketlendiğini hissettim. Fırsattan istifade ederek masadan kalkmaya karar verip o akışa ben de katıldım. Herhangi bir şey görmem mümkün değildi; çünkü önümde çok sayıda insan vardı ve ileri gitmeye çabalarken omzumun kenarından benimle konuşmakta olan saçları ağarmış hanımefendinin farkına vardım.</p>

    <p>“Bay Banks,” diyordu, “buraya en nihayet gelebildiğiniz için nasıl rahatladık bilemezsiniz. E tabii göstermek istemiyoruz, ama bu, şey yüzünden nasıl desem...” –silah seslerinin geldiği tarafa bakarak– “çok ama çok endişelenmeye başlamıştık. Kocam diyor ki, mümkün değil, Japonlar asla Uluslararası Yerleşim’e saldırmaya kalkmazlar. Ama işte, sonra aynı şeyi günde en az yirmi kere söylüyor, insanın hiç de inanası gelmiyor. Bay Banks, size bir şey söyleyeyim, sizin yakında geliyor olduğunuzu duyduğumuzda, aylardır aldığımız ilk iyi haber bu dedik. Kocam Japonlarla ilgili o küçük tekerlemesini dua gibi tekrarlamayı bıraktı, hatta birkaç gün anmadı o lafları. Çok şükür!”</p>

    <p>Gök gürlemesine benzer bir patlama müstehzi gülüşmeler eşliğinde salonu salladı. O ara önümde bir boşluk gördüm; çift kanatlı, camlı kapılar açılmış ve insanlar kendilerini balkona atmışlardı.</p>

    <p>Genç bir adam dirseğimden tutarak, “Merak etmeyin, Bay Banks,” dedi. “O patırtı kesinlikle buraya, bize ulaşamaz. Kanlı Pazartesi’den<a href="../Text/Section0036.xhtml#Footnote0004" id="Backlink0004"><sup>[4]</sup></a> beri her iki taraf da <em>son derece</em> dikkatli davranıyor.”</p>

    <p>“Nereden geliyor sesler?” diye sordum.</p>

    <p>“Ah, limandaki Japon zırhlısı,” dedi. “Mermi kovanları aslında üzerimizden bir yay çizerek geçiyor ve karşıda suyun ötesine düşüyor. Gece olunca manzara hayli seyre değer. Yıldız yağmuru adeta.”</p>

    <p>“Peki, merminin menzili kısa kalırsa ne olacak?” Sadece konuştuğum adam değil, etrafındaki birkaç kişi de bu fikre –bana göre fazla yüksek sesle– güldü. Sonra bir başkası, “Bu konuda Japonlara güvenmemiz lazım. Neticede eğer sakarlık ederlerse kendi cephelerinin arkasını bombalamış olurlar,” dedi.</p>

    <p>“Bay Banks, buyurmaz mısınız lütfen?”</p>

    <p>Birisi bana opera dürbünü uzatıyordu. Elime alınca sanki bir tür sinyal vermişim gibi, kalabalık önümden çekildi ve kendimi açık camların önünde buldum.</p>

    <p>Küçük bir balkona çıktım. Ilık esintiyi hissedebiliyordum ve gökyüzü koyu pembeydi. Hayli yüksek bir noktadan aşağı bakıyordum ve hemen önümüzdeki bina sırasının ardında kanal görünüyordu. Suyun ötesindeki barakaların ve molozların üzerinden gri bir duman akşam semasına yükseliyordu.</p>

    <p>Dürbünü gözlerime yaklaştırdım, ama ayarı tamamen bozuktu ve hiçbir şey göremiyordum. Ayar halkasıyla biraz oynayınca kendimi, yanı başlarında kopmakta olan kavgaya rağmen normal seyrine devam eden gemilerin geçtiği kanala, biraz da hayret içinde bakarken buldum. Tek başına bir kürekçinin yürüttüğü yük teknesi türünden bir şeye gözüm takıldı. Sandıklar ve çuvallarla öylesine yüklüydü ki hemen ötesindeki alçak kanal köprüsünün altından nasıl geçeceğini merak ettim. Ben izlerken tekne hızla köprüye doğru yaklaştı; yükün tepesinden bir ya da iki sandığın suya düşeceğinden emindim. Muharebeyi unutmuş halde birkaç saniye daha dürbünle tekneyi izledim. Gemicinin tıpkı benim gibi taşıdığı yükün kaderine kilitlendiğini, elli metre sağında devam eden savaşın farkında olmadığını görebiliyordum. Sonra tekne köprünün altında kayboldu ve öte tarafa geçip suda zarifçe süzüldüğünü, tehlike arz eden çuvalların da hâlâ yerli yerinde olduğunu görünce rahatlayarak bir iç çektim ve dürbünü indirdim.</p>

    <p>Ben kanalı seyrederken arkamda geniş bir kalabalığın toplanmış olduğunu gördüm. Dürbünü yanımda duran birine verdim ve kimseyi özel olarak muhatap almadan, “Demek ki savaş böyle bir şey. Çok ilginç. Acaba çok zayiat oluyor mu?” diye sordum.</p>

    <p>Sözlerim bir yığın laf edilmesine sebep oldu. Birisi, “Şurada, Çapey’de çok ölü var. Ama Japonlar bir iki gün içinde orayı ele geçirince ortalık sakinleşir,” dedi.</p>

    <p>“Olmayabilir de,” dedi bir başkası. “Kuomintangcılar herkesi şaşırttılar ve bahse girerim, şaşırtmaya devam edecekler. Bahse girerim daha epey bir dayanırlar.”</p>

    <p>Sonra etrafımdaki herkes aynı anda tartışmaya başladı. Birkaç gün, birkaç hafta, ne fark ederdi ki? Çinliler er geç teslim olacaklardı, o halde neden hemen yapmıyorlardı bunu? Neticenin bu kadar basit olamayacağına işaret eden birkaç kişi oldu. Her geçen gün bir şeyler değişiyordu ve birbirini olumsuz etkileyen bir sürü faktör vardı.</p>

    <p>“Ve ayrıca,” dedi biri, benim olduğum tarafa doğru yüksek sesle, “Bay Banks burada değil mi artık?”</p>

    <p>Bu soru belli ki cevaplanma beklentisiyle sorulmuş değildi, ama gene de tuhaf bir şekilde havada asılı kaldı ve bir kez daha bütün bakışlar üzerimde toplanırken kalabalığa bir sessizlik çöktü. Sanki sadece halen içlerinde olduğum balkondaki grup değil de bütün balo salonu sessizliğe gömülmüş, cevabımı bekliyordu. O anın beyanatta bulunmak için (salona girdiğim dakikadan itibaren benden beklenen buydu belki de) çok uygun bir zaman olduğunu fark ettim ve derin bir nefes alıp yüksek sesle konuşmaya başladım:</p>

    <p>“Bayanlar ve baylar. Buradaki vaziyetin fazlasıyla zor bir hal aldığını gayet iyi görebiliyorum. Ve böyle bir zamanda boş vaatlerde bulunacak biri değilim. Ancak eğer bu olayı, çok yakın vadede mutlu bir sonla çözüme kavuşturacağıma dair iyimser olmasaydım buraya hiç gelmezdim, bunu söylemeliyim. Aslında, bayanlar baylar, bu konuda <em>kesinlikle</em> iyimserim. Önümüzdeki hafta ve belki biraz daha uzun bir süre boyunca sabırlı olmanızı rica ediyorum. Ondan sonra, nereye vardığımızı göreceğiz.”</p>

    <p>Sözlerimi noktaladığımda salonda caz orkestrası çalmaya başladı. Bunun tesadüf olup olmadığını bilmiyorum, ama her halükârda konuşmamın gayet hoş bir şekilde sonlanmasına vesile oldu. Salonun dikkatinin üzerimden çekildiğini hissediyor, insanların içeri dönmeye başladığını görüyordum. Ben de salona doğru yöneldim ve masamızı bulmaya çalışırken (bir ara sanki nerede olduğumu unuttum) pistte kızlardan müteşekkil bir dans grubunun gösteriye hazırlandığını fark ettim.</p>

    <p>Çoğu “Avrasyalı” yirmi civarında dansçı, kuş motifli, gayet açık sayılabilecek, birörnek kıyafetler içindeydi. Dansçılar programlarına devam ederken salondakiler neşeli müziğin fonunda hâlâ açık seçik duyulabilen savaş gürültüsüne rağmen suyun karşısında cereyan eden muharebeyi tamamen unutmuşlardı. Bu insanlara göre bir eğlence bitip bir diğeri başlıyordu adeta. Onlara karşı bir tiksinti hissetim ki Şanghay’a geldiğimden beri bunu birkaç kez daha yaşamıştım. Sadece yıllardır olayın icap ettirdiği mücadeleyi vermekte gösterdikleri acınası başarısızlıktan dolayı değil, meselenin inanılmaz komplikasyonlar içeren şu anki korkunç seviyelere gelmesine izin verdikleri için de iğreniyordum onlardan. Buraya geldiğim günden beri beni derinden sarsan şeyse, buradaki herkesin ne kadar önemli mesuliyetler ve mükellefiyetler taşıdığını inatla reddediyor olmasıydı. On beş gündür, alt veya üst kademeden hiçbir vatandaşta bir kez bile dürüstçe suçluluk duygusu uyandığına rastlamadım. Burada, bir başka deyişle, medeni dünyanın tamamım yutmaya hazırlanan bir kasırganın tam göbeğinde, rezil kepaze bir inkâr hali vardı. Bu durum, artık kendi aleyhine işleyen ve tadı kaçmış bir mesuliyet inkârıydı ve sık sık karşılaştığım gibi, kendini züppece bir savunma şeklinde gösteriyordu. Ve işte şimdi, Şanghay’ın sözde seçkinleri, kanalın karşısındaki Çinli komşularının ıstırabına aşağılamayla yaklaşıyorlardı.</p>

    <p>İnsanların kabareyi görebilmek için meydana getirdiği dış hatta ilerliyor ve mide bulantımı kontrol etmeye çalışıyordum ki birinin kolumu çekiştirdiğini fark ettim. Döndüğümde karşımda Sarah’yı buldum.</p>

    <p>“Christopher,” dedi, “bütün gece senin yanına gelmeye çalıştım. Eski dostlarına bir merhaba diyecek zamanın yok mu? Bak, Cecil orada, sana el sallıyor.”</p>

    <p>Kalabalığın içinde Sir Cecil’i tespit etmem biraz güç oldu; salonun uzak bir noktasında, tek başına masada oturmuş hakikaten bana el sallıyordu. Ben de ona el salladım ve Sarah’ya baktım.</p>

    <p>Geldiğimden beri ilk kez karşılaşıyorduk. O gece Sarah’yla ilgili edindiğim intiba, gayet iyi göründüğü yönündeydi. Şanghay güneşi, mutat solgunluğuna müspet bir etkide bulunmuştu. Üstelik dostça sohbetimiz boyunca, tavrı neşeli ve kendinden emindi. Ancak şimdi şimdi, yani dün geceki olayların ardından, o ilk karşılaşmayı etraflıca düşünüyor ve nasıl yanıldığımı anlamaya çalışıyorum. Sarah’nın gülüşünde, özellikle de Sir Cecil’den bahsederken hissettiğim aşırı ihtiyat belki sonradan kavradığım bir şeydi. Ve nezaket icabı edilen sözleri bir yana bırakıp içtenlikle sohbet etmemize rağmen, dün geceden sonra, o akşam sarf ettiği bir söz (ilk duyduğumda da hayli aklımı karıştırmış olan) bütün gün zihnimi meşgul etti.</p>

    <p>Sir Cecil’le beraber burada kaldıkları bir senenin nasıl geçtiğini sormuştum. Sir Cecil’in umduğu başarıyı elde edememesine rağmen, hiç olmazsa insanların kendisine müteşekkir olduğu birçok şey yaptığını söylemişti. O zaman, hiçbir imada bulunmaksızın şunu sormuştum:</p>

    <p>“Şanghay’dan kısa vadede ayrılmak gibi bir planınız yok herhalde?”</p>

    <p>Bunun üzerine Sarah şöyle bir gülmüş, Sir Cecil’in olduğu tarafa bir bakış atıp, “Hayır, şimdilik burada gayet iyiyiz. Metropole Oteli çok konforlu. Öyle alelacele bir yere gideceğimizi hiç sanmıyorum. Birisi imdada yetişmezse tabii,” demişti.</p>

    <p>Bütün bunları –imdada yetişilmesi hususundaki son cümle de dahil olmak üzere– adeta şaka eder gibi söylemişti ve ben de tam olarak ne demek istediğini anlamadığım halde, sırf ona uymak için gülerek mukabele etmiştim. Sonra, hatırladığım kadarıyla Grayson gelip de görünürde düz ve durgun giden bu konuşmayı sonlandırıncaya kadar, İngiltere’deki ortak dostlarımızdan bahsetmiştik.</p>

    <p>Dediğim gibi, ancak şimdi, dün geceden sonra, şu son üç haftadır Sarah ile muhtelif karşılaşmalarımızı yeniden aklımdan geçiriyorum ve o şakacı, tatlı cevabına ilave ettiği son sözleri düşünmeden edemiyorum.</p>
  </div>
</body>
</html>
