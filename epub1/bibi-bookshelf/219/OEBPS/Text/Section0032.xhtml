<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Öksüzlüğümüz</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">Yirmi Birinci Bölüm</h2>

    <p>Sokağı geçerken tabancamı elimde düzgün tutmaya çalıştım. Akira kolunu boynuma dolamıştı ve ağırlığının büyük bölümünü de ben taşımak zorunda kaldığım için, tahmin ediyorum, dışarıdan bakıldığında düşe kalka eve girişimizi gören birini etkilememiz veya gözünü korkutmamız mümkün değildi. Antrede vazo gibi bir şey gördüm; kapıdan sarkan muska biz dokununca tatlı tatlı çınladı. Sonra kızın sesini duydum ve etrafıma bakındım.</p>

    <p>Evin ön kısmı el değmemiş gibi görünüyordu; ama içinde bulunduğumuz odanın arka yarısı tamamen enkaz haline gelmişti. Bugün düşününce, bir havan mermisinin çatıya isabet ederek evin ikinci katını, alt katın arka kısmını ve arka komşu evi harap etmiş olabileceğini söyleyebilirim. Ama o anda sadece ve sadece gözlerimle annemle babamı arıyordum ve tam olarak ne gördüğümden şimdi emin değilim. Baş döndürücü ilk düşüncem fidyecilerin kaçmış olabileceğiydi. Sonra cesetleri görünce ölülerin annem ve babam olduğunu zannedip dehşete kapıldım; bizim yaklaştığımızı gören fidyecilerin annemle babamı öldürmüş olabileceğinden korkuyordum. İtiraf etmeliyim, ardından gelen duygu, odanın farklı yerlerindeki üç cesedin Çinlilere ait olması sebebiyle duyduğum büyük rahatlamaydı.</p>

    <p>Arka tarafta, duvarın yanında muhtemelen küçük kızın annesi olabilecek bir kadının ölüsü vardı. Patlamada oraya fırlamış ve düştüğü yerde kalmış olmalıydı. Yüzünde hayrete düşmüş birinin ifadesi vardı. Kolunun biri dirsekten kopmuştu ve şimdi kopan kısmın kökü adeta havan mermisinin geldiği yönü işaret edercesine yukarı, gökyüzüne bakıyordu. Yıkıntıların içinde, birkaç metre ötede yaşlı bir kadın yine tavandaki deliğe bakıyordu, ağzı aralıktı. Yüzünün bir yanı yanmıştı; ama kan veya belirgin bir yara görmüyordum. Son olarak, durduğumuz yerin en yakınında, peşinden gittiğimiz kızdan yaşça belki biraz büyük olabilecek bir oğlan çocuğu yatıyordu. Üstüne düşen bir rafın altında gizlenmiş gibiydi. Bacaklarından biri kalçadan kopmuş ve şaşırtıcı uzunluktaki bağırsakları bir uçurtmanın süslü kuyruğu gibi hasırın üzerine yayılmıştı.</p>

    <p>“Köpek,” dedi Akira yanımdan.</p>

    <p>Dönüp boş boş baktım, sonra onun bakışını takip ettim. Enkazın tam ortasında, ölü çocuktan biraz ötede, küçük kız dizlerinin üzerine oturmuş, yavaşça önünde uzanmış olan yaralı köpeği okşuyordu. Köpeğin kuyruğu cevaben, zayıf da olsa hareket ediyordu. Yanına dikilip onu seyrederken başını kaldırıp bize bir şeyler söyledi. Sesi gene de sakin ve düzdü.</p>

    <p>“Ne diyor Akira?”</p>

    <p>“Galiba diyor biz köpeğe yardım,” dedi Akira. “Evet. Diyor biz köpeğe yardım.” Sonra, birdenbire gülme krizine tutuldu.</p>

    <p>Küçük kız Akira’yı muhtemelen akıl hastası olarak kabul edip bu defa sadece benimle konuşmaya başladı. Yüzünü köpeğin yüzüne iyice yaklaştırarak eliyle köpeği sevmeye devam etti.</p>

    <p>Arkadaşımın kolundan sıyrılarak ona doğru bir adım yaklaştım ve o esnada Akira kırık bir mobilya parçasının üzerine düştü. Geri dönüp korkuyla ona baktım, ama gülmeye devam ediyordu ve üstelik kız da yalvarmalarına ara vermemişti. Tabancamı bir şeylerin üzerine bırakıp kızın yanına gittim ve omzuna dokundum.</p>

    <p>“Bak... Bütün bunlar...” Farkına varmamış gibi davrandığı etrafımızdaki katliamı gösterdim. “Çok ama çok büyük talihsizlik. Ama bak sen kurtulmuşsun ve gerçekten de, yani kendine güzel bir şeyler kurman mümkün eğer... eğer cesaretini koruyabilirsen...” Sinirlerim tepeme çıkmış şekilde Akira’ya döndüm ve bağırdım: “Akira! Kes şunu artık! Tanrı aşkına, gülünecek hiçbir şey yok, anladın mı? Bu zavallı kızın...”</p>

    <p>Küçük kız bu defa kolumdan yakalamıştı. Gözlerimin içine bakarak tane tane, yavaş yavaş konuşuyordu.</p>

    <p>“Bak, gerçekten,” dedim, “sen çok cesur bir kızmışsın. Sana yemin ederim bunları yapan, tüm bu korkunç şeyleri yapanlar her kimse adaletten kaçamayacaklar. Benim kim olduğumu bilmiyor olabilirsin, ama ben esasında... yani, ben bunun için tam aradığın kişiyim. Söz veriyorum, kaçamayacaklar. Hiç merak etme sen, ben... ben...” Ceketimi karıştırıp duruyordum, neyse ki büyütecimi buldum ve ona gösterdim. “Bak, gördün mü?”</p>

    <p>Ayağımın altında duran kuş kafesine bir tekme atıp annesinin yanına gittim. Belki biraz da alışkanlıktan olsa gerek, dizlerimin üzerine çöktüm ve cesedi incelemeye başladım. Kolun kopma yeri bilhassa temiz görünüyordu, etin içinden fırlamış gibi duran kemikse pırıl pırıl bir beyazlıktaydı, sanki deminden beri cilalanıyormuş gibi.</p>

    <p>O dakikalara dair hatırladıklarım artık pek net değil. Ama tahmin ediyorum tam o sıra, kadının kemiğini büyüteçle inceledikten sonra aniden toparlanıp annemle babamı aramaya başladım. Müteakip durumu kısmen izah edebilmek için şunu söyleyeyim: Akira düştüğü yerde hâlâ katıla katıla gülüyordu ve küçük kız da aynı şekilde, hatta daha ısrarlı bir tonda yardım istemeye devam ediyordu. Bir başka deyişle, atmosfer biraz fazla gergindi; bu durum, evin ayakta alan kısmını neden öylesine altüst ettiğimi bir nebze olsun açıklayabilir.</p>

    <p>Arka tarafta kurşunlarla delik deşik edilmiş küçücük bir oda vardı; oradan başladım. Yerdeki kırık döşeme tahtalarını söküp, kopuk bir masa ayağının yardımıyla ters dönmüş bir dolabın kapaklarını parçaladım. Sonra ilk büyük odaya dönüp, yine elimdeki masa ayağıyla tekmelerime ve diğer darbelerime karşı koymuş ne varsa kırıp dökerek etrafı dümdüz ettim. En nihayet Akira’nın artık gülmediğini, peşimden gelerek omzumdan tutmaya çalıştığını ve kulağıma bir şeyler söylediğini fark ettim. Ona aldırmadım, yaptığım şeye devam ettim, hatta kazayla cesetlerden birine takılıp düştüğümde bile ara vermeden. Akira hâlâ omzumdan çekiştiriyordu ve bir süre sonra tam da bana yardım etmesi gereken kişinin neden işime engel olmaya çalıştığını anlayamadığım için ona döndüm ve bağırmaya başladım:</p>

    <p>“Çekil başımdan! Çekil! Yardım etmeyeceksen git buradan! Git köşene ve gül!”</p>

    <p>“Askerler,” diye fısıldıyordu. “Askerler geliyor.”</p>

    <p>“Çekil başımdan! Annem, babam! Neredeler? Burada değiller! Söyle, neredeler o zaman? Neredeler?”</p>

    <p>“Askerler! Christopher, sus, sakin olma lazım! Sen sakin olma lazım yoksa onlar öldürür biz! Christopher!”</p>

    <p>Yüzünü yüzüme yaklaştırmış, omzumdan sarsıyordu. O anda hakikaten de yakınlarda bir yerlerden sesler geldiğini fark ettim.</p>

    <p>Akira’nın beni odanın arkasına doğru çekip götürmesine engel olmadım. Küçük kızın artık sessiz olduğunu fark ettim; köpeğin başını tatlı tatlı seviyordu. Hayvanın kuyruğu hâlâ arada bir cansızca inip kalkıyordu.</p>

    <p>“Christopher,” diye fısıldadı Akira, telaş içindeydi. “Eğer asker Çinli, ben saklanmak lazım. Ama eğer Japon, sen söylemen lazım benim sana öğrettim kelime.”</p>

    <p>“Hiçbir şey söyleyecek halim yok. Bak dostum, eğer bana yardım etmek istemiyorsan...”</p>

    <p>“Christopher! Asker geliyor!”</p>

    <p>Sendeleyerek odanın öbür tarafına sendeleyerek gitti ve köşede duran bir dolabın içine girdi. Kapısı fazlasıyla hasar görmüş olduğu için bacaklarının alt kısmı ve botlarından biri dışarıdan tamamıyla görünüyordu. Öylesine zavallı bir saklanma gayreti içindeydi ki gülmeye başladım. Hâlâ görülebilir olduğunu ona bildirmek üzereyken, kapıda askerler belirdi.</p>

    <p>İçeri ilk giren asker beni vurmak istedi, ama kurşun arkamdaki duvara isabet etti. Sonra havaya kalkan ellerimi ve yabancı uyruklu bir sivil olduğumu fark edip arkadaşlarına doğru bağırarak bir şeyler söyledi, onlar da içeri doldular. Japon’dular ve hatırladığım bir sonraki şey, üç dört tanesinin silahlarını bana doğrultmuş şekilde hakkımda tartışmaya başladığıydı. Başka askerler de içeri girdi ve ortalığı aramaya koyuldu. Akira’nın saklandığı yerden seslenerek Japonca bir şeyler söylediğini duydum. Askerler dolabın önünde toplandığında ortaya çıktı. Ne Akira askerleri gördüğü için, ne de askerler Akira’yı buldukları için memnun olmuşa benziyorlardı. Küçük kızın etrafında toplanmış diğer askerler de aralarında tartışıyorlardı. Sonra içeri bir subay girdi, askerler hazır ola geçtiler ve odaya bir sessizlik çöktü.</p>

    <p>Subay (genç bir yüzbaşı) odaya şöyle bir göz attı. Çocuğu, sonra beni, sonra da iki asker tarafından kollarından tutulmakta olan Akira’yı süzdü. Bunu, Akira’nın dahil olmadığı Japonca bir müzakere takip etti. Akira’nın yüzüne içinde korkunun da olduğu tevekküllü bir ifade oturdu. Bir kez Yüzbaşı’ya bir şey söylemeye davrandı, ama genç adam hemen sözünü kesti. Hızlıca birkaç şey daha konuşuldu ve askerler Akira’yı götürmek üzere harekete geçtiler. Yüzündeki korku artık belirgindi ama direnmedi.</p>

    <p>“Akira!” diye seslendim. “Akira, nereye götürüyorlar seni? Ne oldu?”</p>

    <p>Akira geri dönüp baktı ve kısacık, sevgi dolu bir şekilde tebessüm etti. Sonra ona refakat eden askerlerin kolları arasında, sokağın içinde kaybolup gitti.</p>

    <p>Genç Yüzbaşı çocuğu seyrediyordu, bana dönüp, “Siz İngiliz misiniz?” diye sordu.</p>

    <p>“Evet.”</p>

    <p>“Lütfedin beyefendi, burada ne yapıyordunuz?”</p>

    <p>“Ben...” etrafıma bakındım. “Ben annemle babamı arıyordum. Adım Banks, Christopher Banks. Tanınmış bir dedektifim ben. Belki daha önce duy...”</p>

    <p>Nasıl devam edeceğimi bilemedim; hem, epey bir zamandır ağlıyor olduğum için Yüzbaşı yanlış bir intiba edinebilirdi. Yüzümü sildim ve, “Buraya annemle babamı bulmak için geldim. Ama burada değiller. Çok geç kaldım,” dedim.</p>

    <p>Yüzbaşı enkaza, cesetlere, can vermekte olan köpekle başındaki kıza bir kez daha baktı. Sonra gözlerini benden ayırmadan yanındaki askere bir şeyler söyledi. En nihayet bana, “Lütfen beyefendi, benimle gelir misiniz?” dedi.</p>

    <p>Kibar ama gene de sert bir hareketle sokağa doğru onun önünden gitmemi işaret etti. Silahını kabzasına koymamıştı ama bana doğrultmuş da değildi.</p>

    <p>“Bu küçük kız çocuğunu,” dedim, “emin bir yere götürür müsünüz onu?”</p>

    <p>Hiçbir şey söylemeden yüzüme baktı. Sonra, “Lütfedin beyefendi, siz şimdi yürüyün,” dedi.</p>

    <p class="paragraf">Japonlar bana genel olarak iyi baktı. Karargâhlarında (evvelce itfaiye olarak hizmet veren bir yer) beni arkada, küçük bir odada tutup yiyecek ve içecek verdiler. Ne zaman aldığımı bile hatırlamadığım birkaç yaraya doktor müdahale etti. Ayağımı sardılar ve hatta büyükçe bir asker botu bile verdiler. Benden sorumlu olan askerler İngilizce bilmiyor, esir mi misafir mi olduğumdan emin olamıyorlardı. Ama bunları düşünemeyecek kadar yorgundum ve odaya kurdukları portatif yatakta yarı uyur yarı uyanık halde birkaç saat yattım. Üzerime kilit vurulmamıştı; aslında hemen yanımdaki oda olan büronun kapısı güzelce kapanmadığı için, uyanık olduğum zamanlarda Japonca edilen bir münakaşayı veya tahminen benim hakkımdaki bir telefon görüşmesinin bağırış çağırışını duyuyordum. Şimdi hatırlayınca düşünüyorum da, sanırım o süre boyunca ateşim çıkmıştı ve uyku ile uyanıklık arasında gidip gelirken, sırf son birkaç saatin olayları değil, son birkaç haftanın olayları kafamın içinde dönüp durdu. Sonra yavaş yavaş, teker teker zihnimdeki perdeler kalktı ve öğleden sonra, Albay Hasegava’nın gelişiyle uyandırıldığımda, bütün bu olaylarla ilgili beni meşgul eden her şey tamamen yeni ve açık bir görüntüye kavuştu.</p>

    <p>Albay Hasegava (kırklarında, ufak tefek bir adam) nazikçe kendini tanıtıp şöyle dedi: “Sizi iyi gördüğüme memnun oldum Bay Banks. Tahmin ederim ki askerlerimiz size iyi baktılar. Sevinerek söyleyeyim, sizi Britanya Konsolosluğu’na götürmek üzere talimat almış bulunuyorum. Bir an evvel yola çıkabilir miyiz acaba?”</p>

    <p>“Doğrusu Albayım,” dedim ihtiyatlı bir şekilde ayağa kalkarak, “beni başka bir yere götürebilir misiniz diye rica edecektim. Nasıl desem, acil bir şey bu. Tam adresi bilemiyorum, ama Nanking Yolu’ndan çok uzak olmasa gerek. Belki siz de biliyorsunuzdur. Plak satan bir dükkân.”</p>

    <p>“Plak almanız mı icap ediyor?”</p>

    <p>İzah edecek halim yoktu, o yüzden sadece, “O dükkâna mümkün olduğunca çabuk ulaşmam, çok ama çok mühim,” dedim.</p>

    <p>“Maalesef efendim, bana verilen talimata göre sizi derhal Britanya Konsolosluğu’na teslim etmek zorundayım. Korkarım, aksini yapmak son derece tatsız sonuçlar doğuracaktır.”</p>

    <p>Derin bir iç çektim. “Haklısınız Albay. Hem zaten, düşünüyorum da, çoktan geç kaldım galiba.”</p>

    <p>Albay kol saatine bir göz attı. “Evet, korkarım, dediğiniz gibi. Fakat bir zahmet, hemen yola çıkabilirsek, sevdiğiniz müziklere asgari bir gecikmeyle kavuşmuş olacaksınız.”</p>

    <p>Yolu, albayın yaverinin kullandığı üstü açık bir askeri araçla katettik. Güzel bir gündü ve gün ışığı Çapey yıkıntılarını pırıl pırıl aydınlatmıştı. Yolumuz enkazdan temizlenmiş olmasına rağmen (aslında molozlar sadece öbek öbek yol kenarına yığılmıştı) yavaş ilerliyorduk ve zemin çukurlarla doluydu. Bazen hiç hasar görmemiş bir yoldan geçtiğimiz oluyordu; fakat bir köşeyi döner dönmez moloz yığınına dönmüş evlerle karşılaşıyorduk. Ayakta kalabilmiş her bir telgraf direği ise belli bir açıyla duruyor, dolaşık tellerle birbirine kenetleniyordu. İşte böyle, yerle bir olmuş mahallelerin birinden geçerken, uzaktaki fırınların uzun bacaları gözüme takıldı.</p>

    <p>“İngiltere şahane bir ülke,” diyordu Albay Hasegava. “Sakin, ciddi ve her şeyin yerli yerinde olduğu. Yeşil, güzel araziler. Hâlâ gözümde tüter. Ve tabii edebiyatınız. Dickens, Thackeray. <em>Uğultulu Tepeler.</em> Sizin Dickens’a bilhassa düşkünüm.”</p>

    <p>“Albay, bu konuyu açtığım için bağışlayın, ama dün askerleriniz beni bulduğunda, yanımda biri vardı. Bir Japon askeri. Ona ne oldu, bir bilginiz var mı acaba?”</p>

    <p>“O asker. O askere ne olmuş olabileceğinden emin değilim.”</p>

    <p>“Acaba onu yeniden nerede bulabilirim diye merak ediyordum.”</p>

    <p>“Yeniden bulmak mı?” Albayın yüzü ciddileşmişti. “Bay Banks, size tavsiyem, artık o askerle ilgili olarak kendinizi yormamanız olacak.”</p>

    <p>“Albay Hasegava, size göre o asker kabahat olarak görülecek bir şey mi yaptı?”</p>

    <p>“Kabahat mi?” Gözümüzün önünden geçmekte olan yıkıntılara ince bir tebessümle baktı. “O askerin düşmana istihbarat vermiş olduğu nerdeyse muhakkak. İstihbaratla pazarlık ettiği için serbest bırakılmış olması kuvvetle muhtemel. Anladığım kadarıyla siz kendi ifadenizde de onu Kuomintang hattının yakınlarında bulduğunuzu söylemişsiniz. Korkaklık ve ihanetin işareti bu.”</p>

    <p>İtiraz edecektim ki Albay’la ters düşmenin ne Akira’ya ne de bana bir faydası olacağını fark ederek bundan vazgeçtim. Benim sessiz kalmam üzerine, “Fazlası insana iyi gelmiyor, fazla duygusallık,” dedi.</p>

    <p>Etkileyici aksanına rağmen söylediği son kelimede bocaladığı için o kelime ağzından “duy-gu-şal-lık” olarak çıkmıştı. Ettiği laf sinirlerimi bozduğu için de cevap vermeden başımı çevirdim. Fakat kısa bir süre sonra daha anlayışlı bir sesle sordu:</p>

    <p>“Bu dediğiniz asker. Daha önce bir yerden mi tanıyorsunuz onu?”</p>

    <p>“Tanıdığımı sanıyordum. Çocukluğumdan kalma bir arkadaşım olduğunu sanıyordum. Ama şimdi o kadar da emin değilim. Bir sürü şeyin benim zannettiğim gibi olmadığını görüyorum.”</p>

    <p>Albay evet anlamında başını salladı.</p>

    <p>“Çocukluğumuz şimdi nasıl da uzak. Bütün bunlar...” Yol aldığımız aracın dışını, etrafımızı gösterdi. “Bu çekilen acı. Japon şairlerden biri, saray erkânından bir hanım, bunun ne denli üzücü olduğunu yıllar önce yazmıştı. Büyüdüğümüzde çocukluğumuzun bize nasıl yabancı bir ülke olarak göründüğünü.”</p>

    <p>“Esasında Albay, benim için yabancı bir ülke filan değil. Birçok yönden bütün hayatımı geçirdiğim yer aslında. Benim ayrılık yolculuğum ancak şimdi başlıyor.”</p>

    <p>Japon kontrol noktalarını geçip Hongkiy’e, Uluslararası Yerleşim’in kuzey mahallelerine geldik. Buralarda da savaşın bıraktığı tahribatın yanı sıra, telaşlı bir askeri hazırlığın işaretleri vardı. Yığın yığın kum torbaları, arkası asker yüklü kamyonetler gördüm. Kanala yaklaşırken Albay şöyle dedi:</p>

    <p>“Sizin gibi Bay Banks, ben de müzik tutkunuyum. Özellikle Beethoven, Mendelsson, Brahms. Chopin’i de severim. Üçüncü sonatı harikuladedir.”</p>

    <p>“Sizin gibi kültürlü bir insan,” dedim, “tüm bunlara bakınca yazık ettiğini hissediyor olsa gerek. Yani ülkenizin Çin’i işgal etmesiyle ortaya çıkan bu katliam.”</p>

    <p>Öfkelenecek diye korkmuştum, ama sakince gülümseyerek cevap verdi: “Katılıyorum, yazık ettiğimizi düşündürtecek kadar üzücü. Fakat Japonya, sizinki gibi büyük bir ülke olmak istiyorsa Bay Banks, bunlar gerekli. Tıpkı bir zamanlar İngiltere için gerekli olduğu gibi.”</p>

    <p>Bir süre sessiz kaldık. Sonra, “Dün Çapey’de, eminim, can sıkıcı şeyler görmüşsünüzdür,” dedi.</p>

    <p>“Evet. Çok can sıkıcı şeyler.”</p>

    <p>Birdenbire beni irkilten garip bir kahkaha attı. “Bay Banks,” dedi, “farkında mısınız acaba, ufukta görünen nice can sıkıcı şeyden haberiniz var mı?”</p>

    <p>“Çin’i ilhak etmeye devam ettiğiniz müddetçe, eminim...”</p>

    <p>“Affedersiniz beyefendi.” İyice coşmuştu. “Ben bir tek Çin’den bahsetmiyorum. <em>Bütün dünya,</em> Bay Banks, koskoca dünya çok geçmeden savaşa sürüklenecek. Sizin Çapey’de şahit olduğunuz şey, dünyanın yakında başına geleceklerin ancak küçücük, minicik bir parçası olacak niteliktedir!” Bunları muzaffer bir edayla söylemişti; ama sonra başını kederle iki yana salladı. “Korkunç olacak,” dedi sessizce. “Korkunç olacak. Tahmin bile edemezsiniz, beyefendi.”</p>

    <p class="paragraf">Döndükten sonraki ilk birkaç saati pek hatırlamıyorum. Fakat sanıyorum Britanya Konsolosluğu’na Japonlara ait askeri bir araçla teslim edilmem ve şöyle ilk bakışta serserinin biri gibi görünüyor olmam, zaten yüreği ağzına gelmiş bir topluluğun moralini yükseltecek etkiyi yapmadı. Yetkililerin bizi karşılamak üzere dışarı koşturduklarını hatırlar gibiyim. Bir de binaya girerken merdivenlerden hızla inen Konsolos’un yüzünü. Bana neler söylediğini bilmiyorum ama sanırım ben, kendisiyle selamlaşmadan bile olabilir, şunları söyledim:</p>

    <p>“Bay George, beni hemen, hatta derhal memurunuz MacDonald’la görüştürmenizi rica ediyorum.”</p>

    <p>“MacDonald mı? John MacDonald mı? İyi de dostum, onunla ne için görüşmek isteyesin ki? Bak, senin dinlenmen lazım. Doktor muayene edecek...”</p>

    <p>“Biliyorum, kabul ediyorum, dışardan pek kötü görünüyorum. Merak etmeyin, gidip biraz elimi yüzümü yıkarım. Ama lütfen, MacDonald’ı çağırtın. Çok önemli.”</p>

    <p class="paragraf">Konsolosluk binasının içinde misafir edildiğim odada sıcak bir banyo yapıp tıraş oldum. Bu esnada bir yığın insan kapımı çalıp durdu. Bunlardan biri aslında ciddi şekilde yaralı olduğumu kendisinden sakladığıma ikna olmuş gibi duran ve beni yarım saatten fazla muayene eden bir İskoç doktordu. Öbürleri nasıl olduğumu sormak üzere gelip gittiler ve en azından üç kişiyi MacDonald’ın orada olup olmadığını öğrenmesi için sabırsızlıkla geri gönderdim. Yerini tespit edemedikleri türünden müphem cevaplar aldıktan sonra da, akşam yaklaştıkça yorgunluktan –veya belki doktorun verdiği bir şeyin etkisiyle– derin bir uykuya daldım.</p>

    <p>Ertesi sabaha kadar deliksiz bir uyku çektim. Odama kahvaltı getirttim ve ben uyurken Cathay’dan konsolosluğa getirtilmiş temiz kıyafetlerimi giydim. Kendimi çok daha iyi hissediyordum ve MacDonald’ı o gün, orada bulmaya kararlıydım.</p>

    <p>Son görüşmemiz münasebetiyle MacDonald’ın bürosunun yerini hatırlayabileceğimi düşündüm; ama konsolosluk binası epey şaşırtmacalı bir yerdi ve karşıma çıkan kişilerden defalarca nerede olduğumla ilgili yardım istemek zorunda kaldım. Hâlâ tam olarak yönümü bulamadan merdivenlerin birinden iniyordum ki aşağıda, sahanlıkta Sir Cecil Medhurst’ü gördüm.</p>

    <p>Etrafındaki gri taşlık, büyük pencerelerden içeri dolan sabah güneşiyle aydınlanıyordu. Katta ondan başka kimse yoktu ve Sir Cecil, ellerini arkasında kavuşturmuş, hafifçe öne eğilerek konsolosluğun bahçesini seyrediyordu. İlkin merdivenlerden dosdoğru yukarı çıkmayı düşündüm, ama binanın sakin bir kısmındaydık ve ayak sesimin onun yukarı bakmasına sebep olması kuvvetle muhtemeldi. O yüzden basamakları inmeye devam ettim ve yanına geldiğimde sanki ona yaklaşmakta olduğumun zaten farkındaymış gibi bana döndü.</p>

    <p>“Merhaba dostum,” dedi. “Duydum ki yeniden buralardaymışsın. Sen ortadan kaybolunca epey bir panik oldu, gerçekten. İyi misin?”</p>

    <p>“Evet. İyiyim, teşekkür ederim. Sadece bu ayağım biraz acayip. Pabucuma sığmıyor sanki.”</p>

    <p>Yüzüne vuran güneşte yorgun ve yaşlanmış görünüyordu. Pencereye dönüp dışarı baktı. Yanına giderek ben de dışarı baktım. Aşağıda üç Sih polis memuru bahçeye kum torbaları yığmakla meşguldü.</p>

    <p>“Gitti. Duymuşsundur herhalde.”</p>

    <p>“Evet.”</p>

    <p>“Tabii, sen de aynı zamanda ortadan yok olunca hemen... şey diye düşündüm. Belki başkaları da aynı şeyi düşündü hatta. Bu sabah o yüzden gelmek istedim. Özür dilemek için. Ama uyuduğunu söylediler. Ben de o yüzden... işte, burada öyle oyalanıyordum.”</p>

    <p>“Özür dilemeyi gerektirecek bir şey yok, Sir Cecil.”</p>

    <p>“Evet, var. Galiba geçen akşam birkaç laf ettim. Yani, bilmeden, anlıyor musun? Tabii herkes biliyor, kendi kendimi küçük düşürdüğümü. Ama olsun, gene de istedim ki buraya gelip, bunları izah edeyim.”</p>

    <p>Çinli hamalın biri, yine kum torbalarıyla dolu bir el arabasını ittiriyordu. Sih polis memurları el arabasını boşaltmaya başladı.</p>

    <p>“Mektup gibi bir şey bıraktı mı?” diye sordum, sesimin kayıtsız çıkmasına gayret ederek.</p>

    <p>“Hayır. Ama bu sabah elime bir telgraf geçti. Makao’daymış, biliyor musun? ‘İyiyim, emniyetteyim,’ diyor.” Sonra bana döndü ve koluma yapıştı. “Bak Banks, onu sen de özleyeceksin biliyorum. Bir taraftan, biliyor musun, keşke seninle kaçıp gitseydi diyorum. Çünkü biliyorum ki seni... senden hep çok iyi bahsederdi.”</p>

    <p>“Şoke olmuş olmalısınız,” diyebildim, bir şeyler söyleme ihtiyacı hissettiğim için.</p>

    <p>Sir Cecil başını çevirdi ve bir süre aşağıdaki polisleri seyretti. “Olmadım aslında. Doğrusunu istersen yani, şoke filan olmadım.” Sonra devam etti: “Ona hep gitmesini söyledim, gidip aşkı bulması gerektiğini anlattım, gerçek aşkı, anlıyor musun? Hak ettiği şey o, sence de öyle değil mi? Şimdi işte gittiği yer orası. Gerçek aşkı bulacağı yer. Ve belki bulacaktır da. Uzaklarda, Güney Çin Denizi’nde bir seyyahla karşılaşır. Romantik bir kadına dönüşmüştü. Onu serbest bırakmaya mecburdum.” Gözleri yaşla dolmuştu.</p>

    <p>“Şimdi ne yapmayı düşünüyorsunuz efendim?” diye sordum nazikçe.</p>

    <p>“Ne yaparım? Kim bilir ne yaparım. Memlekete dönmek lazım sanırım. Evet, sanırım öyle olacak. Memlekete döneceğim. Buradaki ufak tefek borçları öder ödemez.”</p>

    <p>Arkamızda, yukarıdan gelen ayak seslerinin farkındaydım; sesler yaklaşarak yavaşlayınca ikimiz birden döndük. Belediye Meclisi’nde görevli Grayson denen memuru görmek canımı sıktı.</p>

    <p>“Günaydın Bay Banks. Günaydın Sir Cecil. Bay Banks, sizi yeniden aramızda görmekten çok memnunuz.”</p>

    <p>“Teşekkür ederim Bay Grayson.” Ve orada, merdivenlerin son basamağında durarak aptalca sırıtmaya devam ettiği için, “Herhalde Jessfield Parkı’ndaki törenle ilgili hazırlıklar istediğiniz gibi ilerliyordur,” dedim.</p>

    <p>“Ah, evet, evet.” Kahkaha olup olmadığını anlayamadığım bir şekilde güldü. “Ama şu anda Bay Banks, sizi başka bir şey için arıyordum; çünkü duyduğum kadarıyla Bay MacDonald’la görüşmek istiyormuşsunuz.”</p>

    <p>“Evet, aynen öyle. Aslında ben de tam onun bürosuna gidiyordum.”</p>

    <p>“Ah, anladım. Ama kendisi her zamanki malum bürosunda değil. Buyurun efendim, benimle gelirseniz, sizi ona götüreyim.”</p>

    <p>Sir Cecil’in omzunu hafifçe sıktım (gözyaşlarını gizleyebilmek için cama dönmüştü) ve hızla Grayson’ın peşinden gittim.</p>

    <p>Beni binanın terk edilmiş bir bölümünün içinden geçirdi, sonra sıra sıra büroların bulunduğu bir koridora geldik. Birilerinin telefonda konuştuklarını duydum ve kapının birinden çıkan görevli Grayson’a başıyla selam verdi. Grayson bir başka kapıyı açtı ve beni içeri buyur etti.</p>

    <p>Geniş bir yazı masasının kapladığı küçük ama eksiksiz bir büroydu. Odada kimse olmadığından eşikte durmuştum; ancak Grayson beni içeri doğru hafifçe ittirdi ve kapıyı kapattı. Sonra masanın başına gitti, oturdu ve öndeki boş iskemleyi eliyle işaret etti.</p>

    <p>“Bay Grayson,” dedim, “saçma sapan oyunlar oynamaya hiç vaktim yok.”</p>

    <p>“Özür dilerim,” dedi Grayson. “MacDonald’ı görmek istediğinizi biliyorum. Fakat, bakın, MacDonald’ın yetki alanı protokoldür. Vazifesini iyi ifa eden biridir, ama alanının bununla sınırlı olduğunu söylemek zorundayım.”</p>

    <p>Sabrımın taşmakta olduğunu ifade eden bir şekilde iç çektim; ama ben lafıma başlayamadan Grayson devam etti:</p>

    <p>“Biliyor musunuz dostum, MacDonald’ı göreceğim diye tutturduğunuzda beni kastettiğinizi tahmin ettim. Görüşmeniz gereken kişi benim.”</p>

    <p>O anda Grayson’daki değişikliğin farkına vardım. Sokulgan ve yılışık havasından eser yoktu ve masanın arkasından sabit bakışlarıyla beni izliyordu. Konuyu bunca geç kavrayabildiğim gerçeği yüzüme aksedince, iskemleyi bir kez daha işaret etti.</p>

    <p>“Lütfen, oturun ve rahat edin dostum. Ve bakın, buraya geldiğinizden beri başınıza iş açmış olduğum için de özür dilerim. Ama anlamanız lazım, diğer Kuvvetlerin canını sıkacak bir şey yapmamanız için temkinli olmak zorundaydım. Şimdi, ne diyorduk, bildiğim kadarıyla Sarı Yılan’la bir görüşme talep ediyorsunuz.”</p>

    <p>“Evet, Bay Grayson. Böyle bir şeyi ayarlayabilir miydiniz acaba diyordum.”</p>

    <p>“Tesadüfen, siz buralarda yokken yani, nihayet bize de bir cevap verildi. Bütün taraflar ricanızı kabul etmiş gibi görünüyor.” Sonra öne doğru eğildi ve, “Evet, Bay Banks, o halde sona yaklaştığınızı düşünüyor musunuz?” diye sordu.</p>

    <p>“Evet, Bay Grayson. Sanırım, nihayet sona yaklaşıyorum.</p>

    <p class="paragraf">Sonra işte, dün gece saat on birden sonra Çin Gizli Servisi’nden iki memurun refakatinde bir arabada, kendimi Fransız Mahallesi’nin şık semtlerinin içinden geçerken buldum. İki tarafı ağaçlarla süslü bulvarlardan, kimisi yüksek duvarların veya ağaçlıkların arkasında gizlenmiş, büyük, güzel evlerin önünden geçip gittik. Sonra muhafızların uzun ceketli ve kepli adamlardan teşkil edilmiş olduğu büyük, demir bir kapıdan girip çakıl taşı dökülmüş büyük avluda durduk. Karşımızda dört veya beş kat yüksekliğinde, karanlık bir ev vardı.</p>

    <p>İçerdeki ışıklar çok zayıftı ve gölgelerin içinde, hemen her köşeden bir muhafız beliriyordu. Refakatçilerimin peşi sıra ortadaki büyük merdivenlerden çıkarken, bu evin yakın zamana kadar zengin bir Avrupalıya ait olduğu ve şimdi, bir sebepten Çinli yetkililerin eline geçtiği izlenimine kapıldım. Batı ve Çin sanatlarının nadide örneklerinin hemen yanına kaba saba ihtarnameler, planlar, şemalar ve çizelgeler çivilenmişti.</p>

    <p>İkinci katta, çıkarıldığım odanın dekoruna bakarak burada yakın zamanda bir bilardo masasının bulunduğuna hükmettim. Odanın ortasında, beklerken turlamak zorunda kaldığım lüzumsuz genişlikte bir alan vardı. Yirmi yirmi beş dakika sonra, çakıllı avluya başka arabaların geldiğini duydum; ama pencereye yaklaştığımda evin yan cephesindeki bahçeye baktığımı, dolayısıyla ön taraftaki herhangi bir şeyi görmemin mümkün olmadığını anladım.</p>

    <p>Yarım saat kadar sonra neyse ki beni almaya geldiler. Bir kat çıktık ve muhafızların sıralandığı bir koridordan geçtik. Sonra refakatçilerim durdu ve içlerinden biri birkaç metre ilerideki bir kapıyı gösterdi. Son kısmı tek başıma yürüdüm ve büyük bir çalışma odası diyebileceğim türden bir salona girdim. Ayağımın altı kalın dokulu bir halıyla, duvarlar da neredeyse tamamen kitapla kaplıydı. En arkada, ağır perdelerin kapattığı büyük pencerelerin olduğu yerde, her iki tarafında birer iskemle olan bir yazı masası vardı. Yazı masasının üzerinde yanan lambadan sıcak bir ışık yayılıyordu; ama gene de odanın büyük bir kısmı gölgeler içindeydi. Ben durup etrafımı incelerken birisi masanın başından kalktı, dikkatlice etrafından dolaştı ve kendi kalkmış olduğu iskemleyi eliyle işaret etti.</p>

    <p>“Buraya otursana, Pisicik,” dedi Philip Amca. “Hatırlıyorsun, değil mi? Benim, koltuğuma oturmayı ne çok severdin.”</p>
  </div>
</body>
</html>
