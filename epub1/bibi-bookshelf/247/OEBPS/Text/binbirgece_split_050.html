<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_49">TEMBEL MEHMED’LE TILSIMLI MAYMUN</h1>

  <p class="normal">Bir gün, Harun Reşid, sarayında, tahtının üzerinde kurulu oturuyormuş. Harem dairesinden bir zenci kölesi girmiş. Kölenin elinde zümrütlerle, yakutlarla ve daha nice nice kıymetinde paha yetmez taşlarla bezenmiş bir taç varmış.</p>

  <p class="normal">Köle, yerleri öptükten sonra Harun Reşid’in önünde durarak:</p>

  <p class="normal">— “Halifem, kölenizi Zübeyde Hatun gönderdi. Elimde tuttuğum taç, kendilerinin yaptırdığı bir taçtır. Bunun her tarafı bitmiş, taşları konmuş; lâkin tepesi için münasip güzellikte ve büyüklükte bir taş bulunamıyormuş. Zübeyde Hatun tacın tepesine yaraşacak bir elmas bulmak için kendi hazinesini alt-üst etti. Lâkin bir türlü münasip bir taş bulamadı. Onun için tacı size gönderdi ki, lütfediniz, kerem ediniz ve bu taca yaraşır koca bir elmas tanesi bulunuz.” demiş ve eğilerek yeri öptükten sonra el-pençe divan durmuş, Harun Reşid’in cevabını beklemiş.</p>

  <p class="normal">Halife ellerini çırpmış. İçeri birkaç zâbitle beraber sarayın hazinecibaşısı gelmişler. Harun Reşid kendi hazinesinin gözden geçirilmesini ve taca münasip bir elmasın bulunmasını emretmiş.</p>

  <p class="normal">Zâbitlerle hazineci başı sarayın alt katına inmişler, Halifenin hazinesini aramışlar, taramışlar, lâkin tacın kıymetine, güzelliğine uyacak bir taş bulamamışlar. meyus meyus Halifeye dönerek münasip bir elmas bulamadıklarını söylemişler. Harun Reşid’in canı sıkılmış:</p>

  <p class="normal">— “Nasıl olur?” demiş, “Ben halife olayım, dünyanın padişahlarının padişahı olayım da, hazinemde şu taca göre bir elmas bulunmasın! Sizlere yazıklar olsun! Haydi, önümden yıkılınız, dosdoğru çarşıya gidiniz ve bütün dükkânları arayıp istediğimi bulmayınca geri dönmeyiniz!...” diye bağırmış.</p>

  <p class="normal">Gerek zâbitler, gerek hazine ağası, korkudan titreye titreye dışarı çıkarak soluğu çarşıda almışlar. Elmas bulmak için uğramadıkları yer, soruşturmadıkları tüccar kalmamış. Fakat bir türlü istedikleri taşı bulamamışlar. İhtiyar tüccarlardan bir-ikisi:</p>

  <p class="normal">— “Yahu siz çarşıyı boşuna arıyorsunuz, biz buranın kırk yıllık kocamış kurtlarıyız, çarşıda ne var, ne yok biz bilmezsek, kim bilir? Aradığınız taşı bulsanız bulsanız, ancak Basra’da Tembel Mehmed’de bulursunuz.” diye sağlık vermişler.</p>

  <p class="normal">Zâbitler ve hazine ağası, bu taşı yaratacak değillermiş ya! Onun için tekrar saraya dönmüşler. Yaptıklarını ve duyduklarını Harun Reşid’e bildirmişler.</p>

  <p class="normal">Halife, veziri Cafer’i çağırmış. Basra’da Vali Muhammed Zeynî’ye bir mektup yazarak Tembel Mehmed’in hemen Bağdat’a gönderilmesini tembih etmesini emretmiş. Vezir, Halifenin önünde mektubu yazmış ve Mesrur ile Basra’ya göndermiş.</p>

  <p class="normal">Mesrur, Basra’ya varmış. Mektubu Vali Mehmed Zeynî’ye teslim etmiş.</p>

  <p class="normal">Vali mektubu okuyunca, en büyük zâbitlerinden birkaçını Mesrur’un yanına katarak onları Tembel Mehmed’e göndermiş. Tembel Mehmed’in kapısını çalmışlar. Şatafatlı elbiselere bürünmüş bir köle kapıyı açmış. Mesrur ona:</p>

  <p class="normal">— “Çabuk git, efendine haber ver. Harun Reşid onu istiyor!” demiş.</p>

  <p class="normal">Köle gitmiş, biraz sonra Tembel’in kendisi gelmiş. Mesrur’un önünde yeri öpmüş:</p>

  <p class="normal">— “Halifenin her emrini yerine getirmek boynumuzun borcudur. Onun emirlerini memnuniyetle telâkki ederiz. Maal-memnuniye Bağdat’a giderim. Yalnız ne olur fakirhâneyi bir teşrif buyursanız, içeri girip biraz dinlenseniz?” demiş.</p>

  <p class="normal">Mesrur:</p>

  <p class="normal">— “Efendim Halifenin emirleri pek kat’îdir. Son derece acele etmekliğimizi tekrar tekrar tembih etmişti. İnşallah başka bir vakit gelir, misafiriniz oluruz.” diye cevap vermiş.</p>

  <p class="normal">Lâkin Tembel:</p>

  <p class="normal">— “Acele ederiz efendim, lâkin bazı ufak tefek işlerim vardır. Buradan ayrılmadan evvel onları çarçabuk yoluna koymak icap eder. Siz içeriye buyurunuz ve hiç olmazsa bir dakika misafir kalınız. Sonra hep birden kalkar gideriz!” diye yalvarmış. Daha ne diller dökmüş. Mesrur ile zâbitler kanmışlar. Tembel’in evine girmişler.</p>

  <p class="normal">İlk geçitte bir de ne görsünler? Avluya kadar giden yolun iki tarafı kırmızı altınla işlenmiş. Tavanlardan yerlere kadar mavi perdeler asılmış. Büyük bir kapıdan avluya geçmişler. Birdenbire elli kadar köle koşmuşlar, misafirleri o büyük kapıdan istikbal etmişler. Meğerse orası hamammış.</p>

  <p class="normal">Hamam, renk renk mermerlerden yapılmaymış. Her tarafında ince ince işlenmiş arabeskler varmış. Hele kurnaların böylesine Harun Reşid’in sarayında bile rast gelmemiş. Kurnalara sıcaklı soğuklu çifte musluklardan çiçek suları akmış. Derken efendim, hamama birçok tellâklar sökün etmişler. Ellerinde ipekli lifler, gülkurusuyla yoğrulmuş, temiz kum topları varmış. Misafirler üzerine ipek halılar serili göbek taşlarına yan gelmişler. Onlara şerbetler ikrâm edilmiş. Oğulmuşlar, yıkanmışlar, vücutlarına türlü türlü kokulu yağlar sürmüşler.</p>

  <p class="normal">Mesrur ile zâbitler hamamdan çıkınca, bu sefer önlerine başka başka köleler çıkmışlar. Misafirlere elmaslı, incili elbiseler giydirmişler ve Tembel’in yanına götürmüşler.</p>

  <p class="normal">Tembel, koca bir minderin üzerine yatmış. Minder diyoruz ama o minderin yanında padişahların tahtları, otağları kaç para edermiş? Minderin üstüne tavandan üzerleri inciler ve zebercetlerle işlenmiş perdeler sarkıyormuş. Bunların üzerindeki işlemeler o kadar ince, o kadar hünerliymiş ki, değme örümcek, ağını bu kadar ustalıkla öremezmiş. Hele minderin ötesine berisine atılan yastıkların güzelliğini saymaya insanın dili yetmezmiş.</p>

  <p class="normal">Mesrur oraya girince Tembel, hürmetle ayağa kalkarak onu yanı başına, minderin üzerine oturtmuş. Herif bir elini çırpmış, elli tane köle yerleri öperek odaya dalmışlar. Tembel, yemek sofralarının getirilmesini emretmiş.</p>

  <p class="normal">Derken efendim, birbiri arkasına odaya sofralar getirilmeye başlanmış. Her sofranın gelişinde Mesrur şaşırıp kalıyormuş. Yemek kaplarının her birisinin üstünde yüz binlerce altın kıymetinde taşlar varmış. Ya masaların yapılışlarındaki ve oymalarındaki hüner! Üzerlerindeki taşlardan kat kat daha kıymetliymiş. Mesrur, farkına varmadan parmaklarını ısırmış ve Tembel’e:</p>

  <p class="normal">— “Vallâhi ben dünya gezmiş, güngörmüş, padişahlara misafir kalıp onlarla konuşmuş bir adamım. Lâkin dünyanın hiçbir tarafında burada gördüğüm nâdir şeylerin misline rast gelmedim!” diye hayret izhar etmiş.</p>

  <p class="normal">Sofraların üzerindeki yemekler hep Çin fağfurundan çanaklar içindeymiş. İçkiler en berrak, en renkli tirâşîde<sup class="calibre3"><a href="../Text/binbirgece_split_366.html#footnote-100-274" id="footnote-100-274-backlink">[274]</a></sup> billur bardaklar ve kadehler içindeymiş.</p>

  <p class="normal">Neyse, sözü uzatmayalım. Gerek Tembel, gerek misafirleri karınlarını doyurmuşlar, kana kana içmişler. Bu iş de olup bittikten sonra Mesrur, Tembel’e dönerek:</p>

  <p class="normal">— “Efendim” demiş, “misafirperverliğinize karşı, size ne kadar teşekkürler etsek azdır. Yalnız burada artık daha fazla kalmaklığımız imkânsızdır. Bağdat’tan hareket ederken Harun Reşid pek acele etmekliğimizi bizlere tekrar tekrar tembih etmişti. Buraya geleli epeyce vakit geçmiştir. Artık bizim sizi teşyî’ etmemize müsaade buyurunuz!”</p>

  <p class="normal">Tembel:</p>

  <p class="normal">— “Dünyada en büyük emelim, Halife Hazretlerinin emrine itaattir. Lâkin kendilerini arzu ettiğim gibi memnun edebilmek için, buradan bazı şeyler tedârik etmek icap edecek. Bu eşya ise ancak yarın hazır olacak. Artık geciktiğimiz kadar geciktik. Bu gece de sabrediniz, yarın şafakla beraber çıkarız!” diye cevap vermiş.</p>

  <p class="normal">Artık çar-naçar Mesrur, o geceyi Tembel’in evinde geçirmiş. Ertesi gün, gök ağarmaya başlayınca, evin önüne Tembel’in katırını getirmişler. Katırın üzerindeki eğer takımı bile incilerle bezenmişmiş.</p>

  <p class="normal">Mesrur, bu katırı ve üzerindeki takımını görünce içinden, “Tembel bu kıyâfetle Bağdat’a gidiyor, ama Halife bu eşyaları görür görmez Mehmed’e bu kadar parayı ve bu zenginliği nereden kazandığını muhakkak soracak. Bakalım Tembel o vakit ne cevap verecek?” diye düşünürmüş.</p>

  <p class="normal">Neyse, yolcular katırlarına bindikten sonra besmeleyle Bağdat yolunu tutmuşlar.</p>

  <p class="normal">Seyahat iyi geçmiş. Yolcular da günün birinde Bağdat’a varmışlar. Tembel, Halifenin önüne çıkınca, Halife ona oturmasını emretmiş. O da edep ve terbiye ile minderin bir tanesine ilişmiş ve Harun Reşid’e:</p>

  <p class="normal">— “Ey Emirülmü’minîn, size takdim etmek üzere Basra’dan bir hediye getirdim, izin verirseniz efendimize onu takdim edeyim!” diye yalvarmış.</p>

  <p class="normal">Harun Reşid izin vermiş. Tembel, dışarıda duran hizmetçilerine işaret etmiş. Hizmetçiler koca bir sandık getirmişler. Tembel sandığı açmış, içinden birçok şeyler çıkarıp Harun Reşid’e vermiş. Bunların arasında yaprakları altından, yemişleri fındık gibi iri incilerden, zümrütlerden, yakutlardan yapılı bir ağaç varmış.</p>

  <p class="normal">Halife, bu ağacı görünce, gerek taşlarının kıymetine, gerek üzerine teksif edilmiş bulunan hünere şaşmış. Hakikatte şaşılacak kadar varmış. Birinci sandığın içindeki hediyeler çıkarıldıktan sonra Tembel, uşaklarına bir işaret daha yapmış. Hizmetçiler bu sefer bir ikinci ve daha büyük bir bir sandık getirmişler. Tembel, o sandığı da açmış.</p>

  <p class="normal">Onun içinden de bir çadır çıkarmış. Ama çadır deyip geçmeyin. Ân ü şânı dünyayı kaplayan saraylar, bu çadırın yanında kaç para edermiş! Çadırın ortasındaki direk kamilen ödağacından ve her tarafı altın ve gümüş kakmalıymış. Çadırın etekleri zümrütlerle işlenmiş. Üstü, dünyada ne kadar kurt, kuş ne kadar canlı hayvan varsa, onların nakışlarıyla örtülüymüş. Altın ve gümüş sırma inciler, elmaslar, yakutlar, zebercetler, kehribarlar, firuzeler, kantaşları, mercanlar çadırın her tarafını kaplamış bulunuyorlarmış.</p>

  <p class="normal">Harun Reşid, çadırı görünce çok beğenmiş. Tembel, Halifeye:</p>

  <p class="normal">— “Ey Padişahım, sakın bunları sizden bir şey beklediğim için getirdiğimi sanmayınız. Bunları kendimiz örüp yapmışızdır ve uzun zamandan beri evimizde saklamışızdır. Ben âcizleri ahâliden bir adamım. Bizlere öyle şeyler ne gerek. Bunlar olsa olsa halifelere yaraşır diyerek size takdim ediyorum. Bizim mârifetlerimiz yalnız bunlardan ibaret değildir. Müsaade ederseniz, yapmaya muktedir olduğum bazı şeyleri daha huzurunuzda teşhir edeyim.” demiş.</p>

  <p class="normal">Harun Reşid izin verince, Tembel dudaklarını oynatıp sarayın duvarlarına bir işaret yapmış. Bütün duvarlar, ona doğru eğilmişler. Tembel bir işaret daha yapınca, duvarlar yavaş yavaş kalkarak eski vaziyetlerini almışlar.</p>

  <p class="normal">Bundan sonra Mehmed, gözünün birisini kırpmış, önüne kocaman bir kuş kafesi gelmiş. Kafesin içinde çeşit çeşit renkte kuşlar varmış. Tembel bu kuşlarla konuşmuş, kuşlar da ona birer birer cevap vermişler.</p>

  <p class="normal">Harun Reşid şaşırmış, gözlerini fal taşları gibi açmış. Mehmed’e:</p>

  <p class="normal">— “Yahu sen bu hüneri nereden öğrendin? Bu kadar zenginliği nereden topladın? Sana tembel diyorlar, fakat bu yaptığın ve gösterdiğin mârifetler bir tembelin yapabileceği bir şeye benzemiyor. Biz babanın bir hamamda tellâklık ettiğini ve öldüğü zaman sana on para miras bırakmadığını duyduk. Şu hikâyeni bize anlat da zihnimizi gıcıklayan merak zâil olsun!” demiş.</p>

  <p class="normal">Tembel de hikâyesini şöyle anlatmaya başlamış:</p>

  <p class="normal">Ey Padişahım! Babamın tellâk olduğunu ve ölünce bana miras bırakmadığını söyleyenler, doğru söylemişler. Beni<sup class="calibre3"><a href="../Text/binbirgece_split_367.html#footnote-100-275" id="footnote-100-275-backlink">[275]</a></sup> tembel diye anmalarına gelince, küçüklüğümde ben hakikaten tembeller tembeli bir çocukmuşum. Tasavvur ediniz, eve kadar yürümeye üşenir, herhangi bir ağacın gölgesinde seriliverirmişim. Güneş göğün yüzünde çakılı durmaz a! Güneş yürüdükçe gölge üzerimden çekilir ve ben güneşin ateşiyle yanar, kavrulur, fakat yine tâ yanı başımda serin serin uzanan gölgeye kadar gitmeye üşenirmişim. İşte bunun için tembel demişler.</p>

  <p class="normal">Yaşım on altı mı idi, on beş mi, iyice hatırlayamıyorum, babam birdenbire öldü ve bana bir mangır bile miras bırakmadı. Annem çok hamarat, çok işbilir bir kadıncağızdı. Çalışır, çabalar, hizmetçilik ve çamaşırcılık eder, hem kendi ekmeğini çıkarır, hem de ben evde bir yanımda serili yatarken beni yedirir, içirir ve giderdi.</p>

  <p class="normal">Bir gün annem, bizim iaşemize yetecek olan paradan beş gümüş parçası fazla kazandı. Hemen gelip benim başucuma dikildi ve:</p>

  <p class="normal">— “Oğlum!” dedi. “İşittiğime göre Şeyh Ebu Muzaffer, yakında ticaret etmek üzere Çin-i Maçin’e gidecekmiş. Ben bugün fazla olarak şu beş parça gümüşü kazandım. Bu para senindir; ama bu parayı ben sana vermeyeceğim. Şeyh Ebu Muzaffer’in fukarayı ne kadar koruduğunu bilirsin, gel beraberce Şeyhe uğrayalım, bu parayı ona verelim. Bu para ile senin için Çin-i Maçin’den bir şey satın alsın ve bize getirsin. Belki o şeyi burada satarak biraz kâr ederiz, felek yüzümüze güler, belki biz de gün görürüz.” dedi.</p>

  <p class="normal">Ben anneme rahatımı bozduğu için darıldım, kızdım, söylendim, başımdan defolarak beni kendi hâlime bırakmasını istedim. Annem, öyle üfürük üfürmekle savuşup gidecek takımdan değildi. Ayaklarını başucuma bir kere temel direği gibi saplamıştı. Sözlerime çok öfkelendi:</p>

  <p class="normal">— “Rabbenâ hakkı için kalkıp benimle beraber gelmezsen, bu dakikadan sonra sana ne bir yudum su, ne de bir lokma ekmek veririm!” dedi.</p>

  <p class="normal">Ben her ne kadar bir şey bilmez, bir şeyden anlamaz bir adam idiysem de, annemin dediğini der, koyduğunu kor bir kadın olduğunu bilirdim. İçimden, oldu olacak, kırıldı nacak diye düşündüm.</p>

  <p class="normal">— “Beni kaldır!” dedim.</p>

  <p class="normal">Annem beni kaldırdı.</p>

  <p class="normal">— “Ayakkabılarımı getir!” dedim, getirdi.</p>

  <p class="normal">— “Ayakkabılarımı giydir!” dedim, giydirdi.</p>

  <p class="normal">— “Beni ayaküstü kaldır!” dedim, kaldırdı.</p>

  <p class="normal">Ondan sonra olanca ağırlığımla anneme yaslandım. Üfleye püfleye yürümeye başladık.</p>

  <p class="normal">Yürüye yürüye deniz kenarına vardık. Orada bir gemi duruyor ve hemen kalkmaya hazırlanıyordu. İskelede duran ihtiyarın birine:</p>

  <p class="normal">— “Şeyh Ebu Muzaffer siz misiniz?” diye sordum.</p>

  <p class="normal">— “Emrinize amadeyim!” diye cevap verdi.</p>

  <p class="normal">Annemin oracıkta elime sıkıştırdığı beş gümüş parçasını Şeyhe uzatarak:</p>

  <p class="normal">— “Şu beş gümüş parçasını yanınıza alınız ve benim için Çin Maçini’nden<sup class="calibre3"><a href="../Text/binbirgece_split_368.html#footnote-100-276" id="footnote-100-276-backlink">[276]</a></sup> bir eşya alınız. İnşallah alacağınız şey burada çok para eder de himmetinizle ben de biraz kâr etmiş olurum!” dedim.</p>

  <p class="normal">Şeyh Ebu Muzaffer, yanındakilere döndü ve onlara:</p>

  <p class="normal">— “Bu adamı tanıyor musunuz?” diye sordu.</p>

  <p class="normal">Onlar da:</p>

  <p class="normal">— “Nasıl tanımayız, buna Tembel derler. Mübarek tembellerin padişahıdır. Bugüne kadar sokağa çıkıp şuradan şuracığa yürüdüğü görülmemiştir. Bugün nasıl olup da buraya kadar yürüdüğüne şaşıyoruz!” diye cevap verdiler.</p>

  <p class="normal">Şeyh Ebu Muzaffer bana:</p>

  <p class="normal">— “Ver oğlum paranı!” dedi. Paramı alınca, “Bismillâh!” diyerek ayrı bir cebine yerleştirdi ve yine bana:</p>

  <p class="normal">— “Bu paradan beklediğin kazancı Allah sana nasip eylesin!” diye ilâve etti.</p>

  <p class="normal">Şeyhe teşekkürler ve dualar ederek annemle beraber oradan ayrıldık ve eve döndük.</p>

  <p class="normal">Şeyh Muzaffer, birçok tüccarlarla beraber Basra’dan<sup class="calibre3"><a href="../Text/binbirgece_split_369.html#footnote-100-277" id="footnote-100-277-backlink">[277]</a></sup> kalktı. Gemileri gece gündüz dalgalar üzerinde seke seke, kazasız belâsız Çin-i Maçin’e varmış. Orada almışlar, satmışlar, değme paralar kazanmışlar.</p>

  <p class="normal">Herkesin kazanca gözü ve kesesi doyunca, yelkenleri yeni baştan açmışlar ve avdet yolunu tutmuşlar. Bir gün gitmişler, iki gün gitmişler, üçüncü gün, Şeyh Muzaffer, oturduğu yerden sıçramış. Kaptan ve tayfaya, “Dönünüz!” diye çağırmış. Yelkenler indirilmiş, gemi durmuş. Geminin neden durdurulduğuna herkes merak etmiş. Şeyh Ebu Muzaffer bu sefer:</p>

  <p class="normal">— “Haydi, gerisin geri Çin-i Maçin’e dönünüz!” demiş.</p>

  <p class="normal">— “Yahu neye dönüyoruz?” diye sormuşlar.</p>

  <p class="normal">— “Tembel Mehmed bana beş parça gümüş vermiş ve Çin-i Maçin’den o parayla kendisine bir şey satın almaklığımı tembih etmişti. Ben parayı cebimde unuttum, ona bir şey almadım. Benim sözüm sözdür, geri döneceğiz ve beş parça gümüşle ona kâr edebileceği bir şey alacağız!...”</p>

  <p class="normal">Bütün tüccarlar bu sözlere isyan etmişler. Hep bir ağızdan:</p>

  <p class="normal">— “Yahu Şeyh Efendi, aklın başına gelsin! Üç günlük yol aldık. Buraya gelinceye kadar, bu kadar tehlikeler atlattık. Şimdi göz göre göre, o tehlikelere göğüs germek, başımıza gelmeyen belâyı başımıza dâvet etmek demektir. Sen bu sevdâdan vazgeç!” diye söylenmişler.</p>

  <p class="normal">Lâkin Şeyh Muzaffer, “Mutlaka gideceğiz!” diye tutturmuş. Tüccarlar birbirlerine, “Çattık mı şimdi belânın sunturlusuna?...” diye şikâyet etmişler. Aralarında konuşmuşlar, danışmışlar ve Şeyh Ebu Muzaffer’e:</p>

  <p class="normal">— “Yahu şimdi dönmek istiyorsan, farz et ki döndün ve bu beş gümüşle Tembel’e bir şey satın aldın. Haydi diyelim ki, Mehmed de o şeyi Basra’da sattı ve şu kadar da para kazandı. Peki, biz bu kazancın kat kat fazlasını aramızda toplarız. Sana teslim ederiz. Sen de ‘Oğlum, paranın kazancı bu kadar oldu’ der ve Tembel’e verirsin!” diye teklif etmişler.</p>

  <p class="normal">Şeyh Ebu Muzaffer razı olmuş. Tüccarlar aralarında birçok altınlar toplayarak paraları Şeyhe vermişler. Gemi yine yoluna devam etmiş.</p>

  <p class="normal">Gide gide zümrüt gibi bir adanın yanına varmış. Gemi, geniş bir limana demir atmış. Adada insan doluymuş. Tüccarlar hep karaya inmişler ve adanın ahâlisinden nice nice inciler ve zümrütler satın almışlar.</p>

  <p class="normal">Alış-veriş edenlerin arasında Şeyh Ebu Muzaffer de varmış. Öteyi beriyi dolaşırken, maymun satan bir yerliye rast gelmiş.</p>

  <p class="normal">Bu maymuncunun satılık birçok maymunları varmış. Bunların arasında başı kel, kocaman biri varmış ki, görünüşe göre bütün öteki maymunlar, bu büyük maymunu kıskanıyorlarmış. Gelir gelir, onun kel başına bir şaplak indirirler, kıt kıllarının birkaçını daha tutarak yolarlarmış. Sanki hemcinslerine ettikleri bu işkence yetmiyormuş gibi arada sırada kel maymunu maymuncunun üzerine iterek düşürürlermiş. Maymuncu eşek değilmiş ya! Kel maymunu ötekilerin ittiğini görünce, onlara güzel bir sopa döşenirmiş. Ötekiler de “Sen bizim dayak yememize sebep oldun!” gibilerden gidip öçlerini kel maymundan alırlarmış.</p>

  <p class="normal">Şeyh Ebu Muzaffer, kel maymuna çok acımış ve maymuncuya yanaşarak:</p>

  <p class="normal">— “Yahu bu maymunu bana satar mısın?” diye sormuş.</p>

  <p class="normal">Herif satmaya muvafakat etmiş. İş pazarlığa dökülmüş. Şeyh:</p>

  <p class="normal">— “Yanımda beş parça gümüş var. Para fukara bir çocuğun olan biten parasıdır. Bana onunla bir şey satın almaklığımı rica etti. Sen bu maymunu, bu paraya verir misin?”</p>

  <p class="normal">Maymuncu teklifi kabul etmiş. Parayı almış, maymunu vermiş. Şeyhe, “Bin bereket!” demiş. Şeyhin uşakları kel maymunu gemiye götürerek güverteye bağlamışlar.</p>

  <p class="normal">Yine gemi demirini almış. Püfür püfür serin rüzgârlar esmiş, gemi denizler üzerinde beyaz bir güvercin gibi süzülüp gitmiş. Bu sefer bir başka adaya varmışlar.</p>

  <p class="normal">Gemi burada da limana sığınmış. O adanın halkı pek meşhur inci dalgıçlarıymışlar. Gemideki tüccarlar, bu dalgıçlara para vermişler. Dalgıçlar dalar ve parayı verene denizin dibinden topladıkları midyeleri verirlermiş. Artık herkesin kısmeti neyse, o kısmet midyenin içinden çıkarmış. Bazıları binlerce altın kıymetinde tane tane inciler bulurlar, bazıları da midyede tuzlu su ile midyenin kendisinden başka bir şey bulmazlarmış.</p>

  <p class="normal">Dalgıçlar böyle dalıp çıkarlarken, birdenbire maymun ipi koparmış, yallah deyince, kendini denize atmış. Şeyh Ebu Muzaffer:</p>

  <p class="normal">— “Zavallı Tembelin kısmeti kıtmış. Ona ala ala bir kel maymun aldık, o da kaldırıp kendini denize fırlattı!” diye mırıldanmış.</p>

  <p class="normal">Derken efendim, bu dalgıçlar birer ikişer yüze gelmeye başlamışlar. Onlarla beraber elinde birçok koca koca midyeler tutan maymun da çıkagelmesin mi?</p>

  <p class="normal">Gerek Şeyh, gerek öteki tüccarlar bu işe şaşakalmışlar. Birbirlerine, “Bu maymunda muhakkak keramet var!” demişler. Gemi o limanda iki gün kalıp su aldıktan sonra yine engine açılmış.</p>

  <p class="normal">Birkaç gün geminin burnu düz gitmiş. Kara, ufukta kamilen kaybolmuş. Nihayet bir gün, geminin pruvası hizasından bir ada belirmiş. Bu adaya Yunus Adası derlermiş. ahâlisi yamyamlardan ibaretmiş.</p>

  <p class="normal">Gemi adanın yanına yaklaşınca, yamyamlar kayıklarla gemiye saldırmışlar. Gemiye çıkıp gemidekileri sıkı sıkı bağlamışlar. Gemiye demir attırdıktan sonra bağlı tüccarları padişahlarının önüne sürüklemişler. Tüccarların şişmanları padişahın önünden geçerken, padişah dudaklarını tatlı bir şey yiyormuş gibi şaplatır, ağzının suyunu akıtırmış. Onun emriyle en semiz tüccarlar kesilerek yenmişler. Tüccarların yenilmeyenlerini bir kapalı odaya tıkarak hapsetmişler. Zavallılar, ağlaşıp dururlarmış.</p>

  <p class="normal">Gece olunca kel maymun, yattığı yerde yavaş yavaş zincirlerini çözmüş. Sonra Şeyh Ebu Muzaffer’in yanına gelerek usullacık onun da zincirlerini çözmüş. Öbür tüccarlar Şeyh Ebu Muzaffer’i çözülü ve serbest görünce:</p>

  <p class="normal">— “Ey Şeyhim, ne duruyorsun? Bizi de çözsene…” diye seslenmişler.</p>

  <p class="normal">Şeyh:</p>

  <p class="normal">— “Yahu ben kendi kendime çözülmedim. Beni evvel Allah, sonra maymun çözdü. Ben hürriyetimi maymuna bin altın vererek kazandım!” diye fısıldamış.</p>

  <p class="normal">Bütün tüccarlar bir ağızdan:</p>

  <p class="normal">— “Aman biz de hürriyetlerimizi bu maymundan bin altına satın almaya razıyız!” diye inlemişler.</p>

  <p class="normal">O zaman maymun, gelip tüccarları birer birer çözmüş. Hep birden kapalı odadan çıt demeden sıvışmışlar. Deniz kenarında boş kayıklar bulmuşlar. Patırtı gürültü etmeden kayıklara binerek gemilerine çıkmışlar.</p>

  <p class="normal">Yamyamlar gemideki eşyaya hiç dokunmamışlar. Onun için yenilen birkaç semiz tüccardan başka bir ziyan görmeden gemi yamyamlar adasından ayrılmış.</p>

  <p class="normal">Gemi bir kere adadan iyiden iyiye açıldıktan sonra, Şeyh Ebu Muzaffer, tüccarlara dönmüş:</p>

  <p class="normal">— “Ey arkadaşlar!” demiş. “İnşallah hürriyetlerimizi kaça satın aldığımızı unutmamışsınızdır!...”</p>

  <p class="normal">Tüccarlar Şeyhe, “Haklısın!” diye cevap vererek her biri ayrı ayrı kesesinden bin altın çıkararak Muzaffer’e vermişler. Muzaffer de kendi kesesinden bin altın çıkarmış. Biriken paralarla beraber ayrı bir keseye koymuş.</p>

  <p class="normal">Neyse, gemi yoluna devam ede ede Basra’ya varmış. Dışarı çıkar çıkmaz, Şeyh beni aramış. Şeyhin beni aradığını annem duymuş. Gelip beni uykumdan uyandırdı:</p>

  <p class="normal">— “Ayol daha uyuyor musun? Şeyh Ebu Muzaffer şimdicek Çin-Maçin’den geldi, harıl harıl seni arıyor. Durma kalk, git bakalım, sana ne getirdi? Olura, belki kıyametler kadar para edecek bir şey getirmiştir, inşallah!...” diye bağırdı.</p>

  <p class="normal">Anneme kendimi kaldırttım. Ona yaslanarak deniz kıyısına vardık. Şeyh beni görür görmez:</p>

  <p class="normal">— “Parası bizim kurtulmamıza sebep olana hoş geldin!” diye bağırdı ve “Şu maymun senindir. Onu al da eve götür. Beni orada bekle, şimdi eve gelirim. Sana anlatacaklarım çoktur!” diye ilâve etti.</p>

  <p class="normal">Ben maymunu yedeğime aldım ve ev yolunu tutturdum. Hem yavaş yavaş yürüyor, hem de içimden, “Ticaret, mal dediğin işte böyle olmalı! Bu Şeyh Ebu Muzaffer Hazretleri, buldu buldu da Çin-Maçin’den satın alacak bu keleş maymunu buldu!” diye düşünüyordum.</p>

  <p class="normal">Eve varınca annemi buldum:</p>

  <p class="normal">— “Ne zaman uyumaya kalkışsam, beni uyandırır ve haydi ticaret yap dersin. Gel de şu arkamdan sürüklediğim mala bak!” dedim.</p>

  <p class="normal">Kadın keleş maymuna baktı. Ses çıkarmadan başını önüne eğdi. Ben yere serildim ve uyuklamaya başladım. Lâkin kapı çat çat vuruldu. Meğer Şeyh Ebu Muzaffer gelmiş. Ayağa kalktım, Şeyhin elini öptüm.</p>

  <p class="normal">— “Haydi, bizim eve gidelim!” dedi.</p>

  <p class="normal">Ben de:</p>

  <p class="normal">— “Baş üstüne!” diyerek arkasına takıldım.</p>

  <p class="normal">Onun evine girdik. Hizmetçilere:</p>

  <p class="normal">— “Şu para dolu sandıkları getiriniz!” diye bağırdı.</p>

  <p class="normal">Uşaklar, bulunduğumuz odaya birçok sandıklar taşıdılar. Şeyh Ebu Muzaffer, bunların birisini açtı. İçi çil çil altınlarla doluydu. Gözlerime inanamadım. Evet, doğru görüyordum. Önümde bir sandık dolusu altın vardı. Şeyh Ebu Muzaffer:</p>

  <p class="normal">— “Oğlum, bu paralar hep senindir. Bunlar bana giderken verdiğin beş gümüşten hâsıl olma kârdır. Öbür sandıkları da görüyor musun? Onlar da bunun gibi altın doludur. Onlar da senindir. Bunları şimdi uşaklar yüklensinler. Sen onların önüne düş ve onlara evinin yolunu göster. Paranı ister evinde, ister başka yerde sakla!” dedi.</p>

  <p class="normal">Sandıklarla eve vardım. Sandıkların içinde ne bulunduğunu annem duyunca, sevinçten aklı zıvanadan çıkıverdi:</p>

  <p class="normal">— “A oğlum, gördün mü?” dedi. “Sana ticaret yap, kazanırsın demiyor muydum? Bayağı zengin olacağını Allah yüreğime belli etmişti. Onun için dilimde tüy bitesiye kadar sana ticaret yap, ticaret yap diye nasihat ederdim!...”</p>

  <p class="normal">İşte o günden sonra, bende tembellikten eser kalmadı. Gidip çarşıda bir dükkân kiraladım. Mal satın aldım ve dükkâna doldurdum. Oraya sabah erken gider ve akşam geç vakte kadar alış-veriş ederdim.</p>

  <p class="normal">Keleş maymunu dükkânın bir köşesine bağlamıştım. Onu seyre gelen herkes muhakkak benden bir şeyler satın alırdı. Onun için dükkânımdan müşteri hiç eksik olmazdı.</p>

  <p class="normal">Her gün öğle olunca, maymun kaybolurdu. İki saat sonra, elinde bir kese tutarak gelir, keseyi bana verirdi. Her gün maymunun getirdiği keselerin içinden ne fazla, ne noksan, tam bin parça altın bulunurdu. Böylelikle çok zengin oldum. Seyredene parmak ısırttıran saraylar yaptırdım. Bahçeler, köleler, câriyeler, odalıklar satın aldım.</p>

  <p class="normal">Bir gün, âdetim veçhile maymunla beraber dükkânda otururken, müthiş bir patırtı oldu. “Ne oluyoruz?” diyerek sokağa fırladım. Maymun da beraber geldi. Onun da benim gibi ödü patlamıştı. Korkuyla insan gibi konuşmaya başlamasın mı? Hey Allah’ım! Evvelâ korkudan bayılacağım geldi. Kaçayım dedim, ama elim ayağım kesildi. Yerli yerimde kaldım. Maymun:</p>

  <p class="normal">— “Sana kim olduğumu bildireceğim!” dedi.</p>

  <p class="normal">Ben de şaşkınlıkla, “Bildir!” diye cevap verdim.</p>

  <p class="normal">— “Ben maymun değilim, maymun kıyâfetine girmiş bir cinim. Senin fakirliğini görüp acıdım da onun için sana geldim. Sayemde epeyce para sahibi oldun. Şimdi sana bir şey tembih edeceğim. Onu yaparsan, ömrünün sonuna kadar mesut olursun!”</p>

  <p class="normal">— “Yapacağım şey nedir?”</p>

  <p class="normal">— “Ben seni ayın on beşi gibi güzel bir kızla evlendireceğim. Onu bir görsen, ağzının balları şakır şakır akar!”</p>

  <p class="normal">— “Aman deme!”</p>

  <p class="normal">— “Öyle ya! Çarşıya gidersin, orada satılık bulacağın en güzel, en pahalı elbiseyi satın alır buraya gelir, giyinir kuşanırsın. Sonra katırına altın sırmalı bir eğer takımı satın alırsın. Elbiseni giyip katıra binersin. Beni yanına alıp saman pazarına varırsın. Oradaki satıcılardan Şerif’in dükkânının nerede olduğunu sorarsın. Onlar sana sağlık verirler. Dükkâna gider ve Şerif’in yanı başına oturursun. Ona,</p>

  <p class="normal">— “Ben senin kızını istemeye geldim. Onunla evleneceğim!” dersin.</p>

  <p class="normal">“Senin damdan düşercesine yapacağın bu teklife herif evvelâ gülecek, lâkin pinti bir adam olduğu için sana</p>

  <p class="normal">— “Eyvallah, kızımı vereyim, ama senin paran pulun yok ki!” diyecek.</p>

  <p class="normal">“Sen de ‘Nasıl yok?’ diyerek cebinden bin altın çıkararak herifin dizinin yanına koyarsın. O sana,</p>

  <p class="normal">— “Yağma mı var? Bu söylediğin iş, öyle bin altınla olup bitecek şey değildir!” derse, ona bin altın daha peşkeş çekersin. O içinden, ‘Vay anasını, mirasyedi dediğin böyle olur. Durup durduğumuz yerde yağlı bir kuyruk gelip elimize yapıştı!’ diye düşünecek, senin teklifine muvafakat edecek.”</p>

  <p class="normal">— “Yarın söylediğin gibi yaparım inşallah!”</p>

  <p class="normal">Sabah olunca, en şatafatlı elbisemi giydim. Eyeri altın sırmalı katırıma bindim. Saman pazarına vardım. Şerif’in dükkânını sordum, soruşturdum, nihayet buldum. Şerif, dükkânının kereveti üzerine bağdaş kurup durmuştu. Ben katırdan inerek ona selâm verdim. Gidip yanı başına iliştim.</p>

  <p class="normal">Yanımda zenci kölelerimin on tanesi vardı. Hepsi önümde el-pençe divan duruyorlardı. Şerif zengin olduğumu görerek ve içinden “Hah şöyle, yağlı müşteriye çattık!” diye düşünerek bana güler yüz göstermeye ve sırıtmaya koyuldu. Ellerini ovuştura ovuştura:</p>

  <p class="normal">— “Galiba efendim, benimle bir iş yapmak için burayı teşrif buyurdunuz. Arzunuz nedir? Size ne veçhile hizmet edebilirim?” diye sordu.</p>

  <p class="normal">Ben:</p>

  <p class="normal">— “Evet!” diye cevap verince, merakla gözlerini açtı:</p>

  <p class="normal">— “Nedir?” diye sordu.</p>

  <p class="normal">Ben, damdan düşercesine:</p>

  <p class="normal">— “Efendim, ben kızınızla evlenmek istiyorum. Sizden onu istemeye geldim!” dedim.</p>

  <p class="normal">Herif böyle bir talep karşısında kalacağını hiç tahmin etmemiş olacak ki, şaşırdı ve sözlerimi bana tekrarlattı. Ondan sonra:</p>

  <p class="normal">— “İyi ama oğlum, sizde asalet yok, rütbe, makam da yok. Ben kızımı neye vereyim?” dedi.</p>

  <p class="normal">Ben cevap olarak cebimden bin altınlık bir kese çıkardım, herifin eline sıkıştırdım. Çatılmaya başlayan alnının pürüzleri hemen düzeliverdi. Gülümsedi, bana:</p>

  <p class="normal">— “İyi ama bu kadarla istediğin olup bitivermez. Bu bine üç bin daha katmalısın ki, o zaman beni belki ikna etmiş olursun!” dedi.</p>

  <p class="normal">Şerif’in istediği para üzerimde yoktu. Zenci kölelerinin birini hemen eve saldım. Gitti, bana üç bin altın getirdi. Onları da Şerif’e verdim. İşin rengi büsbütün değişti. Şerif, yerinden ayağa kalktı. Dükkânındaki adamlarına:</p>

  <p class="normal">— “Dükkânı kapayınız!” diyerek emirler savurdu.</p>

  <p class="normal">Beni arkasına takarak köşede bucakta ne kadar arkadaşı varsa, hepsini evine dâvet etti. Cumhur cemaat evine vardık. Hemen oracıkta kızıyla nikahımız kıyıldı. Nikahtan sonra beni bir kenara çekerek:</p>

  <p class="normal">— “On gün sonra kızımla düğününüzü yaptıracağım!” dedi.</p>

  <p class="normal">Eve dönerken gönlüm ferahtı. Yüreğim sevinçle tıp tıp atıyordu. O gün ne olup ne bittiyse, evde maymuna anlattım.</p>

  <p class="normal">Maymun:</p>

  <p class="normal">— “Çok âlâ etmişsin, âferin!” dedi.</p>

  <p class="normal">On gün, bana asır gibi geldi. Ama vakit değil mi, bin asır da olsa, bir gün gelir, bin asır bitmiş olur. Tam dokuzuncu günü akşamı maymun bana:</p>

  <p class="normal">— “Sana bazı nasihatler vereceğim. Onları tutarsan, her iş istediğin gibi yolunda yürür!” dedi.</p>

  <p class="normal">Ben ona:</p>

  <p class="normal">— “Aman çabuk söyle, ben harfi harfine nasihatlerini tutarım!” diye yalvardım.</p>

  <p class="normal">Maymun kaşlarını çatarak bana:</p>

  <p class="normal">— “Yarın zifaf gecesidir. Gelinin odası upuzun, koskoca bir odadır. Odaya girilen büyük kapının karşısında ufacık bir kapıcık vardır. Bu kapıcıktan küçük bir odaya girilir. O kapı kilitlidir. Ama anahtarlarının nerede olduğunu ben sana söyleyeyim. Kapının alt tarafında küçük bir pirinç halka vardır. O halkaya takılı duran ufak bir demir, kilidin anahtarıdır. Onunla kapıyı aç. Odacığın içinde bir demir sandık bulacaksın. Sandığın her köşesinde dört tane tılsımlı bayrak vardır. Sandığın üzerinde ve ortasında içerisi para dolu bir çanak bulacaksın. Çanağın etrâfında on bir tane yılanın gezmekte olduğunu göreceksin. Çanağın içinde de tepesi yırtık bir beyaz horoz vardır. Sandığın yanında ve yerde bir bıçak atılıdır. O bıçağı al. O bıçakla horozun başını kes. Bayraklar tekin değildir ha! Onları sakın sağlam bırakayım deme! Onları eline al ve didik didik yırt. Çanağın içindeki paraları dört yana saç. Sonra sandığın kapağını aç, işte o kadar. O sandık boştur. Bu işleri yaptıktan sonra gelinin yanına git!” diye anlattı. Ben de:</p>

  <p class="normal">— “Hay hay! Tam söylediğin gibi yapacağım!” diye vaat ettim.</p>

  <p class="normal">Maymun sözlerimin eri olduğumu biliyordu. Onun için cevabıma çok sevindi.</p>

  <p class="normal">Bu sözler söylenip bittikten sonra, eteklerimi toplayıp yallah Şerif’in evini boyladım. Gelinin odasına vardım.</p>

  <p class="normal">Vay şeytan maymun vay! Tarif ettiği ufacık oda, girdiğim büyük kapının tam karşısına düşüyordu. Beni odaya getirenler, teker tüker birer sudan bahane bularak odadan çıktılar.</p>

  <p class="normal">Gelinle baş başa kaldım. Gelin hakikaten de güzeldi. İnsan onun bir tarafına hayran kalırken, onun öteki tarafı insanı hayret etmeye dâvet ediyordu. Yüreğimi aşk ateşi sardı. Öyle bir sevindim, öyle bir sevindim ki, demeyiniz gitsin. Öyle ya gelin dediğini bir kapalı kutudur. Ya önüme icl-i acayip, kapkara, kupkuru bir şey çıkaydı, hemencek “Ben bu yolun yolcusu değilim!” deyip sıvışamazdım ki! Hâlbuki çok şükür, karşımda gördüğüm müstesna kız, en tatlı rüyâlarımda gördüğüm peri kızlarından da güzeldi.</p>

  <p class="normal">Nihayet gece ortası oldu. Temcit<sup class="calibre3"><a href="../Text/binbirgece_split_370.html#footnote-100-278" id="footnote-100-278-backlink">[278]</a></sup> okunmasına az vakit kaldı. Gelin mışıl mışıl uyuyordu. Ben usullacık yerimden kalktım. Küçük kapının anahtarını maymunun tarif ettiği yerde buldum. Çıt etmeden kapıyı açtım. Bıçak yerde yatıp duruyordu. Onu aldım. Horozun kafasını kestim.</p>

  <p class="normal">Maymun, bayrakların<sup class="calibre3"><a href="../Text/binbirgece_split_371.html#footnote-100-279" id="footnote-100-279-backlink">[279]</a></sup> tekin olmadığını söylemişti. Yüreğim titreye titreye bayrakları birer birer yerlerinden koparıp parça parça yırttım.</p>

  <p class="normal">Sıra çanaktaki parayı serpmeye geldi. Onu da kolaycacık açıverdim. Tam o sırada gelin uyandı. Ufak odanın kapısını açık görünce, oraya koştu. Bir bakışta yaptıklarımı anladı. Elleriyle göğsünü vurarak, “Lâ-havle ve lâ-kuvvete illâ bi’llâhi’l-azîm!<sup class="calibre3"><a href="../Text/binbirgece_split_372.html#footnote-100-280" id="footnote-100-280-backlink">[280]</a></sup>Artık cin beni aldı!” diye bir çığlık salıverdi.</p>

  <p class="normal">“Aman cin kim? Kimi aldı? Neden aldı?” demeye vakit kalmadan bir tarrakadır koptu. Az kalsın kulağımın zarıyla beraber ödüm de patlayacaktı. Tarrakadan sonra bir fışırtı, bir hışırtıdır başladı. Olduğumuz yeri kara duman bürüdü. Buğu açılınca baktım, filvâki benimle ev, olduğumuz yerde duruyoruz; lâkin gelinin yerinde yeller esiyor.</p>

  <p class="normal">Olanı biteni anladınız mı? Cin bizim kızı kavrayınca, sırra kadem basmıştı. Aklımı başıma devşirmeye vakit bulmadan bizim kayınpeder odaya girdi. Saçını başını yoluyor ve bangır bangır bağırıyordu. Beni görünce:</p>

  <p class="normal">— “Ey Mehmed, yaptığını beğendin mi? Sana yaptığım iyiliğin mükâfatı bu mu olacaktı? O tılsımlı oda ile bayrakları, horozu ben mahsus hazırlamıştım. Kızımı sevip onu kapmak isteyen bir cin vardı. O cin buraya yanaşamasın diye bu tılsımı yapmıştım. Altı sene bu tılsım sayesinde cin arzusuna nâil olamadı. Sen tılsımı bozunca, işte kızımı alıp götürdü. Artık senin burada işin ne? Haydi bakalım, defol şuradan!” diye bağırdı.</p>

  <p class="normal">Mademki iş bu şekle dökülmüştü, bana defolup gitmekten başka bir şey kalmamıştı. Nitekim de öyle oldu. Pılıyı pırtıyı toplayınca savuştum. Herif değil beni kovmak, yaptığım mârifet için beni öldürse, yeriydi.</p>

  <p class="normal">Oradan çıkınca doğru eve vardım. Maksadım maymunu bulmak ve bana yedirdiği haltın hesabını ondan sormaktı.</p>

  <p class="normal">Hâlbuki evde ne maymun, ne de maymunun izi vardı. O zaman başıma hakikat tak etti. Demek gelini seven cin, maymun kıyâfetine girmiş olan bizim cindi. Maksadına nâil olmak için beni bir âlet gibi kullanmıştı.</p>

  <p class="normal">Başıma gelen işin neresine yanaydım? Nur gibi karıcığımı kaybettiğime mi, ahmakçasına cine âlet olmaklığıma mı?...</p>

  <p class="normal">Öfkeden üstümü başımı yırtıp duvardan duvara baş vurmak sırası bana geldi. Ne ettiğimi, ne edeceğimi, nereye ve niçin gittiğimi bilemez bir hâle girdim, yürüdüm, yürüdüm. Şehrin varoşlarını aştım. Ucu bucağı yok bir çölün ortasına vardım.</p>

  <p class="normal">Akşam oluyordu. Başımı iki avuçlarıma almış acı acı düşünürken, tâ önümde bir fışırtı duydum. Bakınca bir de ne göreyim? Biri beyaz, biri esmer iki yılan birbirleriyle müthiş bir muharebeye tutulmuşlar.</p>

  <p class="normal">Yanımdaki bir taşı kapınca, esmer yılanı öldürdüm. Çünkü esmer yılan, beyaz yılanı fena hâlde sıkıştırıyordu. Beyaz yılanın bakışlarında imdat isteyen bir hâl vardı.</p>

  <p class="normal">Beyaz yılan kıvrana kıvrana uzaklaştı. Neden sonra, yanına on tane küçük beyaz yılan alarak tekrar döndü. Hep birden esmer yılanın ölüsü üzerine hücum ettiler. Onu öyle parçaladılar ki, leşinden eser bırakmadılar. Esmer yılanın kala kala ortada bir başı kaldı. Ben şaşkın şaşkın seyrediyordum. Bu iş de bittikten sonra, beyaz yılanların hepsi çekilip gitti.</p>

  <p class="normal">Ben o kadar yorgundum ki, oturacak hâlim yoktu. Kumların üzerine serildim, gözlerimi göğe diktim. İşte o zaman, nereden geldiğinin, kimin tarafından söylendiğinin fakına varamadığım sözler duydum. Bana:</p>

  <p class="normal">— “Ey garip, bırak zaman doludizgin koşup geçsin, sen başını yastığa koyunca, kaygısız uyu! İnsan gözünü kapayıp açacak kadar kısa bir zamanda neler olmaz?” diyordu.</p>

  <p class="normal">Derken efendim, birdenbire o vahşi yerde, karşıma bir insan çıkıvermesin mi? Ona kim olduğunu sormaya vakit kalmadan adam:</p>

  <p class="normal">— “Kardeşim, benden korkma! Ben insan değil, lâkin insan kıyâfetine girmiş bir cinim. Demincek sen bize iyilik ettin. İyiliğine karşı sana iyilik etmek için geliyorum. Biz şeytana uymuş olan cinlerden değiliz. Elhamdülillâh biz Müslüman ciniz. Dile ne dilersen, biz dileğini hemen yerine getiririz!” dedi.</p>

  <p class="normal">Yüreğimde korku morku kalmamıştı. Hemen ayağa davrandım:</p>

  <p class="normal">— “Geldiğine iyi ettin. Başıma pek büyük bir belâ geldi. Yardıma pek muhtacım. Allah’tan oldu ki, bana gözüktünüz. Büyük belâ diyorum, ona büyük demek bile azdır!” diye anlatmaya başladım.</p>

  <p class="normal">O elini uzatarak sözümü kesti.</p>

  <p class="normal">— “Siz Tembel değil misiniz?” diye sordu.</p>

  <p class="normal">Ben şaşa şaşa:</p>

  <p class="normal">— “Tam bildin!” dedim.</p>

  <p class="normal">O devam ederek:</p>

  <p class="normal">— “Demincek öldürdüğünüz esmer yılan, şeytana uyan cinlerin birisiydi. Kurtardığınız beyaz yılan, benim uzaktan kardeşimdir. Biz bir babadan bir anadan dört kardeş ciniz. Hepimiz size minnettar olduk. Sizi aldatıp elinizden karınızı kapan maymun kıyâfetindeki cin de şeytana uyanlardandır. Çoktan beri o, bu kızı istiyordu. Lâkin kızın babasının yaptığı tılsım, onun kıza yanaşmasına mâni oluyordu. Siz, bilmeden tılsımı bozdunuz. Biz varız ya, Allah’ın inayetiyle onun hakkından geliriz ve kızı kurtarıp size veririz. Bize yaptığınız hizmet boşa gitmeyecektir!” diye teminat verdi.</p>

  <p class="normal">Onun üzerine öyle bir nara attı ki, yer gök sarsıldı, her taraf inim inim inledi. Vallâhi korkmadım desem yalan söylemiş olurum. Birdenbire çölün ortasında denizin dalgaları gibi kalabalık, acayip acayip mahlukât peyda oldu. Adam kıyâfetindeki arkadaş cin onlara:</p>

  <p class="normal">— “Maymunun nerede olduğunu biliyor musunuz ey taife?” diye bağırdı.</p>

  <p class="normal">İçlerinden birkaçı ileri gelerek:</p>

  <p class="normal">— “Biz onun yerini biliriz” diye cevap verdiler.</p>

  <p class="normal">Doğrusu işim tıkırında gidiyordu. İnsan kıyâfetindeki cin yine:</p>

  <p class="normal">— “O yer neresidir?” diye sordu.</p>

  <p class="normal">Öne atılanlar:</p>

  <p class="normal">— “Güngörmez memleketi, tunç şehir!” diye bağrıştılar.</p>

  <p class="normal">İnsan sûretindeki cin bana döndü:</p>

  <p class="normal">— “Size en mârifetli cini vereceğim. Onun sırtına bineceksiniz, o sizi maymunun yerine götürecek ve kızı almak için ne yapmak icap ettiğini size anlatacak. Yalnız, yolda sakın ha, Allah’ın ismini anmayınız. Çünkü sırtına bineceğiniz cinin imanı daha pek kavi değildir. Olur da ism-i celâli duyunca ürker, sizi sırtından sarsarak atar ve kaçar!” dedi. Ben:</p>

  <p class="normal">— “Semi’nâ ve ata’nâ”<sup class="calibre3"><a href="../Text/binbirgece_split_373.html#footnote-100-281" id="footnote-100-281-backlink">[281]</a></sup> diye cevap verdim.</p>

  <p class="normal">Temennalar yapa yapa imanı kavi olmayan düzenbaz cinin sırtına bindim. Cin, döne döne havada yükseldi. O kadar ki, artık yeryüzünü göremez oldum. Git gide yıldızlara yanaştık. Meleklerin göklerde Allah’a ilâhî okuduklarını duyar gibi oldum.</p>

  <p class="normal">Cinin ağzının durduğu yoktu. Bülbül gibi ötüyor, beni sözleriyle eğlendiriyor ve “Allah” ismini anmama böylece mani oluyordu. Lâkin birdenbire karşıma, baştan aşağı yeşillere bürünmüş, nurlu simalı bir ihtiyar çıktı. Elinde pırıl pırıl parlayan bir kargı tutuyordu.</p>

  <p class="normal">— “Ey Tembel! Lâ ilâhe illallah, Muhammedü’r-resulallah de bakalım!” dedi.</p>

  <p class="normal">Ee, ne de olsa dayanamadım, kelime-i şahadeti söyledim.</p>

  <p class="normal">Vay, sen misin bunu söyleyen? İmanı kavi olmayan cin, tuzla buz oldu, bin bir kıvılcım şekline girerek dört tarafa savruldu. Bir düşüşe başlamıştım ki, dil onu tarife yetmez yerle gök arasında döne döne, alt üst ola ola düşüyordum. Bir gün düştüm, iki gün, hatta üçüncü ve dördüncü gün bile düşmekte devam ettim. Dördüncü günü akşamı, koca deryanın içine cumbadak dalıvermeyim mi? Az kalsın aklım başımdan gidiyordu.</p>

  <p class="normal">Ama neyse, bu kazayı da atlattım. Denize daldığım yerin biraz ötesinde bir gemi varmış. Gemiciler beni görünce gelip kurtardılar. Gemilerine götürdüler. Gelgelelim, ben heriflerin dilinden hiçbir şey anlamıyordum. Onlar patırdadıkça, ben yüzlerine “Ne diyorsunuz?” gibilerden ahmak ahmak bakıyordum.</p>

  <p class="normal">Baktım ki, bu da olur iş değil, onların lisanlarından anlamadığımı, onlara işaretlerle bildirdim. Onlar artık bana bir şey söylemediler. Yollarına devam ettiler. Yolda giderken koca koca balıklar yakalıyor, pişirip yiyorduk.</p>

  <p class="normal">Günün birinde, geminin varacağı yere vardık. Orası, bu gemicilerin memleketiymiş. Beni herifler, padişahlarının önüne götürdüler. Beni oracıkta muhafız-ı askerîye başbuğu tayin etti. Vezire de şehri bana göstermesi için emirler verdi. Vezir beni şehrin içinde dolaştırdı.</p>

  <p class="normal">Meğer orası Çin-i Maçin’in sahiliymiş. Şehrin adı Hekad idi. Evvelce ahâlisi kafir olduğu için Allah, onları taş hâline getirmiş. Bu taşlaşmış insanlar, şehrin kıyısında bucağında heykeller gibi duruyorlardı. İşte orada gördüğüm yemiş ağaçlarını başka hiçbir yerde görmedim. Orada tam bir ay kaldım.</p>

  <p class="normal">Bir gün, pınar başında düşünceye dalmış, yan gelmiştim. Yanıma bir süvari yanaştı:</p>

  <p class="normal">— “Tembel siz misiniz?” diye sordu.</p>

  <p class="normal">— “Benim” dedim.</p>

  <p class="normal">— “Hiç korkma, yaptığın iyilik boşa gitmedi!” dedi.</p>

  <p class="normal">— “Siz kimsiniz?” dedim.</p>

  <p class="normal">— “Ben kurtarmış olduğunuz beyaz yılanın kardeşlerinden biriyim. Karınızın bulunduğu yer, buraya çok yakındır. Siz şimdi acele benim elbisemi giyin!” dedi.</p>

  <p class="normal">Söylediği gibi yaptım. Hemen atına atladı. Beni arkasına alınca, atın böğürlerine mahmuzu bastı. At dörtnal üzere uçtu desem, doğru söylemiş olurum. Sahramsı bir yere vardık. Önümüzde yan yana iki dağ görünüyordu. Cin atını durdurdu. Beni indirdi:</p>

  <p class="normal">— “Şu iki dağı görüyor musunuz? İşte yürüye yürüye o iki dağın arasından geçersiniz ve tâ tunç şehri görününceye kadar, yolunuza devam edersiniz. Tunç şehri görününce durur ve beni beklersiniz. Ben geleceğim ve oraya girmek için ne yapmanız icap ettiğini size anlatacağım. Sakın ha, ben gelmezden evvel şehre gireyim demeyiniz!” dedi.</p>

  <p class="normal">İtaat edeceğimi vaat ettim. O atını sürdü, ben de dağ yolunu tuttum. Yürüdüm, yürüdüm, nihayet tunç şehrini gördüm.</p>

  <p class="normal">Karımın oracıkta olduğunu düşündükçe ayaklarım durmuyordu vesselam. Şehrin duvarları dibine kadar vardım. Şehrin duvarları çepe çevre tunçtu. Duvarlarda kapı falan yoktu. Acaba bir kapı, bir gedik bulabilir miyim diye etrâfında kaç kere dolaştım, bilmiyorum. Nihayet anladım ki, kıyamet gününe kadar dolaşsam, kapısız duvarda kapı yaratamayacağım.</p>

  <p class="normal">Ben duraklayıp dururken atlı cin yanımda göründü. Bana tılsımlı bir pala verdi. O palayı elimde tuttukça, beni kimse göremiyordu. Cinin bana palayı vermesiyle, gözden kaybolması bir oldu. Elimde pala, şaşkınlıktan dona kalmıştım.</p>

  <p class="normal">Birdenbire yanı başımda çığrışmalar, bağrışmalar duydum. Başımı dönünce, bağrışanların gözleri göğsünde birtakım tuhaf mahluklar olduklarını gördüm.</p>

  <p class="normal">Meğer bunlar da bizim mahut beyaz yılanın taifesiymişler. Beni duvarın bir tarafına götürdüler. Duvarın altından su çıkıyordu. Bana o suya dalmamı ve duvarın iç tarafında, yani şehrin içinde sudan çıkmamı tembih ettiler.</p>

  <p class="normal">Ben de tembih ettikleri gibi hareket ettim. Suya daldım. Tunç duvar, dışarıdan gözüktüğü kadar ince değilmiş. Ha bire gittim, gittim, başım sudan çıkmaz. Neyse, zar zor duvarı geçtim. Ama nefesimi tuta tuta az kaldı patlayacaktım. Sırsıklamdım. Lâkin karımın aşkı bana ne ıslaklığı, ne de kuruluğu duyduruyordu.</p>

  <p class="normal">Hemen karımı aramaya koyuldum. Nihayet onu bir bahçenin ortasında buldum. Som altından yapma bir tahtın üzerinde oturuyordu. Tahtın bir tavanı vardı. O tavandan tahtın her tarafına işlemeli perdeler iniyordu.</p>

  <p class="normal">Hele Bahçe!... Bahçeden ziyade cennete benziyordu. Ağaçları altındandı. Yemişleri de inci gibi, elmas gibi en kıymettar mücevherattandı.</p>

  <p class="normal">Karım beni görür görmez tanıdı. Yüreği göğsünde hoplamış olacak ki, bayılır gibi oldu. Elini göğsüne koydu. Kendini topladı, yerinden kalkarak ilk evvelâ o selâm verdi:</p>

  <p class="normal">— “Sen buraya nasıl geldin, seni buraya kim getirdi? Çabuk söyle!” dedi.</p>

  <p class="normal">Ben, olup bitenleri çarçabuk kendisine sayıp döküyordum. Karım elimden tutarak:</p>

  <p class="normal">— “Beni dinle” dedi, “kaybedecek vaktimiz yoktur. Bu cin beni o kadar seviyor, benim için o kadar deli divâne oluyor ki, bana bütün sırlarını anlattı. Kendisine hangi şeyden mazarrat, hangi şeyden fayda gelebileceğini bildirdi. O isterse, bu şehri bir saniyede kül ettirir ve ahâlisinin hepsini de öldürtebilirmiş. Bu işleri hep cinlere gördürtebilirmiş. Lâkin cinleri itaate mecbur etmek için bir tılsım varmış ki, o tılsıma müracaat etmesi icap edermiş. Tılsımın nerede olduğunu bana söyledi.”</p>

  <p class="normal">Ben sözünü kestim:</p>

  <p class="normal">— “Aman, o tılsım nerede, çabucak söyle!” dedim.</p>

  <p class="normal">Karım bana tılsımın yerini anlattı. Bu tılsım, bir kartal resminden ibaretti. Ortasında bazı okunması güç yazılar vardı. Ateşte biraz misk yakmalı, bu kartal resmini miskin buğusuna tutmalıymış. O duman bütün ifritleri onun çıktığı yere toplarmış. Ondan sonra siz ifritlere ne emrederseniz, onlar emirlerinizi hemen oracıkta yerine getirirlermiş.</p>

  <p class="normal">Ben olduğum yerden fırladım. Dosdoğru tılsımın bulunduğu yere vardım. Karımın dediklerini birer birer yaptım. Derken efendim, birden gökten, üstümden, altımdan binlerce ifrit sökün ettiler. Gelip gelip önümde eğildiler:</p>

  <p class="normal">— “Ey padişahımız, bize emrediniz, ne yapmak isterseniz, hemen yapıverelim!” dediler.</p>

  <p class="normal">Ben onlara cevap verdim:</p>

  <p class="normal">— “Bahçenin ortasında taht üzerinde oturan genç bir kız yok mu, işte o kızı buraya getiren cini yakalayınız, zincirlere bağlayıp bana getiriniz!” dedim.</p>

  <p class="normal">Onlar, “Hay hay!...” diyerek kayboldular. Cini yakalayıp sıkı sıkı zincire vurmuşlar, yaka paça sürükleyerek önüme getirdiler.</p>

  <p class="normal">Ben onlara teşekkür ettim ve dağılıp gitmelerini tembih ettim. Bana itaat ettiler. Hepsi yerli yerlerine savuştular.</p>

  <p class="normal">Ben hemen karıma koştum. Ona yaptıklarımı anlattım ve benimle beraber gelip gelmeyeceğini sordum. Kendisi “Elbette!” diye cevap verdi. Şehre girdiğim yerden karımla beraber çıktım. Karşımda bütün imanlı cinleri buldum:</p>

  <p class="normal">— “Memleketime gitmek için en kısa yol hangisidir?” diye sordum.</p>

  <p class="normal">Onlar önüme düştü. Yürüdük, yürüdük, nihayet deniz kıyısına vardık. Orada bir gemi bulduk. Rüzgâr tam gemicilerin ve benim istediğim gibiydi. Gemi yelkenleri şişirince, kuş kesildi. Geniş denizleri çarçabuk geçti. Birçok adaları, kıyıları, burunları arkamızda bıraktık ve böylelikle Basra’ya vardık. Karım sağ sâlim babasının evine girince, gerek babası ve anası, gerek akrabaları şaştılar ve sevindiler.</p>

  <p class="normal">Tılsımlı kartal resmi yanımdaydı. Onu yine tütsüledim. Yine ifritler el-pençe karşıda divan durdular ve kendilerine ne emrettiğimi sordular. Ben de tunç şehrinde mücevherat, altın, gümüş gibi kıymetli ne varsa, hepsini bana taşımalarını emrettim.</p>

  <p class="normal">Birkaç dakika sonra, evimde yığın yığın elmaslar, zümrütler, yakutlar, zebercetler, inciler gördüm. Bunlar artık benim malımdı.</p>

  <p class="normal">Maymunu zincire vurduktan sonra, onu ta Basra’ya kadar sürüklemiştim. Onu ne yapacağımı düşünüyordum. Şaka değil, cindi bu! Onu ne bıçak keser, ne ok delerdi. Yine tılsımlı resmi buğuladım. Toplaşan ifritlere, maymunu bir tunç şişe içine tıkmalarını emrettim.</p>

  <p class="normal">Bu iş de oldu bitti. Şişenin ağzını münasip bir tıpa ile sıkı sıkı tıpaladım. Ondan sonra, karımla beraber, bugüne kadar keyif ve safâ sürdüm.</p>

  <p class="normal">İşte bundan dolayıdır ki, ey Padişahımız, bende bulunan mücevherat ve altının ne haddi, ne de hesabı vardır. Eğer aradığınız büyük elmastan başka bir şey isterseniz, ben cinleri çağırır ve arzunuz neyse, onlara yaptırırım.</p>

  <p class="normal">Harun Reşid bu hikâyeyi çok merakla dinledikten sonra, başkalarına bir ibret dersi olsun diye, bu hikâyenin altın yazılarla bir kitaba yazılarak kitabın da saray kütüphânesine konmasını emretmiş. Tembel’e teşekkür etmiş, Padişaha yaraşır birçok hediyeler vermiş.</p>
</body>
</html>
