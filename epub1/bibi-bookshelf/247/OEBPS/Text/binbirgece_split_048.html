<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_47">ALAEDDİN İLE YASEMİN<span class="normal1"><sup class="calibre3"><a href="../Text/binbirgece_split_355.html#footnote-100-263" id="footnote-100-263-backlink">[263]</a></sup></span></h1>

  <p class="normal">Bir gün, kendi evinde, iş odasında otururken yanı başında pek acıklı bir çığlık duymuş. Yanındaki odaya girince, karısı Zübeyde Udiyye’yi yere serili bulmuş. Ne mümkünse yapmış, onu bir türlü ayıltamamış. Zavallı Zübeyde Allah’ın rahmetine kavuşmuş.</p>

  <p class="normal">Alaeddin o kadar müteessir olmuş ki, bayılarak yere yuvarlanmış.</p>

  <p class="normal">İki ev aşırı oturan kaynatası, Alaeddin’in evinde yükselen vaveylayı duyunca, telaşla damadının evine koşmuş. O da kızının öldüğünü görünce, müteessir olarak yere yıkılmış.</p>

  <p class="normal">Biraz sonra, kaynata ile damat ayılarak birbirine metanet tavsiye etmeye ve birbirlerini teselli etmeye başlamışlar. Biçare Alaeddin’in gözüne dünya zindan kesilmiş. O günden sonra, ne dünya zenginliğine, ne de dünya makamlarına ehemmiyet vermez olmuş. Hatta birçok gün saraya bile uğramamış.</p>

  <p class="normal">Harun Reşid, Alaeddin’in saraya gelmeyişine merak etmiş. Zübeyde’nin öldüğünü duyunca, veziri Cafer Bermekî’yi yanına alarak Alaeddin’i ziyaret etmiş. Onu teselli ve taziyeye kalkışmış. Lâkin Alaeddin’in kederi, teselli kabul etmeyecek kadar büyükmüş. Hatta kederini unutsun diye Harun Reşid’in Alaeddin’e gönderdiği Kûtulkulûb adlı en güzel câriye bile, onun duyduğu acıyı giderememiş. Onun için Kût, tekrar saraya götürülmüş.</p>

  <p class="normal">Kût’un saraya götürüldüğü günün ertesi gün, Harun Reşid, hazinedarına on bin parça altın getirmesini emretmiş. Sonra Cafer Bermekî’yi çağırarak on bin altını Vezire vermiş ve:</p>

  <p class="normal">— “Haydi, şu parayı al, doğru câriyeler pazarına git! Oradan on bin lira kıymetinde bir kız al. Kız, câriyelerin en güzeli, en yakışıklısı olmalıdır. Bu câriyeyi götürüp tarafımdan Alaeddin’e hediye edersin.” demiş.</p>

  <p class="normal">Vezir:</p>

  <p class="normal">— “Baş üstüne efendim!” diyerek çıkmış, doğru Alaeddin’in evine varmış. Alaeddin’i yanına alarak câriyeler pazarına gitmiş.</p>

  <p class="normal">Bağdat’ın Emir Hâlid adlı bir valisi varmış. Emir Hâlid’in Hatun adlı bir karısı varmış. Bu kadından da Bazaza adlı bir oğlu olmuş.</p>

  <p class="normal">Bazaza, yüzüne bakılmayacak derecede çirkin bir şeymiş. Bu gencin yaşı yirmiye vardığı hâlde el’an doğru dürüst ata binemezmiş. Emir Hâlid ise son derece cesur, müdafaada metin, savaşta yıldırım gibi bir adammış.</p>

  <p class="normal">Bazaza’nın annesi, evlâdının artık evlenmek çağına geldiğini görerek Emir Hâlid’e oğlu için gidip bir câriye satın almasını rica etmiş. Vali evlâdının ne kadar çirkin, miskin, pis olduğunu bildiği için karısına:</p>

  <p class="normal">— “Peki hanımcığım, ona bir câriye arayıp bulalım. Lâkin acaba bulacağımız câriye, Bazaza ile beraber yaşamayı kabul eder mi?” diye cevap vermiş.</p>

  <p class="normal">Karısı da:</p>

  <p class="normal">— “A efendim, câriyenin oğlumu beğenip beğenmemesi mevzu-i bahis olamaz. Çünkü para ile satın alınmış bir câriyedir, bir esirdir. Onu isteğimiz gibi kullanmak, ona istediğimizi yapmak hakkımızdır!” diye söylenmiş.</p>

  <p class="normal">Emir Hâlid, kadınlara laf anlatmanın boş bir gayret olduğunu bildiği için:</p>

  <p class="normal">— “Peki! Şimdi gidiyorum.” diyerek yanına para almış, Bazaza ile beraber câriye pazarı yolunu tutmuş.</p>

  <p class="normal">İşte Emir Hâlid, câriyeler pazarına vardığı zaman, Vezir Cafer de Alaeddin’le orada bulunuyormuş.</p>

  <p class="normal">O gün, pazarda ayın on beşi gibi güzel bir kız satılıyormuş. Kızın saçları topuklarına kadar varıyormuş. Boyu, yüksek boylu serviler gibiymiş. Bakışı, gözünün gamzesi, âhûlara bile taş çıkartabilirmiş. Velhâsıl insan kızın başından ayağına kadar bir göz gezdirince, hiçbir yerinde ufacık bir kusur bile bulamazmış. Kızın hem de o kadar cana yakın bir kan sıcaklığı varmış ki, onu görüp de sevgisinden deli divâne olmamak değme yiğidin elinden gelir şey değilmiş.</p>

  <p class="normal">Vezir Cafer Bermekî, kızı görünce, kızın sahibine:</p>

  <p class="normal">— “Bu kız kimin üzerindedir ve kaç paradır?” diye sormuş.</p>

  <p class="normal">Kızı satan adam:</p>

  <p class="normal">— “Efendim bin altında birisinin üzerindedir!” diye cevap vermiş.</p>

  <p class="normal">O zaman Vezir:</p>

  <p class="normal">— “Bizden de bin bir altın daha!” demiş.</p>

  <p class="normal">Kızın sahibi, kızı gezdirip fiyatı bin bir liraya arttığını ilan edip dururken Emir Hâlid ile oğlu Bazaza’nın önünden geçmiş.</p>

  <p class="normal">Kızı görünce, Bazaza’nın göğsünden bin bir “Âh!” fışkırmış. Çirkin genç, birdenbire kıza tutulmuş. Babasına dönerek:</p>

  <p class="normal">— “Babacığım, ne yaparsan yap, kaça mal olursa olsun, bu kızı bana satın al. Çünkü ben buna âşık oldum. Başka kızı istemem. Mutlak bunu isterim!” diye söylenmiş.</p>

  <p class="normal">Oğlunun bu sözleri üzerine Vali, kızın sahibini çağırmış:</p>

  <p class="normal">— “Yahu kız kaçadır?” diye sormuş.</p>

  <p class="normal">Kızın sahibi:</p>

  <p class="normal">— “Kızın adı Yasemin’dir ve değeri bin bir parça altında kaldı.” demiş.</p>

  <p class="normal">Bazaza’nın babası oğluna:</p>

  <p class="normal">— “Oğlum mademki bu kızı sevdin, sen de fiyatını artır ki, kız sende kalsın!” diye akıl vermiş.</p>

  <p class="normal">Bazaza da kızın değerine bir altın daha ilâve etmiş. Kızın sahibi, kızın fiyatını bin iki parça altın diye bağıra bağıra kızı gezdirmekte devam etmiş.</p>

  <p class="normal">Kız, Alaeddin ile Vezirin önüne gelince, Alaeddin:</p>

  <p class="normal">— “Kız iki bin altında benimdir!” demiş.</p>

  <p class="normal">Kızın fiyatı, bu sûretle iki bin altına çıkmış. Lâkin Bazaza, bir altın daha artırmış. Bazaza’nın bir altınına mukabil, Alaeddin bin altın daha artırmış. Kızın değeri üç bin altına çıkmış.</p>

  <p class="normal">Bazaza, kızgınlıktan yumruklarını ısırmış, ağzı köpürmüş. O bir altın artırdıkça, Alaeddin bin altın koymakta devam ede ede, kız on bin altında Alaeddin’in üzerinde kalmış.</p>

  <p class="normal">Alaeddin Yasemin’i çağırarak:</p>

  <p class="normal">— “Seni Allah rızası için âzât ettim!” demiş.</p>

  <p class="normal">Oracıkta kız ile kendisinin nikahını kıydırmış. Kızı öz karısı olarak evine götürmüş.</p>

  <p class="normal">Kızın sahibi, kızı sattıktan sonra kendi evine dönerken, Bazaza’ya rast gelmiş.</p>

  <p class="normal">— “Bana baksana, hani ya kız?” diye sormuş.</p>

  <p class="normal">Herif:</p>

  <p class="normal">— “Kızı on bine sattık! Satın alan da Alaeddin’dir. Alır almaz kızı âzât ederek onunla nikahlandı. Hatta çoktan evine götürdü bile…”</p>

  <p class="normal">Bazaza bunları duyunca kudurmuş, aklı zıvanasından çıkacak gibi olmuş. Evine dönmüş. Hastalanarak yatağa yatmış. Oğlunun bu hâlini gören annesi:</p>

  <p class="normal">— “Aman oğlum, sana ne oldu? Allah seni kazadan belâdan saklasın! Başına ne geldi ki, böyle hastalanarak yatağa düştün?” diye sormuş.</p>

  <p class="normal">Bazaza:</p>

  <p class="normal">— “Ama anne, ne yaparsan yap, bana Yasemin’i satın al!” demiş.</p>

  <p class="normal">Kadın:</p>

  <p class="normal">— “A… Üstüme iyilik sağlık, istediğin yasemin olsun, şimdi çiçekçiler sokaktan geçerken sana demet demet yasemin satın alırım. Şu ettiğin meraka bak!” diye cevap vermiş.</p>

  <p class="normal">— “Anneciğim, istediğim çiçek değil. Pazarda Yasemin adlı bir kız vardı. Onu babam bana alamadı. İşte ben onu istiyorum.”</p>

  <p class="normal">Annesi kızmış. Eteklerini toplayınca soluğu doğru kocasının yanında almış.</p>

  <p class="normal">— “Yahu, neden oğlumuza Yasemin adlı kızı satın almadın. Bak oğlan hastalandı ve ölüm döşeğine yattı!”</p>

  <p class="normal">Vali Hâlid:</p>

  <p class="normal">— “Hanım ne tuhafsın! Mümkün olsaydı, satın almaz mıydım? Biz bir altın artırdıkça, Alaeddin bin altın artırıyordu. Hem de galiba Alaeddin bütün tüccarlar şehbenderi ve Halifenin has arkadaşıdır. Onyedilerin de başbuğu olduğunu unutuyorsun!” diye cevap vermiş.</p>

  <p class="normal">Bunun üzerine Bazaza’nın hastalığı o kadar artmış ki, yatakta bir taraftan öbür tarafa dönecek mecali kalmamış. Annesi evlâdına artık ölmüş nazarıyla bakıyormuş.</p>

  <p class="normal">Tam bu sıralarda ihtiyar bir kadın misafirliğe gelmiş. Bu ihtiyar kadın, hırsızlar başı Ahmed Kemakin’in annesiymiş.</p>

  <p class="normal">Baş hırsız Kemakin öyle bir hırsızmış ki, onun için bir gecede on duvar delip yirmi yüksek duvar aşmak, göz yumup açıncaya kadar kısa bir zamanda, insanın gözünden sürmeyi çalmak işten bile değilmiş. Onun bu fena sanatındaki şöhreti, dünyanın dört bucağına dal-budak<sup class="calibre3"><a href="../Text/binbirgece_split_356.html#footnote-100-264" id="footnote-100-264-backlink">[264]</a></sup> salmış.</p>

  <p class="normal">Onu evvelce gece bekçisi yapmışlar. Bekçi iken yaptığı ilk mârifet, hırsızlardan korumak mecburiyetinde olduğu bir evi soyup tamtakır kuru bakır bir hâle koymak olmuş. Evin kimin tarafından soyulduğu anlaşılınca, Vali, Kemakin’i Halifenin önüne sürükletmiş. Halife hemen o gün kafasının kesilmesini emretmiş. Lâkin Kemakin Vezire yalvarmış, yakarmış. Vezir nihayet gidip Harun Reşid’den affını rica etmiş. Harun Reşid, Vezirini kırmazmış. Mamafih ona:</p>

  <p class="normal">— “Yahu sen aklını mı bozdun? Bana kimin için rica ettiğini bir düşün. Buldun buldun da gelip bu yılan için mi tavassut ediyorsun? Bu herif insaniyete bir lekedir. Bütün hemcinsleri şerrinden el-aman diyerek yaka silkiyorlar. Bu hınzırın idamı bir kere değil, yetmiş bin kere elzemdir!” demiş.</p>

  <p class="normal">Vezir:</p>

  <p class="normal">— “Efendim” demiş, “bu adamın hemen şimdi salıverilmesini rica etmiyorum. Lâkin başı kesileceğine, onu hapishaneye atınız demek istiyorum. Belki bir gün ahlâkı düzelir. Siz de bir sevap işlemiş bulunursunuz!”</p>

  <p class="normal">Bunun üzerine Halife, idam emrini geri almış:</p>

  <p class="normal">— “Kemakin hapishaneye konsun, ayaklarına ağır zincirler takılsın, zincirlerin üzerine, ‘Bu adam ölünceye kadar hapishaneden çıkmayacaktır!’ sözleri yazılsın!” diye irade etmiş.</p>

  <p class="normal">Kemakin’i zindana atmışlar, ayaklarına pranga vurmuşlar. Prangaların ancak teneşir üzerinde ayaklarından çıkartılacağını da kendisine söylemişler.</p>

  <p class="normal">Kemakin’in annesi, Hatun’un eski bir dostu olduğu için, ara sıra Hatun’un evine, yani Vali Hâlid’in evine uğrarmış. Hapishaneye ise Tanrı’nın günü gider gelir dururmuş. Oğlunu her görüşünde:</p>

  <p class="normal">— “Hâlâ fena huyundan vazgeçmedin mi? Yaptıklarından pişman olup bir daha fenalık yapmayacağına tövbe istiğfar etmedin mi?” diye çıkışır, ona nasihatler edermiş.</p>

  <p class="normal">Kemakin de sanki annesinden birkaç gün evvel doğmuş mâsum bir bebekmiş gibi, gözlerini mahmurlandıra mahmurlandıra:</p>

  <p class="normal">— “Anneciğim” dermiş, “hiç hırsızlıktan vazgeçmez olur muyum? Her gün bin tövbeler ediyorum. Bir halt işleyerek seni bir kere üzdüm. İkinci bir kere daha üzmek istemem. Ahlâkımın değiştiğine emin olamıyor musun? Sen yalnız Valinin evine gidersen, Valinin karısını gör ve ona rica et. Kocasına söylesin de Halifeden affımı istesinler! Bak şu hâlime, acımıyor musun? Ben senin öz evlâdın değil miyim?” diye diller dökermiş.</p>

  <p class="normal">İşte o gün ihtiyar kadın, oğlu Kemakin’in dileğini yerine getirmek için Valinin konağına varmış. Fakat Valinin karısının başında mâtem sarığını görünce:</p>

  <p class="normal">— “A kardeşim, size ne oldu da o menhus sarığı sardınız?” diye sormuş.</p>

  <p class="normal">Valinin karısı da:</p>

  <p class="normal">— “Ne olacak? Oğlum sizlere ömür, ölü döşeğinde yatıyor. Ha öldü, ha ölecek diye yüreğim tir tir titriyor!” diye cevap vermiş.</p>

  <p class="normal">İhtiyar kadın Bazaza’nın ne hastalığı olduğunu sormuş. Hatun da meseleyi baştan nihayete kadar anlatmış.</p>

  <p class="normal">İhtiyar cadı:</p>

  <p class="normal">— “Eğer oğlunuzun sıhhatini, âfiyetini yerine getirecek birisini bulursam, ne dersiniz?” diye sormuş.</p>

  <p class="normal">Hatun:</p>

  <p class="normal">— “Ne dilersen yahut o ne dilerse onu yaparım!” diye cevap vermiş.</p>

  <p class="normal">O zaman cadaloz:</p>

  <p class="normal">— “Benim oğlum Bağdat’ın baş hırsızıdır. Kendisi ölünceye kadar hapishanede zincirli kalmaya mahkumdur. Sizden ricam şudur ki, kocanız bugün eve gelince ona:</p>

  <p class="normal">— “Bir erkek karısından bir şey istediği zaman karısına yalvarır, yakarır, emreder, çağırır, bağırır. Nihayet kadın bıkar ve koca ne istiyorsa onu yapar. Lâkin bir kadın kocasından bir şey isteyecek olursa, ne yapsa, ne dese beyhudedir. Kadınların yalvarışları, yakarışları kocalarının bir kulağından girer, öteki kulağından çıkar.” diye şikâyetler ediniz. O merak edecek:</p>

  <p class="normal">— “Hayrola, ne o? Ne istiyorsun?” diye soracaktır.</p>

  <p class="normal">“Siz sakın acemilik edip ne istediğinizi söylemeyiniz. Kocanıza evvelâ ne dileyecek olursanız, dilediğinizi yerine getireceği hakkında bir vaat alınız. Eğer dilediğinizi yapacağına kendi başı yahut Allah’ın ismi üzerine yemin ederse, sakın inanmayınız. Muhakkak sizi boşayacağına dair yemin alınız. Yemini alınca, kocanıza deyiniz ki:</p>

  <p class="normal">— “Kocacığım, benim bir kadın ahbabım vardır. Onun oğlu Ahmed Kemakin, çok senelerden beri hapishanede yatıyor. Bu adam eski ahlâklarından vazgeçmiş, namusuyla yaşamaya karar vermiş. Hâlbuki Halife onu ölünceye kadar hapishânede kalmaya mahkum etmiş. Ne olur, çok sevaptır, Halifeye bu adamın affını iltimas ediniz!”</p>

  <p class="normal">Bu sözleri işitince Hatun, cadaloza bol bol teşekkürler etmiş. Mâtem sarığını başından çıkarmış ve ihtiyar kadının ricasını yerine getirmek için hazırlanmaya koyulmuş.</p>

  <p class="normal">Vali o akşam evine dönünce, karısı cadalozun tavsiye ettiği gibi idare-i kelâm eylemiş. Nihayet Vali de:</p>

  <p class="normal">— “Dileğini yerine getirmezsem, benden boş ol!” diye yemin etmiş.</p>

  <p class="normal">Yemini üzerine Hatun, meseleyi kocasına anlatmış. Ertesi günü Vali erkenden hamama gidip abdest almış, hamamdan dosdoğru hapishâneye varmış. Hırsızlar başı Kemakin’i yanına çağırtmış.</p>

  <p class="normal">— “Kemakin, bana artık nedamet ettiğini ve ahlâkının düzeldiğini söylüyorlar. O söylenen sözlere inanayım mı?” diye sormuş.</p>

  <p class="normal">Kemakin inleye inleye:</p>

  <p class="normal">— “Vallâhi efendim, sabahtan akşama kadar Allah’tan günahlarımın affını diliyorum. Bilmem ki, yalvarışlarım Allah indinde makbul oluyor mu? Allah her şeyi bilir, yüreğimi görür ve orada hiçbir kara fikir ve fena niyet beslemediğimi bilir. Ne diyeyim efendim bilmem ki!”</p>

  <p class="normal">Bunun üzerine Vali, Kemakin’i hapishâneden çıkartmış ve ayaklarına zincirler takılı olduğu hâlde saraya götürmüş. Evvelâ kendisi Halifenin önüne çıkarak yeri öpmüş. Halife ona ne istediğini sorunca, dışarıda bekleyen Kemakin’e işaret etmiş. Kemakin boynu eğik olarak zincirleri şangırdata şangırdata içeri girmiş. Halife onu görünce:</p>

  <p class="normal">— “Vay Kemakin, sen daha ölmedin mi?” diye bağırmış.</p>

  <p class="normal">Kemakin:</p>

  <p class="normal">— “Ey Emirülmü’minîn, bî-çare ve mağdur olanların ömürleri uzun olur. Bir türlü ölüverip cefalarından kurtulamazlar!” diye cevap vermiş.</p>

  <p class="normal">O zaman Harun Reşid, Vali Hâlid’e dönerek:</p>

  <p class="normal">— “Hâlid, bunu neden buraya getirdin?” diye sormuş.</p>

  <p class="normal">Vali:</p>

  <p class="normal">— “Efendim bu adamın ihtiyar ve zavallı bir annesi vardır. Bu adam, bu âciz kadının biricik evlâdıdır. Kadın bize geldi ve oğlunun affı için size yalvarmamızı rica etti. Köleniz de, hem ihtiyar valideye hürmeten, hem de bu adamın artık ıslâh-ı nefs<sup class="calibre3"><a href="../Text/binbirgece_split_357.html#footnote-100-265" id="footnote-100-265-backlink">[265]</a></sup> ettiğini düşünerek gelip ayağınıza kapanmaya karar verdim. Ey büyük Halifemiz, artık emrediniz de bu adamın zincirleri çözülsün ve kendisini eskisi gibi bekçibaşılığa tayin buyurunuz.” diye cevap vermiş.</p>

  <p class="normal">Halife, Kemakin’e dönerek:</p>

  <p class="normal">— “Kemakin, ıslâh-ı nefs ettiğine inanalım mı?” demiş.</p>

  <p class="normal">Kemakin ağlar bir sesle:</p>

  <p class="normal">— “Efendim, yegâne arzum, gece gündüz dua etmektir. Serbest kalmaklığı, serbest kalmak için değil, lâkin size ıslâh-ı nefs ettiğimi ispat için diliyorum.” demiş.</p>

  <p class="normal">Bu sözler üzerine Halife emretmiş. Hemen bir demirci çağırtılmış. Halife zincirleri taktırırken “Zincirler ancak öldükten sonra kaldırılacaktır” diye hüküm verdiğinden, demirci zincirleri bir teneşir üzerinde kırmış.</p>

  <p class="normal">Zincirler kırıldıktan sonra, Kemakin yine eskisi gibi bekçibaşılığa tayin edilmiş. Halife, vazifesine dikkat etmesi için ona nasihatlerde bulunmuş. Kemakin yerleri öpe öpe ve Harun Reşid’e teşekkür ede ede huzurundan çıkmış.</p>

  <p class="normal">Kemakin hapishâneden çıktıktan bir müddet sonra, annesi Valiye misafir gitmiş. Valinin karısı onu görür görmez:</p>

  <p class="normal">— “Allah’a çok şükürler et ki, oğlunu hapishaneden kurtardı. Darısı bizimkinin başına… Âh ne olurdu, senin evlâdın şeytan bir adamdır, bir oyun yapsa da Yasemin’i çalıp oğlum Bazaza’ya getirse. Oğlum Yasemin’i bir görsün, ne hastalığı, ne bir şeyi kalır.” demiş.</p>

  <p class="normal">İhtiyar cadaloz:</p>

  <p class="normal">— “Siz hiç telaş etmeyiniz! Ben şimdi gider kendisine söylerim. O her hâlde bir dolap çevirip işi istediğimizden âlâ becerir.” diye cevap vererek evden<sup class="calibre3"><a href="../Text/binbirgece_split_358.html#footnote-100-266" id="footnote-100-266-backlink">[266]</a></sup> çıkmış.</p>

  <p class="normal">Dosdoğru oğlunun yanına varmış. Oğlu içtiği şaraptan zil-zurna sarhoşmuş. Ona güç belâ derdini anlatabilmiş:</p>

  <p class="normal">— “A oğlum seni kurtaran Valinin karısıydı. O olmasaydı, sen şimdi hâlâ zindanda inleyecektin. Ona yardım etmek senin boynunun borcudur. Ne yapıp yap, yalnız Alaeddin’i temizle. Karısı Yasemin’i al ve Valinin oğluna götür!”</p>

  <p class="normal">Şarabın dumanları, Kemakin’in başından şöyle biraz sıyrılınca:</p>

  <p class="normal">— “Ben bu gece bu işi bitiririm!” diye cevap vermiş.</p>

  <p class="normal">Hâlbuki o gece ayın ilk gecesiymiş. Her ayın ilk gecesi, bir câriye âzât etmek Harun Reşid’in âdetlerindenmiş. Akşam olunca Halife, Zübeyde Hatunun odasına uğrayarak onunla danıştıktan sonra bir câriye âzât edermiş.</p>

  <p class="normal">Harun Reşid, o gece de Zübeyde Hatuna varmış. Üst cübbesini, hançerini, tespihini dış odada bırakmış. Halifenin bir de küçük lambası varmış. O lambadan hiç ayrılmaz ve ona büyük bir kıymet verirmiş. İşte o lambayı da cübbesi ve tespihi ile beraber dış odada bırakmış. Dış odada bekleyen köleler, Halifenin bıraktığı şeylere kimsenin dokunmamasına dikkat ederlermiş.</p>

  <p class="normal">Ahmed Kemakin, gece ortasından sonraya kadar beklemiş. Bütün insanlar, inler, cinler derin uykuya daldıktan sonra, sağ eline kılıcını, sol eline dimdik duvarlara tırmanmaya mahsus âletini almış ve usullacık Halifenin bulunduğu dairenin dış odasına çıkmış. Orada duran kölelerin uyuduklarını görmüş. Hemen pencereyi çıt etmeden açmış. Yavaşçacık odanın içine dalmış. Harun Reşid’in cübbesini, tespihini, mendilini, mührünü ve mücevherli lambayı almış. Geldiği gibi sessizce inerek gecenin karanlığında kaybolmuş. Karanlık sokaklardan gölge gibi gürültüsüz geçerek Alaeddin’in evine varmış.</p>

  <p class="normal">O gece Alaeddin’in Yasemin ile düğün gecesiymiş. Alaeddin, güveyi odasındaymış.</p>

  <p class="normal">Kemakin hiç şüphe uyandırmadan Alaeddin’in evinin avlusuna varmış. Avlunun mermer taşını kaldırarak Halifeden çaldığı eşyaların bazısını bu mermerin altına koymuş. Kendi kendine, “Artık işi becerdim sayılır. Şimdi keyif ve safâ sırası geldi. Eve gider şu elmaslı, zümrütlü lambayı yakarım, onun aydınlığında, kafamı tütsüleyinceye kadar şarap içerim!” diye söylenmiş.</p>

  <p class="normal">Sabah olunca, Halife, Zübeyde Hatunun yanından çıkmış. Dış odada bıraktığı cübbenin, lambanın, mührün ve hançerin yerlerinde yeller estiğini görünce kızmış.</p>

  <p class="normal">Köleler daha uyuyorlarmış. Onları uyandırıp eşyanın nereye götürüldüğünü sormuş. Onlar cevap verememişler. Hık demişler, gık demişler ama eşya meydana çıkmamış. Onları kimin aldığı belli olmamış.</p>

  <p class="normal">Harun Reşid öfkelenerek küplere binmiş. Sırtına kızdığı zaman giydiği elbiseyi giymiş. Bu elbise kırmızı renkteymiş. Harun Reşid, kızıl cübbe ile kurultayına varınca, bütün vezirler tiril tiril titremişler. Hepsinin dilleri tutulmuş. Dişleri çatır çatır ötmüş. Bacakları çarpmış. Halife:</p>

  <p class="normal">— “Çok fena bir şey oldu!” diye gürlemiş.</p>

  <p class="normal">Kurultay odasında bir çıt bile yokmuş. Halife:</p>

  <p class="normal">— “Pek fena!...” diyerek cevap bekler bir tarzda sözlerini tekrar edince, bütün vezirler hep bir ağızdan:</p>

  <p class="normal">— “Aman efendim, ne oldu?” diye sormuşlar.</p>

  <p class="normal">Halife başına geleni anlatmış. Tam o sırada Hâlid’le beraber Ahmed Kemakin odaya girmişler. Harun Reşid, Valiye:</p>

  <p class="normal">— “Ey Vali, Bağdat’ta asayiş nasıldır?” diye sormuş.</p>

  <p class="normal">Vali de:</p>

  <p class="normal">— “Efendim asayiş yerindedir. Sayenizde herkes, malından, canından emindir. Altın tabla içinde elmaslar gezdirilse, elmasların birine<sup class="calibre3"><a href="../Text/binbirgece_split_359.html#footnote-100-267" id="footnote-100-267-backlink">[267]</a></sup> göz diken olmaz.” diye cevap vermiş.</p>

  <p class="normal">Harun Reşid’in gözleri şimşekler çakmış.</p>

  <p class="normal">— “Yalan söylüyorsun!” diye bağırmış.</p>

  <p class="normal">Vali:</p>

  <p class="normal">— “Aman efendim nasıl olur? Yoksa kusur mu ettik?” diye mırıldanmış.</p>

  <p class="normal">Harun Reşid, meseleyi ona da anlatmış ve eşyalarının hemen bir-iki saat içinde bulunup kendisine getirilmesini emretmiş. Vali:</p>

  <p class="normal">— “Efendim hazretleri, peynirin kurdu kendindedir. Bu işi yapan da muhakkak saraydadır. Siz saraya bir yabancının girip bu eşyayı çaldığına ihtimal veriyor musunuz?” demiş.</p>

  <p class="normal">Lâkin Harun Reşid:</p>

  <p class="normal">— “Ben eşyayı ve hırsızı isterim. Eğer eşya ve hırsız bulunmazsa, senin başın gider!” diye bağırmış.</p>

  <p class="normal">Vali:</p>

  <p class="normal">— “Efendim benim başımı kestirmezden evvel Ahmed Kemakin’in başını kestir. Çünkü ondan başka kimse, eşyanın kimin tarafından çalındığını ve nerede bulunduğunu bilemez!” diye cevap vermiş.</p>

  <p class="normal">Bunun üzerine Kemakin ilerleyerek:</p>

  <p class="normal">— “Ey Emirülmü’minîn! Ben size vaat ediyorum, az zamanda her şeyi bulup hırsızları meydana çıkarırım. Yalnız yanıma kadı tarafından iki, Vali tarafından da iki memur veriniz. Çünkü bu fenalığı yapan adam Validen, hatta sizden korkmayan bir adamdır!” demiş.</p>

  <p class="normal">Harun Reşid:</p>

  <p class="normal">— “Söylediğin gibi olsun!” diye cevap vermiş. “Ve yalnız evvelâ benim sarayımı, sonra Vezirin sarayını, sonra da onyediler<sup class="calibre3"><a href="../Text/binbirgece_split_360.html#footnote-100-268" id="footnote-100-268-backlink">[268]</a></sup> meclisinde riyaset eden Alaeddin’in evini ara!” diye ilâve etmiş.</p>

  <p class="normal">Kemakin:</p>

  <p class="normal">— “Başım üstüne efendim!” demiş.</p>

  <p class="normal">Kemakin kapıdan çıkarken Halife arkasından, “Bu işi kim yaptıysa, onun başını kestireceğim!” diye bağırmış.</p>

  <p class="normal">Ahmed Kemakin, bu kadarla da iktifa etmemiş. Her istediği evin içine girmekte serbest olduğuna dair bir kağıt almış. Eline bir kısmı tunçtan, bir kısmı bakırdan, bir kısmı da demirden bir çubuk almış. Evvelâ Halifenin sarayına giderek sarayı baştan aşağıya aramış, taramış. Elindeki çubuğu her duvara, her tavana, her yere sokmuş.</p>

  <p class="normal">Oradan çıkmış, Vezir Cafer Bermekî’nin evinde aramadık oda, köşe, bucak bırakmamış. Çubuğu her tarafa dokundurmuş, denemedik yer bırakmamış.</p>

  <p class="normal">Sıra Alaeddin’in evine gelmiş. Ahmed Kemakin oraya Vali ve bir sürü kalabalıkla ihata edilmiş olarak varmış. Alaeddin, bir gürültünün yaklaşmakta olduğunu görünce, Yasemin’in yanından ayrılarak kapıya koşmuş. Kalabalığın önünde Vali yürüyormuş. Vali, Alaeddin’e her şeyi anlatmış, Alaeddin de:</p>

  <p class="normal">— “Mademki öyledir, içeri buyurunuz da evimi istediğiniz gibi arayınız.” demiş.</p>

  <p class="normal">Evvelâ Vali girmiş. Valinin arkasından kadı ile şahitler girmişler. Ahmed Kemakin içeri girer girmez, sağını solunu yoklamaya koyulmuş. Yoklaya yoklaya eşyaları sakladığı yere gelmiş. Elindeki ağır çubuğu mermerin üzerine şiddetle salıvermiş, mermer kırılmış. Mermerin çatlağı arasından bir şeyler parlamış. Kemakin:</p>

  <p class="normal">— “Büyük Allah’ın izniyle burada bir hazine bulduk galiba. Durunuz mermeri kaldıralım da hazinede neler bulunduğuna bakalım!” demiş.</p>

  <p class="normal">Kadı, şahitler ve orada duranların hepsi, merakla çatlak mermere bakıyorlarmış. Derken efendim, Kemakin Harun Reşid’in sarayından çalınan eşyayı çıkarmaya başlamış. O zaman kadılar, şahitler eşyanın Alaeddin’in evinde bulunduğuna dair bir kağıt yazmışlar, kağıdın altına da imzalarını, mühürlerini koymuşlar. Bundan sonra Alaeddin’i tevkif edip başından sarığını çıkarmışlar ve tekmil malını, mülkünü tesbit-i defter ederek<sup class="calibre3"><a href="../Text/binbirgece_split_361.html#footnote-100-269" id="footnote-100-269-backlink">[269]</a></sup> çıkıp gitmişler.</p>

  <p class="normal">İşte o zaman Kemakin, Yasemin’i alıp annesine vermiş:</p>

  <p class="normal">— “Anne, kızı al, dosdoğru Hatun kadına götür!” demiş.</p>

  <p class="normal">Kemakin’in annesi, Yasemin’i alınca, yaka paça Vali Hâlid’in evine götürmüş, Valinin karısına teslim etmiş. Hatun kadın da onu alınca oğluna götürmüş.</p>

  <p class="normal">Bazaza, Yasemin’i görür görmez vücuduna kuvvet gelmiş, hastalığı geçmiş. Zavallı kızın üzerine yürümüş. Kız koynundaki hançeri çıkararak:</p>

  <p class="normal">— “Bana doğru bir adım yaklaşma, vallâhi billâhi hem seni, hem kendimi öldürürüm!...” diye bağırmış.</p>

  <p class="normal">Gürültüye Hatun kadın koşmuş. Yasemin’i o hâlde görünce:</p>

  <p class="normal">— “Vay gidi yosma vay! Koca Valinin oğlu seni sever de, onun sana yanaşmasını bile çekemezsin ha! Eli bayraklıya bak! Ayol Vali gelini olacaksın!” demiş.</p>

  <p class="normal">Yasemin de:</p>

  <p class="normal">— “Siz nasıl insansınız, hangi âdet, hangi namus bir kızın iki koca almasına cevaz verir? Hem de kanun izin verirse, aslan yatağına köpek yaraşmaz!” diye cevap vermiş.</p>

  <p class="normal">Yasemin’in bu hâli, Bazaza’nın yine iştahını kaçırmış. Güçten kuvvetten düşerek yine hasta döşeğine yuvarlanmış. Valinin karısı, evlâdının ne hâle girdiğini gördükçe, yummuş gözlerini, açmış ağzını… Zavallı Yasemin’e demedik fena laf bırakmamış. Bir gün:</p>

  <p class="normal">— “Behey kaltak, evlâdıma bir bak, senin bir para etmez suratın için ne hâle geldi! Sen muhakkak cezanı bulacaksın; gelgelelim Alaeddin’e, onun da darağacında sallandığını göreceksin!” diye bağırmış.</p>

  <p class="normal">Yasemin:</p>

  <p class="normal">— “Zarar yok. O ölürse, ben de onu seve seve arkasından takip eder, ölür giderim!” diye cevap vermiş.</p>

  <p class="normal">Bu cevap Valinin karısını pek sıkmış. Yasemin’in üzerine saldırıp üstünde başında kıymetli ne bulduysa almış. İpekli elbiselerini parça parça yırtıp atmış. Ona eski püskü bir eteklikle bir mintan giydirmiş, evin en alt katına yollamış. Ona orada mutfak temizlemek, bulaşık yıkamak gibi işler gördürtürmüş.</p>

  <p class="resimalti">*</p>

  <p class="resimalti">* *</p>

  <p class="normal">Gelelim Alaeddin’e:</p>

  <p class="normal">Onu Harun Reşid’in çalınan eşyasıyla beraber, yaka paça Halifenin önüne sürüklemişler. Harun Reşid:</p>

  <p class="normal">— “Bu eşyaları nerede buldunuz?” diye gürlemiş.</p>

  <p class="normal">Vali:</p>

  <p class="normal">— “Alaeddin’in evinin içinde efendim!” diye cevap vermiş.</p>

  <p class="normal">Harun Reşid’in hiddetten kanı başına hücum etmiş, ağzı köpürmüş. Getirilen eşyayı birer birer karşısına döktürmüş. Eşya içerisinde lambayı göremeyince:</p>

  <p class="normal">— “Lamba nerede?” demiş.</p>

  <p class="normal">Alaeddin zavallı ne cevap versin? Doğrusunu söylemiş:</p>

  <p class="normal">— “Vallâhi efendim, bu eşyayı ben ne çaldım, ne gördüm, ne de lambanın nerede olduğunu biliyorum!” demiş.</p>

  <p class="normal">Harun Reşid bu sözleri duyunca, büsbütün küplere binmiş:</p>

  <p class="normal">— “Seni hiçten en büyük makamlara çıkardım, sarayımın kapısı önünden bile geçemezken, seni kendi has arkadaşım yaptım da bu iyiliklerime karşı sen hıyanet ettin ha! Alın şu adamı hemen götürüp icabına bakın!...” diye bağırmış.</p>

  <p class="normal">Vali, Alaeddin’i alınca, çarşıya inmiş. Tellâllar şehrin dört tarafında, “Emirülmü’minîn’e karşı hıyanet edenlerin görecekleri en küçük ceza asılmaktır. Buna inanmayanlar, çarşıya gidip Alaeddin’in nasıl asıldığını görsünler hey!...” diye bağırmışlar.</p>

  <p class="normal">Bütün ahâli sokaklara dökülmüş, her taraftan akıp gelen kalabalık, çarşı meydanında darağacının dikildiği yerde toplanmış.</p>

  <p class="normal">O sıralarda Ahmed Denef, arkadaşları ve askerleriyle beraber şehrin kenarında bir bahçede oturup hoşça vakit geçiriyormuş. Her gün şehirden bahçeye gelip bahçe kuyusunun tatlı suyunu şehre taşıyan bir saka, o gün de bahçeye gelmiş. Ahmed Denef’i zevk ü safâsında görünce şaşırmış:</p>

  <p class="normal">— “Yahu sen neler olup bittiğini duymadın mı?” diye sormuş.</p>

  <p class="normal">Ahmed Denef de:</p>

  <p class="normal">— “Yoo! Hayrola, ne oldu?” diye cevap vermiş.</p>

  <p class="normal">Saka:</p>

  <p class="normal">— “Daha ne olacak! Senin başbuğun Alaeddin’i şimdi asacaklar. Halifenin güya eşyasını çalmış ve çaldığı eşya evinde tutulmuş!”</p>

  <p class="normal">Ahmed Denef, “Eyvah!” diye yerinden fırlamış. Hasan Şuman’ı çağırıp duyduklarını ona anlatmış. Hasan Şuman:</p>

  <p class="normal">— “Biz de Alaeddin’i tanımazsak, onu kim tanır? Zavallı genç, muhakkak fena bir iftiraya uğramıştır. Onu ne yapıp yapıp kurtarmalı!” demiş.</p>

  <p class="normal">Ahmed Denef:</p>

  <p class="normal">— “Doğru söylüyorsun, fakat nasıl kurtarmalı? Vakit de pek dar. Ne yapacaksak, bir saat evvel yapalım ki, yapacağımız şeyden bir fayda hâsıl olsun.”</p>

  <p class="normal">Hasan Şuman, başını iki elinin avucuna dayayarak derin bir düşünceye vardıktan sonra:</p>

  <p class="normal">— “Sen burada dur, aklıma bir şey geldi. Ben şimdi dönerim.” diyerek çıkıp gitmiş. Dosdoğru hapishaneye varmış. Müdüre çıkmış:</p>

  <p class="normal">— “Efendim, bana asılacak mahkumları gösterir misiniz?” diye yalvarmış.</p>

  <p class="normal">Müdür ona asılacak olan mahpusları göstermiş. Şuman, içlerinden Alaeddin’e çok benzeyeni bir köşeye ayırmış. Onu yanına takıp evvelâ Ahmed Denef’e uğramış. Sonra onunla beraber çarşıya, darağacının yanına varmış. Hasan Şuman’ın verdiği akıl mucibince, gidip cellâdın ayağına basmış. Cellât:</p>

  <p class="normal">— “Arkadaş, biraz çekil buradan, çünkü buraya şimdicek Alaeddin’i asacağız!” demiş.</p>

  <p class="normal">Hasan Şuman:</p>

  <p class="normal">— “Sen delirdin mi? Aklını mı oynattın! Alaeddin’i nasıl asarsın, adamın hiç suçu olmadığını bilmiyorsan, onu sana ben söyleyeyim. Sen şu caniyi görüyor musun? Al şunu da Alaeddin’in yerine onu as. Dünyada bir fenalık eksik, bir iyilik fazla işlemiş olursun!” demiş.</p>

  <p class="normal">Cellâdın aklı, Şuman’ın sözlerine yatmış. Caniyi tutunca, onu Alaeddin’in yerine darağacına asıvermiş.</p>

  <p class="normal">Ahmed Denef, Alaeddin’i gizli gizli evine götürmüş. Orada görüşmüşler, konuşmuşlar. Alaeddin’in Bağdat’ta kalması tehlikeli olduğu için İskenderun’a gitmesine karar vermişler.</p>

  <p class="normal">Dere dememiş, tepe dememiş, sabaha kadar yürümüşler. Sonra bir gemiye binerek aradan çok geçmeden İskenderun’a varmışlar. Çıkıp karınlarını doyurduktan sonra, çarşı içinde bir gezinti yapmışlar.</p>

  <p class="normal">Tellâlların birisi, çarşının güzel bir yerinde bir dükkân satıyormuş. Alaeddin o kadar artırmış, o kadar artırmış ki, dükkân üzerinde kalmış. Gidip dükkânı açmış. Efendim orada neler de neler varmış. Kilimler, minderler, yastıklar, gemi yelkenleri, gemi direkleri, kangal kangal ipler, sandıklar, içleri boncuklarla dolu güderi torbalar, eyer takımları, kemer, harp baltaları, kargılar, oklar, yaylar, kılıçlar, bıçaklar, makaslar, daha başka birçok şeyler görmüş. Meğer o dükkân eski şeyler satan bir adamın dükkânıymış.</p>

  <p class="normal">Ahmed Denef, üç gün Alaeddin ile kalmış, üçüncü günü sabahleyin Alaeddin’e:</p>

  <p class="normal">— “Ben artık Bağdat’a dönmeliyim. Orada göz kulak olurum. Başına bu felâketi getirenin kim olduğunu anlarım. O zaman bittabi’ Harun Reşid seni affeder ve sen de yine eski makamını işgal edersin. İnşallah bu hayır müjdeleri ben getireceğim. Ben gelinceye kadar kimseye kim ve nenin nesi olduğunu çaktırmadan alış-veriş yap, ekmek paranı çıkar!” demiş.</p>

  <p class="normal">Acıklı bir vedadan sonra atına binmiş, epeyce dere tepe gezdikten sonra, “Ver elini Bağdat!” demiş, Bağdat’a yetişmiş.</p>

  <p class="normal">Bir gün Ahmed Denef, Harun Reşid’in sarayında iken Halife, veziri Cafer’i çağırtarak:</p>

  <p class="normal">— “Cafer, şu Alaeddin’in ettiği haltı gördün mü? Köpeği besledim besledim de tam sayemde rahat yüzü göreceği zaman, ilk işi gözümü oymaya uğraşmak oldu!” demiş.</p>

  <p class="normal">Vezir Cafer, Harun Reşid’in bu sözlerine karşı ne desin? Bir iki öksürdükten sonra:</p>

  <p class="normal">— “Evet efendim, lâkin cezasını da bulmadı değil, şimdi hâlâ darağacında sallanmaktadır.” diye cevap vermiş.</p>

  <p class="normal">Halife yerinden fırlayınca:</p>

  <p class="normal">— “Haydi Cafer, arkama düş, gidip Alaeddin’in darağacından nasıl sarktığını görelim!” diye emir vermiş.</p>

  <p class="normal">Harun Reşid önde, Vezir Cafer arkada darağacının dibine gelmişler. Harun Reşid sehpadan sarkan cesede bir göz atınca:</p>

  <p class="normal">— “Yahu Cafer, bu adam Alaeddin değil ki!...” diye bağırmış.</p>

  <p class="normal">Vezir Cafer:</p>

  <p class="normal">— “Efendim, Alaeddin’in olmadığını nereden bildiniz?”</p>

  <p class="normal">— “Nereden mi? Ayol görmüyor musun? Bu herifin boyu kısa, hâlbuki Alaeddin uzun boylu bir adamdı.”</p>

  <p class="normal">— “Doğru söylüyorsunuz, ama asılalı günlerce vakit geçti, kurumuştur da boyu öyle kısalmıştır.”</p>

  <p class="normal">— “Haydi diyelim ki kurudu da boyu kısaldı; ya rengine ne diyeceğiz? Alaeddin pembe beyazdı, hâlbuki burada asılı duran adam alabildiğine esmer!...”</p>

  <p class="normal">— “Birinci iradenize karşı verdiğim cevap, bu şimdiki sualinize de uyar. Bu kadar gün güneşin altında asılı duruyor. Esmerleşmez de ne olur?”</p>

  <p class="normal">Sorgular ve cevaplar üzerine Harun Reşid emir vermiş, asılı duran cesedi yere indirmişler. Halife ölüyü yakından muayene etmiş ve ölünün ayakları altında Hazreti Ömer ile Hazreti Osman’ın isimlerinin yazılı bulunduklarını görmüş. Sonra yine Cafer’e dönerek:</p>

  <p class="normal">— “Haydi, öteki şeylerin hepsine birer kulp taktın; buna ne diyeceksin bakalım? Bu ölü Rafızî yahu! Hâlbuki Alaeddin Sünnî idi.” demiş.</p>

  <p class="normal">Vezir Cafer:</p>

  <p class="normal">— “Her şey ancak Allah’a bellidir. Burada bir saatten beri duruyoruz da şu cesedin Alaeddin olup olmadığını bir türlü kestiremiyoruz!” diye cevap vermiş.</p>

  <p class="normal">Halife, cesedin gömdürülmesi için emirler vermiş. O gün, bugün Harun Reşid, Alaeddin’in ismini bir daha anmamış. Zavallı Alaeddin unutulmuş gitmiş.</p>

  <p class="resimalti">*</p>

  <p class="resimalti">* *</p>

  <p class="normal">Gelelim Bazaza’ya:</p>

  <p class="normal">Onun aşkı, hırsı o kadar artmış, o kadar artmış ki, günün birinde ölüvermiş.</p>

  <p class="normal">Yasemin, Alaeddin ile evlendikten dokuz ay sonra, dünyaya nur topu gibi bir erkek çocuk doğurmuş. Yasemin loğusa yatağında yatarken, onun arkadaşları ve câriyeler etrâfına toplanmışlar. Doğan çocuğa ne ad takacağını sormuşlar. O da:</p>

  <p class="normal">— “Eğer babası sağ olaydı, çocuğa babası bir isim koyardı. Lâkin şimdi o vazife bana düşüyor. Ben oğlumu Aslan ismiyle çağıracağım!” demiş.</p>

  <p class="normal">Yasemin iki sene çocuğun üzerinde titremiş. Nihayet çocuk epeyce büyüyerek odanın şurasında burasında pıtır pıtır gezmeye başlamış.</p>

  <p class="normal">Bir gün, Yasemin çok dikkatle yapılması icap eden bir işle uğraşırken çocuk, yavaş yavaş odadan çıkmış, sessiz sessiz merdivenlerden tırmanarak usulcacık yukarı kata çıkmış. Yukarı katın mükellef minderlerinin birine çıkıp oturmuş.</p>

  <p class="normal">Vali Hâlid de o sıralarda odada minderin birisinde oturuyormuş. Hâlid melek yüzlü çocuğu görünce gidip çocuğu almış ve dizine oturtmuş. Yavrunun yüzüne yakından bakınca, güzelliğine hayran kalmış. Aynı zamanda da oğlanın babasına benzeyişinden kimin evlâdı olduğunu anlamış.</p>

  <p class="normal">Yasemin işi arasında başını arkaya çevirmiş, oğlunu odada göremeyince, az kalsın aklı başından çıkıyormuş. Sağı aramış çocuk yok, solu aramış çocuk yok. Çıldırmak bir şey değilmiş. Yasemin son bir ümitle yukarıki kata fırlamış. Bir de ne görsün? Minderin üzerinde Vali oturmuş ve Valinin dizi üzerinde çocuğu. Çocuk Valinin yüzüne bakıyor ve gülümseyerek bir şeyler söylüyormuş.</p>

  <p class="normal">Çocuk başını çevirip de annesini görünce, az kalsın kendisini kaldırıp annesinin kucağına atacakmış. Lâkin Vali, onu sıkı sıkı tutmuş. Yasemin’e:</p>

  <p class="normal">— “Kızım, bu çocuk kimin çocuğudur?” diye sormuş. O da:</p>

  <p class="normal">— “Benim oğlumdur efendim.” diye cevap vermiş.</p>

  <p class="normal">— “Babası kimdir?”</p>

  <p class="normal">— “Babası Alaeddin’dir. Lâkin artık şimdi sizin evlâdınız oldu.”</p>

  <p class="normal">— “Alaeddin hain adamın birisidir!”</p>

  <p class="normal">— “Allah bizi iftiradan saklasın, Alaeddin hiç de hain değildir. Belki dünyanın en sâdık adamlarından birisiydi.”</p>

  <p class="normal">— “Çocuk büyüyüp de sana, ‘Ben kimin oğluyum?’ diye sorarsa, ona ne cevap vereceksin?”</p>

  <p class="normal">— “Sen Vali Hâlid’in oğlusun diye cevap vereceğim!”</p>

  <p class="normal">— “Teşekkür ederim kızım. Çocuğa sakın öksüz olduğunu bildirme. Ona benim olduğunu söyle. Ben de hakikaten onu öz evlâdım gibi seviyorum.”</p>

  <p class="normal">Bundan sonra Vali, mini mini Aslan’ı sünnet ettirmiş. Onu Bağdat’ın en âlim hocalarına götürüp okutturmuş. Aslan büyüdükçe hukuk ve diyanet meselelerinde Bağdat ulemasının en âlimlerinden biri olmuş. Hele hüsn-i hattına, sülüs yazısına parmak ısırırlarmış. Kur’an’ı dört-beş defa hatmettikten sonra onu baştan aşağıya ezberlemiş ve hafız olmuş. Gerek annesi, gerek Vali Hâlid, gerekse etrâfındaki öteki insanlar Aslan’a öksüzlüğünü hissettirmemişler. O Vali Hâlid’i gördükçe, Vali Hâlid’e candan ve yürekten “Baba!... Babacığım!...” diye bağırırmış.</p>

  <p class="normal">Vali Hâlid, süvarilikte ve süvari olarak muharebe etmekte tanınmış üstatlarındanmış. Küçük Aslan’a biniciliği öğretmiş, kalkan kullanmasını, at üzerinde kılıç sallamasını talim etmiş. Aslan’ın yaşı on dörde varınca, biniciliği her tarafta anılır ve methedilir olmuş. Hatta bu üstatlığından dolayı emirlik rütbesini kazanmış.</p>

  <p class="normal">Boş vakitlerinde Aslan, Bağdat’ta, ötede beride gezinirmiş. Bu gezintilerde her cinsten insanlarla konuşur, onları tetkik edermiş. Bu insanların arasında Ahmed Kemakin de varmış.</p>

  <p class="normal">Bir gün, Ahmed Kemakin, Aslan’ı bir meyhaneye götürmüş. Oraya varınca, cebinden bir lamba çıkarmış. Lamba Kemakin’in Harun Reşid’den çaldığı elmaslı yakutlu lamba imiş.</p>

  <p class="normal">Ahmed Kemakin lambayı yakarak onun ışığında içmeye koyulmuş ve başını epeyce tütsülemiş. Lamba Aslan’ın çok hoşuna gitmiş. Hakikaten de hoşa gidecek şeymiş.</p>

  <p class="normal">— “Yahu bu ne güzel şey, bunu bana hediye etsene?” diye yalvarmış.</p>

  <p class="normal">Ahmed Kemakin:</p>

  <p class="normal">— “Onu sana vermek değil, yanımdan bir dakika bile ayırmam. Bu lamba uğruna insanlar öldü. Büyük felâketler oldu!” diye cevap vermiş.</p>

  <p class="normal">— “Bunun için kim can verdi?”</p>

  <p class="normal">— “Alaeddin adlı birisi vardı, Bağdat’a gelmişti ve Harun Reşid onu onyedilerin başbuğu tayin etmişti. İşte bu lamba dolayısıyla o adam burada asıldı. Ama söylediklerim senelerce evvel oldu. Belki sen daha o zaman dünyaya bile gelmemiştin.”</p>

  <p class="normal">— “Aman, merak ettim. Bana bu Alaeddin’in hikâyesini anlatsana?”</p>

  <p class="normal">— “Senin bir ağabeyin vardı. Çirkin bir adamdı. Adı Bazaza idi. Ağabeyin büyüyüp de evlenmek çağına gelince, baban onu evlendirmek istedi.” diye başlamış ve Aslan’a, Bazaza ve Alaeddin’in başlarına gelenleri ta başından nihayetine kadar anlatmış.</p>

  <p class="normal">Kemakin, anlatacaklarını anlattıktan sonra, Aslan’ın aklına bir şüphe girmiş. Kendi kendine düşünmüş, taşınmış. Nihayet Vali Hâlid’in değil, lâkin Alaeddin’in oğlu olduğunu anlamış. Kemakin’den o akşam ayrıldığı zaman Aslan çok düşünceli ve kederliymiş.</p>

  <p class="normal">Aslan o gece hiç uyumamış. Ertesi sabah kendini sokağa atmış, nereye gittiğini ve ne için gittiğini bilmeyerek serseri serseri dolaşıp durmaya başlamış. O böyle öteyi beriyi gezerken Ahmed Denef’e rast gelmiş. Hasan Şuman da Ahmed Denef’in yanındaymış. Ahmed Denef, Aslan’ı görünce:</p>

  <p class="normal">— “Evlâdı babasına benzer. Yaradan Allah’a bin şükürler olsun!” diye bağırmış. Sonra Aslan’a:</p>

  <p class="normal">— “Sen evlâdım kimin oğlusun?” diye sormuş.</p>

  <p class="normal">— “Ben Yasemin’in oğluyum. Annem Yasemin anılır!” diye cevap vermiş.</p>

  <p class="normal">— “Aslan, sana bir şey söyleyeceğim evlâdım, ama sıkılma, üzülme! Sen Alaeddin’in oğlusun, şimdi dosdoğru annene git ve kimin oğlu olduğunu sor ve doğrusunu söylemesini rica et!”</p>

  <p class="normal">Bu sözler üzerine Aslan, doğru annesine gitmiş, babasının kim olduğunu sormuş.</p>

  <p class="normal">— “Sen babanı tanımıyor musun evlâdım? Baban Vali Hâlid’dir.”</p>

  <p class="normal">— “Hayır anneciğim, benden doğruyu gizliyorsun. Ben Vali Hâlid’in değil, lâkin Alaeddin’in oğluyum!”</p>

  <p class="normal">Zavallı Yasemin, evlâdının bu sözlerini duyunca hıçkıra hıçkıra ağlamış. Neden sonra gözlerini silerek:</p>

  <p class="normal">— “Evlâdım, artık hakikati bundan böyle gizlemek faydasızdır. Sen Alaeddin’in oğlusun. Zavallı babacığın, bir hileye kurban gitti. Git Ahmed Denef’i bul. Ona babanın intikamını almayı unutmamasını söyle!” demiş.</p>

  <p class="normal">Aslan annesinden ayrılmış, koşa koşa Ahmed Denef’e uğramış:</p>

  <p class="normal">— “Sana çok teşekkür ederim! Babamın kim olduğunu bana ilk evvelâ bildiren sen oldun!” demiş. “Şimdi senden büyük bir ricam var; haksız yere kurban giden babacığımın intikamını almasını unutma!...”</p>

  <p class="normal">Ahmed Denef:</p>

  <p class="normal">— “Oğlum, senin söylemene hacet yok. Ben babanın intikamını çok almak istiyorum; lâkin babana hile yapan adamın kim olduğunu bir türlü bulamadım. Sen biliyorsan söyle de ben o hınzırın hakkından gelmesini iyi bilirim!...” demiş.</p>

  <p class="normal">Çocuk da:</p>

  <p class="normal">— “Babamın başına bu felâketi getiren Ahmed Kemakin’dir.” diye başlamış ve Kemakin’in kendi ağzından duyduklarını birer birer anlatmış.</p>

  <p class="normal">Ahmed Denef:</p>

  <p class="normal">— “Şimdi oğlum, sözlerime iyice kulak ver. Yarın Harun Reşid’in önünde harp talimleri yapılacak. Babalığın Vali Hâlid de bu talimlere iştirak edecek. Babalığının harp elbiselerini giydiğini görünce, ona git, seni de beraber almasını ve senin de talimlere iştirak etmek istediğini söyle. Babalığın sana izin verecektir. Sen harp elbiselerini giyer talim meydanına gelir ve Harun Reşid’in önünde talimler yaparsın. Ben senin silah kullanmaktaki ustalığını bilirim. Harun Reşid, seni at üzerinde savaşır görünce şaşıracak ve sana,</p>

  <p class="normal">— “Dile benden ne dilersen!” diyecektir.</p>

  <p class="normal">“Sen de cevaben,</p>

  <p class="normal">— “Babamı haksız yere öldürten adamdan babamın intikamının alınmasını isterim!” dersin.</p>

  <p class="normal">“Halife sana,</p>

  <p class="normal">— “Senin baban Vali Hâlid değil midir?” diye soracak. Sen,</p>

  <p class="normal">— “Hayır!” dersin. “O babam değildir. Onun bende hakkı, beni küçük yaşımda evlâtlık olarak kabul etmesi ve beni bu yaşıma kadar büyütmesidir. Benim asıl babam Alaeddin’dir!” dersin.</p>

  <p class="normal">“Bundan sonra seninle Ahmed Kemakin arasında geçenleri hep Harun Reşid’e anlatırsın. Sana izin versin, sen şahitlerle Ahmed Kemakin’i evinde bastır ve üzerinde sakladığı lambayı meydana çıkar.”</p>

  <p class="normal">Aslan:</p>

  <p class="normal">— “Baş üstüne!...” diyerek çıkıp gitmiş.</p>

  <p class="normal">Dosdoğru babalığına uğramış. Vali Hâlid, talimler için hazırlanıyormuş. Aslan, kendisini de beraber almasını rica etmiş. Babalığı razı olmuş. Onun da sırtına talim elbisesi geçirmişler.</p>

  <p class="normal">Halife Harun Reşid, çok evvelden talim meydanına varmış ve otağını kurdurmuş bulunuyormuş. Talim edecek olanlar sınıf sınıf Harun Reşid’in önünde bir resm-i geçit yapmışlar. Dümbelekler, davullar, kösler, nakkareler, zurnalar, borular hep ayrı ayrı çalıyor, renk renk sancaklar da rüzgârda çalkanıyormuş.</p>

  <p class="normal">Asker Harun Reşid’in önünden geçtikten sonra, at üzerinde top oynanmaya başlanmış. Süvariler ellerindeki uzun çomaklarla yerde yuvarlanan ağırca bir topu sağa sola fırlatıyorlarmış. Askerlerin arasına her nasılsa bir casus karışabilmiş. Elindeki çomakla Halifenin yüzüne bir nişan almış. Çomağı çarpınca, ağır top Halifeye doğru yollanmış. Lâkin araya Aslan, Hızır gibi yetişmiş. Tam top Harun Reşid’in yüzüne çarparak parça parça edeceği zaman, elindeki çomağı öyle bir mârifetle kullanmış ki, havadaki topa çarparak yere düşürmüş. Mahmuzları atının böğürlerine basınca, hayvan bir şahlanmış, sonra yıldırım gibi casusun üzerine saldırmış. Casus işin sarpa sardığını görünce, atını dörtnala sürerek kaçmaya çabalamış. Lâkin Aslan ardından yetişmiş, iki kürek kemiklerinin arasına “Ya Fettah!” diyerek bir mızrak vurmuş. İri yarı casus, gık demeden cansız olarak yerlere yuvarlanmış. Harun Reşid, tahtı üzerinde oturduğu yerden:</p>

  <p class="normal">— “Allah senden razı olsun ey Aslan! Gel yanıma bakalım…” diye bağırmış.</p>

  <p class="normal">Aslan, Halifenin yanına varınca, Harun Reşid:</p>

  <p class="normal">— “Dile benden ne dilersen?” demiş.</p>

  <p class="normal">— “Ey Halifem, haksız yere kurban giden babamın öcünün alınmasını dilerim!”</p>

  <p class="normal">— “Bu ne biçim dilek, baban elhamdülillâh sağdır ve bak işte meydanda sapa sağlam ayaklarının üzerinde durmaktadır!”</p>

  <p class="normal">— “Babam kimdir, siz biliyor musunuz?”</p>

  <p class="normal">— “A oğlum, senin baban Vali Hâlid değil midir?”</p>

  <p class="normal">— “Hayır efendim! Evet, benim ona çok şükran borcum vardır. Çünkü küçüklüğümden beri bana babalık etti, beni besledi, büyüttü ve bu yaşıma getirdi. Lâkin o benim babam değildir. Benim asıl babam Alaeddin’dir.”</p>

  <p class="normal">— “O hâlde baban, hainin birisidir!”</p>

  <p class="normal">— “Hayır efendim, hıyanet babamdan uzaktır. O size nasıl hıyanet etti?</p>

  <p class="normal">— “Nasıl mı? Benim cübbemi, üstümdeki başımdaki kıymetli eşyayı gece saraya sinsi sinsi girerek çaldı götürdü.”</p>

  <p class="normal">— “Allah sizi haksız söz söylemekten korusun! Bunları Alaeddin çaldı diye size çalınan eşyaları getirdikleri zaman lambanızı da beraber getirdiler miydi?”</p>

  <p class="normal">— “Doğrusunu söylemek icap ederse hayır!”</p>

  <p class="normal">— “İşte ben o lambayı Ahmed Kemakin’de gördüm. Hatta o kadar hoşuma gitti ki, onu ondan istedim. Lâkin, ‘Bu lamba için ne canlar telef oldu?’ diyerek lambayı bana vermedi. Bana, Vali Hâlid’in oğlu Bazaza’nın Yasemin’i ne hırsla sevdiğini ve kendisinin nasıl hapishâneden salıverildiğini ve sizden çalınan eşyaları nasıl gece saraya girerek çaldığını ve onları babamın evine sakladığını hep, hep anlattı. İşte onun için Halifem, sizden babamın intikamının alınmasını dilerim.”</p>

  <p class="normal">Harun Reşid, bu sözleri duyunca, tahtın üzerinde oturduğu yerde dimdik dikilmiş:</p>

  <p class="normal">— “Hemen şimdi Kemakin’i yakalayıp getiriniz!” diye bağırmış.</p>

  <p class="normal">Halifenin emri hemen yerine getirilmiş. Ahmed Kemakin, yaka paça Harun Reşid’in önüne getirilmiş. Üzeri başı aranmış. Mintan cebinden küçük lamba çıkmış. Harun Reşid:</p>

  <p class="normal">— “Bu lamba senin eline nereden geçti?” diye sormuş.</p>

  <p class="normal">— “Ben bunu paramla satın aldım.”</p>

  <p class="normal">— “Kimden satın aldın ey hain? Yatırın şunu yere, vurun sopayı!...”</p>

  <p class="normal">Hemen Kemakin’i oracıkta yere yatırmışlar, pata küte sırtına yüz değnek döşenmişler. Değnekler kalkıp indikçe Kemakin bildiklerini ve ettiklerini birer birer itiraf etmiş.</p>

  <p class="normal">Harun Reşid:</p>

  <p class="normal">— “Şu herifi hemen götürüp asıveriniz, Vali Hâlid’i de beraber asınız!...” diye emir vermiş.</p>

  <p class="normal">Vali Hâlid, Halifenin önüne koşmuş:</p>

  <p class="normal">— “Haksızlık ediyorsunuz efendim, beni hiç olmazsa bir defa dinlemeniz icap eder. Alaeddin’i astırmak için siz bana emirler verdiniz. Ben de astırdım. Ortada dönen dolaplardan, kurulan tuzaklardan, yapılan hilelerden benim hiç haberim yoktu. Haberim olsaydı, size söylemez miydim? Bütün bu işler Kemakin’in ihtiyar annesiyle benim karım arasında konuşulup hazırlanmış. Ben dönen fırıldaktan hiç haberdar değilim. Bana bak Aslan oğlum, sana güveniyorum, sana sığınıyorum, sen doğrusunu söyle!...” demiş.</p>

  <p class="normal">Aslan, babalığına ilişilmemesi için yalvarıp yakarmaya başlamış. Harun Reşid’in yüreği yumuşamış, Vali Hâlid’e:</p>

  <p class="normal">— “Bu evlâdın annesini ne yaptın?” diye sormuş.</p>

  <p class="normal">— “Evimdedir!”</p>

  <p class="normal">— “Şimdi evine dön, karının en kıymetli eşyalarını, mücevheratını al, onların hepsini Aslan’ın annesine ver. En büyük rütbede bulunan kadınlara nasıl muamele edilirse, ona öyle muamele et. Alaeddin’in evindeki mühürleri sök, Alaeddin’in evini, mülkünü, hep oğlu Aslan’a ver. Annesini de evine gönder!”</p>

  <p class="normal">— “Baş üstüne efendim!”</p>

  <p class="normal">Bu emirleri alınca, Vali doğru evine gitmiş. Harun Reşid’in emri veçhile karısının sırtında ve sandığında kıymetli ne varsa, hepsini Yasemin’e vermiş, sonra gidip Alaeddin’in evindeki mühürleri sökmüş. Evin anahtarını Aslan’a teslim etmiş.</p>

  <p class="normal">Halife o akşam, Aslan’ı saraya çağırtmış. Ona yine “Dile benden ne dilersen?” demiş. Aslan:</p>

  <p class="normal">— “Beni babama kavuşturmanızı dilerim!” diye cevap vermiş.</p>

  <p class="normal">Aslan’ın bu sözlerini duyunca, gözleri yaşarmış. İhtiyar adam bayağı ufak bir çocuk gibi hüngür hüngür ağlamış. Yaşları arasında:</p>

  <p class="normal">— “Asılan adam, galiba Alaeddin idi. Lâkin eğer Alaeddin asılmadıysa ve hâlâ sağsa, onun sağlığı müjdesini bana getirene her ne isterse, bağışlayacağım!” demiş.</p>

  <p class="normal">İşte o zaman Ahmed Denef, yerleri öpe öpe Halifenin tahtı ayağı ucuna yanaşmış:</p>

  <p class="normal">— “Bana bir ceza vermeyeceğinizi vaat ediniz, ben size istediğiniz müjdeyi vereceğim!” demiş.</p>

  <p class="normal">Halife:</p>

  <p class="normal">— “Vaat ettim!” diye cevap vermiş.</p>

  <p class="normal">— “Biliniz Halife Hazretleri ki, Alaeddin asılmadı, el’an sağ ve sağlamdır.”</p>

  <p class="normal">— “Söylediklerinin doğru olduğunu nasıl ispat edersin?”</p>

  <p class="normal">— “Efendim, onun asılmasını emrettiğiniz zaman, hapishaneye koştum. Oradan asılmaya en lâyık olan bir şakiyi alarak Alaeddin’in yerine onu astırdım. Alaeddin’i hemen o gün alarak İskenderun’a götürdüm. Ona orada bir dükkân açtım ve hakikat meydana çıkıncaya kadar orada alış-verişle geçinmesini tavsiye ettim. Onu İskenderun’da bıraktığım zaman, dükkânı açmış ve alış-verişe başlamıştı.”</p>

  <p class="normal">Halife, Ahmed Denef’i dinledikçe keyfi gelmiş, yüzü gülmeye başlamış:</p>

  <p class="normal">— “Şimdi emrediyorum, hazinemden on bin altın para al. Bu para senindir. Hiç beklemeden şimdicek doğru İskenderun’a git, Alaeddin’i alarak buraya getir!” diye emretmiş.</p>

  <p class="normal">Ahmed Denef:</p>

  <p class="normal">— “Baş üstüne efendim!” diyerek çıkıp İskenderun yolunu tutmuş.</p>
</body>
</html>
