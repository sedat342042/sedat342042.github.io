<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_87">İFRİTİ ALDATAN KADININ HİKÂYESİ</h1>

  <p class="normal">Bir zamanlar büyük bir Padişahın genç bir Şehzâdesi vardı. Bu Şehzâde avlanmayı çok sever, bütün zamanını av peşinde geçirirdi.</p>

  <p class="normal">Günlerden bir gün, Şehzâde, yine av peşinde koştururken, güzel bir bahçeye tesadüf eyledi. Ağaçları meyveli, içinden sular akan bu bahçede hem dinlenmek, hem de bir şeyler yemek için, atından inerek bir ağacın gölgesine oturdu.</p>

  <p class="normal">Kahvaltısını yaparken, ansızın yerin altından bir dumanın yükseldiğini gördü. Korku ve dehşete kapılarak hemen bir ağaca tırmandı ve ağacın dalları arasına gizlendi.</p>

  <p class="normal">Duman bir ifrit suretine girdi. Başında da bir sandık vardı. İfrit sandığı indirdi, kapağını açtı ve içinden bir kız çıkardı. Bu, hiçbir gözün eşini benzerini görmediği güzellikte bir kızdı. Kızı kucağına oturttu, onunla biraz oynaştı, sonra da başını onun dizlerine koyarak uyudu.</p>

  <p class="normal">İfrit derin uykuya dalınca kız, onun başını usulca yere indirerek kalktı, bahçede dolaşmaya, ağaçlardan meyvalar toplayarak yemeye başladı. Böyle böyle Şehzâdenin saklandığı ağacın altına kadar geldi. Meyva koparmak isterken, dalların arasındaki Şehzâdeyi gördü. Onun hemen yanına gelmesini istedi.</p>

  <p class="normal">Şehzâde ifritin korkusundan inmek istemedi. Fakat kız, inmezse ifriti uyandırarak kendisini öldürtmekle tehdit etti. Bunun üzerine Şehzâde çâresiz, kızın isteğine boyun eğerek aşağı indi.</p>

  <p class="normal">Kız hemen Şehzâde ile cilveleşmeye, oynaşmaya başladı. Arzusuna nail olup alacağını aldıktan, vereceğini verdikten sonra, Şehzâdeden parmağındaki yüzüğü çıkararak kendisine vermesini istedi. Aldığı yüzüğü, cebinden çıkardığı ve içinde seksen kadar yüzük bulunan bir kesenin içine attı.</p>

  <p class="normal">Şehzâde hayret içinde,</p>

  <p class="normal">— “Bu yüzükleri ne yapacaksın?” diye sordu.</p>

  <p class="normal">Kız gururla anlattı:</p>

  <p class="normal">— “Bu ifrit beni babamın sarayından kaçırdı. Bu sandık içine koyup üzerime kilit vurdu. Nereye giderse, beni hep beraberinde götürür. Bütün bunları bana olan aşkından ve beni kıskandığından yapar. Beni öyle sever ki, bir saat bile görmemeye dayanamaz. Bu şekilde benim insanlarla ilişki kurmamı engellemeye çalışır. Ben ondan bu muameleyi görünce, bulduğum her fırsatta insanlarla birlikte olmaya ve onu aldatmaya yemin ettim. İşte bu yüzükler, şimdiye kadar beraber olduğum kişilere aittir. Şimdi, sen de o insanlara dahil oldun. Artık hiç korkmadan yoluna devam edebilirsin. Zira ifrit daha uykudan kalkamaz.”</p>

  <p class="normal">Şehzâde yola düşerek sağ salim babasının sarayına vasıl oldu.</p>

  <p class="normal">İşte efendim, kadınların hile ve düzenbazlıkları ifritleri bile aldatacak bir derecededir.</p>

  <p class="normal">Padişah Vezirinin bu sözlerini makul buldu ve Şehzâdeyi affettiğini ilan eyledi.</p>

  <p class="normal">Yedinci Vezir, Padişahın huzurundan çıkarak diğer vezirlerin yanına gitti. Yedi gün dolduğu için Şehzâdeyi ve hocası Sendibad’ı yanlarına getirttiler. Sonra hep birlikte Padişahın huzuruna çıktılar.</p>

  <p class="normal">Şehzâde yere kapanıp babasının ayaklarını öptükten sonra ayağa kalktı ve onun meth ü senasına dair öyle bir konuşma yaptı ki, bütün hazirun hayretlere gark oldu.</p>

  <p class="normal">Padişah da konuşmasıyla asalet ve hünerini ortaya koyan Şehzâdeyi gözlerinden öperek takdirlerini ifade etti. Sonra hocasına döndü:</p>

  <p class="normal">— “Ey Sendibad, niçin bugüne kadar oğlumu yanıma getirmedin?”</p>

  <p class="normal">— “Efendimiz, size daha önce arz etmiştim. Talihi muktezası, Şehzâdenin yedi gün sükut etmesidir. Eğer bir söz söyleseydi, helak olması muhakkaktı. Şimdi o tehlikeli günler geçti. Ben bu keyfiyeti doğduğu günden biliyordum. İşte huzurunuza getirmeyişimin sebebi budur.”</p>

  <p class="normal">Padişah bu tedbirinden dolayı Sendibad’ı bir kere daha tebrik ettikten sonra vezirlerine döndü:</p>

  <p class="normal">— “Eğer Şehzâdemi katlettirmiş olsaydım, günahı kimin boynuna olurdu? Benim mi, câriyenin mi, yoksa hocası Sendibad’ın mı?”</p>

  <p class="normal">Huzurda bulunanlar sükût ettiler, soruya cevap veremediler. Bunun üzerine Sendibad Şehzâde’ye,</p>

  <p class="normal">— “Babana sen cevap ver!...” dedi.</p>

  <p class="normal">Şehzâde sözü alıp konuşmaya başladı:</p>

  <p class="normal">— “Bu durum, zehirli süt hikâyesindeki durum gibidir.”</p>

  <p class="normal">Padişah hemen sordu:</p>

  <p class="normal">— “O hikâye nasıldır?”</p>

  <p class="normal">Şehzâde anlatmaya başladı:</p>
</body>
</html>
