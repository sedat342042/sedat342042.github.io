<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_53">TILSIMLI AT MASALI</h1>

  <p class="normal">Evvel zaman içinde, kalbur saman içinde, Acemlerin memleketinde, koca bir Padişah varmış. Bu Padişahın birbirinden daha güzel üç kızı varmış. Bir de nur topu gibi, delikanlı bir oğlu varmış.</p>

  <p class="normal">Her yıl nevruz zamanı geldi miydi, memlekette şenlik yapılmasını emreder, nâ-şâd olanları şâd eder, fakir fukaraya tümen tümen sadakalar dağıttırırmış. Velhâsıl o gün, memleketinde de yüzü gülmedik adam bırakmazmış.</p>

  <p class="normal">O gün, büyük küçük herkes fevç fevç<sup class="calibre3"><a href="../Text/binbirgece_split_425.html#footnote-100-333" id="footnote-100-333-backlink">[333]</a></sup> saray meydanına koşar, artık ulu Sultanı etekleyen etekleyene, ona uzun ömür dileyen dileyene olurmuş.</p>

  <p class="normal">Yine böyle bir bayram günü, Sultan tahtına kurulmuş, memleketin her tarafından gelen murahhasları<sup class="calibre3"><a href="../Text/binbirgece_split_426.html#footnote-100-334" id="footnote-100-334-backlink">[334]</a></sup>dinliyormuş.</p>

  <p class="normal">Tam o sırada Padişahın önüne üç büyücü çıkmış. Büyücülerin birisi, altın bir tavus kuşu; ikincisi, tunç bir boru; üçüncüsü de, fildişi ile abanoz ağacından yapılma bir at getirmiş.</p>

  <p class="normal">Padişah bu üç adama getirdikleri mârifetlerin ne işe yaradığını sormuş. İlk büyücü:</p>

  <p class="normal">— “Efendim, günün veya gecenin geçen her saatinde, bu tavus kuşu kanatlarını çırpar ve öter!” demiş.</p>

  <p class="normal">İkinci büyücü:</p>

  <p class="normal">— “Bu boru, bildiğiniz ve gördüğünüz borulardan değildir. Meselâ şehre bir düşman ordusu yanaştı değil mi, onlara karşı durup bunun ağzına bir üflediniz miydi, Hazreti İsrafil’in mahşer gününde öttüreceği surun gürültüsü gibi bir gürültü çıkar, düşmanların ödü patlayarak çil yavrusu gibi dağılırlar!” demiş.</p>

  <p class="normal">Üçüncüsü ileri atılarak:</p>

  <p class="normal">— “Efendim bu atın mârifeti çok büyüktür. Üzerine bindiniz miydi, göz yumup açıncaya kadar, kısa bir zamanda, istediğiniz memlekete gidersiniz!” demiş.</p>

  <p class="normal">Ulu Sultan bir kahkaha salıvermiş, göbeği su tulumu gibi bıngıldamış:</p>

  <p class="normal">— “Vay gidi köftehorlar vay!... Sizin sözlerinize inanıp hemen bahşiş vereceğim sandınız değil mi? Yağma yok! Şu ellerinizde taşıdığınız oyuncaklara bir kere gözümün önünde mârifetlerini yaptırınız bakalım. Ondan sonra size ne tahsis edeceğimi ben bilirim.” demiş.</p>

  <p class="normal">Büyücülerin üçü birden, “Hay hay!” diyerek icat ettikleri şeylere mârifetlerini yaptırmaya koyulmuşlar.</p>

  <p class="normal">O sıralarda meselâ saat üç idiyse, o saat bitip onun ardı sıra başka bir saat girmek üzereymiş. Altın tavus, değme azgın horozun kanat çırpıp çırpıp ötemediği gibi bir ötüş ötmüş ki, hazır bulunan vezir vüzera, “Fesuphanallah<sup class="calibre3"><a href="../Text/binbirgece_split_427.html#footnote-100-335" id="footnote-100-335-backlink">[335]</a></sup>, min-tahayyürül-ukul!<sup class="calibre3"><a href="../Text/binbirgece_split_428.html#footnote-100-336" id="footnote-100-336-backlink">[336]</a></sup>” diyerek sakallarını üçer kere sıvazlamışlar:</p>

  <p class="normal">— “Doğrusu kuşun böylesini daha hiç görmediydik!” demişler.</p>

  <p class="normal">Hem de haklıymışlar.</p>

  <p class="normal">Sıra borunun ötmesine gelmiş. Boru sahibi hokkabaz, nefes alıp alıp yanaklarını şişirerek birdenbire boruyu öyle üflemiş ki, değil vezir vüzera, lâkin ellerini testi kulpu gibi dizlerine oturtan ulu hakan bile, az kalsın tahtından fırlayınca fare deliği aramaya koyulacakmış.</p>

  <p class="normal">Herkesin korkusu geçip de aklı başına gelince, işi şakaya boğmuşlar. Gülüşmüşler, “Eh, o kadar da korkutmuyor ya! Neyse, düşman çok ödlek olursa korkutabilir!” demişler. Padişah da gülmüş, “Benim de fikrim öyle!...” demiş. İki büyücüye dönerek:</p>

  <p class="normal">— “Dileyin benden ne dilerseniz?” diye gürlemiş. Büyücünün ikisi yerlere kapanıp Padişahın eteklerine sürünerek:</p>

  <p class="normal">— “Bizim her birimiz sizden kızınızın bir tanesini isteriz!” diye cevap vermişler.</p>

  <p class="normal">Sultan şaşalamış, “Dilek dediğin cübbe olur, kese kese altın olur, rütbe olur, böyle yekten kız mı istenir?” diye düşünmüş. Lâkin “Dileyin benden ne dilerseniz?” demiş ya, sözünü geri almayı erliğine yedirememiş. Çâresiz iki büyücünün her birine paluze<sup class="calibre3"><a href="../Text/binbirgece_split_429.html#footnote-100-337" id="footnote-100-337-backlink">[337]</a></sup> gibi kızlarının birisini evlendirmiş.</p>

  <p class="normal">Sıra üçüncü büyücüye gelmiş. O da:</p>

  <p class="normal">— “Efendim, ben de iki arkadaşımın dilediğini dilerim, üçüncü kerimenizle evlenmek isterim!” demiş.</p>

  <p class="normal">Sultan:</p>

  <p class="normal">— “Dur bakalım, bu ne acele? Göster bakalım mârifetini!” diye büyücünün doğru söyleyip söylemediğini anlamak istemiş.</p>

  <p class="normal">Sultanın Şehzâdesi ileri atılmış:</p>

  <p class="normal">— “Babacığım izin veriniz de ben şu ata bineyim. Bakalım bunun iddia ettiği gibi at yürüyecek mi?” diye yalvarmış.</p>

  <p class="normal">Babası, “Olsun bakalım” deyince, Şehzâde ata atlayıvermiş. Başlamış atı kamçılamaya, mahmuzlamaya. Lâkin odun at şuradan şuraya kıpırdamamış.</p>

  <p class="normal">O zaman Şehzâde üçüncü büyücüye dönerek:</p>

  <p class="normal">— “Hani ya, göz açıp yumuncaya kadar bir memleketten öbürüne uçacaktı? Bu kadar mahmuz vuruyorum da hiç tınmıyor!” demiş.</p>

  <p class="normal">Bu sözler üzerine, üçüncü büyücü ata yanaşmış. Atın sırtındaki bir düğmeyi Şehzâdeye göstermiş. O düğmeye dokununca, atın şahlanarak havaya kalktığını anlatmış.</p>

  <p class="normal">Şehzâde düğmeye basınca, at birdenbire şaha kalkmış, sonra art ayakları kesilmiş, kuş gibi havalanmış. Habire, durmadan yükselmiş. Şehzâde sarayı da sarayın kubbesini de, minareleri de, dağ tepelerini de altında bırakmış.</p>

  <p class="normal">Artık yükselmek istememişse de, bu kadarını dilemiş değilmiş. Atı durdurup yere kondurmak için aklına ne çâre gelmişse, hepsine başvurmuş. “Deh!” demiş olmamış, “çüş!” demiş habire yükselmiş. Ata bindiğine de bineceğine de yüz bin kere pişman olmuş.</p>

  <p class="normal">O kadar yükselmiş ki, bulutların üzerinde uçarak çark eden akbabaları, kartalları tâ dipte bırakmış.</p>

  <p class="normal">Atı başından kuyruğuna kadar sıkı fıkı muayene etmiş. Büyücünün göstermiş olduğu düğmeden başka atın omzunun sağında ve solunda serçe başı kadar iki çıkıntı görmüş. Sağdaki çıkıntıyı parmağıyla itmiş. Vay sen misin iten! At yıldırım, şimşek kesilmiş. Evvelce bir yükseliyorsa şimdi bin yükselmeye koyulmuş.</p>

  <p class="normal">Şehzâde, bu olmadı diye düşünerek düğmenin ötekisine el salmış. Bu sefer istediğine nâil olmuş. At âheste âheste inmeye başlamış. Yavaş yavaş dağlar, şehirler gözükmüş. Şehzâde kurtuluşu uğruna Allah’a bin şükürler etmiş.</p>

  <p class="normal">Gelgelelim altında uzakta gördüğü şehirleri evvelce hiç görmediğinin farkına varmasın mı?</p>

  <p class="normal">Şehzâde yabancı memleketlere düştüğünü anlamış. Ama ne çâre ki, artık olacak olmuş. Düğmeleri kullanmasını iyiden iyiye öğrendiği için, atı sağa sola fırlattırmış, ama ne sağda, ne solda, ne ileri, ne de geri de tanıdığı bir şehre rast gelmemiş.</p>

  <p class="normal">Akşam olmak üzereymiş. Tâ garpta, güneş, kızıl bulutlar arasında kayarak batıyormuş.</p>

  <p class="normal">Tam o sırada Şehzâde, o gün görmüş olduğu nice nice şehirlerin hepsinden güzel bir şehir görmüş. Zümrüt gibi yemyeşil ovaların, dağların, çağlayanların arasına gömülü duran bu şehir, hakikaten görülecek şeylerdenmiş.</p>

  <p class="normal">Ama efendim, ne saraylar, ne evler, ne bağlar, ne bahçeler varmış!</p>

  <p class="normal">Şehzâde içinden, “Bugün dünyalar kadar yer gezdim, lâkin bu kadar güzel bir yere rast gelmedim. Hazır akşam oluyor, bari burada konaklayım!” diye düşünmüş.</p>

  <p class="normal">Atını şehrin etrâfında çark ettire ettire inmiş. Gördüğü en büyük sarayın damına konmuş. “Bu atı icat eden adam amma da hünerliymiş. İnşallah yakında memleketime, anama-babama kavuşurum da, şu büyücüye istediğini bağışlarım. Doğrusu bu at olur şey değil!” diye düşünmüş.</p>

  <p class="normal">Attan inmiş, dama oturmuş. Beklemiş, beklemiş… Yukarıya kimse çıkmayınca, saray halkının uykuya dalmış olduğunu anlamış. Beklemekte devam etmiş.</p>

  <p class="normal">Sular karardıkça kararmış. Batan güneşin son ışıkları da yeryüzünden ayrılmışlar.</p>

  <p class="normal">Şehzâdeyi bir taraftan açlık, bir taraftan da susuzluk üzmeye başlamış. Nihayet dayanamamış. Bu kadar zengin yapılı koca bir sarayda her hâlde yiyecek ve içecek bir şeyler bulunacağını düşünerek damın sağını, solunu araştırmaya koyulmuş.</p>

  <p class="normal">Damın bir tarafında bir merdiven bulmuş. Ondan aşağıya ine ine geniş bir mermer balkona inmiş. Sarayda çıt bile yokmuş. Sanki koca binada insanlar oturmuyormuşlar da cinler top oynuyorlarmış.</p>

  <p class="normal">Şehzâde balkonun üzerine açılan pencerelerden usullacık içeri bakmış. Fakat zifiri karanlıkta bir şey seçmenin ihtimali yokmuş.</p>

  <p class="normal">Zavallı delikanlı, bu hâle çok üzülmüş. Bilmediği, tanımadığı, yabancı bir yere dalmak olmazmış ya! İçinden, “Bunun en âlâsı dama gidip atın yanında sabahı beklemek ve sabretmektir!” diye düşünerek yine merdivenlerin yolunu tutmak üzereymiş ki, balkona çıkan geniş bir geçitte, birdenbire bir ışık peyda olmuş.</p>

  <p class="normal">Şehzâde ışıktan tarafa bakınca, birçok kızların şamdanlar tutarak balkona doğru ilerlemekte olduğunu görmüş. Doğrusu kızların her birisi bir yıldız kadar güzelmiş. Hele ortalarında salına salına yürüyen hanımları, pırıl pırıl parlayan bu yıldızlar arasında ayın tam on beşine benziyormuş. Âhû gibi, mor hâleli, uzun ve kıvırcık kirpikli, kara gözlü bir dilbermiş.</p>

  <p class="normal">İnsan dudağına baksa, yanağı “Beni beğenmedin mi? Birde bana baksana!” der gibi olurmuş. Yanağına baksa, kıvrılan kalçası, “Sanki o benden daha mı güzel, asıl bana bak!” diye bakışları dâvet edermiş. Öyle ki, insan neresini daha fazla beğeneceğini şaşırırmış.</p>

  <p class="normal">İşte o kız, memleketin padişahının kızıymış. Babası onu çok severmiş. Onu el üstünde gezdirtirmiş. Hatta o koca sarayı onun için yaptırmış. Kızın canı sıkıldıkça, babasının sarayından kendi sarayına gelir ve keyfinin kahyası olmadığı için bir gün, iki gün, yani canı istediği kadar kendi sarayında kalır ve sonra babasının sarayına dönermiş.</p>

  <p class="normal">İşte o gece, kızın yüreğine kendi sarayına gidip bir eğlenti yapmak hevesi doğmuş. câriyelerini etrâfına toplamış. Yanına yalın kılıç taşıyan bir zenci kölesi alarak göç etmiş.</p>

  <p class="normal">Şehzâde, yalın kılıçlı zenci köleyi görünce, harp kokusu duyan harp küheylanı gibi solumaya başlamış. Burnunun delikleri kabarıp kapanmış. Yerinde duramamış. Herhangi palalı bir adamın kolunu sallaya sallaya önünde gezmesi sinirine dokunurmuş.</p>

  <p class="normal">Kölenin üzerine saldırınca, elinden silahını alıvermiş. câriyeler çığlıkları salıvererek öteye beriye dağılmışlar. Sultanın kızı, nur topu gibi Şehzâdeyi görünce ona:</p>

  <p class="normal">— “Galiba siz, dün babama gelen ve benimle evlenmek isteyen adamsınız. Bana babam sizi pek çirkin ve iğrenç diye bildirdi. Hâlbuki babamın yalan söylemiş olduğunu görüyorum!” demiş.</p>

  <p class="normal">Çünkü bir gün evvel, Hindistan Sultanının oğlu, kızı babasından istemiş. Hâlbuki şehzâde pek icl-i acayip, zebella gibi bir şey olduğu için, kızın babası cevab-ı ret vermiş. Kız Hindistan şehzâdesini görmediğinden, önünde duran Şehzâdenin o olduğunu sanmış. Derhal Şehzâdeyi bir mindere götürüp oturtmuş ve kendi de yanına çökmüş.</p>

  <p class="normal">İki genç tatlı tatlı konuşmaya koyulmuşlar. câriyelerin ürküntüsü geçince, teker teker genç Sultanın etrâfına toplanmışlar. Ona:</p>

  <p class="normal">— “A Sultanımız, yanınızdaki şirin delikanlı, dün dest-i izdivacınızı babanızdan isteyen adam değildir. O yüzüne bakılmayacak kadar çirkindi. Buysa dünyalar güzeli bir gençtir. O adam, bu gencin ayağının pabucu bile olamaz. Hem de bunun kılığından, kıyâfetinden, terbiyesinden hânedan evlâdı olduğu belli. Dün sizi babanızdan isteyen, doğrusu size hiç yakışmıyordu. Bu size çok yaraşıyor!” diye diller dökmeye başlamışlar.</p>

  <p class="normal">Eli palalı zenci kölesi, yediği silleden bunalarak yere yuvarlanmış; lâkin yavaş yavaş kendine gelip de delikanlıyı görmeyince, onun nerede olduğunu câriyelere sormuş. câriyeler de perde arkasında sultanın kızıyla görüştüğünü söylemişler. Zencinin gözleri fal taşları gibi açılmış. Onu Padişah, kızını korusun diye kızının maiyetine tayin etmiş. Zenci kalkınca kızın Şehzâdeyle beraber oturduğu yere sürüklenmiş. Perdeyi şöyle bir yana iterek iki genci seyretmiş. Öyle, Şehzâdenin güzelliğine şaşmış kalmış:</p>

  <p class="normal">— “A sultanım sen cin misin, yoksa ademoğullarından mısın?”</p>

  <p class="normal">— “Ey köle, sen beni, nasıl olur da cin tayfasından sayarsın? Senin durduğun yerde başını vurmak gerektir ki, senin gibi edep ve terbiyeden nasibi olmayanlara bir ibret teşkil edesin!”</p>

  <p class="normal">— “Aman efendim, sizin gibi güzel bir Şehzâdeye insanoğulları arasında rast gelmedim de onun için sizi peri taifesinden sandım. Bu yanlışımızı edepsizliğime değil, lâkin görgüsüzlüğümüze bağışlayınız!”</p>

  <p class="normal">— “Haydi, öyle olsun! Ben bu kızın kocasıyım. Bizi bu sabah onun padişah babası evlendirdi ve bu gece kendimi ona göstermekliğimi emretti!”</p>

  <p class="normal">— “Vallâhi efendim, Padişahımız çok iyi etmiş. İsabet etmiş. Ben ömrümde şimdiye kadar sizin birbirinize yakıştığınız kadar birbirlerine yakışan bir çift görmedim.”</p>

  <p class="normal">Bu sözleri köle, yalancıktan diyormuş. O Şehzâdeyi hakikaten cin ve peri takımından sanıyormuş. Yalnız cin, ona bir kere çarpıp da elinden palayı kopardığı gibi, ikinci bir kere çarpmasından korktuğu için, işi dalkavukluğa dökmeyi daha muvafık bulmuş.</p>

  <p class="normal">Ses çıkarmadan, doğru Padişahın yanına koşmuş. Orada müthiş bir yaygara koparmış. Göğsünü dövmüş, saçlarını yolmuş, başına toz toprak dökmüş. Kendini yerden yere çarpmış.</p>

  <p class="normal">Onu bu hâlde gören Padişah şaşırmış. Bu hâlin ne demek olduğunu, endişeli endişeli sormuş. Zenci kölesi, gördüklerini harıl harıl anlatmış ve sonra:</p>

  <p class="normal">— “Padişahım ben yanılmam, bu şeytanın hâlis muhlis ta kendisidir. Yalnız insan kıyâfetine ve hem de kisra oğulları kılığına girmiştir. Bu da şeytanetini ispat eder. Hemen koşunuz ve kızınızı şerrinden kurtarınız!” diyerek sözünü bitirmiş.</p>

  <p class="normal">Padişahın gözleri, evinden fırlayacakmış gibi açılmış:</p>

  <p class="normal">— “A edepsiz köle, ben seni kızımın yanına bostan korkuluğu diye mi koydum? Onu korumak, senin vazifen değil miydi? Sen neden vazifeni yapmadın da, başıma bu belânın gelmesine sebep oldun? Dur, sonra ben senin hakkından gelirim!” diye haykırmış.</p>

  <p class="normal">Eteklerini toplayınca soluğu kızının sarayında almış. Orada bekleşen câriyelere:</p>

  <p class="normal">— “Hayrola… Ne var?” diye sormuş.</p>

  <p class="normal">Onlar da:</p>

  <p class="normal">— “Vallâhi efendimiz, olan bitenden biz de bir şey anlamadık. Buraya sultan hanımla beraber geldik. Birdenbire üzerimize genç ve çok güzel bir delikanlı yürüdü. Güya siz, sultan hanımı onunla evlendirmişsiniz. O öyle söylüyor. Hatta bu akşam sultan hanıma kendini tanıtmasını emretmişsiniz. Delikanlı güzel olmasına güzel, ama onun insan evlâtlarından mı, yoksa ecinni taifesinden mi olduğunu pek fark edemedik!” diye cevap vermişler.</p>

  <p class="normal">— “Acayip, onlar şimdi nerede?”</p>

  <p class="normal">— “Tâ şu ufak odada, bakın kapı açıktır. Kapının perdesini biraz aralarsanız, onları pekâlâ görürsünüz. Doğrusu çok terbiyeli adam. Ne bizim, ne de sizin haysiyetinize dokunmaya hiç yeltenmedi. Edebiyle terbiyesiyle konuşuyor.”</p>

  <p class="normal">— “Durun bakayım!...”</p>

  <p class="normal">Bunun üzerine Padişah, usullacık perdeyi aralamış. câriyelerin söylediklerinin ne kadar doğru olduğunu, kendi gözleriyle ayan beyan görmüş. İçinden, “Bizim kızın bu genci beğenmeye hakkı da varmış!” demiş. Ama ne kadar olsa evlât sevgisi, yüreğinde kıskançlık uyandırmış. Kılıcını çekince, gençlerin üzerine yürümüş. Şehzâde kıza:</p>

  <p class="normal">— “Bu sizin babanız mıdır?” diye sormuş.</p>

  <p class="normal">Kız, “Evet” yerine başını sallamış.</p>

  <p class="normal">Yalın kılıca dille cevap vermeyi, erliğine muvafık bulmadığı için, Şehzâde de kılıcını çekmiş ve öyle bir nara atmış ki, az kaldı korkusundan Padişah, yüz üstü yere düşecekmiş.</p>

  <p class="normal">Kendine gelince:</p>

  <p class="normal">— “Siz insan mısınız, cin misiniz?” diye sormuş.</p>

  <p class="normal">— “Fesuphanallah, kendi cinsinizden bir insanı nasıl olur da tanımaz olursunuz? Ben insanım, hem de kisraların ahfadındanım.”</p>

  <p class="normal">— “Pekiyi oğlum, iddia ettiği gibi kişi evlâdı isen, nasıl olur da benim iznimi almadan bu saraya girersiniz? Sonra câriyelerime, kızımı size verdiğimi söylemişsiniz. Böyle bir yalan, ancak soyu sopu belirsizlere yakışır değil mi? Düşününüz ki, kızımı isteyen birçok sultanları ve şehzâdeleri öldürterek o sevdâlarından vazgeçirdim. Şimdi askerlerimi, cellâtlarımı çağırsam ve başıma toplasam, siz ne yapabilirsiniz. Gençliğinize yazık etmiş olmaz mısınız? Sizi elimden kim kurtarabilir?”</p>

  <p class="normal">— “Ben size şaşarım! Siz kızınız için benden daha lâyık zevc<sup class="calibre3"><a href="../Text/binbirgece_split_430.html#footnote-100-338" id="footnote-100-338-backlink">[338]</a></sup> mi arıyorsunuz? Damadınızda ne gibi bir meziyet arıyorsunuz ki, bende bulunmasın?”</p>

  <p class="normal">Sultan düşünmüş, taşınmış, sonra:</p>

  <p class="normal">— “Pekâlâ, doğru söylüyorsun oğlum, seni damatlığa lâyık görüyorum. Yalnız kızımı herkesin önünde apâşikâre benden istemeni arzu ederim. Sizi el altından kimse duymadan, dinlemeden evlendirirsem, dedikodu olmaz mı? Bu dedikodular da benim haysiyetime dokunmaz mı?”</p>

  <p class="normal">— “Efendim, bu evlenmek bahsinden evvel şu tehdit bahsini bitirelim. Siz askerlerimi, cellâtlarımı başıma toplar da onlara sizi öldürmelerini emretsem, benim hemencecik hesabımı bitireceklerini iddia ediyorsunuz değil mi? Böyle hareket etmek acaba sizin haysiyetinize dokunmaz mı? Ve o kadar korktuğunuz dedikodulara meydan vermez mi? Siz bu gibi fikirlerden, tehditlerden vazgeçiniz de, benim teklifimi kabul ediniz!”</p>

  <p class="normal">— “Söyleyiniz bakalım!”</p>

  <p class="normal">— “Ya benimle beraber yek başınıza harp edersiniz, ben sizi veya siz beni öldürürsünüz, kim ötekini öldürürse, bu memleketin padişahlığı ona kalır yahut ordunuz, cellâtlarınız, köleleriniz neyse ve ne kadarsa, hepsini bana karşı gönderirsiniz, ben onlarla harp ederim. Hangi taraf yenerse, padişahlık ona kalır. Sizin ordum dediğiniz insanlar, topu topu kaç kişidir acaba?”</p>

  <p class="normal">— “Benim ordum kırk bin süvaridir. Ama kölelerim ve onların uşakları da ayrı olarak kırk bin asker çıkarırlar.”</p>

  <p class="normal">— “Âlâ, şafak neredeyse sökecektir. Siz askerlerinizi toplarsınız ve benim yapayalnız onlarla harp etmeye razı olduğumu onlara bildirirsiniz. Ben ordunuzu yenersem, kızınıza lâyık olduğumu ispat etmiş olurum.”</p>

  <p class="normal">— “Hay hay, öyle olsun!”</p>

  <p class="normal">Sultan, doğrusu Şehzâdenin cesaretine parmak ısırmış. Bir insanın yek başına kocaman bir orduya meydan okuması, görülmüş şeylerden değilmiş.</p>

  <p class="normal">Bu karar alındıktan sonra, Sultanla Şehzâde karşı karşıya geçerek dertleşmişler. Onları uzaktan seyredenler, “Şu iki insan, amma da birbirlerini seviyorlarmış. Bak baş başa vermişler ve birbirlerine dertlerini yanıyorlar.” diye düşünürlermiş.</p>

  <p class="normal">Şafağın sökmesine yakın Sultan, vezirlerini yanına çağırtmış. Onlara ordularını hazırlamalarını, kendilerinin de silahlanmalarını emretmiş. Bir kıyamet kopmuş. Eli silah tutan silaha davranmış. Her taraftan askerler akın etmeye ve saray meydanında toplanmaya başlamışlar.</p>

  <p class="normal">Sultan bu emirleri verdikten sonra, Şehzâdenin yanına dönerek onunla konuşmakta devam etmiş ve konuştukça genç Şehzâdenin aklına, dirayetine, terbiyesine hayran olmuş.</p>

  <p class="normal">Nihayet gündüz olmuş, Sultan gidip sarayına oturmuş. Ahırlarındaki en güzel ve en kuvvetli atın üzerine en zengin eyer takımının koşulmasını emretmiş. Bu atı Sultanın önüne getirdikleri zaman Sultan Şehzâdeye:</p>

  <p class="normal">— “Bu atı sizin için hazırlattım!” demiş.</p>

  <p class="normal">— “Çok teşekkür ederim Sultanım, lâkin evvelâ toplanan askerlerinizi görmek isterdim!”</p>

  <p class="normal">— “İstediğiniz gibi olsun evlâdım!”</p>

  <p class="normal">Sultan önde, Şehzâde arkada, askerlerin toplandığı geniş meydana gitmişler. Askerler dizi dizi, sıra sıra saf tutmuşlar, safların ucu bucağı yokmuş. Padişah askerlerine:</p>

  <p class="normal">— “Ey askerler, bu gördüğünüz Şehzâde, kızımla evlenmek istiyor. Pek âlâ siz de görüyorsunuz ki, Şehzâde hakikaten terbiyeli, asil, cesur, güzel, mâlumatlı bir gençtir. Yalnız kendisi, yek başına, sizlerin hepinizle harp edeceğini ve hatta topunuzu birden yeneceğini iddia ediyor. Bu pek büyük ve tehlikeli bir iddiadır. O size, şimdi hücum ettiği zaman, onu keskin kılıçlarınızın, sivri mızraklarınızın ucuyla karşılayınız ve ona insanın başa çıkamayacağı bir işe, kör körüne atılmaması lâzım geldiğini anlatınız!” diye bir nutuk irat etmiş.</p>

  <p class="normal">Sonra Padişah Şehzâdeye dönmüş:</p>

  <p class="normal">— “İşte evlâdım, orduyu görüyorsunuz, istediğiniz gibi hareket ediniz!” demiş.</p>

  <p class="normal">— “Ey Padişahım, bana istediğiniz gibi hareket ediniz diyorsunuz ama haklı değilsiniz. Çünkü önündeki ordunun kısm-ı a’zamı<sup class="calibre3"><a href="../Text/binbirgece_split_431.html#footnote-100-339" id="footnote-100-339-backlink">[339]</a></sup> süvaridir, hâlbuki ben yayayım!...”</p>

  <p class="normal">— “İyi ya oğlum, demincek ben size bir küheylan hazırlattım, siz kabul etmediniz. Ne yapayım, işte süvariler burada, hangisinin atını isterseniz onu alınız!...”</p>

  <p class="normal">— “Bu gördüğüm atların hiçbirisi hoşuma gitmiyor, ben binsem binsem, beni buraya getiren kendi atıma binerim.”</p>

  <p class="normal">— “Pekâlâ, ona bininiz. Sizin atınız nerede?</p>

  <p class="normal">— “Sarayın damında!”</p>

  <p class="normal">— “Evlâdım, bu sözünüz aklınızın pek yerinde olmadığını ispat eder. Hiç at sarayın damına çıkabilir mi, hiç sarayın damına bağlanır mı? Belki bizimle alay ediyorsunuz! Neyse, şimdi oraya bir adam gönderirim, sözlerinizin yalan mı, sahih mi olduğu, çarçabuk meydana çıkar!”</p>

  <p class="normal">Bunun üzerine Padişah, orada bekleşen büyük memurların birisine, sarayın damına çıkmasını ve orada bir at bulursa, hemen getirmesini emretmiş.</p>

  <p class="normal">Şehzâdenin sözlerini duyanlar, hep birbirlerine bakışmışlar ve “Yazık, bu genç biraz kaçık galiba!...” demek isterlermiş gibi gülümsemişler.</p>

  <p class="normal">Hakikaten o zamana kadar bir atın, bir sarayın değil, lâkin bir evin bile damına çıktığı işitilmemiş. Hatta askerlerin bazısı:</p>

  <p class="normal">— “Haydi, diyelim ki, dama çıkan memur atı damda buldu, onu aşağıya nasıl indirir? Hiç sarayın dolambaçlı merdivenlerinden beygir aşağı iner mi?” diye söylenmişler.</p>

  <p class="normal">Sarayın damına gönderilen memur içinden, “Bir deli bir yalan söyledi diye, elâlem rahatsız edilerek bu kadar taban teptirilir mi? Herif sarayın damında at var diyor! Zırdeli olduğuna, bundan büyük delil mi lâzım? Şimdi at yok diye geri döneceğim, bu sefer de ağacın tepesine balık konmuş diye, kim bilir beni nerelere kadar yollayacaklar!” diye mırıldana mırıldana dama çıkmış.</p>

  <p class="normal">Bir de damda ne görsün? Koca bir at! Ama ne at, doğrusu atın öylesine değil binmeye, lâkin seyrine bile doyulmaz bir atmış.</p>

  <p class="normal">Memur ata öyle baka kalmış bir vaziyette dururken, atın ne nal vurduğunu, ne kişnediğini, ne de kuyrukla yele savurduğunu görmüş. Atın put gibi durması, memuru atın güzelliği kadar, hatta daha fazla şaşırtmış.</p>

  <p class="normal">Ürke ürke yanına yaklaşmış. Atın et ve kemikten değil, lâkin abanoz tahtasından ve fildişinden olduğunu görünce, dayanamayarak bir kahkaha salıvermiş:</p>

  <p class="normal">— “Yahu atın böylesine binilip yol alınmaz, bunun üzerine sandalyeye oturur gibi kurulup rahat rahat kahve höpürdetmeli! Bizim alık şehzâdenin ‘Atım!’ diye tepin tepin tepindiği matah bu mudur?” diye bağırmış.</p>

  <p class="normal">İnle inleye onu sırtına yüklenmiş ve doğru götürüp Padişahın önüne, dört ayağı üzerine durdurtmuş:</p>

  <p class="normal">— “İşte efendim, Şehzâdenin dama bağladığı harp küheylânı!...” demiş.</p>

  <p class="normal">Padişahla beraber orada bulunanların hem şaşacakları, hem de gülecekleri gelmiş. Şaşacakları gelmiş, çünkü atın üzerindeki işlemelere doğrusu diyecek yokmuş. Gülecekleri gelmiş, çünkü atın böylesine binip harp etmenin ihtimali olmadığını sanmışlar. Onların attaki mârifetleri bildikleri yokmuş ki…</p>

  <p class="normal">Padişah Şehzâdeye:</p>

  <p class="normal">— “Evlâdım, benim atım dediğin at bu mudur?” diye sormuş.</p>

  <p class="normal">— “Evet efendim bu, ta kendisidir!”</p>

  <p class="normal">— “Evlâdım bu atla nasıl muharebe edebilirsin? Hoş sen bilirsin ya!...”</p>

  <p class="normal">— “Efendim, bu attaki mârifetleri şimdi görürsünüz!”</p>

  <p class="normal">— “Haydi, istediğin gibi ve dediğin gibi yap bakalım!”</p>

  <p class="normal">— “Evet, ama ben binerken askerin şöyle biraz uzaklaşması lâzımdır.”</p>

  <p class="normal">Şehzâdenin bu sözleri üzerine Padişah emretmiş, askerler bir ok atımı öteye gerilemişler. O zaman Şehzâde:</p>

  <p class="normal">— “Şimdi efendim, atıma bineceğim ve atımla ordularınızın üzerine saldıracağım, har vurup harman savuracağım. Askerlerinizin çil yavrusu gibi sağa sola kaçırtıp ödlerini patlatacağım!”</p>

  <p class="normal">— “Benden evlâdım, sana bol bol izin, elinden ne gelirse onu yap, onlara hiç acıma; çünkü onlar sana acımazlar!”</p>

  <p class="normal">Bu laflar üzerine Şehzâde, hayırlısıyla tılsımlı atının üzerine binmiş. Süvariler, mızraklarına davranmışlar. Piyadeler kılıçlarını kavramışlar. Bir hay huy kopmuş ki, göğün kubbesi inim inim inlemiş.</p>

  <p class="normal">Bütün gözler Şehzâde ve atının üzerine döndürülmüşler. Şehzâde, atın çıkış düğmesine dokununca, koca at, sanki bir turna veya bir şahinmiş gibi, döne döne yükselmeye başlamış. Beygirin havalandığını gören askerlerin yürekleri, korkudan daha çabuk çarpmaya başlamış.</p>

  <p class="normal">Şehzâde öyle bir çıkış çıkmış ki, hemen bulutlara karışmış. O zaman Padişah, ordusuna dönerek:</p>

  <p class="normal">— “Bre kaltabanlar ben sizi düşmanla muharebe etmek için mi, yoksa hokkabaz seyretmek için mi yetiştirdim! Ne duruyorsunuz? Yakalayınız şu adamı, görmüyor musunuz, elinizden kaçıyor!” diye bağırmış.</p>

  <p class="normal">Vezirlerin en yaşlı başlıları Padişaha:</p>

  <p class="normal">— “Efendimiz öfkenize kapılmayınız. Herifler ne etsinler? Havada uçan kuşla çarpışamazlar ya! Bu Şehzâde midir nedir, insan değil, lâkin bir cin, bir sihirbaz olacak. Siz Allah’a şükrediniz ki, size bir büyü etmedi. Allah Padişahımızın ömrünü uzun etsin. Ama ya bu herif size bir fenalık edeydi, ne olurdu? Onun şerrinden kurtulduğumuza bin şükür… Defolsun gitsin de, ister arş-ı âlâya, ister ta yerin dibine geçsin!...” diye meram anlatmaya savaşmışlar.</p>

  <p class="normal">Padişah bu söylenen sözleri haklı bulmuş. Sarayına dönmüş. Orada kızı karşısına çıkmış. Olan biteni kızına anlatmış.</p>

  <p class="normal">Kız babasından duyduklarına çok sıkılmış, sudan, yemekten kesilmiş. Zayıflaya zayıflaya iğne ipliğe dönmüş. Birkaç gün sonra yatalak hasta olmuş, genç yaşında ölüm döşeğine serilmiş.</p>

  <p class="normal">Onu iyi etmek için, babasının başvurmadığı çâre kalmamış. Ne etmişse, fayda vermemiş. Onu öpmüş, onu okşamış, ona yavrum mu dememiş, evlâdım mı dememiş… O illâ da illâ Şehzâdem der dururmuş.</p>

  <p class="normal">Babası bu Şehzâde sevdâsından kızı vazgeçirmek için, bir gün yatağı başına diz çökmüş:</p>

  <p class="normal">— “A ruhum, sözlerime iyice kulak ver. Düşün bir kere, bu adam güzel falan ama adam değil, ya cindir, ya büyücüdür! İnsan olmadıktan sonra, güzel olmuş, kaç para eder? Hiç insan cin takımına, tekinsiz cadı, büyücü takımına gönül verir mi? Ona bir şey olmuyor, olanlar sana oluyor, kendine yazık ediyorsun! Bak aslan gibiydin, mum gibi eriyip gidiyorsun! A kızım, sen insanlar arasında, onun kadar güzel ve tatlısı yok mu sanıyorsun? Elbette senin bir gün kısmetin açılır. Sana bundan âlâ bir eş buluruz. Hele şu merak ettiğin şeye bak! Şu ciğeri on para etmez hınzır için, kendini mahvetmeye değer mi? Aklını başına topla! Bu söylediklerim baba sözüdür. Seni candan seven bir adamın sözüdür.” diye nasihat etmiş.</p>

  <p class="normal">Lâkin ciğeri kara sevdâ ile yanana nasihat tesir eder mi? Padişah, bu minval üzere, “kâlu belâ”ya kadar gevezelenip dursa, kızın aşk derdine devâ olmazmış. Nitekim ki kız:</p>

  <p class="normal">— “Babacığım, şu sıkıntılı zamanda, başımın ucuna çöküp bana maval okuma! Ben ne diyor ve ne düşünüyorum, sen oturup bana neler söylüyorsun! Değil cin, büyücü, lâkin şeytanın ta kendisi bile olsa, onun için yanıp çıldırıyorum. Onunla kavuşmadıkça, ne yemek yer, ne su içer, ne de uyku uyurum vesselam! Sen bildiğin gibi yap. Sözün kısası, bu söylediğimdir. Anladınsa anladın, anlamadınsa, kıyamete kadar sana anlatsam, bir şey anlayacağın yoktur.”</p>

  <p class="normal">Zavallı Padişah, “Lâ havle ve lâ kuvvete illâ bi’llâhi aliyyi’l-azîm!<sup class="calibre3"><a href="../Text/binbirgece_split_432.html#footnote-100-340" id="footnote-100-340-backlink">[340]</a></sup> Allah’ım bu kızın hâli ne olacak?” diyerek başını sallamış, gözlerinden acı acı yaşlar akmış.</p>

  <p class="resimalti">*</p>

  <p class="resimalti">* *</p>

  <p class="normal">Gelelim Şehzâdeye…</p>

  <p class="normal">Adamakıllı havalanıp da şehri ta geride bıraktıktan sonra, yüreğini bir tasa almış. Padişahın kızının hayâli bir türlü gözünün önünden ayrılmıyormuş. Bayağı kızdan ayrıldığı için yüreği sızlıyormuş. İyi ki şehirden ayrılmadan evvel o memleketin ve şehrin ismini sormuş. Şehrin ismi San’a imiş.</p>

  <p class="normal">Şehzâde içinden, “Kızın aşkı ağır basarsa, şehrin neresi olduğunu biliyorum, bu at bende olduktan sonra, istediğim zaman oraya varırım!” diye düşünerek biraz teselli buluyormuş.</p>

  <p class="normal">At havada epeyce gitmiş ki, Şehzâde aşağıya bakınca babasının payitahtına vardığını görmüş. Hemen iniş düğmesine dokunmuş. At döne dolana aşağıya inmiş ve sarayın damına oturmuş.</p>

  <p class="normal">Evlâdı göklere karıştıktan sonra, Padişahın duyduğu acıya uç-bucak yokmuş. Oğlu uzakta bulunduktan beri, uyku yüzü görmeyen Padişah, oğlunun geri döndüğünü görünce, sevinç yaşları dökmüş. Artık dünyalar onun olmuş. Şehzâdeyi göğsüne basmış, iki kara gözleri arasından oğlunu doya doya öpmüş. Oturmuşlar, baba-oğul dertleşmişler.</p>

  <p class="normal">Bu arada Şehzâde babasına atı icat eden büyücünün ne olduğunu sormuş. Babası:</p>

  <p class="normal">— “Allah öylelerini yeryüzünden eksik etsin oğlum! Bunca gündür çektiklerimize hep o herif sebep oldu. Sen havalara uçtuktan sonra onu yaka-paça zindana attım ve sen gelinceye kadar, ona gün ışığı göstermeyeceğime yemin etmiştim.” demiş.</p>

  <p class="normal">— “A babacığım, haksızlık etmişsin. Şimdi artık sapasağlam geri döndüm. Onu zindandan çıkart da önümüze getirt!”</p>

  <p class="normal">Şehzâdenin bu sözü üzerine Padişah irade etmiş. Büyücüyü zindandan çıkartmışlar. Ona zengin bir hil’at giydirip Sultanın önüne götürmüşler.</p>

  <p class="normal">Büyücü, atın mâlik olduğunu iddia ettiği mârifetlerin artık tecrübe edildiğini ve at onun iddia ettiklerini tamamı tamamına yaptığını söyledikten sonra Padişahın üçüncü kızıyla evlenmek istemiş.</p>

  <p class="normal">Padişah büyücüye kızını vermemiş. Vermemekte de haklıymış. Çünkü bu üçüncü büyücü berikiler gibi değilmiş. Yüzüne bakılır şey değilmiş. Sanki yeryüzünde ne kadar çirkinlik varsa, hepsi onun şahsında toplanmışmış. İcatla, ihtirayla vakit geçiren insanlarda olduğu gibi herif, baştan aşağı alın ve burundan ibaretmiş. Adamın böylesine, nur topu gibi, gün görmemiş, kız oğlan kız verilir miymiş?</p>

  <p class="normal">Cevab-ı reddi alınca, büyücü öyle kızmış, öyle kızmış ki, vücudundaki kan kezzaba dönmüş. Ama diş sıkıp ses çıkarmamış. İçinden, “Durun, ben size Hanya’yı Konya’yı gösteririm. Yalnız işi bir çalımına getireyim de, bana çektirdiğiniz azabın bin beteriyle sizi kıvır kıvır kıvrandırmazsam adam değilim!” diye düşünmüş. Padişaha:</p>

  <p class="normal">— “Eh öyle olsun, ömrünüz bereketli olsun efendim!” diyerek çekilip gitmiş.</p>

  <p class="normal">Büyücü çıktıktan sonra Padişah oğluna:</p>

  <p class="normal">— “Oğlum bu herifi kızdırdık galiba! Baksana herifin yüzünde meymenet kalmadı. Gözleri insana bakarken “velfecri”<sup class="calibre3"><a href="../Text/binbirgece_split_433.html#footnote-100-341" id="footnote-100-341-backlink">[341]</a></sup> okuyor.<sup class="calibre3"><a href="../Text/binbirgece_split_434.html#footnote-100-342" id="footnote-100-342-backlink">[342]</a></sup> Ben bu heriften ve icat ettiği attan korkuyorum. Gel bu atı bir köşeye çek, orada kalsın, kullanma. Belki sihirbaz, ata bildiğimiz mârifetlerden başka mârifetler yaptırır da, senin mahvına sebep olur. Nene lâzım, çürük tahtaya basma, attan vazgeç!...” demiş.</p>

  <p class="normal">Şehzâde babasına ağzıyla “Evet efendim, söylediğiniz gibi yaparım!” derken yüreğinde, babasının verdiği nasihatin tam aksini yapmayı kuruyormuş.</p>

  <p class="normal">O gece Şehzâde döşeğinde rahat uyuyamamış. Kızın aşkı, artık onun gönlünü adam akıllı sarmış. Sağa döner, onu sayıklar; sola döner, onu sayıklarmış. Bakmış ki bu iş böyle olmayacak, yataktan kalkınca atın sırtına geçmiş. Düğmeye dokununca, kendisini yerle gök arasında bulmuş.</p>

  <p class="normal">Neden sonra Padişah, oğlunun ve atın yerlerinde yeller estiğini anlamış ve başını taştan taşa çarparak:</p>

  <p class="normal">— “Keşke şu musibet atı parçalayaydım!...” diye dövünmüş.</p>

  <p class="normal">Lâkin artık iş işten geçmiş, kuş kafesten uçmuş bulunuyormuş.</p>

  <p class="normal">Şehzâde durmadan dinlenmeden uçmuş, San’a’ya varmış. İlk indiği yere, yani sarayın damına inmiş. Ses çıkarmadan, usullacık merdivenlerden aşağıya kaymış. Bu odaya, şu odaya bakmış, lâkin hiç kimseleri görememiş. Canı sıkılmış. Bir kat daha aşağıya inmiş. Dikkat etmiş, kendi isminin anıldığını işitmiş. İniltinin geldiği tarafa doğru ilerlemiş. Bir de ne görsün? Sevgilisi son nefesini vermek üzere, yatakta serili duruyor!</p>

  <p class="normal">Kızın etrâfını câriyeler almış. Biri yüzünü yelpazelerken ötekisi başını tülbentlerle serinletiyor, berikisi dudaklarını berrak sularla ıslatıyormuş.</p>

  <p class="normal">Şehzâde yavaş yavaş odaya girip selâm vermiş. Kız Şehzâdenin sesini duyunca bayağı değişmiş, yavaş yavaş karanlık ölüm çukuruna dalıp giderken, bir nur huzmesinin üzerine parladığını ve onun tesiri altında ölüm hafresinden<sup class="calibre3"><a href="../Text/binbirgece_split_435.html#footnote-100-343" id="footnote-100-343-backlink">[343]</a></sup> yavaş yavaş dışarı çıktığını sanmış. Yattığı yerden yavaş yavaş kalkmış ve Şehzâdenin âguşuna düşmüş. Şehzâde:</p>

  <p class="normal">— “A sevdiğim, senin için bu kadar zamandır yandım kavruldum, ayrılığına dayanamayarak sana koştum!” demiş.</p>

  <p class="normal">— “Hele ben, ne oldum sormuyorsunuz, eğer gelmekte biraz daha gecikeydiniz, artık bitmiştim.”</p>

  <p class="normal">— “Ben şimdi size bir şey teklif edeceğim, onu yapar mısınız?”</p>

  <p class="normal">— “Bana hiçbir şey teklif etmene lüzum yok, ne isterseniz söyleyiniz, hemen yapayım!”</p>

  <p class="normal">— “Burada ne duruyoruz, benimle beraber geliniz, benim memleketime gidelim.”</p>

  <p class="normal">— “Haydi, gidelim sevgilim!”</p>

  <p class="normal">Kızın sözlerini duyan Şehzâdenin ne kadar mesut olduğunu, artık siz bir tasavvur ediniz. Kızı yavaşça elinden tutmuş, odada yerli yerlerinde dona kalan câriyelerin arasından alarak onu sarayın damına çıkarmış. Kızı atın üzerine sapa sağlam bağlamış. Kızın önüne de kendisi oturduktan sonra, kıza kollarıyla kendisini kavramasını yalvarmış. Zaten kıza yalvarmaya ne hacetmiş! Kız, Şehzâde istemese de onu kavramış.</p>

  <p class="normal">Bunun üzerine Şehzâde atın çıkış vidasını gevşetmiş. At sanki sırtında hiç yük yokmuş gibi havalanmış.</p>

  <p class="normal">Şehzâde ile kız odadan çıktıktan sonra, câriyeler kendilerine gelmişler. Öyle bir çığlık salıvermişler ki, sarayın her tarafı çın çın çınlamış.</p>

  <p class="normal">Padişahla karısı, çığlığın geldiği tarafa koşmuşlar. Neler olup bittiğini câriyelerden anlayınca, soluğu sarayın damında almışlar. Lâkin onlar dama çıkıncaya kadar at epeyce yükselmiş bulunuyormuş. Padişah boğazını yırtarcasına:</p>

  <p class="normal">— “Ey padişah evlâdı Şehzâde, bir babanın feryadına kulak ver, beni ve karımı biricik kızımızdan ayırma, biz zavallı ana-babaya acı, kızımızı geri getir! Ayaklarını öpeyim, bize bu acıyı tattırma!” diye bağırmış.</p>

  <p class="normal">Şehzâde bu bağrışa cevap bile vermemiş, lâkin içinden kızın kendisiyle beraber geldiğine pişman olduğunu sanmış. Kıza:</p>

  <p class="normal">— “Sevgilim, daha vakit varken söyle! Seni babana ve anana iade etmekliğimi istiyor musun?” diye sormuş.</p>

  <p class="normal">Kız:</p>

  <p class="normal">— “Hayır, arzum o değildir. Arzum siz nereye giderseniz, sizinle beraber gitmektir. Beni yalnız duyduğum sevdâ cezbediyor. Başka bir şey değil. Onun uğruna babadan da, anadan da olmaya razıyım!” diye cevap vermiş.</p>

  <p class="normal">Şehzâde bu sözlere çok sevinmiş. Kız rahatsız olmasın diye âheste âheste yol aldırmış. Böyle gide gide, zümrüt gibi yeşil bir çimenlik üzerine varmışlar. Çimenliğin ortasından serin bir çay akıyormuş.</p>

  <p class="normal">Oraya inmişler. Biraz yemişler, susuzluklarını serin ve berrak sularla kandırmışlar. Orada epeyce dinlendikten sonra, Şehzâde yine atına binmiş, kızı yine kıskıvrak atına bağlamış. Çünkü belki düşer diye yüreği çarpıyormuş. Mâlum ya, sevilen şey çok kıymettar olur, kıymettar bir şeyi de insan mütemadiyen kaybedeceğini sanır.</p>

  <p class="normal">Şehzâde atı yine uçurmuş. Dereler, tepeler altlarında birbiri ardı sıra ta gerilerde kalıyormuş. Nihayet Şehzâdenin babasının payitahtının önüne varmış.</p>

  <p class="normal">O kızı damdan düşermiş gibi, birdenbire saraya sokmak istemiyormuş. Onun için atla şehrin varoşlarına inmiş. Orada babasının bir yazlık bahçesi varmış. Kızı bahçedeki küçük ve güzel köşke sokmuş. Atı köşkün kapısı dışarısında bırakmış. Kıza dikkat ederek atı şuna buna çaldırmamasını tembih ettikten sonra ona:</p>

  <p class="normal">— “Ruhum, seni yapayalnız, merasimsiz, alaysız saraya götürmek istemem. Rütbene ve mevkiine münasip bir tarzda karşılandığını isterim. Onun için sen beni burada bekle. Ben sana haber gönderince gelirsin. Ben senin lâyığı veçhile karşılanman için gidip hazırlık yapacağım.” demiş.</p>

  <p class="normal">Kız bu sözlere çok sevinmiş. Ne kadar olsa, şehre herhangi bir kadın gibi girmesini istemiyormuş.</p>

  <p class="normal">Şehzâde kızı köşkte bıraktıktan sonra, acele acele babasına gitmiş. Babasına kızı getirdiğini söylemiş ve kızı karşılamak üzere hazırlıklar yapılmasını yalvarmış.</p>

  <p class="normal">Babası oğluna kavuştuğuna o kadar sevinmiş ki, değil hazırlık yapmaya, lâkin durduğu yerde takla kılmaya bile razıymış. Oğluna, “Hay hay evlâdım!” demiş. Şehrin donanması için emir vermiş. Vezirini vüzerasını, askerlerini toplamış. Kendi de en zengin merasim elbiselerini giyerek onların önüne geçmiş, köşkün yolunu tutturmuş.</p>

  <p class="normal">Şehzâdenin de boş durduğu yokmuş. Babasının hazinesinin en kıymetli eşyalarıyla kız için bir tahtırevan hazırlamış. Tahtırevanın kubbesinden aşağı inciler, yakutlar, elmaslar, zümrütler, bayağı bir şelâle gibi akıyor ve pırıl pırıl parlıyormuş. Hele tahtırevanın içi, dışına kat kat taş çıkartacak güzellikteymiş.</p>

  <p class="normal">Orada Rum, zenci ve Hintli câriyeler taraf taraf el-pençe divan durarak sultan hanımın teşrifini bekliyorlarmış.</p>

  <p class="normal">Bu koca heyet nihayet köşke varmış. Köşkün kapısında atı görmeyince, Şehzâdeyi büyük bir tasa almış. Köşke girip de kızı da orada bulmayınca, başına büyük bir felâketin geldiğini anlamış. Dövünmüş, ağlamış, hıçkırmış:</p>

  <p class="normal">— “Ben kıza atın nasıl kullanıldığını öğretmemiştim. Nasıl oldu da ata binerek düğmeyi buldu ve havalandı? Yoksa acaba atı icat eden büyücü mü buralara geldi de atla beraber kızı çaldı götürdü!” diye bağırmış.</p>

  <p class="normal">Köşke komşu olan bahçıvanlardan köşke kimsenin girip girmediğini sormuşlar. Bahçıvanlar da bir ağızdan:</p>

  <p class="normal">— “Efendim, köşkün bahçesine yalnız Acem büyücü girdi. İlaç otları arıyormuş. Onları bulmak için bahçeye uğradı.” demişler.</p>

  <p class="normal">Bu sözleri duyan Şehzâde, neye uğradığını anlamış.</p>

  <p class="normal">Filvâki Şehzâde, kızı köşke bırakıp da yanından ayrıldıktan biraz sonra, büyücü ilaçlı otlar bulmak için köşkün bahçesine girmiş. Köşkün yanında, burnu misk ve daha güzel kokular koklamış. Bu güzel rayihalar, hep köşkteki kızdan geliyormuş.</p>

  <p class="normal">Şeytan sihirbaz, keklik peşine düşen av köpeği gibi, koklaya koklaya köşkün yanına sokulmuş. İcat ettiği atı orada yapayalnız görünce, sevincinden yüreği güm güm atmaya başlamış. Hemen atın yanına koşmuş. Onu baştan aşağıya gözden geçirmiş. Atın hiçbir tarafında bozukluk yokmuş. Büyücü, hele buna her şeyden ziyade sevinmiş.</p>

  <p class="normal">İlk hareketi, hemen atın üzerine atlayıp atla beraber uzaklaşmak imiş. Lâkin kendi kendine, “Dur bakalım, acele etme! Şehzâde bu atı buraya ağaçları, çiçekleri görsün diye bırakmadı ya! Her hâlde bu atın sırtında buraya bir şeyler getirmiştir. Hele şu köşkün içine bir bakalım!” demiş. Ve attan inerek köşke girmiş. Melek yüzlü kızı orada görünce, işin içinde neler olduğunu çarçabuk kestirmiş:</p>

  <p class="normal">— “Ha demek bizim toy Şehzâde, kızı bir yerden kapıp buraya getirdi ve kıza bir alay tertip etmek üzere şehre, padişah babasına gitti, öyle mi? Şimdi bak, ben ne yaparım? Ona öyle bir oyun yaparım ki, onu ömrünün sonuna kadar unutmasın!” demiş.</p>

  <p class="normal">Yerleri öperek ve temennalar ederek kızın önüne ilerlemiş. Kıza:</p>

  <p class="normal">— “Efendim, beni Şehzâde efendi gönderdi. Sizin resm-i kabulünüz<sup class="calibre3"><a href="../Text/binbirgece_split_436.html#footnote-100-344" id="footnote-100-344-backlink">[344]</a></sup> için ne lâzımsa, hepsini yapıp bitirmek üzeredir. Neredeyse gelecektir. Yalnız bu köşkün pek tekin olmadığı hatırına geldi. Onun için, başka bir köşke gitmenizi yalvarıyor. Beni sizi oraya götürmek için gönderdi!” demiş ve yılışık yılışık sırıtmış.</p>

  <p class="normal">Kız iğrenç büyücüyü görünce:</p>

  <p class="normal">— “Beni buradan başka bir yere götürmek için, sizden başka bir adam bulamadı mı ki sizi gönderdi?” diye sormuş.</p>

  <p class="normal">Sihirbazın ağzı bir kulağından öbürüne vararak:</p>

  <p class="normal">— “Efendim, benim çirkinliğimi gördüğünüz için, bu sözleri söylüyorsunuz, düşünmüyor musunuz ki, Şehzâde sizi çok seviyor ve sevdiğinden çok kıskanır; onun için size memlûklerden birini göndereceğine, çirkinliği meşhur olan beni gönderdi!” diye bir yalan uydurmuş.</p>

  <p class="normal">Zavallı kız, büyücünün ne yaman şey olduğunu ne bilsin, onun sözlerine inanmış. Elini sihirbazın eline koyarak yürümesini ve yol göstermesini emretmiş. Hatta ona:</p>

  <p class="normal">— “Pekâlâ, gideceğimiz yere yayan gidecek değiliz ya! Bizi oraya götürmek üzere Şehzâde bana ne gönderdi?” diye sormuş.</p>

  <p class="normal">— “Efendim, siz tahta atla gelmediniz mi? İşte ona bineceksiniz.”</p>

  <p class="normal">— “İyi ama ben o atı kullanmasını bilmiyorum ki!...”</p>

  <p class="normal">— “Ben beraber binerek atı idare edeceğim.”</p>

  <p class="normal">Evvelâ sihirbaz ata çıkmış, kızı arkasına bindirerek onu sıkı fıkı bağlamış. Zavallı kız, “Ne oluyoruz?” diye düşünerek şaşkın şaşkın bakınıyormuş.</p>

  <p class="normal">Her şey hazır olduktan sonra sihirbaz, çıkış düğmesine basmış. At acele acele havalanmış, yükselmiş, yükselmiş, o kadar yükselmiş ki, koca şehir arkada bir iğne başı gibi ufak kalmış. Kız:</p>

  <p class="normal">— “Bana baksanıza, siz her hâlde yanlış bir yola gidiyorsunuz! Beni başka bir bahçeye değil, şehirden uzağa götürüyorsunuz. Her hâlde Şehzâde, size beni şehirden uzaklaştırmanızı emretmemiştir!” demekten kendini alıkoyamamış.</p>

  <p class="normal">Sihirbaz:</p>

  <p class="normal">— “Şehzâdenizin Allah belâsını versin! Meğer o çok alçak, çok fena bir adammış!” demiş.</p>

  <p class="normal">— “Aman bu söyledikleriniz nedir? Yoksa ben mi yanlış duydum?”</p>

  <p class="normal">— “Doğru duydunuz hanım kızım. Ben size, meselenin aslını faslını anlatayım da siz sonra bana hak verin. Bu atı ben icat edip yaptım. Lâkin sizin uğruna yanıp kebap olduğunuz Şehzâde, onu benden kahpece aldı. Neler çektiğimi, ne sıkıntılar duyduğumu ben bilirim. Niyetim, şimdi onun bana çektirdiklerinin aynını, kendisine çektirmektir. Ben intikamı sizden değil, ondan alacağım. Onun için siz merak etmeyiniz. Her hâlde ben size, Şehzâdeden ziyade faydalı olurum. Onu bana değişmekle kârlı çıktınız!” diye içini açmış.</p>

  <p class="normal">Bu sözleri duyan zavallı kızın az kalsın aklı başından gidecekmiş. “Eyvah!” diye bir çığlık salıvermiş, bağlı durduğu yerde bayılıvermiş.</p>

  <p class="normal">Sihirbaz aldırış etmeyip atı Rumların memleketlerine varıncaya kadar durdurmamış. Orada yeşil ve güzel bir vâdiye inmiş.</p>

  <p class="normal">Tesadüfen o memleketin kralı da o gün, avlanmaya çıkmış, sihirbazın vâdiye indiği zaman, o da oralardaymış. Vâdide sihirbazı, atı ve kızı görünce, uşaklarına emir vermiş, uşaklar, seyisler sihirbazın üzerine saldırmışlar. Onu, kızı ve atı kıskıvrak tutarak cümbür cemaat kralın önüne götürmüşler.</p>

  <p class="normal">Kral bir sihirbaza, bir de kıza bakmış. Birisinin çirkinliğine ne kadar şaşmışsa, ötekinin güzelliğine o kadar şaşmış. Evvelâ kıza:</p>

  <p class="normal">— “A hanım kızımız, bu perhiz ne, bu turşu ne? Şu yanınızdaki hacı baba sizin neniz oluyor?” diye sormuş.</p>

  <p class="normal">Kız cevap vermek üzere ağzını açmadan, cadaloz sihirbaz atılarak:</p>

  <p class="normal">— “Efendim, o benim karımdır, hem de amcamın kızıdır!” demiş.</p>

  <p class="normal">Kız, gürültüye pabuç bırakacak takımından olmadığı için:</p>

  <p class="normal">— “Hayır efendim, yalan söylüyor! O benim ne kocam, ne de hiçbir şeyim değildir. Beni biraz evvel zorla buralara getirdi. Hilebaz herifin birisidir!” demiş.</p>

  <p class="normal">Kral:</p>

  <p class="normal">— “Kızın söylediği doğrudur. Zaten onun söylemesine ne hâcet? İkisinin yüzlerine bir bakınca, hakikat olduğu gibi okunuyor. Alın şu hilebaz keratayı, boynuzuna bin sopa vurun!...” diye emretmiş.</p>

  <p class="normal">Hemen cellâtlar, falakacılar, sihirbazın üzerine çullanmışlar. Onu yere vurmuşlar, Allah yarattı dememişler, canı çıkıncaya kadar dövmüşler.</p>

  <p class="normal">Dayak yedikçe, öküzler gibi böğüren sihirbazın elli altmış kadar değnek yedikten sonra, ses çıkaracak hâli kalmamış. Hele yüzüncü değnekten sonra, kaç değnek daha yediğinin farkına varamamış.</p>

  <p class="normal">Dayak faslı bittikten sonra kral, sihirbaz, kız ve atla şehre dönmüş. Sihirbazı zindana, kızı saraya, atı da ahıra göndermiş. Lâkin seyisler ömürlerinde atın böylesini görmediklerinden, onu ahıra kabul etmemişler. Gerisin geriye krala göndermişler.</p>

  <p class="normal">Kral da atı kullanmasını bilmediği için, onunla ne edeceğini şaşırmış, onun bir oda içine saklanmasını emretmiş.</p>

  <p class="resimalti">*</p>

  <p class="resimalti">* *</p>

  <p class="normal">Gelelim zavallı Şehzâdeye…</p>

  <p class="normal">O, garipler abasını sırtına, asasını da eline almış, diyar diyar yârini aramaya koyulmuş. Gezmediği, geçmediği yer kalmamış. Lâkin sevgilisini görmeye muvaffak olamadığı gibi, hakkında bir söz bile işitememiş.</p>

  <p class="normal">Ne ümitle ne kapılar çalmış, şuna buna ne sorgular sualler etmemiş; ama hepsi boşa çıkmış. Ümitlerle doğan günler, hazin bir ümitsizlik içinde batmış gitmiş.</p>

  <p class="normal">Bu hâlde iken içinden, “Bir de kızın babasına gideyim. Ümit etmedik taş göz çıkarır. Belki kızın izini orada bulurum!” diye düşünmüş.</p>

  <p class="normal">Kızın babasının memleketine doğru giderken yolu Rumlar memleketine düşmüş. Orada bir akşam büyük bir hana inmiş. Hanın avlusunda bir köşede garip garip oturarak kumrular gibi düşünüp taşınırken, yanı başındaki bazı tüccarların dedikoduları, onun nazar-ı dikkatini uyandırmış. Bu tüccarlardan birisi ötekilerine:</p>

  <p class="normal">— “Vallâhi duyduğum şey pek fevkâlâdedir. Size anlatayım da görünüz. Bu şehrin kralı avlanmak için bir ormanın kıyısına gitmiş. Orada vâdide genç ve çok güzel bir kız, ihtiyar ve çirkin bir sihirbaz ve bir de abanoz tahtasından bir ata rast gelmiş.”</p>

  <p class="normal">Öbür tüccarlar:</p>

  <p class="normal">— “Peki, kral bunlara ne yapmış?” diye sormuşlar.</p>

  <p class="normal">— “Kral ihtiyara kızın onun nesi olduğunu sormuş. O da kızın karısı olduğunu söylemiş. Lâkin kız, ihtiyarın yalanını hemen yüzüne vurmuş. Kral ihtiyarın yalan söylemesine pek öfkelenmiş, ona verdirmiş dayağı, verdirmiş dayağı, öyle ki, herifin pestilini çıkarmışlar. Kral ondan sonra onu hapishaneye attırmış, kızı da saraya aldırmış. İşittiğime göre kız değil saraylara, cennetlere bile yaraşır, hazâ ayın on dördü gibi bir parçaymış.”</p>

  <p class="normal">— “Peki, abanoz at neymiş ve ne olmuş?”</p>

  <p class="normal">— “Kız, abanoz atın sırtında geldiklerini söylemiş, ama atın üzerine binmişler, deh-çüş etmişler, mahmuz vurmuşlar, at odundan değil mi ya, hiç oralık olmamış, onu da sarayın bir köşesine atıp bırakmışlar.”</p>

  <p class="normal">Genç Şehzâde, bu sözleri duyunca gözleri parlamış, sevincinden birdenbire bağıracağı gelmiş, kendini toplayarak kemal-i edeble tüccarlara yanaşmış, yanlarına oturmuş. Onlarla konuşmuş, görüşmüş. Biraz evvel içlerinden birisinin anlattığı vak’ada mevzu-i bahis olan kralın ve memleketin isimlerini ve nerede olduklarını öğrenmiş. Hemen asayı eline alınca, yola çıkmış.</p>

  <p class="normal">Gece dememiş, gündüz dememiş yürümüş, kuş uçmaz, kervan geçmez çöllerden kavrula kavrula geçmiş, dağlar aşmış, dereler yüzmüş, nihayet menzil-i maksûda varmış.</p>

  <p class="normal">O memleketin padişahının bir âdeti varmış. Her ne zaman şehre bir yabancı girecek olursa, şehir surları kapıcılarına onu yakalattırır, onu önüne getirtir, nereden geldiğini, niçin geldiğini, sanatı ne olduğunu, uzun uzadıya sorar anlarmış.</p>

  <p class="normal">Şehzâde şehir kapısının önüne akşam geç vakit vardığı için, onun o saatte kral huzuruna götürülmesi mevzu-i bahis olamazmış.</p>

  <p class="normal">Kapıcılar Şehzâdeyi yakalayınca, hapishane bekçilerine teslim etmişler, maksatları Şehzâdenin ertesi günü, sabah saraya götürülmesiymiş.</p>

  <p class="normal">Hapishane bekçileri, Şehzâdenin güzelliğini, asaletini ve terbiyesini görünce, onu kaldırıp zindana atmaya kıyamamışlar. Onu, o gece için, kendi yanlarında misafir etmişler. Onunla yemeklerini paylaşmışlar.</p>

  <p class="normal">Gece olunca, uyumazdan evvel, hep bir araya toplanarak hoşbeş etmek istemişler. Şehzâdeye nereli olduğunu sormuşlar. Şehzâde de Acemistanlı, yani kisraların memleketinden olduğunu söylemiş. Bekçilerin hepsi birden gürültülü bir kahkaha koparmışlar:</p>

  <p class="normal">— “A… Sizin burada, zindanda bir hemşeriniz var. Biz yalancının türlüsünü gördük, ama bunun gibisini ömrümüzde görmedik! Bilirsiniz ya, hani tilkinin dönüp dolaşıp kürkçü dükkânına geldiği gibi, onlar da er-geç bizim ellerimize düşer. Onun için biz onların türlü türlüsünü görür ve biliriz, ama bu sizin hemşeriniz gibi yalancı, çirkin, hilebaz adama doğrusu şimdiye kadar hiç rast gelmemiştik.” demişler.</p>

  <p class="normal">Şehzâde:</p>

  <p class="normal">— “Sizlere ne gibi yalan söyledi?” diye sormuş.</p>

  <p class="normal">— “Siz ne gibi yalan söylemedi diye sorunuz. Ona kalırsa dünyanın en âlim, en fazıl adamıymış. Yapmayacağı şey yokmuş, isterse ayı gökten indirir, ayın yerine bir kandil asabilirmiş. Aman efendim neler!... Onu bizim padişahımız, güzel bir kız ve bir de abanoz bir atla beraber buraya yakın bir vâdide yakaladı ve hemen zindana koydurdu. Kıza gelince, kızı biz görmedik, ama ânı şânı dünyaya yayıldı. Onu gören, ona çarçabuk abayı yakıyormuş. Yüzüne bakılmayacak kadar güzelmiş. Hatta bizim kral bile, onun için deli divâne oluyor. Onun hoşuna gitmek için yapmadık çılgınlık bırakmadı. Lâkin kızın kralından tutun da uşağına kadar kimseye yüz verdiği yoktur.”</p>

  <p class="normal">Şehzâde ve bekçiler böylece konuşmuşlar. Geç olunca bekçilerin her birisi bir yana yatarak horul horul uyumuşlar. Şehzâden gözüne uyku girmemiş. “Yarın kralın karşısına çıkınca ne edeyim, ne yapayım yarabbi!” diye düşünmüş durmuş.</p>

  <p class="normal">Hayırlısıyla şafak atıp da gün iyice yükselince, bekçiler Şehzâdeyi kralın önüne götürmüşler.</p>

  <p class="normal">Kral gelince, âdeti olan sualleri sormuş.</p>

  <p class="normal">Şehzâde, Acemistanlı olduğunu ve adının Hârice olduğunu ve âlim olduğunu, ilmini çoğaltmak için yeryüzünde yer yer gezdiğini anlatmış.</p>

  <p class="normal">Kral:</p>

  <p class="normal">— “Ey büyük âlim, tam vaktinde geldiniz! Bizim sizin gibi âlimlere pek ihtiyacımız vardır. Sarayda bir hasta var, ona ne yapsak, bir türlü iyi edemedik. Eğer siz onu iyi ederseniz, benden ne dilerseniz dileyiniz, dileğinizi derhal size bağışlarım!” demiş.</p>

  <p class="normal">Şehzâde hastanın kim olduğunu sormuş ve hastanın güzel sevgilisi olduğunu duyunca, yüreği ağzına gelmiş.</p>

  <p class="normal">İçinden, “Asıl bizleri buradan götürüp kurtaracak attır; onun nerede olduğunu ve ne hâlde olduğunu mutlaka anlamalıyım!” diye düşünmüş.</p>

  <p class="normal">Krala at hakkında da bazı sorgular sormuş. Atın sarayda saklı olduğunu duyunca içinden, “Doğrusu artık felek yüzümüze gülmeye başladı!” demiş. Krala da:</p>

  <p class="normal">— “Efendim, hastayı muayene etmezden evvel atı muayene etmem icap eder. Vakıa atla hasta arasında zâhiren bir münasebet yoktur; lâkin zâhiren birbirine münasebettar görünmeyen nice nice şeyler vardır ki, hakikatte birbirine sıkı sıkı bağlıdırlar.”</p>

  <p class="normal">— “Hay hay evlâdım, hay hay!... Neyi isterseniz muayene ediniz. Tek şu kızın hastalığını iyi ediniz…”</p>

  <p class="normal">Bunun üzerine kral, öne düşerek yol göstermiş, Şehzâde de ilmi büyük olanlara yaraşır, ağır ve yavaş bir yürüyüşle kralı takip etmiş.</p>

  <p class="normal">Atın yanına gelmişler. Şehzâde atın düğmelerine, ötesine berisine bakmış. Atın her şeysi tamam ve yerli yerinde olduğunu görüne krala:</p>

  <p class="normal">— “Atın muayenesi bitti efendim, bu atta çok şeyler öğrendik. Artık kızı iyi edeceğimize eminim. Şimdi hastayı bir göreyim!”</p>

  <p class="normal">— “Peki evlâdım!...”</p>

  <p class="normal">Bu sefer de kızın yanına gitmişler. Kız dövünüyor ve saçını başını yoluyor, kaldırıp kaldırıp kendini yerlere çarpıyormuş.</p>

  <p class="normal">Şehzâde ona usullacık konuşmuş. Dolambaçlı sualler sorarak kendisini ona bildirmiş. Kız âlimin hakikatte kim olduğunu anlayınca, sevincinden bir feryat salıvermiş, bayılarak yere serilmiş.</p>

  <p class="normal">Şehzâde yanına yaklaşmış, sonra krala:</p>

  <p class="normal">— “Efendim, kulağına bir efsun okumak lâzım gelecek!” diyerek kızın kulağına eğilmiş, kralın duyamayacağı, lâkin kızın duyabileceği bir sesle:</p>

  <p class="normal">— “Sevgili canım, ruhum sen hiç ses çıkarmadan, hiç belli etmeden beni dinle, metin ol, buradan ancak hileyle kurtulabileceğiz. Yapacağımız işi hiç çaktırmamak lâzım gelir! Eğer bizim kim ve birbirimize nasıl bağlı olduğumuzu anlarlarsa, mahvolduğumuzun resmidir. Kendine gel, aklını başına topla, birazdan kalk. Artık ağlamayı, dövünmeyi bırak, doğru otur. Ben krala seni iyi ettiğimi söyleyeceğim. Seni bir cin tuttuğunu iddia edeceğim. Seni kral uslu görürse, sözlerime inanacak ve bana itimadı artacak. Sonra ne yapacağımı ben bilirim!” demiş.</p>

  <p class="normal">Krala dönerek:</p>

  <p class="normal">— “Maşallah kız artık iyi oldu sayılır. Ama onu tutan cini daha yanından defedemedim. Ona da yakında muvaffak oluruz değil mi?”</p>

  <p class="normal">Şehzâde krala bunları söylerken kız, kalkıp kralın eteğini öpmüş, sonra bir köşeye çekilip el-pençe divan durmuş.</p>

  <p class="normal">Kralın etekleri sevincinden ziller çalmış. Şırak şırak ellerini çarpmış. Uşaklar, köleler koşuşmuşlar. Onlara kızı hamama götürmelerini ve sonra en zengin elbiselerle giydirmeleri ve kulaklarına, gerdanına hazinesinin en güzel mücevheratını takmalarını emretmiş.</p>

  <p class="normal">Kızı hamam götürmüşler, giydirmişler, kuşatmışlar, donatmışlar.</p>

  <p class="normal">Kız kralın önüne gelince, orada bulunanlar, kızın güzelliğine parmak ısırmışlar. Kız kralın önünde yerleri öptükten sonra, ellerini bağlayarak emrine amade bir vaziyet almış.</p>

  <p class="normal">Kral Şehzâdeye dönerek:</p>

  <p class="normal">— “Hakikaten pek büyük bir âlim ve bir hekim olduğunuza aklım erdi. Başkaları bunun üzerine nice emekler sarf ettiler de, ellerinden bir şey gelmedi. Maşallah nefesiniz kuvvetliymiş. Kulağına bir efsun okudunuz, hanım kızımızın hastalığının çoğunu defettiniz!”</p>

  <p class="normal">— “Evet Sultanım, kendimi methetmek gibi olmasın, ama bu hastalığı iyi etmekte çok muvaffakiyetim vardır. Hanım kızımızın büsbütün iyileşmesi için, kendisini ilk bulduğunuz yere götürmeniz lâzımdır. Hem de oraya askerlerinizle, vezirlerinizle tam kafile ile gidiniz, abanoz at da beraber götürülmeli. Cin ilk evvelâ ona, orada çarptığı için, onu orada yakalar, mahveder, öldürürüz.”</p>

  <p class="normal">Hemen Kral irade irade üstüne, ferman ferman üstüne salmış. Askerler, bekçiler, uşaklar toplanmışlar; Kral, kız, Şehzâde ve abanoz at önde, ordular da arkada olduğu hâlde vâdi yolunu tutmuş.</p>

  <p class="normal">Oraya varınca, Şehzâde, rüzgârın hangi taraftan geldiğine bakmış. Atı rüzgârın geldiği tarafa koymuş. Kral ve ordusunu da rüzgârın gittiği tarafa dizdirmiş.</p>

  <p class="normal">Atla Kral ve ordularının arasına, etrâftan küme küme çalı çırpı yığdırmış. Kızı atın üzerine bağlamış. Sonra kralın önüne giderek:</p>

  <p class="normal">— “Padişahım bu çalı çırpının üzerine şu şişedeki ruhtan akıtacağım ve ondan sonra otlara ateş vereceğim. Kendim gidip kızın yanına oturacağım. Çalılardan çıkan dumanın tesiriyle cin bunalıp kızın vücudundan çıkacak. İşte o zaman, ben onu boğazından yakalayıp sıkacağım ve boğacağım. Bu iş de olup bittikten sonra, artık bu hatun kızımız ölünceye kadar size bağlı kalacak!” demiş.</p>

  <p class="normal">Kral da:</p>

  <p class="normal">— “Aman oğlum cini kaçırma, adam akıllı boğ; şöyle bir canını çıkar ki, bir daha şuna buna musallat olmasın. Haydi, göreyim seni, sözünün eri olduğunu ispat et!” diye bağırmış.</p>

  <p class="normal">İçinden de, “Artık bu akşam kızla gelin-güvey olacağız!” diye düşünerek sevinmiş.</p>

  <p class="normal">Şehzâde çalıların öte tarafına giderek çalıları ateşlemiş. Çalılardan öyle bir duman çıkmış ki, değme dayanıklı tilki, dumanın öylesine dayanamaz ve ininden dışarı uğrarmış.</p>

  <p class="normal">Rüzgâr, dumanı kral ve ordusu üzerine götürdükçe öksürük mü istersiniz, aksırık mı istersiniz, bini bir parayaymış. Sanki başlarına büyük ve acıklı bir felâket gelmiş gibi, bütün oradakilerin gözleri kızarmış, gözlerinden şarıl şarıl yaşlar dökülmeye başlamış.</p>

  <p class="normal">Az kalsın ki kral, “Aman artık dayanamıyorum!” diye bağıra bağıra duman mıntıkasının haricine çıkacakmış. Lâkin kızın hayâli gözleri önüne geldikçe, kendi kendine, “Dişini sık yahu! Bu cefanın safâsını, bu akşam, kızın odasına girince tadacaksın!” diyerek yerinde sebat etmiş.</p>

  <p class="normal">Duman içinde ne kadar kalmışlar, farkına varamamışlar. Duman biraz seyrekleşip de atın durduğu yer seçilmeye başlayınca, bir de ne görsünler? Meydanda ne at, ne hekim, ne de kız var!</p>

  <p class="normal">Kral kendi kendine, “Galiba cin zorlu geldi de onları kaçırdı. Ama o delikanlı bildiğim delikanlıysa, cinin değil, şeytanın kendisinin bile hakkından gelir, dur hele bekleyelim!” diye bağırmış.</p>

  <p class="normal">Akşam olmuş, hiçbir taraftan ne kız, ne de oğlan gözükmüş. Sular kararınca, mantarın pek de şahanesine bastığını kralın aklı kesmiş. Hatta ordusundaki askerler bile:</p>

  <p class="normal">— “Vay anasını, delikanlı verdi dumanı gözümüze, verdi dumanı, hatunu kapıp gitti!” diye söylenmişler.</p>

  <p class="normal">Çalıları yakıp da dumanlar buram buram yükselmeye başlayınca, Şehzâde de atın çıkış düğmesine basmış, dumanlarla beraber yükselerek doğru babasının memleketinin yolunu tutmuş. Oraya kısa bir zamanda varmış.</p>

  <p class="normal">Babası ve anası Şehzâdeyi görünce, gözlerine inanamamışlar. Bu kadar zamandan sonra, onun bir yerde ölüp kaldığını sanarak kanlı yaşlar dökmüşler.</p>

  <p class="normal">Hemen şehirde şenlikler olmuş, Şehzâde ile sevgilisi evlenmişler, kırk gün kırk gece düğün olmuş.</p>

  <p class="normal">Düğün bittikten sonra, Şehzâde, eline kalem-kağıt alarak kızın babasına güzel bir mektup yazmış. Kızla evlendiğini ve kızın el’an ne hâlde olduğunu uzun uzadıya anlatmış. Mektupla beraber kayınbabasına ve kaynanasına çok kıymetli hediyeler göndermiş.</p>

  <p class="normal">Zavallı ihtiyar baba ile ana, kızlarının daha ber-hayat ve bundan maada mesut ve bahtiyar olduğuna, tatlı tatlı sevinç yaşları dökmüşler.</p>

  <p class="normal">Birkaç sene sonra, Şehzâdenin ihtiyar babası ecel şerbetini içmiş. Şehzâde padişah olmuş. Tebaasını o kadar iyi idare etmiş, onlara o kadar iyi muamele etmiş ki… Tebaası gece gündüz padişahlarına dua eder dururlarmış.</p>

  <p class="normal">Bu sûretle genç Padişah, sevgili karısıyla ölünceye kadar mesut yaşamışlar.</p>

  <p class="resimalti">*</p>

  <p class="resimalti">* *</p>
</body>
</html>
