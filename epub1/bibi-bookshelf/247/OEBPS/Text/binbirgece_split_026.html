<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_25">SİTTÜLHÜSN İLE HASAN HİKÂYESİ</h1>

  <p class="normal">Bir varmış, bir yokmuş, eski zamanda bir büyük Sultan varmış. Bu Sultanın çok iyi, fakat çok ihtiyar bir veziri varmış. Vezirin biri Nureddin, öbürü Şemseddin adlı iki oğlu varmış. Bunların ikisi de birbirinden güzel delikanlılarmış.</p>

  <p class="normal">Vezir bir gün hastalanmış, öleceğini anlamış. Sultana haber göndererek kendisi öldükten sonra, yerine, oğullarının ikisini de vezir tayin etmesini rica etmiş. Vezir öldükten sonra Sultan, iki oğlu vezir yapmış. Her hafta biri vezirlik ederlermiş. Sultan bir yere gideceği zaman, iki vezirin birisini beraberinde alırmış.</p>

  <p class="normal">Bir gün Sultan seyahate çıkacak olmuş. İki kardeş vezirlerin birisi, âdetleri olduğu veçhile, Sultan ile beraber gidecekmiş.</p>

  <p class="normal">Yola çıkmazdan bir akşam evvel, iki kardeş konuşmuşlar. İkimiz de aynı gece evlensek, ikimizin de aynı günde birer evlâdımız dünyaya gelse ve evlâtlarımızın birisi erkek ve birisi de kız olsa, bu iki çocuk birbirinin amcazâdeleri olacağından, onları birbirleriyle evlendirirdik, demişler. Bu fikri çok beğenmişler. Sonra teferruata geçmişler. Nureddin sormuş:</p>

  <p class="normal">— “Şemseddin” demiş, “benim oğlum olur da senin kızın olursa, o vakit kızın için oğlumdan ne yüz görümlüğü istersin?”</p>

  <p class="normal">Şemseddin de:</p>

  <p class="normal">— “Üç bin altın, üç bahçe ve üç çiftlik isterim.” diye cevap vermiş.</p>

  <p class="normal">O zaman Nureddin:</p>

  <p class="normal">— “Kardeşim” demiş, “ikimiz de veziriz, ikimizin de rütbesi birdir, böyle olunca neden oğlum senin kızına bu kadar ağır yüz görümlüğü versin, sen yüksek fiyat isteyerek müşteriyi kaçıran esnafa benziyorsun.”</p>

  <p class="normal">Şemseddin kızmış.</p>

  <p class="normal">— “Ben seni yanıma aldımsa, sana acıdığımdan dolayı aldım.” demiş. “Sen mademki bana karşı bu lisanı kullanıyorsun, artık yüz görümlüğü olarak ağırlığınca altın versen, yine kızımı oğluna vermem.”</p>

  <p class="normal">Nureddin’in kan başına sıçramış, “Acaba ben oğlumu kızına verir miyim sanki?” diye bağırmış.</p>

  <p class="normal">İki kardeş, hiç yoktan birbirlerine ağır laflar söylemişler, birbirlerinin gönüllerini kırmışlar ve kırgın olarak ayrılmışlar.</p>

  <p class="normal">Ertesi sabah Vezir Şemseddin, Sultan ile beraber seyahate çıkmış. Nureddin de şehirde kalmış.</p>

  <p class="normal">Nureddin, kardeşinin sözlerine o kadar sıkılmış ki, o gece uyku uyuyamamış. Ertesi sabah sâdık kölesine hayvanını hazırlamasını emretmiş. Nureddin’in en sevdiği beygirin sırtına İsfahan kadifesinden bir eyer koymuşlar. Beygir yeni geline dönmüş. Nureddin atına binmiş, “Hiç kimse arkamdan gelmesin!” demiş. “Kendim gezineceğim, bir kaç gün sonra geri dönerim.” Atını sürüp tozu dumana katarak yola çıkmış.</p>

  <p class="normal">Nureddin evvelâ Kudüs’e uğramış. Orada birkaç gün kaldıktan sonra, Halep’e doğru hayvanını sürmüş. Halep’te de birkaç gün kaldıktan sonra, Basra yolunu tutmuş. Ve akşam üzeri Basra’ya varmış, hana gitmiş. Han kapıcısına yorgun atını hanın önünde yukarı aşağı gezdirmesini emretmiş.</p>

  <p class="normal">Kapıcı, beygirin geminden tutarak hayvanı yukarı aşağı gezdirmeye başlamış. Basra memleketinin ihtiyar veziri, evinin penceresinden bakarken, bu güzel hayvanı görmüş. “Bu hayvan her hâlde ya bir sultan ya bir vezir hayvanı olmalıdır.” diye düşünerek, hayvanı gezdiren kapıcıyı çağırmış ve beygirin sahibinin kim olduğunu ve nerede bulunduğunu sormuş.</p>

  <p class="normal">Kapıcı da beygir sahibinin, güzel bir delikanlı olduğunu ve handa misafir bulunduğunu anlatmış.</p>

  <p class="normal">İhtiyar Vezir doğru hana gitmiş. Orada Nureddin’i bulmuş. Nureddin ihtiyar Veziri ayakta karşılamış. Biri ihtiyar, öbürü genç iki vezir kucaklaşmışlar.</p>

  <p class="normal">İhtiyar Vezir Nureddin’e kim olduğunu, nereden geldiğini, hangi iş için nereye gittiğini sormuş. Nureddin de başına gelenlerin hepsini anlatmış. Ve “Artık niyetim dünyada ne kadar memleket varsa, hepsini birer birer gezmek ve hiçbir yerde durmayarak dolaşmaktır.” demiş.</p>

  <p class="normal">Basra’nın ihtiyar Veziri, “Oğlum, bu fikirden vazgeç. Çünkü memleketler bildiğin gibi değildir. Birçok yerler haraptır, birçok yerlerde de kıtlık vardır. Onun için kendini boşu boşuna telef etme.” diye nasihat etmiş ve Nureddin’i evine götürerek misafir etmiş.</p>

  <p class="normal">Aradan üç gün geçmiş. İhtiyar Vezir, bir gün Nureddin’e, “Benim erkek evlâdım yoktur. Yalnız bir kız evlâdım vardır. Seni gördüğüm günden beri yüreğime bir sevgi girdi, seni bayağı oğlum sanıyorum, kızım senin kadar güzeldir. Onu benden birçok kimseler istediler, fakat bir türlü kızımı vermeye razı olmadım. Eğer kabul edersen, kızımı sana veririm. Benim yaşım çok ilerledi. Artık iş görecek kuvvetim geçti. Seni saraya götürürüm, Padişaha burada çoktan beri bulunmayan kardeşimin oğlu olarak takdim ederim. Benim yerime seni vezir yapmasını rica ederim. Benim bir dediğimi iki etmez, elbette ricamı kabul eder, sen de mesut olursun.” demiş.</p>

  <p class="normal">Basra Vezirinin bu sözlerini dinleyen Nureddin, başını bir yana bükerek biraz düşünmüş, sonra ihtiyar Vezire muvafakat cevabı vermiş.</p>

  <p class="normal">İhtiyar Vezir, bu cevaba çok sevinmiş. Sonra bir gün Basra’daki arkadaşlarını evine dâvet etmiş, delikanlıyı tanıtmış.</p>

  <p class="normal">— “Bilirsiniz ki,” demiş, “babamın iki oğlu vardı. Bana Allah bir kız çocuğu verdi. Biraderimin de bir erkek çocuğu oldu. Evvelce çocuklarımız büyüyünce birbirleriyle evlendirmeye karar vermiştik. Kardeşimin oğlu büyüyüp delikanlı olmuş. Şimdi birkaç günden beri misafirimiz bulunuyor.” Sözünü bitirmeden misafirlerine Nureddin’i ayrı ayrı tanıtmış. Misafirler kızını iyi bir damada vereceğinden dolayı Veziri tebrik etmişler, sonra şerbetler içmişler, dualar ederek çıkıp gitmişler.</p>

  <p class="normal">Ertesi günü Nureddin hamama gitmiş, kayınpederinin gönderdiği güzel elbiseleri giydikten sonra, yine ihtiyar Vezirin evine dönmüş. İhtiyar Vezir, bir kadı mârifetiyle nişanlıları birbirlerine nikahlamış ve iki genç o geceden itibaren evlenmişler.</p>

  <p class="resimalti">*</p>

  <p class="resimalti">* *</p>

  <p class="normal">Nureddin böyle evlenirken, kardeşi Şemseddin’in neler yaptığına gelelim:</p>

  <p class="normal">Sultanın seyahati bittikten sonra, Şemseddin Kâhire’ye dönmüş. Kardeşinin, arkasından çıkıp gittiğini ve bir daha dönmediğini duyunca, kardeşinin kalbini kırdığını ve artık Nureddin’in kolay kolay Kahire’ye dönmeyeceğini anlamış. Gerek Nureddin’e ettiği muamele, gerek ona söylediği fena sözlerden dolayı, bin kere pişman olmuş, fakat ne fayda ki, iş işten geçmiş bulunuyormuş.</p>

  <p class="normal">Şemseddin kardeşini aratmış, bulduramamış. Günlerce uzun uzun ağlamış. Gel zaman, git zaman Şemseddin’in kederi yatışmış. Ve o da bir gün Kahireli zengin bir tüccarın kızıyla evlenmiş. Şemseddin’in Kahire’de güveyi girdiği gece, tam Nureddin’in Basra’da güveyi girdiği geceymiş.</p>

  <p class="normal">O geceden tam dokuz ay sonra, Nureddin’in Basra’da nur topu gibi bir oğlu dünyaya gelmiş. Bu oğlana Hasan Bedreddin ismi verilmiş. Şemseddin’in de Kahire’de melek gibi bir kızı doğmuş.</p>

  <p class="normal">Basra’nın ihtiyar Veziri, o gün damadını saraya götürüp Padişaha takdim etmiş. Padişah, Nureddin’in akıllı bir genç olduğunu anlamakta gecikmemiş.</p>

  <p class="normal">İhtiyar Vezir, kendi yerine Nureddin’in vezir olmasını rica edince, Padişah tereddüt etmeksizin kabul etmiş ve o günden itibaren Nureddin vezir olmuş.</p>

  <p class="normal">Nureddin, sabahtan akşama kadar sarayda işiyle gücüyle uğraşıp dururken, Nureddin’in oğlu mini mini Hasan da evde büyürmüş. Hasan dört yaşına varınca, ona hocalar tutulmuş. Hasan çok zeki çocukmuş. Her şeyi çabuk öğrenirmiş. Hasan on beş yaşına gelince, her gün babasıyla beraber saraya gitmeye başlamış.</p>

  <p class="normal">Tam bu sıralarda Hasan’ın dedesi hastalanarak ölmüş. Ev halkı, ihtiyar Vezirin ölümüne ağlarken, bir taraftan da Hasan’ın babası Nureddin, fena hâlde hastalanıp yatağa düşmüş.</p>

  <p class="normal">Bir gün Vezir Nureddin, oğlu Hasan’ı yatağı başına çağırarak, “Oğlum” demiş, “bu dünyada hiçbir kimse bâki kalmaz, ben de yakında öleceğimi anlıyorum. Beni öbür dünyada memnun etmek istersen, çalış, uğraş, namusunla yaşa. Kahire’de bir kardeşim vardır ki, Mısır Padişahının baş veziridir. Eğer bir gün sıkıntıda kalacak olursan, oraya var ve kardeşime oğlum olduğunu anlat<sup class="calibre3"><a href="../Text/binbirgece_split_146.html#footnote-100-54" id="footnote-100-54-backlink">[54]</a></sup>, şu kağıdı da kendisine ver. O, sana yardımdan çekinmez.”</p>

  <p class="normal">Bu kağıtta, Vezir Nureddin hayatını yazmış, ne zaman Basra’ya geldiğini, hangi gün evlendiğini ve hangi gün oğlunun dünyaya geldiğini kaydetmiş. Bu kağıdı kendi gözü önünde, balmumlu bir beze sardırtarak oğlu Hasan Bedreddin’in başlığının astarı içine diktirmiş.</p>

  <p class="normal">Zavallı hasta Vezir, oğluna daha birçok nasihatlerde bulunduktan sonra, yavaş yavaş gözlerini kapatarak vefat etmiş. Hasan Bedreddin babasının üzerine yıkılarak acı acı ağlamış.</p>

  <p class="normal">Vezir Nureddin öldükten sonra, Sultan, onun yerine başka bir vezir tayin etmiş. Yeni vezir Nureddin’in düşmanı olduğu için, Sultana Nureddin hakkında birçok yalanlar söylemiş. Nihayet Sultan, Nureddin’in nesi var, nesi yoksa, hepsinin zapt edilmesini ve oğlu Hasan Bedreddin’in de saraya getirilerek idam edilmesini emretmiş.</p>

  <p class="normal">Merhum Vezir Nureddin’in<sup class="calibre3"><a href="../Text/binbirgece_split_147.html#footnote-100-55" id="footnote-100-55-backlink">[55]</a></sup> sâdık bir askeri varmış. Sarayda çevrilen bu entrikaları haber alınca, koşa koşa Hasan Bedreddin’e gitmiş ve ona hayatının tehlikede olduğunu, bir an evvel buradan kaçıp uzaklaşması lâzım geldiğini haber vermiş.</p>

  <p class="normal">Hasan Bedreddin, tehlikeyi hisseder etmez hiçbir şey almaya lüzum görmeden, evinin arka kapısından acele acele çıkıp gitmiş. Nereye gittiğini bilmeksizin yürümüş, yürümüş. Şehrin dışına çıkmış. Dere tepe düz gitmiş, nihayet yorulup bir kere gözlerini etrâfında gezdirince, bir mezaristanda<sup class="calibre3"><a href="../Text/binbirgece_split_148.html#footnote-100-56" id="footnote-100-56-backlink">[56]</a></sup> bulunduğunu ve tam babasının mezar taşı önünde durduğunu görmüş.</p>

  <p class="normal">Mezarın yanına yıkılır gibi oturmuş, başını elleri arasına alarak hazin hazin düşünceye koyulmuş. Tenhada babasının kabrinden sanki “Ah oğlum!” diyen sesini işitir gibi olmuş. Tüyleri ürpermiş.</p>

  <p class="normal">Hasan böyle düşünüp dururken, yanına bir Basralı Yahudi gelmiş. Hasan’ı derhal tanımış ve “Oğlum” demiş, “baban birçok gemilerle öteye beriye mallar göndermişti. Gemiler gittikleri yerlerde o malları başka mallarla değiştirerek geri döndüler. İstersen o malları bana bin altına sat.”</p>

  <p class="normal">Hasan, bu havadan gelen paraya memnun olmuş, derhal orada Yahudi’den bin altın almış ve ona malları sattığına dair bir kağıt vermiş. Yalnız bu kağıdın bir de kopyasını alıp paralarla beraber kesesine koymuş. Yahudi kağıdı alıp gitmiş. Hasan Bedreddin de olduğu yerde uyuya kalmış.</p>

  <p class="normal">Gece olmuş, yıldızlar parıldamaya başlamış, ufkun kenarından gecenin sultanı ay, serin ve soluk ışığıyla cihanı yıkamaya başlamış.</p>

  <p class="normal">Uyurken birdenbire Hasan’ın eli, başından kaymış ve mezar taşının üzerine düşmüş. Göklere doğru yükselen ay, yüzünü aydınlatmış.</p>

  <p class="normal">O mezarlıkta cinler gezerlermiş. Bunlardan biri, Hasan’ın nur hâleli yüzünü görmüş ve hayran hayran bakakalmış. Hasan’ın yüzü nur gibi parlıyor, uzun kirpikleri uykuda titriyor, yarı açık küçük dudaklarının aralığından nefesi girip çıktıkça, göğsü de hafif hafif kalkıp iniyormuş. Ay ışığında kabir üzerinde rüyâ diyarına dalıp gitmiş bulunan bu insan güzelini seyreden cin, Müslüman bir cinmiş.</p>

  <p class="normal">Fakat o gece, göklerde dolaşması icap ettiğinden, göklere doğru süzülüp gitmiş. Göğün ta derinliğinde, kendi gibi uçan bir ifrite rast gelmiş. selâmlaşmışlar. Cin ifrite nereden geldiğini sormuş. O da Kahire’den geldiğini söylemiş. Cin ona<sup class="calibre3"><a href="../Text/binbirgece_split_149.html#footnote-100-57" id="footnote-100-57-backlink">[57]</a></sup> mezarlıkta gördüğü güzel gençten bahsetmiş. Cin ile ifrit yine mezarlığa dönmüşler.</p>

  <p class="normal">İfrit Hasan’ı görünce şaşırmış. O da ömründe bu kadar güzel bir genç görmediğini itiraf etmiş. Sonra cine dönmüş:</p>

  <p class="normal">— “Ben de sana bu akşam Kahire’de gördüklerimi anlatayım da, şaşarsın!” demiş. Ve o gece gördüklerini şöylece anlatmaya başlamış:</p>

  <p class="normal">Bir kaç günden beri Mısır’da, Kahire’deydim. Mısır vezirinin tıpkı bu oğlana benzeyen bir kızı var. Kızın güzelliğini gören Mısır Sultanı, onu babası Vezir Şemseddin’den karılığa istemiş.</p>

  <p class="normal">Şemseddin de Sultana:</p>

  <p class="normal">— “Biliyorsunuz ki,” demiş, “kardeşim Nureddin’in buradan ayrılıp gitmesine, birbirimize söylediğimiz ağır sözler sebep olmuştu. Bu niza da, onun oğlu ile benim kızımın evlenmeleri hakkında açtığımız mübahaseden çıkmıştı. Kardeşimi kaybettikten sonra, yemin etmiştim ki, eğer bir gün ben evlenir de, dünyaya bir kız çocuğum gelirse, o kız çocuğumu, muhakkak Nureddin’in oğluna vereceğim. Eğer Nureddin’in oğlu olmazsa, o zaman hiç evlendirmeyeceğim. Epeyce zaman oluyor ki, Nureddin’in Basra’da evlenmiş olduğunu ve bir erkek evlât sahibi olduğunu işittim. Şimdi kızım o oğlanın nişanlısı sayılır. Onun için beni mazur görünüz.”</p>

  <p class="normal">Sultan bu sözleri işitince, Vezirinin kendi arzusuna muhalefet etmesine kızmış. Vezirinin bu cevabını tahkir mânâsına almış. Sarayda kambur, cüce, çirkin bir soytarı varmış. Derhal orada, Vezirinin kızının bu soytarı ile evlendirilmesini emretmiş.</p>

  <p class="normal">Sultan emrettikten sonra kim hayır diyebilir? Düğün hazırlıklarına başlanmış. İşte ben Kâhire’yi dolaşırken askerler bu soytarı ile eğleniyorlardı. Kıza da gelinlik elbisesi giydiriliyor ve parmaklarına kına konuyordu. Babasını görmeyi bile yasak etmişlerdi. Kız görülecek bir şeydi. Bu oğlana benzemekle beraber, bundan da güzeldi. Belki de bunlar kardeş evlâtlarıdır. Kızın güzelliğini düşündükçe, onun o çirkin soytarıya verilmesine doğrusu müteessir oldum.</p>

  <p class="normal">İfritin bu sözlerini dinleyen cinin aklına bir fikir gelmiş. İfrite:</p>

  <p class="normal">— “Kardeşim” demiş, “sen bu oğlanı uyandırmadan göklere kaldır, Kahire’ye götür bırak. Kızla oğlanı yan yana kor ve hangisinin daha güzel olduğunu anlarız.“</p>

  <p class="normal">İfrit cinin bu ricasını yerine getirmiş. Cinle birlikte Hasan Bedreddin’i kaldırarak havaya uçurmuşlar ve Kâhire’ye getirmişler. İfrit Hasan Bedreddin’i, düğün alayının geçeceği sokakta uykudan uyandırmış.</p>

  <p class="normal">Hasan Bedreddin, uykudan uyanıp da kendisini tanımadığı insanlar arasında ve bilmediği bir memlekette görünce şaşırmış. Lâkin ifrit kolundan çekmiş:</p>

  <p class="normal">— “Ses çıkarma” demiş, “biz seni buraya senin hayrın için getirdik. Bu kalabalıkla düğün evine gidersin, güveyi sıska, kambur, cüce bir soytarıdır. Hiç korkmadan onun sağ tarafından yürürsün. Onunla beraber gelinin karşısına çık, gelinin iki tarafındaki çalgıcı ve kınacı kadınlar sana geldikleri vakit, ellerini ceplerine sok ve ceplerinde bulacağın altını onlara avuç avuç saç.” demiş.</p>

  <p class="normal">Hasan Bedreddin, ifritin söylediği gibi, kalabalığa katılarak, çirkin güveyinin yanında gelin evine yollanmış. Çalgıcı kadınlar, ahâliden para toplamak için şuna buna deflerini uzattıkça, Hasan elini cebine götürür, defe avuç avuç lira atarmış.</p>

  <p class="normal">Düğünde bulunanlar da bu meçhul ve güzel delikanlının güzelliğine hayran olmuşlar. Düğün cemaati, yürüye yürüye düğün konağının kapısına varmış.</p>

  <p class="normal">Kapıcılar Hasan’ın girmesine müsaade etmek istememişler; fakat çalgıcı kadınlarla halk, onun da içeri girmesinde ısrar etmişler. Kapıcılar da Hasan’ı içeri almak mecburiyetinde kalmışlar. Hasan gidip soytarının sağ tarafında oturmuş.</p>

  <p class="normal">Dairenin tam ortasında, gelin bir tahta oturtulmuşmuş. Gelinin saçları taranmış, yüzü gözü süslenmiş, kulaklarında küpeler, gül gibi gerdanında gerdanlıklar komuşlar. Elbisesi beyaz ipektenmiş. Bu beyaz ipek üzerine ne Roma kayserlerinin, ne de İran şahlarının hazinelerinde bulunmayacak kadar iri ve büyük inci taneleri dikiliymiş. Onu melekler görse, muhakkak, cennetten inmiş bir huri sanırlarmış. İnsanlar görse, gökten inmiş bir melektir zannına düşerlermiş. Gelin o kadar güzelmiş. Tahtında otururken, insan ayın on beşi yıldızların arasından ayrılıp sedire yan geldi sanıyormuş.</p>

  <p class="normal">Gelinin sağında solunda büyük vezirlerin, memurların kadınları ile çalgıcı kadınlar bir halka şeklinde oturmuşlar. Bu güzel kadınlardan her birinin elinde birer şamdan varmış. Gelinin tam karşısında da cüce güveyi ile Hasan Bedreddin oturuyormuş. Onların etrâfında da saray adamları halka olmuşlarmış.</p>

  <p class="normal">Hasan Bedreddin’i gören kadınların yürekleri, hep ona doğru akıvermiş. Birçok göğüslerden yanık yanık âhlar çıkmış. Hele çalgıcı kadınlar Hasan Bedreddin’i bol para veriyor diye methedince, kadınlar onun dört tarafını sarmışlar. Kadınların her biri bir sene, bir ay, bir gün yahut hiç olmazsa bir saat için Hasan’a gelin olmasını istemişler, hepsi al yanaklarını örten şeffaf tül peçelerini bir yana atmışlar, birbirlerine:</p>

  <p class="normal">— “Bu erkeğe varacak mesut kıza ne mutlu!..” diye söylenirlermiş.</p>

  <p class="normal">Kadınların gözleri Hasan’dan kalkınca, yanı başındaki cüceye ilişiyormuş. O zaman kadınların hepsi cüceye lânetler okuyorlarmış.</p>

  <p class="normal">Derken, gelinin sağ ve solundaki kadınlar, onu elinden tutarak tahtından kaldırmışlar ve güveyiyi öpmek üzere, cüceye doğru getirmeye başlamışlar.</p>

  <p class="normal">Gelin şahane adımlarla dairenin ortasını geçince cüce, “Seke seke ben geldim, çıngırağım hoş geldin.” oyununu oynayanlar gibi topallaya topallaya geline doğru yuvarlanmış. Hâlbuki gelin, cüceyi görmemezlikten gelerek doğru Hasan Bedreddin’in karşısına geçmiş.</p>

  <p class="normal">Gelinin bu hareketini gören kadınlar ve erkekler sevinmişler, herkes ellerini çırparak Hasan’a, “İnşallah bu gelin sana kısmet olsun!” diye bağrışıp alkışlamışlar.</p>

  <p class="normal">Hasan Bedreddin ile gelini öyle sıkı fıkı sarmışlar ki, cüce, bir karış boyu ile öbür insanların arasında, kuyu içinde kalmış kurbağa gibi, gözden kaybolmuş.</p>

  <p class="normal">Bu sırada kadınlar, gelini, güveyinin ziyaretine hazırlamak için, gelin odasına götürmüşler. Düğün eğlencesi bitmiş. Herkes yavaş yavaş çekilmiş. Dairede yalnız Hasan Bedreddin ile cüce kalmış.</p>

  <p class="normal">Cüce bu hâle kızmış, müteessir olmuş. Hasan Bedreddin’in de gitmediğini görünce, “Kardeşim” demiş, “düğünümde bulunduğunuzdan dolayı memnun oldum. Fakat şimdi artık misafirlerin çekilip gitmeleri sırası gelmiştir. Zorla kapı dışarı edilmeden, güzel güzel çıkıp gidiver.”</p>

  <p class="normal">Hasan da kendi kendine cüceye hak vermiş ve kapı yolunu tutmuş.</p>

  <p class="normal">Bu sırada ifrit, Hasan Bedreddin’in önüne dikilmiş ve:</p>

  <p class="normal">— “Gitme!” demiş. “Sakın buradan çıkma, geri dön, güveyi ile gelin odasına gir. Gelin sana burada ne aradığını sorarsa, geline, ‘Ben sizin kocanızım, şunun bunun nazarı değmesin diye, cüceyi size güveyi olarak gösterdiler. Hâlbuki kocanız asıl benim.’ dersin.”</p>

  <p class="normal">Fakat ifrit bu sözleri söyleyinceye kadar cüce, gelin odasına girmiş; bunun için ifrit de cücenin arkasından gelin odasına girmiş.</p>

  <p class="normal">Orada bir bardak su varmış. İfrit bir fare kıyâfetine girerek suyun içinden çıkmış ve ciyak ciyak bağırmaya başlamış.</p>

  <p class="normal">Cüce hayretle fareye bakınca, fare, kedi olmuş.</p>

  <p class="normal">Cüce yine söylenince, bu sefer kedi, köpek olup havlamış. Köpek de sonra eşek olmuş anırmış, sonra öküz olarak cücenin üstüne saldırmış.</p>

  <p class="normal">Cüce korkmuş, ifrit onu bacaklarından yakalayıp bir yan odaya götürüp baş aşağı asmış ve “Sabaha kadar burada sesini çıkarmayacaksın!” diye tembih etmiş.</p>

  <p class="normal">Sittülhüsn ile Hasan Bedreddin odaya girdikten sonra, ifrit ile cin, oda kapısının önüne gelmişler ve orada gelin ve güveyiye bekçilik etmişler.</p>

  <p class="normal">Şafak sökmeye başlayınca cin, ifrite dönmüş:</p>

  <p class="normal">— “Kardeşim” demiş, “artık gündüz oluyor. Şimdi herkes uyanacak. Sultan, cüce kambur yerine bu güzel delikanlıyı güveyi yaptığımızı öğrenince, kıyameti koparacak. Onun için, şu delikanlıyı al da eski yerine götürelim.”</p>

  <p class="normal">İfrit de hemen Hasan Bedreddin’i alınca, havaya yükselmiş. Cin de ifritin biraz aşağısında uçuyormuş.</p>

  <p class="normal">İfritin göklerde uçtuğunu gören meleklerin biri, ifrite bir şihab<sup class="calibre3"><a href="../Text/binbirgece_split_150.html#footnote-100-58" id="footnote-100-58-backlink">[58]</a></sup> savurmuş. Şihab gökyüzünde nurdan izler saçarak ifritin üzerine düşünce, ifrit bir duman oluvermiş. Lâkin şihab, Hasan Bedreddin’in kılını bile yakmadığı için, delikanlı ifritin elinden kurtulunca, diri diri yeryüzüne doğru düşmeye başlamış.</p>

  <p class="normal">Onun düştüğünü gören ve ifritin altında uçan cin, derhal eteğini açarak, Bedreddin’in yere düşüp parçalanmasına mani olmuş. Cinin bulunduğu yer, Şam şehrinin üstüymüş. Cin, Hasan Bedreddin’i eski yerine götürmekten korkarak indirip Şam şehrinin kapısı önüne bırakmış. Ve güvercin gibi kanatlarını çırpa çırpa göklerde kaybolmuş.</p>

  <p class="normal">Güneş doğunca, şehrin kapıcıları kapıyı açmışlar. Kapının önünde Hasan Bedreddin’i görmüşler. Başında bir külah varmış, fakat sarığı yokmuş. Sırtında da yalnız bir gömlek varmış. Hasan bütün gece uykusuz kaldığı için, kapının önünde derin bir uykuya dalmış bulunuyormuş. Kapılardan çıkan insanlar onu görünce:</p>

  <p class="normal">— “Hele şuna bakın, hiç olmazsa elbiselerini giyip de öyle dışarı çıkaymış.” demişler.</p>

  <p class="normal">Bazıları:</p>

  <p class="normal">— “Zengin insanların evlâtları adam olmuyorlar. Bak şu mirasyediye, gece içmiş içmiş sarhoş olmuş, sonra gelip burada uyuya kalmış!” demişler.</p>

  <p class="normal">Güneş artık adam akıllı yükselip de uykuya dalmış olan Hasan Bedreddin’i uyandırınca, Hasan, şaşkın şaşkın etrâfına bakınmış. Gece Vezirin<sup class="calibre3"><a href="../Text/binbirgece_split_151.html#footnote-100-59" id="footnote-100-59-backlink">[59]</a></sup> kızı ile yattığı zifaf odasında uykuya dalmış, şimdi uyanmıştı. Burada, kendisini tanımadığı bir yerde, tanımadığı insanlar arasında görünce şaşırmış, etrâfını alan meraklı insanlara, “Ben neredeyim?” diye sormuş.</p>

  <p class="normal">Ahâli de “Sabah namazından biraz evvel biz seni burada uyurken gördük, hakkında başka bir şey bilmiyoruz, sen dün gece nerede uyuyordun?” diye cevap vermişler.</p>

  <p class="normal">Zavallı Hasan o zaman, “Ben dün gece Kahire’deydim.” demiş. Hasan’ın bu sözünü işitenlerin bazısı gülmüş, bazısı hâline acımış, birisi, “Muhakkak hâlâ sarhoş olacak.” demiş, ötekisi “Ne kadar yazık ki, bu kadar güzel bir genç olsun da, sonra deli olsun!” diye izhar-ı teessür etmiş.</p>

  <p class="normal">Hasan “Ben deli değilim, sarhoş değilim. Dün gece Kahire’deydim. Evvelsi gece de Basra’daydım.<sup class="calibre3"><a href="../Text/binbirgece_split_152.html#footnote-100-60" id="footnote-100-60-backlink">[60]</a></sup>” deyince, ahâli Hasan’ın deliliğine büsbütün inanmışlar.</p>

  <p class="normal">Hasan ayağa kalkıp şehir kapısı içerisine girince, ahâli de peşine takılmış. Hasan nereye gitmişse, onlar da arkasından gitmişler. Nihayet Hasan, bir aşçı dükkânına gelmiş ve dükkâna girmiş.</p>

  <p class="normal">O aşçı dükkânının sahibi, evvelce büyük bir şakiymiş. Sonradan eşkıyalıktan vazgeçmiş, bir daha eşkıyalık etmeyeceğine bin kere tövbe etmiş. Sultan da onu affetmiş. Onun için şehre gelip aşçıbaşılık ederek namusuyla para kazanmaya başlamış. Ama şehir ahâlisi bu adamın evvelce şaki olduğunu bildikleri için, ondan hayli korkarlarmış.</p>

  <p class="normal">Hasan Bedreddin bu adamın dükkânına girince, ahâli de artık Hasan’ın arkası sıra gitmekten vazgeçmiş.</p>

  <p class="normal">Bu aşçıbaşının hiç evlâdı yokmuş. Hasan’ın genç ve güzel olduğunu görünce, “Âh keşke bu delikanlı benim oğlum olaydı!” diye içini çekmiş. Hasan’a kim olduğunu sormuş. Hasan da başına gelip geçenleri, elif’inden ye’sine<sup class="calibre3"><a href="../Text/binbirgece_split_153.html#footnote-100-61" id="footnote-100-61-backlink">[61]</a></sup> kadar, olduğu gibi, birer birer anlatmış.</p>

  <p class="normal">Aşçı, Hasan’ın söylediklerine inanmış. “Başına gelen şeyleri hiç kimseye söyleme, inşallah bir gün gelir, bu sıkıntıların hepsini geçirmiş bulunursun. O zamana kadar benim evlâtlığım olmayı kabul eder misin?” demiş.</p>

  <p class="normal">Hasan da muvafakat etmiş. Aşçı kadıyı çağırtmış ve kadı ile şahitlerin huzurunda, Hasan’ın evlâtlığı olduğunu ilan etmiş. O günden sonra, artık Hasan dükkânda kalarak babalığıyla beraber aşçı dükkânının işlerini yaparmış.</p>

  <p class="resimalti">*</p>

  <p class="resimalti">* *</p>

  <p class="normal">Şimdi gelin Sittülhüsn’e gelelim.</p>

  <p class="normal">Sabah olup da Sittülhüsn uykudan gözlerini açınca, gece odasına giren delikanlının yanında olmadığını görmüş. Kendi kendine, “Muhakkak bir iş için azıcık dışarı çıkmış olacak.” demiş ve düşünerek Hasan’ı beklemiş, beklemiş, fakat ne gelen var, ne giden.</p>

  <p class="normal">Nihayet babası Vezir Şemseddin gelmiş. Vezir, o gece merakından hiç uyuyamamış. Kambur cüce ile evlendiğinden dolayı kızının hâline ağlamış durmuş. Bütün gece, kızım ha şimdi bağıracak, ha şimdi isyan edecek diye sabahlamış.</p>

  <p class="normal">Lâkin sabah olup da kızının hiç sesini çıkartmadığını görünce, Vezir şaşırmış. “Acaba o iğrenç kambur cüce kızımın hoşuna mı gitti?” diye düşünmüş, artık daha ziyade beklemeye dayanamayarak kızının dairesine doğru yürümüş.</p>

  <p class="normal">Yürürken kendi kendine, “Eğer kızım bu kadar iğrenç bir soytarıyı beğenirse, muhakkak bu kızı öldürmeli” diye söylenirmiş. Gelin odasının kapısı önüne gelince, kızını ismiyle çağırmış.</p>

  <p class="normal">Kız derhal içerden cevap vermiş ve saadetten, sevinçten kızaran yüzü, titreyen endamıyla babasının karşısına çıkmış. Babası kızının böyle mesut olduğunu görünce, kızmış ve şaşırmış.</p>

  <p class="normal">— “Bu ne hâl kızım” demiş, “öyle çirkin bir adamla evlendiğin için mi bu kadar mesut görünüyorsun?”</p>

  <p class="normal">Kız utana utana cevap vermiş:</p>

  <p class="normal">— “Babacığım, bana yaptığınız şaka artık yeter. Herkes kambur cüceyi hakikaten benim kocam sanıyor da benimle alay ediyor. Hâlbuki o kambur cüce, serçe parmağımın tırnağı kadar bile olamaz. Hâlbuki ben, ömrümde kocam kadar güzel, onun kadar nazik bir adam görmedim.”</p>

  <p class="normal">Vezir bu sözleri işitince hayretten dona kalmış.</p>

  <p class="normal">— “Yazık sana” demiş, “demek düğün odasına girince soytarı, sana ömründe bir eşini görmediğin kadar güzel bir adam göründü haa!”</p>

  <p class="normal">— “Bana kambur cüceden bahsetmeyiniz. Benim kocam genç ve güzel bir delikanlıdır. O soytarıyı nazar değmesin diye, para ile buraya getirmişler. Ben hakiki kocamı gelin odasında buldum ve onu görünce sevdim. Bütün geceyi keman kaşlı, çekik kara gözlü kocamın göğsüne dayanarak geçirdim. Biraz evvel dışarı çıkmıştı. İhtimal şimdi belki iş odasına çekilmiştir.”</p>

  <p class="normal">Vezir bu hikâyeye inanmamış. İşin içinde bir muamma olduğunu anlamış. Merakla hemen iş odasına giderek kapıyı açmış. Bir de içeride ne görsün beğenirsiniz. Cüce iki ayağından tavana baş aşağı asılı durmuyor mu?</p>

  <p class="normal">Vezir cüceye bu hâlin sebebini sormuş. Fakat cüce, Veziri ifrit zannederek hiç cevap vermemiş. Nihayet Vezir kızarak cüceye “Söyle, yoksa kafanı keserim!” diye bağırdığı zaman cüce, “Aman ifrit, canım ifrit, bana acı, bana kıyma!” diye yalvarmaya başlamış.</p>

  <p class="normal">Vezir cüceye kendisini tanıtmış. Bu sefer cüce:</p>

  <p class="normal">— “Aman” demiş, “burada hiç durma, kaç. Çünkü ifrit buraya gelir de seni görürse, ikimizi de öldürür. Kızınla evlenmeye kalkıştım, başıma ummadığım bir belâ açtım.”</p>

  <p class="normal">Vezir cücenin iplerini kesmiş, cüce yere düşer düşmez sıçramış, bağıra bağıra doğru saraya gidip Sultana başına gelenleri anlatmış.</p>

  <p class="normal">Vezir cüceden bir şey anlamak mümkün olmadığını görünce, tekrar kızının yanına dönmüş ve her şeyi olduğu gibi birer birer kendisine anlatmasını rica etmiş.</p>

  <p class="normal">Kız da her şeyi olduğu gibi anlatmış. Kocasını nasıl gördüğünü ve nasıl gece beraber kaldıklarını, sabah uykudan uyanınca kocasını odada görmediğini, onun bir iş için yanı başlarındaki odaya çekilmiş olacağını zannettiğini, hatta kocasının elbiselerinin hâlâ o odada bulunduğunu saymış, durmuş.</p>

  <p class="normal">Babası hemen yanı başındaki odaya giderek Hasan Bedreddin’in sarığını ve elbiselerini görmüş. Sarığın içinde dikili muskayı bulmuş. Elbiselerinin cebinde de bir akşam evvel Hasan Bedreddin’in mezarlıkta Yahudi’ye sattığı malların parası ile bir kağıt bulmuş.</p>

  <p class="normal">Kağıtta Hasan Bedreddin’in Kahireli Vezir Nureddin’in oğlu olduğunu okuyunca, Vezir şaşırmış. Çünkü Hasan Bedreddin’in kendi öz kardeşinin oğlu olduğunu anlamış. Sonra muskayı açmış. Bunun da içinden bir kağıt çıkmış. Kağıtta Vezir Nureddin’in eliyle Hasan Bedreddin’in annesiyle hangi sene ve hangi gün evlendiğini ve Hasan Bedreddin’in ne zaman dünyaya geldiği yazılıymış.</p>

  <p class="normal">Şemseddin biraderinin evlendiği tarihle kendisinin evlendiği tarihi ve kızı Sittülhüsn’ün doğduğu tarih ile kardeşinin oğlu Hasan Bedreddin’in doğduğu tarihi karşılaştırarak kardeşi ile aynı günde evlendikleri gibi, birer evlâtlarının aynı tarihte doğduklarını anlamış.</p>

  <p class="normal">Hemen kağıdı alarak Sultanın yanına gitmiş ve ona her şeyi anlatmış. Vezir anlattıkça Sultan şaşmış ve Vezirine bu hikâyenin de bir kitaba yazılarak kendi kütüphânesine konmasını emretmiş.</p>

  <p class="normal">Aradan epeyce zaman geçtikten sonra, Sittülhüsn nur topu gibi bir oğlan çocuğu doğurmuş. Adını da Acib koymuşlar. Çocuk büyümüş. Nihayet mektebe gitmiş. Mektepteki çocuklar, bir gün, babasının ismini bilmiyor diye Acib ile eğlenmek istemişler.</p>

  <p class="normal">Buna Acib’in o kadar canı sıkılmış ki, ağlaya ağlaya annesi Sittülhüsn’e koşmuş. Fakat hıçkırıklar içinde boğuluyor, söz söyleyemiyormuş, ağlıyormuş.</p>

  <p class="normal">Sittülhüsn, evlâdını bağrına basarak telaşlı telaşlı niçin ağladığını, bir tarafından incinip incinmediğini sormuş. Çocuk ağlamasının sebebini anlatmış. Bir gecelik kocası Hasan Bedreddin, Sittülhüsn’ün hatırasında canlanmış. Ne kadar nazik, ne kadar güzel bir adam olduğunu düşünerek Sittülhüsn de oğlu ile beraber hüngür hüngür ağlamaya başlamış.</p>

  <p class="normal">Tam o sırada, birdenbire odanın kapısı açılmış, Vezir içeri girmiş. Kızı ile torununu ağlar görünce, onlara ağlamalarının sebebini sormuş. Onları dinledikten sonra, artık ihtiyarlamış olan Vezir de kendi acı yaşlarını tutamamış. O da onlarla beraber ağlamış. Uzun uzun ağladıktan sonra, nihayet ihtiyar Vezir kalkıp Sultanın huzuruna çıkmış. Ve kardeşinin oğlunu arayıp bulmak için seyahate çıkmak üzere müsaade etmesini rica etmiş. Sultan izin vermiş. Hatta kardeşinin oğlunu bulacağı yerin padişahına verilmek üzere, birçok da tavsiye mektupları vermiş.</p>

  <p class="normal">İhtiyar Vezir kızını, torununu ve birçok hizmetçilerini yanına alarak, derhal yola çıkmış. Ne kızgın ova, ne sarp vâdi dinlemiş, dere tepe aşa aşa bir kaç gün içinde Şam’a varmış. Meydanü’l-Hâsiyye denilen yere varınca, çadırlarını açtırmış. Hizmetçilerine burada iki gün kalarak dinleneceklerini söylemiş.</p>

  <p class="normal">Hizmetçilerin bazısı Şam şehrini gezmeye, bazısı hamama, bazıları da câmiye namaz kılmaya gitmişler. Mini mini Acib de, lalasıyla beraber sokakları dolaşıp sağı solu görmek üzere şehre girmiş. Şehir halkı Acib’in sevimli yüzünü görünce, bu insan mı melek mi diye şaşırmışlar. Çocuğun hâli, sabah rüzgârından daha mûnis, berrak su kadar tatlıymış.</p>

  <p class="normal">Acib, lalasıyla dolaşa dolaşa, nihayet bir aşçı dükkânının önüne gelmiş. Bu dükkân, Acib’in babası Hasan Bedreddin’in bulunduğu dükkândı. Çünkü Hasan Bedreddin’i evlâtlığa kabul eden aşçı ölmüş. Ve dükkân Hasan Bedreddin’e kalmıştı.</p>

  <p class="normal">Acib lalasıyla dükkânın önünde durunca, Hasan Bedreddin içerden Acib’i görmüş. Bu güzel çocuğun kendi oğlu olduğunu bilmediği hâlde, ona karşı yüreğinde büyük bir sevgi duymuş. Acib’i dükkâna dâvet etmiş. Lalası, bir vezir torunu, bir aşçı dükkânına giremez diye, çocuğu dükkâna sokmak istememiş. Fakat çocuk da, aşçının babası olduğunu bilmediği hâlde, bu adama karşı garip bir meyil hissetmiş.</p>

  <p class="normal">Sebebini bilmediği hâlde Hasan Bedreddin’in gözleri yaşarmış. Acib’e kendi eliyle badem ve şekerle pişirdiği reçelden ikrâm etmiş, çocuk bir taraftan reçel yerken, bir taraftan da aşçıya, neden böyle gurbet illerine geldiklerini anlatmış. İhtiyar Vezirin oğlunu bulmak için böyle diyar diyar süründüklerini duyunca, Hasan Bedreddin’in de babası anası hatırına gelmiş, gözlerinde toplanan yaş damlaları yanaklarından akıvermiş. Derin bir âh çekerek, “İnşallah yakında hepimiz hasretlilerimize kavuşuruz!” demiş.</p>

  <p class="normal">Acib ile lalası, reçellerini yiyip bitirdikten sonra, aşçıya teşekkür ederek dükkândan çıkmışlar. Lâkin Acib dükkândan çıkınca, Hasan Bedreddin yüreğinin de göğsünden çıkıp gittiğini zannedecek kadar bir acı duymuş. Dayanamamış. Dükkânını kapamış, çocuk ile lalasının peşine düşmüş.</p>

  <p class="normal">Lala, Hasan Bedreddin’e neden arkaları sıra geldiğini sormuş. Hasan Bedreddin de o taraflarda işi olduğu için, onlara refakat etmek istediğini söylemiş.</p>

  <p class="normal">Acib söze karışmış.</p>

  <p class="normal">— “Ses çıkarma lala!” demiş. “Bakalım bu adam bizi çadıra kadar takip edecek mi? Sokakta giden bir adama bir şey diyemeyiz. Fakat sokağı bırakıp da arkamızdan çadıra kadar gelmek isterse, o vakit bu adamın bir hayırsızlık niyeti beslediğini anlar ve kendisini kovarız.”</p>

  <p class="normal">Çocuk ile lalası çadıra yaklaşınca arkalarına dönüp bakmışlar. Hasan Bedreddin’i arkalarında görmüşler. Acib hemen yerden koca bir taş kapıp Hasan’a doğru atmış. Taş Hasan’ın alnına çarpmış, yüzü gözü kan içinde kalmış. Hasan kanı silmiş ve sarığından yırttığı bir parçayla yarasını bağlamış, dönmüş. Dükkâna gelmiş.</p>

  <p class="normal">İki gün sonra ihtiyar Vezir, yine kızı, torunu ve hizmetçileriyle birlikte burasını terk ederek yola düzülmüş. Şam’dan Mardin’e, Mardin’den Musul’a varmış. Orada da duramamış, Basra’ya kadar gitmiş. Basra’da Sultanın karşısına çıkmış. Kim olduğunu ve neden dolayı Basra’ya kadar geldiğini anlatmış. Sultan Vezir Nureddin’in ismini duyunca, Nureddin’in ruhuna Fatiha okumuş ve Şemseddin’e,</p>

  <p class="normal">— “Allah rahmet eylesin, kardeşiniz öleli çok zaman oldu, onun Hasan Bedreddin adlı bir oğlu vardı. Babası öldükten sonra, o da ortadan kayboldu. Ve bir daha ne kendi göründü, ne ismi işitildi. Mamafih kardeşinizin karısı, yani Hasan Bedreddin’in annesi daha hâlâ buradadır. Kendi evlerinde oturmaktadır. İsterseniz gidip görebilirsiniz.” demiş.</p>

  <p class="normal">Şemseddin, hemen yengesinin evine gitmiş. Kapıdan girince, evin duvarlarında altın harflerle kardeşinin isminin yazılı olduğunu görmüş. Gidip yaşlı gözlerini o sevgili isme sürmüş. Sonra yengesinin, yani Nureddin’in karısı ve Hasan Bedreddin’in annesinin karşısına çıkmış.</p>

  <p class="normal">Bu zavallı kadın, oğlu Hasan Bedreddin’i kaybettikten sonra, köşkünün ortasına büyük bir mermer makbere<sup class="calibre3"><a href="../Text/binbirgece_split_154.html#footnote-100-62" id="footnote-100-62-backlink">[62]</a></sup> yaptırmış. Bu makberenin üzerinde, kara yazılarla makberenin Hasan Bedreddin’e ait olduğu yazılıymış. Zavallı kadın her gün makberenin yanına gelir, onun üzerinde saatlerce ağlarmış.</p>

  <p class="normal">Vezir Şemseddin onun karşısına çıktığı zaman, kadını mezarın başında ağlar bulmuş. Kadın karşısında kocasının kardeşi bulunduğunu öğrenince gözyaşlarını silmiş ve sevinmiş. Yerlere kapanarak Şemseddin’in ayaklarını öpmüş. Hele oğlu Hasan Bedreddin’in bir gece Sittülhüsn ile beraber kaldığını ve Hasan Bedreddin’in Sittülhüsn’den Acib adlı bir erkek evlâdı olduğunu duyunca, sevincinden ne yapacağını şaşırmış, Şemseddin’e şaşkın şaşkın “İnşallah oğlum sağdır, belki oğlum sağdır.” diye kekelemiş durmuş.</p>

  <p class="normal">Şemseddin ne onun, ne de kendisinin kaybedecekleri vakitleri olmadığını, hemen hazırlanıp oğlunu aramak üzere kendisiyle beraber seyahate çıkmasını rica etmiş. Hazırlıklar yapılmış, Basra Padişahından izin alınmış. Vezir Şemseddin yine maiyeti ile birlikte Mısır yolunu tutmuş.</p>

  <p class="normal">Gece gitmişler, gündüz gitmişler, nihayet yine Şam’a varmışlar, yine aynı meydanda çadırlarını kurmuşlar. Vezir bu defa Şam’da bir hafta kalarak yol yorgunluğunu gidermeye karar vermiş. Yine hizmetçiler şehrin içine dağılmışlar. Acib lalasını çağırmış.</p>

  <p class="normal">— “Gidelim de şu aşçıyı bir görelim.” demiş. “Adamcağız bize birçok ikrâm ve iltifat ettiği hâlde, biz onun başını yaraladık ve ona fenalık ettik.”</p>

  <p class="normal">Aşçıbaşı bu güzel çocuğu görünce, yine müteessir olmuş, yine gözleri yaşarmış. Onlara bu defa eskisinden ziyade ikrâm etmiş. Yine nar taneleri, badem ve şeker ile yapılma reçelden yedirmiş. Sonra gül suyu ile yapılmış şerbetler getirmiş. Acib ile lalası o kadar iştah ile yemişler ki, artık bir küçük lokma bile yiyemeyecek bir hâle gelmişler.</p>

  <p class="normal">Aşçıya teşekkürler ederek çadırlarına dönmüşler. Acib’in ninesi, çocuğun belki karnı acıkmıştır, diye ona reçel getirmiş. Bu reçel nar taneleriyle badem ve şekerden yapılmış bir reçelmiş. Acib ninesine çarşıda yemek yediği için karnının tok olduğunu ve çarşıda da bu reçelden yediklerini söylemiş.</p>

  <p class="normal">Acib’in ninesi bu sözleri duyunca, çocuğun lalasına kızmış.</p>

  <p class="normal">— “Sen nasıl olur da utanmadan benim torunumu çarşı aşçılarına götürürsün?” diye çıkışmış. Acib’in lalası evvelâ inkâr etmiş. O sırada odaya giren Vezir Şemseddin torununun çarşı aşçılarına götürüldüğünü öğrenince o da kızmış ve lalayı döverek doğruyu söylemesini istemiş.</p>

  <p class="normal">Acib’in lalası, dayaktan kurtulmak için doğru söyleyeceğine söz vermiş. Ve olan biteni şöylece anlatmış:</p>

  <p class="normal">— “Efendim mademki doğrusunu istiyorsunuz, şunu da ilâve edeyim ki” demiş, “çarşıda yediğimiz tatlı, burada Acib’in annesinin verdiği tatlıdan bin kat daha güzeldi.”</p>

  <p class="normal">Acib’in ninesi bunu duyunca, daha ziyade kızmış ve “Çarşıdaki reçel nasıl olur da benim yaptığım reçelden daha güzel olabilir. Bu reçeli yapmasını bir ben, bir de oğlum Hasan Bedreddin bilir.” diye ısrar etmiş.</p>

  <p class="normal">Bunun üzerine Şemseddin, lalanın eline bir altın vermiş ve “Çarşıya git, şu aşçıdan, bir altınlık reçel al da getir.” demiş. Lala çanağı alınca doğru aşçı dükkânına gitmiş.</p>

  <p class="normal">— “Aşçıbaşı” demiş, “senin reçelin yüzünden pek fena bir dayak yedim. Evde, sizde yediğimiz reçelin evdeki reçelden daha iyi olduğunu söyledim. Reçelin en iyi tarafından bana bir altınlık reçel ver de eve götüreyim, görsünler.” demiş.</p>

  <p class="normal">Hasan Bedreddin gülmüş ve:</p>

  <p class="normal">— “Korkma, utanmazsın!” demiş. “Çünkü dünyada bu reçeli benim kadar iyi yapabilecek birisi yoktur. Ben de bu reçeli annemden öğrendim.”</p>

  <p class="normal">Sonra kâseye bir kaç kepçe reçel koymuş ve lalanın verdiği altını almamış.</p>

  <p class="normal">Lala, reçel ile beraber çadıra dönmüş. Vezir, reçelden tadınca, ömründe bu kadar leziz ve nefis bir şey yemediğini itirafa mecbur olmuş.</p>

  <p class="normal">O zaman, Hasan Bedreddin’in annesi de merak ederek, bir küçük kaşığın ucuyla ağzına biraz reçel götürmüş ve tadar tatmaz bu reçelin kimin tarafından yapıldığını anlamakta gecikmemiş. Bayılıp yere yıkılmış.</p>

  <p class="normal">Hemen gül suları, misk ve amber ruhlarıyla zavallıyı ayıltmışlar. Ayılır ayılmaz, “Aman hemen koşunuz, bu reçeli kim yaptıysa bulunuz. Çünkü bu reçeli yapan adam muhakkak oğlum Hasan Bedreddin’den başkası değildir.” diye yalvarmaya başlamış.</p>

  <p class="normal">Şemseddin, bunu duyunca çok sevinmiş, en güçlü, en kuvvetli uşaklarından yirmi tanesini aşçı dükkânına göndermiş. Onlara, “Orada bu reçeli yapan aşçıyı bulunuz. Elini ayağını sımsıkı bağlayınız. Dükkânını da parça parça ediniz, kendisini eli kolu bağlı olarak bana getiriniz.” diye emir vermiş.</p>

  <p class="normal">Onlar da aldıkları emir neyse, onu yapmışlar. Hasan Bedreddin’i eli kolu bağlı olarak Vezir Şemseddin’in karşısına çıkarmışlar. Zavallı Hasan Bedreddin, kendisine neden böyle cefa ettiklerini düşünür düşünür, lâkin bir türlü bulamazmış. Nihayet Vezirin karşısına gelince titreyerek sormuş:</p>

  <p class="normal">— “Benim kabahatim nedir ki, bana böyle muamele ediyorsunuz?”</p>

  <p class="normal">Şemseddin:</p>

  <p class="normal">— “Kabahatiniz bir değil bindir. Bunların en hafifi bile, sizi idam ettirmeye kâfidir. Niçin reçele biber koymadınız?” diye bağırmış. Aynı zamanda, güyâ deliymiş gibi veya çok kızgınmış gibi, yüzünü, kaşlarını çatmış, gözlerini açmış ve aşçıyı korkutmuş.</p>

  <p class="normal">Şemseddin, o gece kocaman bir sandık yaptırtmış. Ve aşçıyı, eli kolu bağlı olarak sandığa sokturmuş. Sandığı da bir devenin sırtına yükleterek akrabasıyla, adamlarıyla birlikte Mısır yoluna tutmuş.</p>

  <p class="normal">Yemek zamanı gelince Bedreddin’i sandıktan çıkartıp karnını doyurtmuş, sonra yine sandığa koydurtmuş. Gerek Hasan Bedreddin’in annesine, gerek karısı Sittülhüsn’e, bir kaç gün için Hasan Bedreddin’e görünmemelerini tembih etmiş.</p>

  <p class="normal">Nihayet bir gün kafile Mısır’a, yani Kâhire’ye pek yaklaşmışlar, vakit akşammış. Şemseddin, Bedreddin’e yemek yedirmek için yine sandıktan çıkartmış.</p>

  <p class="normal">— “Bugün artık son günündür. Yarın seni haça çaktıracağım. Bu gece sandığın içinde uyuma, duayla vakit geçir ki, ölmezden evvel Allah kabahatlerini affetmiş olsun.” demiş.</p>

  <p class="normal">Hasan Bedreddin kendisini tutamamış:</p>

  <p class="normal">— “Siz ne ahmakmışsınız meğer” demiş. “Hiç bir insan, reçele az biber koydu diye çarmıha gerilir mi? Aklınıza şaşayım!”</p>

  <p class="normal">Fakat Şemseddin boyuna, “Mademki reçele biber koymadın, ben seni çarmıha gerdireyim de gör.” der dururmuş.</p>

  <p class="normal">Sabah olunca, Şemseddin, Bedreddin’i yine sandıktan çıkarmış. O gece hiç uyumamış olan zavallı Bedreddin’in artık ayakta duracak hâli yokmuş. Benzi solmuş, rengi kalmamış. Şemseddin onun bu hâlini görünce, “Bu adamı tekrar sandığa koyunuz. Daha bir hafta orada kalsın, sonra çarmıha gereceğiz.” diye bağırmış.</p>

  <p class="normal">Hizmetçiler Bedreddin’i götürüp yine sandığa kapamışlar. Bedreddin sandığın içinde yorgunluğun tesiriyle derin bir uykuya dalıvermiş.</p>

  <p class="normal">Bedreddin böyle uyurken, kâfile de Kâhire’ye gelmiş, şehre girmiş, develer Şemseddin’in sarayı önünde durmuş.</p>

  <p class="normal">Bedreddin’i uykudan uyandırmaksızın yavaş yavaş sandıktan çıkarmışlar, on iki <sup class="calibre3"><a href="../Text/binbirgece_split_155.html#footnote-100-63" id="footnote-100-63-backlink">[63]</a></sup> sene evvel, bir gece için güveyi girdiği zifaf odasına götürüp minderin üzerine yatırmışlar. Odada düğün gecesi ne eşya varsa, yine aynı eşyalar yerlerinde duruyormuş. Hatta Bedreddin’in sarığıyla elbiseleri bile, o gece nerede bırakılmışsa, yine orada duruyormuş.</p>

  <p class="normal">Şemseddin kızı Sittülhüsn’ü çağırmış:</p>

  <p class="normal">— “Kızım” demiş, “düğün gecesi üzerinde hangi elbise ve ne mücevherat varsa derhal onları giyin, takın, tıpkı o günkü gibi süslen, yatağa gir, cibinliği çek, otur bekle. Bedreddin uyanınca, ona ‘Ne için dışarıda istirahat ediyorsunuz. Yatağınıza gelseniz!’ de. Ona, düğün gecesinden bugüne kadar on iki senelik bir zaman geçtiğini ihsas etmeyelim. O, sanki biraz evvel yataktan çıkmış da minder üzerinde uyuyakalmış, orada uyurken birçok rüyâlar gördükten sonra uyanıvermiş zannetsin.”</p>

  <p class="normal">Kız babasının dediklerini bir bir yapmış. Düğün gecesi süslendiği gibi süslenmiş, gidip yatağa girmiş, cibinliğini çekmiş ve beklemiş.</p>

  <p class="normal">Derken Hasan Bedreddin, yavaş yavaş, gerinerek uyanmış, gözlerini aralayınca, yüzlerce kandil ve mumların etrâfa saldıkları renk renk ışık gözlerini kamaştırmış, gözlerini açmış, ayağa kalkmış. Etrâfına bakmış. Odayı tanımış, yatağı görmüş. Onu da tanımış. O vakit elini başına götürmüş. “Ne oluyorum ya Rabbi, gördüklerim rüyâ mı, yoksa sayıklıyor muyum?” diye söylenmiş.</p>

  <p class="normal">İleri bir adım atıp durmuş. Eliyle alnında incilenen ter damlalarını silmiş. Bir türlü gördüklerine inanamamış. Kendi kendine, “Burası, bu benim güveyi girdiğim oda, şu eşya o odadaki eşya, fakat beş dakika evvel ben bir sandık içinde kapalı değil miydim?” diye söylenmiş.</p>

  <p class="normal">O böyle söylenip dururken, cibinliğin bir ucu oynamış, evvelâ güzel bir el, sonra kuğu kuşu boynu gibi beyaz ve uzun bir kol, nihayet Sittülhüsn’ün melek gibi yüzü görünmüş.</p>

  <p class="normal">Sittülhüsn, Hasan Bedreddin’e, “Ne oldunuz, hâlâ yatağa gelmeyecek misiniz?” diye seslenmiş.</p>

  <p class="normal">Hasan Bedreddin şaşırmış. Kendisini cennette zannetmiş. Bu manzara, bu tatlı ses, bu güzel kadın onu gaşyetmiş<sup class="calibre3"><a href="../Text/binbirgece_split_156.html#footnote-100-64" id="footnote-100-64-backlink">[64]</a></sup>.</p>

  <p class="normal">Gördüklerine inanmak istemeyen bir "sâir fi’l-menam"<sup class="calibre3"><a href="../Text/binbirgece_split_157.html#footnote-100-65" id="footnote-100-65-backlink">[65]</a></sup> gibi, bir söz söylemeden cibinliğin altından gelen sese doğru gitmiş ve yatağa girmiş.</p>

  <p class="normal">Yatakta, büyük bir tehlikeyi atlatanların yaptıkları gibi, dört tarafına hayretle bakına bakına, derin bir “Ohhh!” çekmiş ve sonra yine düşünceye dalmış.</p>

  <p class="normal">Kafasını, halledemediği bir muamma burkuyor gibi oluyormuş. Sarığını, elbiselerini de görünce, “Allah bilir ama, ben çok derin bir kâbusa dalmış olacağım.” demiş.</p>

  <p class="normal">Sittülhüsn, Hasan Bedreddin’in şaşkınlığını görerek,</p>

  <p class="normal">— “Sizi niçin bu kadar mütereddit, bu kadar şaşırmış görüyorum?” demiş. “Uykuya dalmadan evvel bu kadar düşünceli değildiniz.”</p>

  <p class="normal">Hasan Bedreddin tatlı tatlı gülmüş:</p>

  <p class="normal">— “Sizden uzak düşeli kaç sene geçti?” diye sormuş.</p>

  <p class="normal">Sittülhüsn:</p>

  <p class="normal">— “Allah sizi kazadan esirgesin, ne diyorsunuz? Daha biraz evvel yataktan kalkıp mindere yaslanmış, uyuya kalmıştınız, fakat yatağa gelmekte geciktiğinizi görerek, sizi dâvete lüzum görmüştüm. Yoksa...”</p>

  <p class="normal">Hasan Bedreddin, başını bir tarafa eğerek şöyle bir düşündükten sonra, yine içini çekmiş.</p>

  <p class="normal">— “Söylediğiniz doğru olmalı, ben şurada uykuya dalmış olacağım. Zahir uyurken çok uzun bir rüyâ görmüşüm. Güyâ Şam’da bir aşçıydım, güyâ orada on iki sene yaşadım. Güyâ büyük bir adamın oğlu, lalasıyla dükkânıma gelerek ona reçel yedirdim.” diye rüyâ sandığı hayatını anlatmaya başlamış.</p>

  <p class="normal">Sittülhüsn’e, güzel çocuğun nasıl ona kızdığını ve nasıl bir taş atarak alnını yaraladığını anlatırken, elini alnına götürmüş. Orada yaranın yerini bulunca, “Vallâhi galiba rüyâ değil, bu bir hakikat olacak.” diyerek<sup class="calibre3"><a href="../Text/binbirgece_split_158.html#footnote-100-66" id="footnote-100-66-backlink">[66]</a></sup> tekrar tereddüde düşmüş. Fakat yine Sittülhüsn’e ve odaya göz gezdirmiş, düşünmüş.</p>

  <p class="normal">— “Dur bakayım, ben kendimi birden bire bir sabah Şam şehri kapısının dışarısında buldum. Hem de nasıl bilir misiniz, sarıksız ve cübbesiz. Sonra orada yerleştim. Aşçılık ettim. Nar taneleriyle reçel yapıyordum. Bir gün biberi az bir reçel yaptım. Allah Allah, insan rüyâda ne de tuhaf şeyler görürmüş!” deyip duraklayınca, Sittülhüsn “Aman başka neler gördünüz<sup class="calibre3"><a href="../Text/binbirgece_split_159.html#footnote-100-67" id="footnote-100-67-backlink">[67]</a></sup>, anlatınız” diye çırpınmış,</p>

  <p class="normal">Hasan Bedreddin de rüyâ sandığı hayatının öteki taraflarını da olduğu gibi anlatmış. Ve nihayet, “Eğer rüyâdan uyanmayaydım, az daha çarmıha gerilecektim.” diye hikâyesini bitirmiş.</p>

  <p class="normal">Sittülhüsn:</p>

  <p class="normal">— “Sizi ne için tahtalara çakarak öldüreceklerdi?”</p>

  <p class="normal">Hasan :</p>

  <p class="normal">— “Reçele az biber koydum diye.”</p>

  <p class="normal">Sittülhüsn gülerek Hasan’ı koynuna almış ve okşamış. Hasan bu garip hâl karşısında düşüne düşüne uykuya dalmış.</p>

  <p class="normal">Ertesi gün, uykudan uyanıp da odaya amcası Vezir Şemseddin’in girdiğini görünce, şaşırmış ve gayri ihtiyârî:</p>

  <p class="normal">— “Birkaç günden beri beni sandığa kapatarak işkence eden, çarmıha gerdirmeye kalkışan siz değil miydiniz?” diye bağırmış.</p>

  <p class="normal">O vakit Vezir, Hasan’ı teskin etmiş:</p>

  <p class="normal">— “Oğlum” demiş, “artık sana hakikati anlatmak sırası geldi. Sen benim kardeşim Nureddin’in oğlusun. Sana yapmış olduğum eziyete gelince, kızım Sittülhüsn ile bir gece evlenmiş olan adamın sen olup olmadığını anlamak istedim. Onun için bu oyunu tertip ettim. Ve seni buraya getirdim. Sen evvelce odada bıraktığın sarığı ve elbiseyi tanıyınca, düğün gecesi kızımla evlenen adamın senden başka birisi olmadığına kanaat getirdim. Aradan çok seneler geçmiş olduğu için, annen seni tanıyamayabilirdi. Annen seni tanımış olsa bile, düğün gecesi evlenen adamın sen olup olmadığını bilemezdi. Ben seni bulmak için tâ Basra’ya kadar gittim. Anneni oradan alarak buraya getirdim. Şimdi annen de buradadır.”</p>

  <p class="normal">Hasan, amcasının bu izahatını hayret içinde dinlemiş. Sevinçten gözleri yaşarmış. Sarmaşıp öpüşmüşler. Şemseddin, kardeşi Nureddin ile nasıl kavga ederek ayrıldıklarını ve birbirlerine yaptıkları vaatleri anlatmış. Tam bu sırada, odaya Bedreddin’in annesi de girmiş. Derhal oğlunu kucaklamış, ana oğul sevişmişler, koklaşmışlar.</p>

  <p class="normal">Derken Sittülhüsn’le Acib de odaya girmişler. Artık sevinç ve saadet o dereceyi bulmuş ki, oradakiler sevinçten ne yapacaklarını şaşırmışlar.</p>

  <p class="normal">Sultan, veziri Şemseddin’in nihayet yeğenini bulduğunu duyunca, bunun da bir kitaba yazılarak, başkalarına ibret olsun diye, kütüphânesine konmasını emretmiş.</p>

  <p class="normal">Kırk gün, kırk gece kandiller yakılarak düğün yapılmış; tabl<sup class="calibre3"><a href="../Text/binbirgece_split_160.html#footnote-100-68" id="footnote-100-68-backlink">[68]</a></sup>, kös<sup class="calibre3"><a href="../Text/binbirgece_split_161.html#footnote-100-69" id="footnote-100-69-backlink">[69]</a></sup>, nakkâre<sup class="calibre3"><a href="../Text/binbirgece_split_162.html#footnote-100-70" id="footnote-100-70-backlink">[70]</a></sup> çalınmış. Vezir Şemseddin, yeğeni Bedreddin, annesi, karısı, hülâsa hepsi yüz sene, yüz ay, yüz hafta mesut mesut yaşamışlar.</p>

  <p class="normal">Harun Reşid, bu hikâyeyi veziri Cafer’in ağzından dinledikten sonra pek beğenmiş ve karısını yanlışlıkla öldüren zavallı genci affederek onu güzel bir kadınla evlendirmiş.</p>
</body>
</html>
