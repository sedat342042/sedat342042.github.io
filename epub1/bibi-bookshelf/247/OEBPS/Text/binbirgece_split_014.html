<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_13">YUNAN PADİŞAH VE HEKİM DOBAN<br class="chapter" />
  HİKÂYESİNİN SONU</h1>

  <p class="normal">Vezir hikâyesini bitirince, sözünü hiç kesmeyerek:</p>

  <p class="normal">— “Görmüyor musun ey Padişahım ki, bu Hekim, sizin illetinizi, size bir ilaç içirmeden iyi edebildi. Düşünmüyorsunuz ki, ilaç içirmeden sizi iyi edebilen bu adam, istediği zaman, zehir içirmeden de sizi öldürebilir. Bu adamın sizin emniyetinizi kazanmak istemesi, acaba sizi daha kolaylıkla öldürmek için değil midir?”</p>

  <p class="normal">Bu sual, Padişahı düşünceye sevk etti. Evvelâ, Vezirine “Yalan söylüyorsun!” diyen Padişah, şimdi ona hak vermeye başlamıştı. Nihayet son söz üzerine:</p>

  <p class="normal">— “Aferin” dedi, “çok doğru söylüyorsun! Öyle ya, yalnız bir değnek tutturarak beni iyi eden adam, yarın meselâ bana bir şey koklatarak beni öldürebilir. Bu Hekim’in bir hafiye de olması ihtimali vardır. Beni daha kolaylıkla mahvedebilmek için, beni şimdilik iyi edebilmiş olabilir. Pekâlâ, senin fikrin nedir, şimdi biz bu adama ne edelim?”</p>

  <p class="normal">Vezir Padişahın bu sözlerini duyunca, sevincinden çıldıracaktı. Fakat sevincini hiç belli etmedi:</p>

  <p class="normal">— “Padişahım” dedi, “sen bu adamı öldürmezsen, sana fenalık etmesi ihtimali vardır. Hâlbuki idam ettirirsen, artık sana hiç bir fenalık edemez. Tehlikede mi kalmak iyidir, yoksa selâmette bulunmak mı evlâdır? Bu ciheti siz tayin buyurunuz. Bence bu adamı hemen idam ettirmeli, ona hıyanet için fırsat vermemelidir.”</p>

  <p class="normal">Ertesi sabah Padişah, Hekim Doban’ı acele saraya çağırtmış. Hekim sevine sevine, Padişaha dualar okuya okuya saraya koşmuş. Hekim Padişahın önüne gelince, Padişah, “Seni neden çağırdığımı biliyor musun?” diye sormuş.</p>

  <p class="normal">Hekim de, “Gizli bir şeyi Allah’tan başka kimse bilmez!” diye cevap vermiş.</p>

  <p class="normal">O zaman Padişah, “Seni cellâda verip idam ettireceğim!” diye gürlemiş.</p>

  <p class="normal">Hekim, durduğu yerde şaşakalmış. Neden sonra aklını başına toplayarak:</p>

  <p class="normal">— “Padişahım beni neden idam ettireceksiniz, kabahatim nedir ki beni idam ettiriyorsunuz?” diye sormuş.</p>

  <p class="normal">Padişah da:</p>

  <p class="normal">— “Senin bir hafiye olarak buraya geldiğini öğrendim. Sen beni öldürmeden, ben seni öldüreceğim.” demiş.</p>

  <p class="normal">Zavallı hekim ricaya başlamış, Sultana, “Beni telef etme ki, Allah da seni telef etmesin!” demiş. Lâkin bir türlü Padişahı, onu idam ettirmekten vazgeçirememiş.</p>

  <p class="normal">Hekim, canını kurtaramayacağını anlayınca, Padişahtan gerek aile ve akrabasına, gerek arkadaşlarına karşı bazı vazifelerini ikmâl etmek için, ona birkaç günlük mühlet verilmesini istemiş. Sonra, “Çok kıymetli kitaplarım da vardır. Bunları size bırakacağım ki, saray kütüphânesine koyarsınız. Hele kitaplarım arasında bir tanesi vardır ki, dünyada misli yoktur.” diye ilâve etmiş.</p>

  <p class="normal">Padişah merakla, o kitabın neye dair olduğunu sormuş. Hekim:</p>

  <p class="normal">— “O kitabın içinde birçok şeyler vardır. Onları birer birer saymak güç olur. Yalnız onun paha biçilmez kıymeti hakkında bir fikir vermiş olmak için, onun bir meziyetinden bahsedeceğim. Mesela cellât, benim başımı kesip vücudumdan ayırdıktan sonra, Padişahım, siz o kitabı elinize alır ve üç sayfa çevirdikten sonra, dördüncü sayfanın başından üç satır okursanız, benim kesilip vücudumdan ayrılmış olan başım lisana gelir ve ne sorarsanız, başım size doğru cevap verir.” demiş.</p>

  <p class="normal">Padişah çok sevinmiş, Hekim’e:</p>

  <p class="normal">— “Aman deme! Demek senin başını kestirdikten sonra, senin başın konuşacak ha! Ne tuhaf şey!” demiş.</p>

  <p class="normal">Hekim yalnız, “Evet efendim” demekle iktifa etmiş.</p>

  <p class="normal">Bunun üzerine Padişah Hekim’i birçok muhafızlarla beraber kendi evine göndermiş. Hekim, orada yazacağı mektupları ve vasiyetnâmesini yazmış, işlerini düzeltmiş. Sonra, bir geniş tepsinin içine beyaz bir toz yaymış, eski bir kitabı da koltuğu altına alarak saraya dönmüş.</p>

  <p class="normal">Padişah, etrâfında bütün koca sarıklı, uzun sakallı vezirleri olduğu hâlde tahtının üzerine kurulmuş. Hekim yeri öptükten sonra, üzeri beyaz toz örtülü tepsiyi Padişaha göstermiş.</p>

  <p class="normal">— “Başım kesildikten sonra, boğazımın kesilen tarafını bu tepsinin üzerine koyarsınız. Bütün başımdan inip de boğazımdan akacak olan kanı, bu toz durduracaktır. Sonra, tarif ettiğim gibi siz kitabın yapraklarını çevirerek okursunuz. Ve soracağınız sualleri sorarsınız.”</p>

  <p class="normal">Padişah cellâda işaret etmiş. Cellât, zavallı Hekim’i yere çarparak bir pala vuruşunda başını gövdesinden ayırmış.</p>

  <p class="normal">Hemen Hekim’in başını tepsiye koymuşlar. Padişah da tahtının üzerinden, kitabın yapraklarını açmaya başlamış. Lâkin kitap eski olduğu için, yaprakları birbirine yapışıkmış. Bu yaprakları birbirinden ayırmak için, Sultan ikide birde şahadet parmağını ağzına götürerek ıslatır, sonra yaprakları çevirirmiş. Hâlbuki Hekim, kitabın yaprakları üzerine pek müthiş bir zehir yapmış.</p>

  <p class="normal">Padişah yapraklara dokunup da elini ağzına götürdüğü zaman, zehir ağzına yayılmış ve bütün vücudunu sarmış. Padişah “Aman zehirlendim. Aman ölüyorum!” diye haykırmış.</p>

  <p class="normal">O zaman Hekim’in başı konuşmaya başlayarak her tarafı çınlatan bir sesle şunları söylemiş:</p>

  <p class="normal">— “Ey Padişah, senin kuvvetin, şânın vardı. Lâkin bu kuvvet ve şân ile başkalarını ezdin. İşte şimdi, kuvvetin tükendi, şânın da kalmadı. Eğer âdil olaydın, kader de sana âdil olurdu; lâkin zulmettin, kader de sana zulmetti. Şimdi zulmünün mükâfatını görüyorsun. Bu âkibetten yalnız kendin mesulsün.”</p>

  <p class="normal">Hekim Doban bu sözleri söyleyip bitirince, Padişahın tacı başından yere devrilerek parça parça olmuş, Padişah da cansız olarak tahtının üzerine yıkılıp kalmış.</p>
</body>
</html>
