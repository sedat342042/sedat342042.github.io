<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_63">FENTLİ DELİLE İLE CIVA ALİ</h1>

  <p class="normal">Halife Harun Reşid zamanında hilekârlıkta şeytana bile taş çıkartacak derecede iki mahir kişi vardı. Biri Sıska Ahmet, öteki Uğursuz Hasan!</p>

  <p class="normal">Bu iki arkadaş öyle acayip vak’alar icat ederler, öyle inanılmaz kurnazlıklar yaparlardı ki, herkes parmak ısırırdı. Hatta bu yüzden Halife, kendilerini saraya “Böcekbaşı” tayin etmiş, maiyetlerine kırk hademe vererek bol maaşla bir de mükellef konak ihsan etmişti.</p>

  <p class="normal">Bu rağbet ve itibar, pek tabii olarak birçok kimselerin gözüne battı; birçoklarının haset damarlarını oynattı. Bilhassa Bağdat şehrinde Fentli Delile lakabıyla meşhur bir kocakarı ile hilekârlıkta ondan aşağı kalmayan Zeynep ismindeki kızı hasetten çatlıyorlardı.</p>

  <p class="normal">Buna sebep şuydu: Delile’nin kocası, vaktiyle Bağdat’ta “Böcekbaşı” vazifesini görmüş, Halifenin hususi mektup güvercinlerini beslemeye memur edilmişti. İşte ana ile kızın Sıska Ahmet’le arkadaşına besledikleri payansız haset bundan doğuyordu.</p>

  <p class="normal">Bir gün Zeynep annesine dedi ki:</p>

  <p class="normal">— “Anneciğim, biz böyle kollarımızı bağlayıp ne duruyoruz. Kendi kendimizi yiyip bitireceğimize bu adamlara karşı bir hile düşünsek olmaz mı? Onlara öyle bir oyun edelim ki, Halifenin gözünden düşsünler; biz de babamın eski mevkiine konalım.”</p>

  <p class="normal">Annesi şeytanca gülümseyerek cevap verdi:</p>

  <p class="normal">— “Sen hiç merak etme kızım… Bana adıyla, sanıyla Fentli Delile demişler. Onlara bir oyun edeyim ki, Allah da beğensin, kul da!...”</p>

  <p class="normal">Ve derhal, sırtına kırk yerinden yamalı bir derviş kadın feracesi geçirdi, başını yaşmakladı, eline su ile dolu bir ibrik aldı, ibriğin ağzına ustalıkla üç altın sıkıştırdıktan sonra, öteki elinde binlik bir tesbihle evinden çıktı. Fentli Delile bu suretle tebdil-i kıyâfet edip tanınmayacak hâle gelmişti. “Allah!... Allah!...” diye zikrederek sokaklarda dolaşmaya başladı. Aynı zamanda düşmanlarına yapacağı oyunu tasarlamakla meşguldü. Böylece gide gide Çavuşbaşı’nın konağına kadar gelmişti.</p>

  <p class="normal">Meğer o günlerde vezir vüzera ve büyük devlet memurlarının kaffesi yanlarına çocuklarını alarak Halifenin eteğini öpmeye gidiyorlar. Çavuşbaşı’nın ise hiç evlâdı olmadığı için fevkâlâde mahzun… Aynaya bakıyor: Saçı sakalı ağarmış, alnı buruşuklardan katmer katmer olmuş… İhtiyarlığını düşündükçe daha ziyade kederleniyor… Hâlbuki karısı güzellikte emsali az bulunur tazelerden. Mal, mülk, para ve saire dersen, istediğin kadar.</p>

  <p class="normal">Fakat neylemeli ki, her çareye başvurduğu hâlde bir türlü çocuğu olmuyor.</p>

  <p class="normal">Çavuşbaşı Halifenin huzurundan çıkar çıkmaz, kafası bu düşüncelerle yüklü ve kalbi kırık, evine yollanmıştı.</p>

  <p class="normal">Karısı merdiven başına kadar koşup bin cilveyle onu istikbal etti<sup class="calibre3"><a href="../Text/binbirgece_split_472.html#footnote-100-380" id="footnote-100-380-backlink">[380]</a></sup>.</p>

  <p class="normal">— “Efendim hoş geldiniz, safâlar getirdiniz… Akşam-ı şerifleriniz hayır olsun!...”</p>

  <p class="normal">Kocası suratını bir karış asarak cevap verdi:</p>

  <p class="normal">— “Çekil karı, gözüme görünme! Ben seni aldım alalı hayır yüzü görmedim ki…”</p>

  <p class="normal">Kadıncağız bu sebepsiz haşlanmanın mânâsını anlayamadı. Sordu:</p>

  <p class="normal">— “Niçin?”</p>

  <p class="normal">— “Zira sen benim câriye alıp odalık kullanmama mâni oldun. Üstüne evleneyim dedim, bırakmadın. Sakalım ak-pak oldu, görüyorsun. Hâlbuki mirasımı bırakacak bir halefim yok… Bugün bütün devlet erkanı<sup class="calibre3"><a href="../Text/binbirgece_split_473.html#footnote-100-381" id="footnote-100-381-backlink">[381]</a></sup> oğullarını Halifenin huzuruna getirip ayak öptürdüler. Ben tek başıma kalakaldım, yerin dibine geçtim. Benim kuru ağaç gibi kalmama, hep senin kısırlığın sebep değil midir?...”</p>

  <p class="normal">Kadın, kısırlık meselesi ortaya atılınca, haykırıp bağırmaya başladı:</p>

  <p class="normal">— “Allah beni böyle bir dertten korusun… İlaç yapa yapa havanların dibini deldim de yine fayda etmedi… Asıl kısırın daniskası sensin be herif!...”</p>

  <p class="normal">Sensin-bensin diye kavgayı azıttılar. Nihayet Çavuşbaşı pür-hiddet şöyle bir ültimatom verdi:</p>

  <p class="normal">— “Ben birkaç gün için sefere çıkacağım. Bu sefer gelişimde ya evlenir yahut da odalık peyda ederim, bilmiş ol!”</p>

  <p class="normal">Ve çıkıp gitti. Kadıncağız mahzun ve perişan bir hâlde kalakalmıştı. Can sıkıntısını defetmek için pencereye oturdu. Belki gelip geçene bakarak gönlümü avuturum, diyordu.</p>

  <p class="normal">İşte, tam bu esnada da Fentli Delile sokaktan geçmesin mi? Baktı: Pencerede ipekli elbiseler giymiş, mücevheratını takmış takıştırmış güzel bir nazenin! Esasen o da böyle bir tesadüf kolluyordu.</p>

  <p class="normal">Aklı fikri hep çocuk meselesiyle uğraşan genç kadına gelince, sokaktan geçen “sofu nine”yi görür görmez, hemen kapıcıya haber göndermiş:</p>

  <p class="normal">— “Şu mübarek hatunu derhal yanıma getirsin!” diye emretmişti.</p>

  <p class="normal">Kapıcı koştu, sofu kadının ellerine sarıldı. Fentli Delile, yalancıktan geri geri çekiliyor:</p>

  <p class="normal">— “Benden uzak ol!” diyordu, “Abdestimi bozma! Ne istiyorsun?”</p>

  <p class="normal">— “Bozmam nineciğim, bozmam, korkma! Hanımefendi seni yanına çağırıyor. Hayır duanı alacak...”</p>

  <p class="normal">Sahte sofu, bunun üzerine, dâvete icabetle konağa girdi. Kocakarının kerametine inanan safdil kapıcı ise feracenin eteğini bir türlü bırakmıyordu:</p>

  <p class="normal">— “Aman nine, ibriğinden bana bir yudum su...”</p>

  <p class="normal">İbrik havada birkaç defa sallandı ve şıngırrr altınlar yere!...</p>

  <p class="normal">Herifin ağzı bir karış açık durakalsın, sofu nineyi hanımefendinin yanına aldılar.</p>

  <p class="normal">Nineye izzet ikram gırla… Baş sedire oturttular, ellerini eteklerini öptüler…</p>

  <p class="normal">— “Kızım görüyorum ki, biraz kederlisiniz… Saklamayın, söyleyin... Beni buraya Cenabı Hak gönderdi... Kederiniz bana mâlum oldu...”</p>

  <p class="normal">Kadın, Çavuşbaşı ile geçen vak’ayı olduğu gibi nakletti:</p>

  <p class="normal">— “Korkuyorum ki” dedi, “seferden dönünce üstüme evlenecek!...”</p>

  <p class="normal">Acuze gözlerini kapayıp bir müddet düşünceye daldı. Sonra derin bir uykudan uyanır gibi silkinerek cevap verdi:</p>

  <p class="normal">— “Kızım seni şeyhime götürmekten başka çare yok... Kendisi evliyaullahtandır. Birlikte şeyh efendiyi ziyaret edelim. O sana bir yol nefes etsin… Kocan gelinceye kadar gebe kalacağına şüphen olmasın…”</p>

  <p class="normal">Genç kadın sevinçten deliye dönmüştü:</p>

  <p class="normal">— “Aman nine” diye yalvardı, “beni hemen bugün o şeyhin yanına götür!”</p>

  <p class="normal">Derhal yaşmaklanıp kocakarı ile çıktılar.</p>

  <p class="normal">Fentli Delile yolda şöyle düşünüyordu:</p>

  <p class="normal">— “Bu kızı nerede soyup da eşyasını alabilsem?”</p>

  <p class="normal">Çarşıya vardılar. Delile, tacirlerden Hasan nâmında gayet yakışıklı bir delikanlının dükkânına girdi. Genç kadına da kapıda beklemesini tembih etmişti.</p>

  <p class="normal">Tacire hitaben:</p>

  <p class="normal">— “Oğlum Seyyid Hasan” dedi, “kapıda gördüğün taze benim kızımdır. (Delikanlı esasen kapıdaki dilberi görür görmez abayı yakmıştı.) Merhum babası çok zengindi. Şimdi kapımızı açan bir erkeğimiz yok. Maksadım kızımı evlendirmektir. Sizin eskiden beri methinizi işitirim. Damadım olmayı kabul ederseniz…”</p>

  <p class="normal">Delikanlı bu umulmadık teklif karşısında yerinden hopladı:</p>

  <p class="normal">— “Hay hay hanım valide, ne demek, emredersiniz, başımla beraber. Ben de Allah’tan böyle bir gelin isterdim. Her sözünüz<sup class="calibre3"><a href="../Text/binbirgece_split_474.html#footnote-100-382" id="footnote-100-382-backlink">[382]</a></sup>makbulümdür…”</p>

  <p class="normal">— “Öyleyse buyurun konağımıza gidelim. Orada her meseleyi hallederiz. Haydi arkama düş, yalnız biraz uzaktan gel ki, elâlem dedikodu yapmasın.”</p>

  <p class="normal">Şimdi, önde Fentli Delile ile genç kadın, arkada tacir Hasan olduğu hâlde yürüyorlardı. Bir müddet sonra Hacı Mehmet isminde zevk-perest bir boyacının dükkanına vardılar. Gençleri görünce boyacının aklı başından gitmiş, gözleri şehvetle parlamaya başlamıştı.</p>

  <p class="normal">Delile dedi ki:</p>

  <p class="normal">— “Şu delikanlı ile kız benim evlâdımdır. Konağımız bugünlerde tamir ediliyor. Taşınmak için ev arıyoruz. Sizin evde münasip yer varsa…”</p>

  <p class="normal">— “Münasip yer ne demek valide… Hepimiz Müslümanız, kardeş sayılırız… Ben onların babası yerindeyim. Siz anahtarları alın da gidedurun…”</p>

  <p class="normal">Ve kendi kendine şöyle düşündü:</p>

  <p class="normal">— “İşte bedava tereyağı ile pişmiş kadayıf buna derler!...”</p>

  <p class="normal">Fentli Delile ile iki genç anahtarları aldıktan sonra boyacının evine vardılar.</p>

  <p class="normal">Kocakarı odanın birini açtı:</p>

  <p class="normal">— “Kızım” dedi, “şeyh efendinin evi burasıdır. Buyurun durun, ben şimdi gelirim…”</p>

  <p class="normal">Hemen dönüp tacir Hasan’ı buldu:</p>

  <p class="normal">— “Oğlum, sen selâmlık odasına gir otur, ben şimdi gelirim!”</p>

  <p class="normal">Gene koşup kızın yanına gitti:</p>

  <p class="normal">— “Kızım, ben seni şeyh efendimizin huzuruna şimdi götürürüm. Lâkin onun bir deli oğlu vardır, çırılçıplak oturur ve kim ziyarete gelirse, üstlerine saldırıp elbiselerini yırtar, mücevherlerini koparır. Sen ipekli elbiselerinle mücevherlerini şu bohçaya koyup burada bıraksan çok iyi edersin.”</p>

  <p class="normal">Bohçayı merdivene bıraktı. Yallah oğlanın yanına:</p>

  <p class="normal">— “Ah oğlum, bizim hasetçi komşular, senin için neler uydurmuşlar biliyor musun? Kızıma demişler ki, bu delikanlı cüzam illetine müpteladır. Kızcağız da ne bilsin. Yemin etti, seni çırılçıplak görmedikçe yanına kabul etmeyecek. Hani hatırına bir şey gelmesin ama, sen şöyle esvaplarını bir güzel soyun, anadan doğma çırılçıplak ol, billur gibi vücudun meydana çıksın. Hiç utanıp sıkılayım falan deme; zira kızım da donsuz gömleksiz seni bekliyor.”</p>

  <p class="normal">Delikanlı “Peki!” deyip samur kürkünü ve Lahor<sup class="calibre3"><a href="../Text/binbirgece_split_475.html#footnote-100-383" id="footnote-100-383-backlink">[383]</a></sup> şalını çıkardı, yanındaki bin altınla beraber minderin üstüne bıraktı.</p>

  <p class="normal">— “Haydi oğlum, şimdi seni öbür odaya geçireyim…”</p>

  <p class="normal">Ve öbür odada tacir Hasan dildadesini<sup class="calibre3"><a href="../Text/binbirgece_split_476.html#footnote-100-384" id="footnote-100-384-backlink">[384]</a></sup> bekleyedursun, bizim Fentli kocakarı onun da eşyasını bohçalayıp sokağa fırladı. Bohçaları Hacı Mehmet’in dükkanına yakın bir attara<sup class="calibre3"><a href="../Text/binbirgece_split_477.html#footnote-100-385" id="footnote-100-385-backlink">[385]</a></sup> emanet ettikten sonra, boyacının yanına vardı.</p>

  <p class="normal">— “Nasıl, hanım valide, evi beğendiniz mi?”</p>

  <p class="normal">— “Gayet makbule geçti evlâdım. Lâkin çocuklar evde aç. Al şu altını, çarşıdan birkaç okka kebap tedarik et. Birlikte afiyetle yiyin. Ben de gidip eşyamızı taşıtayım…”</p>

  <p class="normal">Esasen boyacının da Allah’tan istediği buydu. Dükkanı çırağa ısmarladı, kebap pişirtmeye gitti.</p>

  <p class="normal">Fentli Delile, bu sefer de çırağa dedi ki:</p>

  <p class="normal">— “Sen ne duruyorsun? Koş ustana yetiş. Kapının yanında bekle. Eşya gelince gel, bana haber ver. Ben seni burada beklerim. Çabuk ol, hamallar yolda gidiyorlar.”</p>

  <p class="normal">Çırağı da savdıktan sonra bir eşekçi buldu:</p>

  <p class="normal">— “Ey eşekçi, sen bu dükkanın sahibini bilir misin?”</p>

  <p class="normal">— “Evet, bilirim. Boyacı Hacı Mehmet derler.”</p>

  <p class="normal">— “İyi bildin, ta kendisi. Zavallının başında pek büyük bir felaket var. Evvelce birkaç defa iflasa yüz tutmuştu da borçlarını ben ödemiştim. Bu sefer bütün bütün top attı, kaçıp saklandı. Borcu da pek çok. Benim meramım onu borçlarından kurtarmak. Bunun için de bir çare düşündüm. Sen ilkin şu kase ile boya küplerini birer birer yere boşalt. Sonra küplerin hepsini kırıp sakatla. Bu suretle kadı keşfe geldiği zaman dükkanda para edecek hiçbir mal bulamasın. Zavallı Hacı da borcundan kurtulsun…”</p>

  <p class="normal">Eşekçi budalanın birisiydi:</p>

  <p class="normal">— “Hacı ağanın doğrusu çok iyiliğini gördük” dedi, “ben Allah rızası için bu işi üstüme alırım.”</p>

  <p class="normal">— “Hay Allah razı olsun evlâd! Şimdi bir ricam daha var. Sen dükkanda bu dediğimiz işle uğraşırken eşeğini de bana bir saat için kirala ki, müşterilerin boyanmış kumaşlarını yerli yerine teslim edeyim. Al şu altını. Ben gidiyorum, göreyim seni!”</p>

  <p class="normal">Aptal eşekçi, aşk u şevk ile boyaları döküp küpleri kırmakta olsun, Fentli Delile de attara bıraktığı bohçaları eşeğe yükletip evinin yolunu tuttu.</p>

  <p class="normal">Gelelim Boyacı Mehmet’e: Çarşıdan kebap ve şarap düzüp çırağının başına yükleterek evine gidecek… Dükkanının önünden geçiyor. Bir de ne görsün:</p>

  <p class="normal">Eşekçi nara atarak kemal-i gayretle küpleri kırıyor.</p>

  <p class="normal">Hacı Mehmet, deli gibi dükkana atıldı, eşekçinin kollarından tuttu:</p>

  <p class="normal">— “Ne yapıyorsun be herif? Ellerin kırılaydı… Bu ne hâl? Yoksa çıldırdın mı?”</p>

  <p class="normal">Eşekçi alık alık cevap verdi:</p>

  <p class="normal">— “Geçmiş olsun! Allah’a şükür ki, selâmetle kurtuldun!”</p>

  <p class="normal">— “Abuk sabuk söylenme herif! Ne geçmiş olsunu? Bana ne oldu ki?”</p>

  <p class="normal">— “Ne mi oldu? Vah zavallı vah!... Demek ne olduğunu da bana soruyorsun? İflas edip de üstüne iflas hücceti yapılan sen değil misin?”</p>

  <p class="normal">— “İflas hücceti mi? Bunu sana söyleyen kim?”</p>

  <p class="normal">— “Kim olacak, validen! Bana da yalvardı, ‘bu küpleri kır, boyaları dök ki, kadı keşfe geldiği zaman haczedecek mal bulamasın.’ dedi. Ben de Allah rızası için bu işi üstüme aldım, vesselâm!...”</p>

  <p class="normal">Derken kalabalık toplandı. Meselenin oyun olduğu anlaşılmıştı. Eşeğini çaldıran eşekçi ile sermayesi mahvolan boyacı sakallarını yolup dövünmeye, ağlaşıp bağrışmaya başladılar.</p>

  <p class="normal">Eşekçi boyacının yakasına sarıldı:</p>

  <p class="normal">— “Eşeğimi validen götürdü. Ben eşeğimi senden isterim. Validen olmayaydı, dükkanı ona teslim edip gitmezdin. İlle de eşeğimi isterim, ille de…”</p>

  <p class="normal">Toplananlar boyacıya sordular:</p>

  <p class="normal">— “Sen bu ihtiyar kadını tanıyor musun?”</p>

  <p class="normal">— “Hayır, henüz bugün kızı ve oğlu ile beraber evime kiracı geldiler.”</p>

  <p class="normal">— “Mademki senin evinde oturuyorlar, öyleyse bul bu adamın eşeğini!...”</p>

  <p class="normal">Münakaşa uzadı. Nihayet boyacı, eşekçi ve peşlerine takılan halk kocakarıyı bulmak üzere eve yollandılar.</p>

  <p class="normal">Biz daha evvel varıp delikanlı ile kızın hâlini görelim:</p>

  <p class="normal">Kız odada bekledi, bekledi, ne gelen var, ne giden! “Bari tek başıma şeyh efendiyi ziyaret edeyim.” diyerek öteki odaya girdi. Bir de ne görsün? Anadan doğma bir delikanlı.</p>

  <p class="normal">Tacir Hasan’ın da beklemekten canı sıkılmıştı. Kızı görünce, ona doğru koştu:</p>

  <p class="normal">— “Sevgilim, aziz zevcem!” dedi, “valideniz hanım teşrif buyurmadılar mı?”</p>

  <p class="normal">Kız şaşırdı:</p>

  <p class="normal">— “Ben evliyim” diye cevap verdi, “hem de annem öleli çok oluyor!”</p>

  <p class="normal">O zaman dolandırıldıklarının farkına vardılar, aralarında kavga başladı:</p>

  <p class="normal">— “Ben mücevherlerimi senden isterim!”</p>

  <p class="normal">— “Ben onu tanımam, çık bin altınımı!”</p>

  <p class="normal">İşte bu sırada idi ki boyacı, arkasındaki cemaatle eve girdi. Ne görsünler? Kızla oğlan çırılçıplak karşı karşıya geçmişler, kavga ediyorlar.</p>

  <p class="normal">— “Yahu, sonra kavga edersiniz, nineniz nereye gitti, onu söyleyin!”</p>

  <p class="normal">Tacir Hasan’la Çavuşbaşı’nın karısı başlarına geleni anlattılar. Bunun üzerine boyacı ve eşekçi de dahil olduğu hâlde, başladılar saç-sakal yolmaya, başladılar feryad ü figana!...</p>

  <p class="normal">Bir müddet sonra bu fasıl da bitti. Genç kadına bir elbise bulup konağına yolladılar. Üç davacı da doğru Valiye…</p>

  <p class="normal">Yana yakıla dertlerini anlattılar. Neticede Vali şu cevabı verdi:</p>

  <p class="normal">— “Koskoca şehir bu… Binlerce ihtiyar kadın var. Hangisi olduğunu ben ne bileyim. Bulun, getirin, cezasını vermek benden!...”</p>

  <p class="normal">Davacılar çar ü naçar boyunlarını büküp dışarı çıktılar, hilekâr acuzeyi aramaya koyuldular.</p>

  <p class="resimalti">*</p>

  <p class="resimalti">* *</p>

  <p class="normal">Bu esnada Fentli Delile, evde başka bir oyun düşünüyordu. Zeynep, her ne kadar anasının tekrar iş karıştırmasına muhalif idiyse de Delile dinlemedi. Arap câriyelerin esvabını giyip sokağa çıktı.</p>

  <p class="normal">O gün Bağdat Şehbenderinin konağında düğün vardı. Konağın kapısında bir câriye, câriyenin kucağında kıymetli elmaslar ve incilerle süslü bir oğlan çocuğu…</p>

  <p class="normal">Fentli Delile, hemen câriyenin yanına sokuldu. Koynundan bir altın çıkarıp dadıya verdi:</p>

  <p class="normal">— “Kızım” dedi, “hanımefendiye git. Ümmülhayr isminde bir kadın kapıdan geçti, selâm ediyor, inşallah düğünün üçüncü günü kızlarıyle beraber gelecektir, de.”</p>

  <p class="normal">Dadı, kucağındaki çocuğu gösterdi:</p>

  <p class="normal">— “Bunu kime bırakayım?”</p>

  <p class="normal">— “Bende kalsın, sen çabuk git, gel!”</p>

  <p class="normal">Dadı çocuğu Delile’ye teslim edip içeriye koştu. Delile ise tenha bir sokakta çocuğun üstündeki mücevheratı çıkardıktan sonra bir kuyumcu dükkanına girdi. Kuyumcu Şehbenderin çocuğunu tanıyordu. Çocuğu Delile’nin elinde görünce, ne istediklerini sordu.</p>

  <p class="normal">— “Ablasının bugün düğünü var. Annesi beni size gönderdi. Bir çift bilezik, bir çift elmas küpe, bir dizi inci istiyor. Götürüp göstereceğim, beğenirlerse alacaklar. Lâkin çocuk burada kalsın ki ağırlık olmasın!...”</p>

  <p class="normal">Kuyumcu Yahudi, bu alış-verişten fevkâlâde memnun, ellerini ovuşturadursun Fentli Delile de mücevheratı koynuna yerleştirip soluğu evde almıştı.</p>

  <p class="resimalti">*</p>

  <p class="resimalti">* *</p>

  <p class="normal">Gelelim düğün evine: Dadı, hanımına,</p>

  <p class="normal">— “Ümmülhayr’ın selâmı var!...” der demez kadın meseleyi çaktı:</p>

  <p class="normal">— “Çocuk nerede?” diye bağırdı. “Kahpe! Koş, çabuk çocuğa bak!”</p>

  <p class="normal">Dadı kapıya koştu, sağa-sola bakındı, nafile! Koydunsa bul!... Yabancı kadınla çocuğun yerinde yeller esiyordu.</p>

  <p class="normal">Bu hadise üzerine düğün mateme döndü. Çocuğun anası düşüp bayıldı. Şehbendere haber gönderdiler. O da oğlunu aramaya çıktı. Bir aralık kuyumcular çarşısından geçerken baktı ki, oğlu Yahudi’nin dükkanında durup duruyor. Hemen çocuğuna sarıldı.</p>

  <p class="normal">Kuyumcu dedi ki:</p>

  <p class="normal">— “Devlethâneye bin altın değerinde mücevherat göndermiştim. Mahdumunuzu rehin bırakıp da elmasları götüren kadın hâlâ dönüp gelmedi. Bu ne hikmettir?”</p>

  <p class="normal">Ve işin içinde bir dolandırıcılık olduğunu anlayınca, kıyametleri kopardı:</p>

  <p class="normal">— “Oğlunuzu bilmemiş olaydım, o mücevheratı hiç verir miydim!...” diye bastı yaygarayı, bastı yaygarayı.</p>

  <p class="normal">Onlar kavga ededursunlar boyacı, eşekçi ve Tacir Hasan da Fentli Delile’yi aramak maksadıyle oradan geçiyorlardı. Gürültüyü duyup dükkana girdiler. Başlarından geçeni anlattılar. Anlaşıldı ki, bu işi de yapan Delile’dir. Yahudi, diğer davacılara iltihak etti. Şehbender evine dönmüştü. Dört davacı kocakarıyı aramaya çıktılar.</p>

  <p class="normal">Bir müddet gezip dolaştılar. Nihayet kuyumcu arkadaşlarına şu nasihati verdi:</p>

  <p class="normal">— “Biz böyle cemaatle gezip dolaşırsak, sittin sene o acuzeyi ele geçiremeyiz. İyisi mi hepimiz bir tarafa dağılalım. Sonra yine Mağribî Berber Mes’ud’un dükkanında buluşuruz.”</p>

  <p class="normal">Bu tedbir cidden muvafıktı. Dört davacı birbirlerinden ayrıldılar.</p>

  <p class="normal">Eşekçi, tesadüf bu ya, köşe başında ansızın Fentli Delile ile burun buruna gelmesin mi? Derhal kocakarının yakasına yapıştı.</p>

  <p class="normal">— “Eşeğimi ver kaltak! Yoksa gebertirim!”</p>

  <p class="normal">— “İstediğin eşek olsun oğlum. Hemen şimdi veririm. Yalnız ötekilere söyleme. ‘Eşeğimi yolda buldum.’ de. Eşek na şuracıkta, bir Mağribî berberin dükkanındadır. Haydi beraber gidelim de eşeğini al!...”</p>

  <p class="normal">Dükkana varınca Delile eşekçiye dedi ki:</p>

  <p class="normal">— “Sen kapıda biraz bekle. Ben meseleyi tatlılıkla anlatayım. Sonra seni çağırırım, eşeğini alırsın!”</p>

  <p class="normal">Eşekçiyi dükkanın karşısında bıraktı, içeri girdi. Başladı ağlayıp sızlamaya. Berber ve çırakları etrâfına toplandılar:</p>

  <p class="normal">— “Kadın, ne oluyorsun? Neden ağlıyorsun?”</p>

  <p class="normal">— “Ah sormayın evlâdım. Benim dünyada bir tanecik sevgili oğlum vardı. Bugünlerde aklını oynattı, zıvanadan çıktı. Vaktiyle bir eşeği ölmüştü. Şimdi nereye gitse, ‘Eşeğim, eşeğim!...’ diye tutturuyor. Ne ilaç ettikse fayda vermedi. Nihayet hekimin biri dedi ki, ‘Azı dişlerini çıkarıp kafasından damgalarsanız, şifa bulur!’ Al şu altını, onu çağır, ‘Gel, eşeğini vereyim!’ de. Gelince zorla tutup azı dişlerini sök ve kafasından ateş ile yak. Olmaz mı!...”</p>

  <p class="normal">— “Hay hay, hanım valide, siz hiç merak etmeyin!... Şimdi biz onun aklını başına getiririz!...”</p>

  <p class="normal">Berber kapıya çıktı, eşekçiye seslendi:</p>

  <p class="normal">— “Gel de eşeğini al!”</p>

  <p class="normal">Beriki sevine sevine koştu. Fakat dükkana adımını atar atmaz çıraklar üstüne çullandılar. Elini kolunu sımsıkı bağlayıp bağırta bağırta azı dişlerini söktüler; ateşte kızmış demirle kafasına bir de damga vurup koyuverdiler.</p>

  <p class="normal">Fentli Delile tabiatiyle aralıkta sıvışıp gitmişti. Çok geçmedi, meselenin iç yüzü meydana çıktı. Kavga başladı. Halk toplandı. Eşekçi dişlerinin diyetini berberden istiyordu. Derken boyacı, Tacir Hasan ve kuyumcu sökün ettiler. Vak’a onlara da anlatıldı. Berber dükkanını kapayıp davacılar tekrar Valinin huzuruna çıktılar.</p>

  <p class="normal">Vali bunların yanına on kavas<sup class="calibre3"><a href="../Text/binbirgece_split_478.html#footnote-100-386" id="footnote-100-386-backlink">[386]</a></sup> tayin etti:</p>

  <p class="normal">— “Yaka-paça bana getirin!” diye emir verdi.</p>

  <p class="normal">Şehri arayıp taradılar. Gece de taharriyata<sup class="calibre3"><a href="../Text/binbirgece_split_479.html#footnote-100-387" id="footnote-100-387-backlink">[387]</a></sup> devam edildi. Ertesi gün sabahleyin erkenden acuze ele geçmişti.</p>

  <p class="normal">Kocakarıyı sürükleyerek Valinin konağına kadar getirdiler. Vali henüz uyanmamıştı. Dehlizde beklemeye başladılar. Lâkin çok yorgun düştükleri için, bir müddet sonra uyuyakalmasınlar mı?</p>

  <p class="normal">Fentli Delile bu fırsattan istifade ederek hemen aralarından sıyrıldı.</p>

  <p class="normal">Valinin haremine girdi. Valinin karısının ellerini öptü:</p>

  <p class="normal">— “Vali efendimiz nerde?” diye sordu.</p>

  <p class="normal">— “Dün gece çokça eğlendiğinden daha uykudan uyanmadı. Hayır ola?”</p>

  <p class="normal">— “Efendim, benim kocam esircidir. Taşraya gitti. Bana satılmak üzere beş esir bıraktı. Vali Beyefendi, bin iki yüz altına bu esirleri pazarlık etmişler iki yüz altını peşin vermişler. Bunun için esirlerin getirilmesini emretmişler. Esirleri getirdim. Dehlizde emrinize muntazırdırlar, efendim.”</p>

  <p class="normal">Filvâki o günlerde Vali, karısına bin altın bırakıp “Bunlar sende kalsın, ben bu para ile esir alacağım.” demişti. Buna binaen kadıncağız Fentli Delilenin yalanına kandı:</p>

  <p class="normal">— “Esirler nerde?” diye sordu.</p>

  <p class="normal">— “Dehlizde uyumuşlardır efendim. Arzu ederseniz pencereden bakınız.”</p>

  <p class="normal">Hanımefendi pencereden uzandı. Hasan ve arkadaşları orada yatıyorlar!</p>

  <p class="normal">Düşündü ki, yalnız Hasan bin altın değer! “İhtimal kocam uyanır da bu alış-verişi bozar!” diye korkarak hemen sandığı açtı ve bin altını çıkarıp Delile’nin eline teslim etti.</p>

  <p class="normal">Şimdi mesele kapıdan çıkıp gitmeye kalıyordu. Davacılar selâmlık kapısının iç tarafında oldukları için, oradan çıkıp gitmeye imkân yoktu. Ancak gizli harem kapısından çıkılabilirdi. Delile hanımefendiye yeni bir yalan uydurdu:</p>

  <p class="normal">— “Efendim” dedi, “köleler beni çok sevdikleri için ayrılmak istemezler. Onlara görünmeden gitmek daha muvafık olacak. Müsaade ederseniz, ben harem kapısından gizlice çıkıp gideyim.”</p>

  <p class="normal">Delile çıkıp gittikten sonra Vali uykudan uyandı. Karısı hemen yanına koşup esirlerin satın alındığını müjdeledi. Adamcağız şaşaladı:</p>

  <p class="normal">— “Ne esirleri? Benim esirden mesirden haberim yok!...”</p>

  <p class="normal">— “Şaka etme kocacığım… İki yüz altını peşin vermişsin. Sandıktaki bin altını da ben teslim ettim. Beş esir emrinize amade bekliyorlar.”</p>

  <p class="normal">Bu sözleri işitince, Valinin ayakları suya değmişti. Davacıları uyandırdılar. Vali bunlara çıkışmaya başladı:</p>

  <p class="normal">— “Be adamlar! Bu acuzeyi konağıma getirip de bin altınımın dolandırılmasına siz sebep oldunuz. Ben paralarımı sizden isterim! Zıbarıp sızmanın sırası mıydı, sersem herifler!...”</p>

  <p class="normal">Vali haykırıp bağırmakta iken, seferden dönüp de karısının başından geçeni öğrenen Çavuşbaşı da şikâyet için huzura girdi.</p>

  <p class="normal">Davacı beşken altı olmuştu. Vali bunların yanına beş-on kavas daha verdi. Tekrar kocakarıyı aramaya çıktılar. Bu sefer Valinin emri dehşetliydi: Kocakarı, Dicle kenarındaki darağacına saçlarından asılacaktı.</p>

  <p class="normal">Filhakika gece vakti Delile’yi yaka-paça Dicle kenarına sürükleyip saçından asmışlardı. Darağacının dibinde on tane nöbetçi bıraktılar.</p>

  <p class="normal">Kocakarının kaçmasına imkân olmadığı için, nöbetçiler, gece yarısı, kaygısızca uykuya daldılar.</p>

  <p class="normal">Bu sırada oradan iki bedevi geçiyordu. Ortalık karanlık olduğu için bedeviler ne darağacındaki kocakarıyı, ne de uyuyan nöbetçileri görmemişlerdi. Birisi ötekine dedi ki:</p>

  <p class="normal">— “Ben Bağdat’tan geliyorum. Orada balla pişmiş kadayıf yedim, tadı damağımda kaldı.”</p>

  <p class="normal">Delile bu sözleri işitince, derhal zihninde bir plan tasarladı:</p>

  <p class="normal">— “Ey bedevi!” diye seslendi.</p>

  <p class="normal">Bedevi sesin geldiği tarafa doğru yürüdü. Başını kaldırdı baktı ki, ihtiyar bir kadın saçlarından darağacına asılmış, sallanıyor.</p>

  <p class="normal">— “Kadın, seni böyle asmalarına sebep nedir?”</p>

  <p class="normal">Fentli Delile, derin bir “Ah!” çektikten sonra cevap verdi:</p>

  <p class="normal">— “Benim Bağdat’ta bir kadayıfçı düşmanım var. Geçen gün dükkanından geçiyordum. Kadayıf pişirdiğini gördüm. Canım kadayıf istemediğinden üzerine tükürdüm. O da beni tutup astırdı. ‘On batman kadayıf yemedikçe, bu hatunu salıvermeyin!’ diye kölelerine emretti. Kadayıf sevmediğim için, bu belâya sabrediyorum, neyleyim!...”</p>

  <p class="normal">Bedevi, ahmak bir adamdı. Delile’nin hilesine aldandı. Ağzının suları akarak dedi ki:</p>

  <p class="normal">— “Ben aşiretimden Bağdat’a sırf kadayıf yemek için geldim. Acaba sana yedirecekleri kadayıfı ben yesem olmaz mı?”</p>

  <p class="normal">— “Olmaz ne demek, mis gibi olur!”</p>

  <p class="normal">Bedevi hemen Delile’yi çözdü ve kendi onun yerine asıldı.</p>

  <p class="normal">Fentli Delile, bedevinin mişlahını<sup class="calibre3"><a href="../Text/binbirgece_split_480.html#footnote-100-388" id="footnote-100-388-backlink">[388]</a></sup> sırtına geçirip atına atladığı gibi evini boylamıştı.</p>

  <p class="resimalti">*</p>

  <p class="resimalti">* *</p>

  <p class="normal">Muhafızlar uykudan uyanıp da kocakarının yerinde saçlı-sakallı bir bedevinin asılı olduğunu görünce apışıp kaldılar.</p>

  <p class="normal">— “Ey bedevi, seni buraya kim astı?”</p>

  <p class="normal">— “Siz on batman kadayıfı getirdiniz mi?”</p>

  <p class="normal">— “Biz sana ne soruyoruz, sen bize ne söylüyorsun!”</p>

  <p class="normal">— “Siz bana on batman kadayıf yedirecek değil misiniz?”</p>

  <p class="normal">Anlaşıldı ki, bedevi anlamazın birisidir ve Fentli kocakarının tuzağına düşmüştür. Nöbetçiler korkudan titremeye başladılar. Ya şimdi Vali çıkıp gelirse, ne cevap vereceklerdi!... Ne diyeceklerdi!...</p>

  <p class="normal">Hakikaten o sırada ortalık ağarmaya başlamış, Vali maiyetiyle beraber çıkagelmişti.</p>

  <p class="normal">Vali, darağacında Fentli Delile’yi bulacağını ümit ederken saçlı-sakallı bir bedevi görünce, küplere bindi. Bağırdı, çağırdı.</p>

  <p class="normal">Nihayet bedeviyi indirdiler. Bu sefer de o feryadı tutturmuştu. Elbisesiyle atını Validen istiyordu. En sonunda dedi ki:</p>

  <p class="normal">— “Malımı bulup vermezseniz, Halifeye şikâyet edeceğim!...”</p>

  <p class="normal">Bu fikir, öteki davacıların da işine geliyordu.</p>

  <p class="normal">— “Hepimiz Halifeye şikâyet edeceğiz!” dediler.</p>

  <p class="resimalti">*</p>

  <p class="resimalti">* *</p>

  <p class="normal">Halife davacıları dinledikten sonra Valiye döndü:</p>

  <p class="normal">— “Ne dersin?”</p>

  <p class="normal">— “Efendimiz, o mel’un acuze bendenizin de bin altınımı dolandırmıştır.”</p>

  <p class="normal">Halife köpürdü:</p>

  <p class="normal">— “Ben boş laf dinlemem!” diye gürledi. “Ya bu kocakarıyı bulursun yahut da kelleni kesilmiş bil!...”</p>

  <p class="normal">Vali, rüzgâra tutulmuş yeşil bir yaprak gibi titriyordu. Kekeleye kekeleye cevap verdi:</p>

  <p class="normal">— “Efendimiz, boynum kıldan incedir. Beni hemen idam edebilirsiniz. Yalnız müsaade buyurursanız bir şey söyleyeyim. Kulunuz o Fentli kadının hakkından gelemem. Onun hakkından gelse gelse Böcekbaşı Sıska Ahmet gelebilir!...”</p>

  <p class="normal">Halife derhal emretti. Sıska Ahmet’i huzura getirdiler. Fentli Delile’yi yakalamak işi ona havale edildi. O da maiyetindeki adamlara meseleyi anlatarak her birini bir tarafa gönderdi. Yalnız, Uğursuz Hasan bu işe karışmamıştı. Sebep de bu meselede onlara dargın olması idi.</p>

  <p class="normal">Sıska Ahmet’in adamları kocakarıyı arayadursunlar, Fentli Delile de işi haber almış ve kızı Zeynep’le istişareye başlamıştı.</p>

  <p class="normal">Doğrusunu söylemek icap ederse Fentli Delile, Böcekbaşından korkmuyor değildi. Kızına dedi ki:</p>

  <p class="normal">— “Ben sana bir şey söyleyeyim mi kızım, ben bu Sıska Ahmet’ten korkuyorum. Ona oyun etmek benim karım değil…”</p>

  <p class="normal">Zeynep alaycı bir kahkaha bastı:</p>

  <p class="normal">— “Sana yemin ederim ki, anne” dedi, “Sıska Ahmet’le adamlarının elbiselerini aşırıp onları çırılçıplak ortada bırakmak benim için işten bile değildir. İnanmazsan şimdi görürsün…”</p>

  <p class="normal">Böyle söyledikten sonra güzelce süslendi, mücevheratını taktı, takıştırdı, sokağa çıktı.</p>

  <p class="normal">Doğruca iki kapılı bir attar dükkanına gitti. Dükkan sahibinin eline birkaç altın tutuşturup evini bir gün için kiraladı ve anahtarları teslim aldı. Mükellef bir sofra düzdü, sonra kapının önüne çıkıp yüzünü açtı, beklemeye başladı.</p>

  <p class="normal">O sırada Sıska Ahmet’le adamları oradan geçiyorlardı. Zeynep bin naz ve şive ile kırılıp dökülerek Böcekbaşıya doğru ilerledi:</p>

  <p class="normal">— “Fakirhâneye tenezzül buyurulup da birlikte taam buyurulmaz mı?” dedi.</p>

  <p class="normal">Sıska Ahmet böyle enfes bir kadının bu umulmadık dâvetini reddedecek kadar enayi değildi. Büyük bir meserretle<sup class="calibre3"><a href="../Text/binbirgece_split_481.html#footnote-100-389" id="footnote-100-389-backlink">[389]</a></sup> dilber kızın teklifini kabul etti.</p>

  <p class="normal">Sofraya oturdular. Şarap kadehleri dolup boşalmaya başladı. neş’e ve keyif payansızdı. Fakat aradan biraz geçince Böcekbaşı ile adamları uyuyakaldılar. Çünkü Zeynep şaraba gizlice uyutucu ilaç dökmüştü…</p>

  <p class="normal">Fettan kız uyuyanların hepsini çırılçıplak soydu. Elbiselerini eşeğe yükletip evinin yolunu tuttu.</p>

  <p class="resimalti">*</p>

  <p class="resimalti">* *</p>

  <p class="normal">Aradan bir hayli zaman geçip de ilacın tesiri zail olunca, bizimkiler uyandılar. Sıska Ahmet baktı ki, ne baksın, hepsi çırılçıplak!</p>

  <p class="normal">— “Eyvahlar olsun!” dedi. “Avcı iken tuzağa düştük.” Ve arkadaşlarına dönerek ilave etti:</p>

  <p class="normal">— “Bu hâldeyken hiçbir yere kımıldayamayız. Uğursuz Hasan’a rastlasak bize yuh çekip alay edeceği muhakkaktır. İyisi mi geceyi bekleyelim. Karanlıkta kimseye görünmeden sıvışır gideriz!...”</p>

  <p class="normal">Gece, ortalığa karanlık basınca, evden çıktılar, bin ihtiyatla yürümeye başladılar.</p>

  <p class="normal">Uğursuz Hasan’a gelince, arkadaşıyle maiyetinin bütün gün ortadan kayboluşlarına merak etmiş; onları aramak için sokağa çıkmıştı. Derken karşılaştılar. Sıska Ahmet vak’ayı anlattı. Arkadaşı kahkahalarla gülüyordu:</p>

  <p class="normal">— “Şimdi Halifeye ne cevap vereceksiniz bakalım?” dedi. “Bana kalırsa, siz bu işten vazgeçin, bana havale edin!...”</p>

  <p class="normal">Ertesi gün, Halifenin huzuruna çıktılar. Sıska Ahmet hikâyeyi anlattı. Sonunda:</p>

  <p class="normal">— “Efendimiz” dedi, “kulunuz bu işin hakkından gelemem. Gelse gelse Uğursuz Hasan gelebilir!”</p>

  <p class="normal">Halife, Uğursuz Hasan’a sordu:</p>

  <p class="normal">— “Ey Hasan! Sen bu kocakarıyı bulabilir misin?”</p>

  <p class="normal">— “Evet efendimiz… Ancak müsaade buyurulursa, bir şey arz edeyim. Kulunuz, Fentli Delile denilen bu kocakarıyı yakından tanırım. Onun maksadı halkı dolandırmak ve şunun bunun malını çalmak değildir. Hilekârlığını göstermek, zekasını ispat etmek istiyor. Kocası vaktiyle saray-ı hümayununuzda Böcekbaşı ve mektup güvercinlerinin muhafızı idi. Karısı da şimdi hünerini göstermekle o makama kesb-i liyakat ettiğini anlatmak istiyor. Şayet cezasını affederseniz, derhal huzurunuza getiririm…”</p>

  <p class="normal">Halife muvafakat etti, Uğursuz Hasan doğru Delile’nin evine koştu. Tak tak kapı… Meseleyi kısaca izah etti:</p>

  <p class="normal">— “Halife kabahatlerini affetti. Halkın malını geri vereceksin, o kadar. Düşünme!...”</p>

  <p class="normal">Halifenin huzurunda davacıların malları birer birer geri verilmişti. En sona eşekçi kalmıştı:</p>

  <p class="normal">— “Efendim” dedi, “benim dişlerim gitti ve kafamdaki ateş damgası iyi olmadı. Bunları nasıl verecek, acuzenin dişi yok ki söküp versin!...”</p>

  <p class="normal">Halife gülmeden katılıyordu. Eşekçiye ve boyacıya yüzer altın verip gönüllerini hoş etti. Delile’yi de Güvercinbaşı yaptı. Güvercinler için yeniden üç katlı bir han yaptırıp ana ile kızın maiyetine kırk arap ve kırk köpek tahsis etti; bir de zenci ahçı verdi. Geceleri hanın kapısını kapatıp kırk köpeğin zincirlerini çözüyorlardı.</p>

  <p class="normal">Fentli Delile kızı ile beraber oraya taşındılar, han kapısının üstündeki odaya yerleştiler. Sıska Ahmet’le arkadaşlarının elbiselerini de makam-ı iftiharda duvarlara astılar.</p>

  <p class="resimalti">*</p>

  <p class="resimalti">* *</p>

  <p class="normal">Bunlar bu hâlde kaladursunlar, biz de Mısır diyarında şöyle bir cevelan<sup class="calibre3"><a href="../Text/binbirgece_split_482.html#footnote-100-390" id="footnote-100-390-backlink">[390]</a></sup> yapalım:</p>

  <p class="normal">Mısır’da Cıva Ali nâmında fevkâlâde hilekâr ve kurnaz bir delikanlı vardı. Öyle ki, hangi tuzağa düşerse düşsün, derhal kurtulabiliyordu. Bu sebepten kendisine Cıva lakabını takmışlardı.</p>

  <p class="normal">Bir gün Cıva Ali çarşıda dolaşırken sakaların birine rast gelip su istedi. Saka su kasesini doldurup uzattı. Cıva Ali suyu içtikten sonra bir altın vermişti. Saka kahkahalarla güldü, alay etti. Delikanlı öfkelenip hançerini çıkardı.</p>

  <p class="normal">— “Bir yudum su için bir altın verdim!” diye bağırdı, “Az mı? Sen ömründe bir yudum suya bir altın veren adam gördün mü de alay ediyorsun?”</p>

  <p class="normal">Saka hiç istifini bozmadan cevap verdi:</p>

  <p class="normal">— “Evet, senden cömerdini gördüm!”</p>

  <p class="normal">— “Benden daha cömerdini mi?”</p>

  <p class="normal">— “Evet… Anlatayım da bakın…”</p>

  <p class="normal">Ve saka hikâyesini şöyle anlattı:</p>

  <p class="normal">Babam Mısır’da sakalar kahyası idi. Öldükten sonra bana birkaç deve ile pek çok mal bıraktı. Aradan zaman geçti. Hicaz’a gitmek istedim. Param yetişmediği için ödünç alıp yola çıktım. Yolda bedeviler kervanımızı soydular. Alacaklılardan korktuğum için tekrar Mısır’a dönmedim. Şam’a gittim. Oradan Halep’e, Halep’ten de Bağdat’a vardım. Sakalar kahyasına çıkıp hâlimi anlattım. Hizmet için müsaadesini alıp sakalığa başladım.</p>

  <p class="normal">Bir gün sokakta dolaşıp su satarken büyük bir tantana ve debdebe ortasında bir adamın geldiğini gördüm. “Kimdir?” diye sordum. Ahali dedi ki:</p>

  <p class="normal">— “Buna Sıska Ahmet derler. Halife kendisini çok sever. Halifenin Böcekbaşısıdır.”</p>

  <p class="normal">Bu sırada Böcekbaşı önümüzden geçiyordu. Durup benden su istedi. Üç defa yere döküp dördüncüsünü de içti. Nereli olduğumu sordu. Başımdan geçen macerayı anlattım. Bunun üzerine bana beş altın vererek maiyetindekilere de birer altın vermelerini söyledi. Bana da her gün yanlarına uğramamı tembih etti.</p>

  <p class="normal">Artık Tanrı’nın günü onun yanına uğruyordum. Bu suretle bin altın kadar biriktirdim. Memleketimi pek çok göreceğim geldiği için hareket etmeden evvel Sıska Ahmet’e vedaa gittim. Mısır’a azimet edeceğimi söyledim. Bana yüz altınla bir katır verdi:</p>

  <p class="normal">— “Seninle bir mektup göndereceğim.” dedi. “Mısır’da Cıva Ali isminde bir adam vardır, ona teslim et. ‘Ustan selâm ediyor, Halife Harun Reşid’in yanındadır.’ dersin…”</p>

  <p class="normal">Ben de mektubu alıp Mısır’a geldim. Borçlarımı ödeyip yine sakalığa başladım.</p>

  <p class="normal">Cıva Ali, mektup lakırdısını işitince:</p>

  <p class="normal">— “Ey saka” dedi, “aradığın Cıva Ali’ye şu mektubu ver bakalım!”</p>

  <p class="normal">Mektubu açtı. Ustası Bağdat’ta nasıl şöhret alıp Halifenin Böcekbaşısı olduğunu anlatıyor; onu da, hünerlerini gösterip mevki sahibi olmak üzere Bağdat’a, maiyetine çağırıyordu.</p>

  <p class="normal">Cıva Ali mektubu okuduktan sonra hemen yol hazırlığına koyuldu ve bir kervana katılarak Bağdat yolunu tuttu.</p>

  <p class="normal">Bağdat’a varınca, sokakta çocukların oynadıklarını görüp yanlarına sokuldu. Akıllıca birisini arıyordu. Maksadı da ustasının evini öğrenmekti. Baktı ki, içlerinden birinin gözleri velfecri okuyor. Piç Ahmet dedikleri bu çocuk, sahiden cin gibi kurnazdı. Delikanlı Piç Ahmet’in yanına yaklaştı:</p>

  <p class="normal">— “Gel oğlum, sana helva alayım!” dedi.</p>

  <p class="normal">Çocuk helvayı alıp içine baktı ki, ne baksın, sapsarı bir altın yapışık duruyor.</p>

  <p class="normal">Derhal cevap verdi:</p>

  <p class="normal">— “Ben sana istediğin fahişeyi bulamam!”</p>

  <p class="normal">Cıva Ali gülümsedi:</p>

  <p class="normal">— “Fahişe falan istediğim yok. Sen bana Sıska Ahmet’in evini göster, kafi…”</p>

  <p class="normal">— “Haaa… O başka!... Öyleyse arkama düş. Hangi kapıya ayağımla taş atarsam, aradığın adamın evi orasıdır…”</p>

  <p class="normal">Cıva Ali, çocuğun ayağıyle taş attığı kapıyı çaldı. Ustası, kapı çalındığını duyunca, yanındakilere dedi ki:</p>

  <p class="normal">— “Bu Cıva Ali’nin kapı çalışıdır. Kapıyı açın!”</p>

  <p class="normal">O gece Cıva Ali’nin şerefine mükellef bir ziyafet verildi. Yiyip içtiler. Ertesi sabah ustası delikanlıya dedi ki:</p>

  <p class="normal">— “Sen hemen dışarı çıkayım deme. Henüz memleketi tanımıyorsun. Olur da sana bir oyun ederler.”</p>

  <p class="normal">Cıva Ali, bu söz üzerine birkaç gün kadar evde oturdu ise de nihayet canı sıkıldı; çarşıda şöyle bir dolaşıp hava almaya çıktı. Fentli Delile de o gün yanına birkaç arap alıp çarşıya çıkmıştı. Cıva Ali’yi görünce, gözlerinden ve şekl ü şemailinden kurnaz ve hilekâr bir adam olduğunu anlayıp hana varır varmaz derhal bir remil açtı ve anladı ki çarşıda rast geldiği civan, Sıska Ali’nin çırağı Mısırlı Cıva Ali’nin ta kendisidir. Aynı zamanda remilde göründüğüne nazaran bu delikanlının talihi gerek kendinin, gerek kızı Zeynep’in talihinden daha kuvvetli.</p>

  <p class="normal">Meseleyi kızına da açtı:</p>

  <p class="normal">— “Bu delikanlının talihi bizimkinden daha kuvvetli. Ustasına ettiğimiz oyunu haber alırsa, korkarım ki, hepimize bir iş çıkarır!...”</p>

  <p class="normal">Zeynep müstehzi ve şakrak bir kahkaha bastırdı:</p>

  <p class="normal">— “Bu adam kim oluyor ki, o kadar korkuyorsun? Ona bir oyun oynayayım da gör!”</p>

  <p class="normal">Bu sözleri söyledikten sonra büyük bir itina ile süslendi, sokağa çıktı.</p>

  <p class="normal">Fettan kızın sülün gibi süzülüşünü, kırılıp dökülerek cilve edişini görüp de gönül kaptırmamak kabil değildi. Bu aşüfte, insanı veliyullah olsa, baştan çıkarırdı. Yetmişlik ihtiyarların bile yüreğinden ahlar koparken, bu dilber kız, hiç şüphe yok, sevdalı bir bakışla herhangi bir delikanlıyı esir edebilecekti.</p>

  <p class="normal">Hakikaten de öyle oldu. Cıva Ali, Zeynep’e rastlayınca, genç kızın gözlerindeki mıknatıstan kurtulamadı. Fettan kızın sihirli güzelliği, delikanlıyı ağ gibi sarmıştı. Cıva Ali’nin aklı başından gitti. Derhal kızın yanına sokuldu. Gayri ihtiyari ağzından şu kelimeler döküldü:</p>

  <p class="normal">— “Sen kimsin!...”</p>

  <p class="normal">Fettan kız, bülbül nağmesini andıran tatlı sesiyle cevap verdi:</p>

  <p class="normal">— “Ben senin gibi nazenin delikanlıların aşkıyle sarhoş olan bir biçareyim!...”</p>

  <p class="normal">Cıva Ali sevincinden deli olmuştu. İçinden “Okum tam avını buldu!” diyerek göz işareti yaptı:</p>

  <p class="normal">— “Size mi, bize mi?” demek istiyordu.</p>

  <p class="normal">Zeynep gülümseyerek cevap verdi:</p>

  <p class="normal">— “Kocam ticaret maksadıyle sefere çıkmıştır. Evde kimsecikler yok. Sofrayı da evvelden hazırladım. Buyurun bize gidelim.”</p>

  <p class="normal">Gide gide büyük bir konağın kapısına vardılar. İçeri girince soyunup dökündüler. Delikanlının sabr ü sâmânı tükenmişti. Hemen kızın beline sarılıp yanağından öpmek istedi. Zeynep ürkek ceylan gibi silkindi:</p>

  <p class="normal">— “Yooook civanım! O fasıl geceye kalacak. Acele işe şeytan karışır. Evvela yiyip içip safâmıza bakalım da sonra…”</p>

  <p class="normal">Delikanlı ister istemez yutkundu. Zeynep o aralık yemek sofrasını kurmuştu. Su çekmek için kuyuya gitti. Biraz sonra da ağlaya ağlaya içeri girdi:</p>

  <p class="normal">— “Parmağımda rehin olarak beş yüz altın değerinde bir yakut yüzük vardı. Su çekerken kuyuya düştü. Çok rica ederim, beni iple indirin de yüzüğü çıkarayım…”</p>

  <p class="normal">— “Aman sevgilim, ayıp değil mi? Ben buradayken sizin kuyuya inmenize nasıl razı olabilirim? Ben iner, çıkarırım.”</p>

  <p class="normal">Delikanlı bu sözleri söyledikten sonra soyundu, beline ip bağlayıp kuyuya indi. Tam suya dalacağı sırada Zeynep yukarıdan ipi kestiği gibi, yallah!... Tabii kaçarken delikanlının elbiselerini de sırtlamayı ihmal etmemişti.</p>

  <p class="normal">Akşam oldu. Ev sahibi, Hasan Bey isminde bir adamdı. Her gün sabahleyin erkenden işine gider, akşam dönüp gelirdi. O gün gelip de sokak kapısını açık görünce, eve hırsız girdi zannederek tavan arasından bodrum katına kadar her tarafı arayıp taradıysa da ne hırsıza, ne de çalınmış eşyaya tesadüf etmeyince, yüreğine su serpildi.</p>

  <p class="normal">Aradan bir-iki saat geçti. Uşak kuyudan su çekecek oldu. Bir de ne görsün? Kuyunun içinde çırılçıplak bir adam!...</p>

  <p class="normal">Derhal efendisine koştu:</p>

  <p class="normal">— “Efendim, bizim kuyuda cin var!...”</p>

  <p class="normal">— “Ne cini?”</p>

  <p class="normal">— “Basbayağı cin efendim!... Hem de çırılçıplak…”</p>

  <p class="normal">— “Öyleyse git, dört tane hoca getir, okusunlar…”</p>

  <p class="normal">Uşak koşa koşa gitti; dört hoca bulup getirdi. Hocalar kuyunun ağzına çepçevre oturdular; okuyup üflemeye başladılar. Bu sırada Cıva Ali, uşağın korkudan sarkık bırakıp kaçtığı kovanın ipine tırmanıp usul usul yukarı çıkmıştı. Birdenbire hocaların ortasında görünüverince, berikiler bastı feryadı:</p>

  <p class="normal">— “İfrit var!... İfrit var!...”</p>

  <p class="normal">Cıva Ali gülümseyerek cevap verdi:</p>

  <p class="normal">— “Be mübarek adamlar… Görmüyor musunuz ki, ben ifrit mifrit değilim; tıpkı sizin gibi bir insanım. Sabahleyin gusletmek için Dicle nehrine gitmiştim. Şiddetli bir su akıntısı beni çekip yerin altına soktu ve bu kuyuya sürükledi. Mesele bundan ibaret…”</p>

  <p class="normal">Hocalar Cıva Ali’nin kıvırdığı bu yalanı çabuk yutmuşlardı. Fakat ev sahibi öyle her martavala kanacak takımdan değildi. Delikanlıyı sıkıştırdı. O da işin doğrusunu baştan nihayete anlattı.</p>

  <p class="normal">— “Yaa… öyle mi? Haydi bakalım, çek arabayı!...”</p>

  <p class="normal">— “Aman efendim, hiç olmazsa bir kat elbise lütfetseniz. Bu hâlde eve nasıl gidebilirim?”</p>

  <p class="normal">— “O kendi bileceğin iş… Nasıl istersen öyle git!...”</p>

  <p class="normal">Cıva Ali ister istemez çıplak olarak sokağa çıktı, koşa koşa doğruca Sıska Ahmet’in evini boyladı.</p>

  <p class="normal">— “Oğlan, bu ne hâl?”</p>

  <p class="normal">— “Mesele böyle böyle!...”</p>

  <p class="normal">— “Ben sana demedim mi? Bağdat kadınlarının fendi, erkekleri işte bu hâle sokar!... Bundan sonra olsun, aklını başına al da, ayağını denk at emi!...”</p>

  <p class="normal">Cıva Ali bu sözlere cevap vermiyor; öfkesinden âdeta kuduruyordu.</p>

  <p class="normal">Bu sırada Uğursuz Hasan da söze karıştı:</p>

  <p class="normal">— “Sen o kadını tanıyor musun?”</p>

  <p class="normal">— “Hayır.”</p>

  <p class="normal">— “Ona Fentli Delile’nin kızı Zeynep derler. Anası Halifenin Güvercinbaşısıdır. Zeynep senden başka hem ustanı, hem de adamlarını soymuştur. Ne fentlidir o bilsen!...”</p>

  <p class="normal">Cıva Ali bir müddet derin derin düşündü. Sonra Uğursuz Hasan’a hitaben:</p>

  <p class="normal">— “Ben bu kıza âşıkım” dedi, “onunla behemehal evleneceğim. Acaba nasıl etsek?”</p>

  <p class="normal">— “Nasıl mı etsek!... Dur hele, ben sana yolunu göstereyim. Sen evvela bir soyun bakalım…”</p>

  <p class="normal">Delikanlı derhal soyundu. Hasan bir küp siyah boya getirdi. Cıva Ali’yi tepeden tırnağa kadar bir güzel boyadı. Delikanlı hâlis muhlis siyah arap olmuştu.</p>

  <p class="normal">— “İşte şimdi Fentli Delile’nin ahçısına benzedin. Doğru o ahçının yanına git. Ben senin hemşerinim, misafir geldim, de; oturup konuşurken odasında ağzını yokla, o gün ne yemek pişireceğini öğren. Bir aralık ahçının bardağına uyutucu ilaçtan dökersin. Uyudu mu, uyudu. Elbisesini giy ve git onun işini gör. Tabii pişirdiğin yemeklere de uyutucu ilaç katarsın. Fentli Delile, Zeynep, hizmetkâr araplar ve köpekler de bu suretle ölü gibi serilip kalırlar. Artık hiç vakit geçirmeden elbiselerimizi alır gelirsin. Şayet dediğin gibi Zeynep’le behemehal evlenmek niyetinde isen, Halifenin mektup güvercinlerini de beraber alıp gelmelisin. Anlaşıldı mı?”</p>

  <p class="normal">Delikanlı Uğursuz Hasan’ın dediklerini noktası noktasına tatbik etti. Pişirdiği yemeklere kocaman filleri bile uyutacak bir ilaç koymuştu. Köpeklerin yiyeceğine de zehir kattı.</p>

  <p class="normal">Köpekler ölmüş, Fentli Delile, kızı ve hizmetkârlar uyuyakalmışlardı.</p>

  <p class="normal">Cıva Ali elbiseleri ve mektup güvercinlerini aldı; han kapısını açık bırakıp ustasının evine yollandı.</p>

  <p class="resimalti">*</p>

  <p class="resimalti">* *</p>

  <p class="normal">Gelelim Fentli Delile’ye:</p>

  <p class="normal">Fecir vakti ayılıp da etrâfındaki manzarayı görünce, ne yapacağını şaşırdı. Elbiseleri kaptırdığına mı yansın, köpeklerin öldüğüne mi? Ya çalınan terbiyeli güvercinler? Çıldırmak işten değildi…</p>

  <p class="normal">Derhal yaşmaklanıp Sıska Ahmet’in evine koştu.</p>

  <p class="normal">— “Tak, tak, tak, tak!...”</p>

  <p class="normal">Kapı açıldı. Kocakarı nefes nefese yukarı çıktı:</p>

  <p class="normal">— “Bu oyunu bana kim oynadı?”</p>

  <p class="normal">Sıska Ahmet, müstehzi bir kahkaha bastırarak cevap verdi:</p>

  <p class="normal">— “Benim çırağım…”</p>

  <p class="normal">— “Aman, Allah için söyle, bana Halifenin güvercinlerini versin…”</p>

  <p class="normal">Uğursuz Hasan, Halifenin güvercinleri lafını duyar duymaz sahte bir hayretle bağırdı:</p>

  <p class="normal">— “Neeee? Halifenin güvercinlerini mi? Demek onlar Halifenin güvercinleriydi ha!... Vay anası!... Olur iş değil… Yahu biz onları pişirip kebap ettik be… Ahçıbaşıya söyleyin de pişirdiği güvercin kebabını getirsin. Anlaşılan kadıncağız görmeden inanmayacak!...”</p>

  <p class="normal">Biraz sonra, ahçıbaşının pişirdiği güvercin kebabı, sahanların içinde ve ortada duruyordu. Lâkin bunlar Halifenin mektup güvercinleri değildi. Çarşıdan bil-iltizam satın alınmış adi güvercinlerdi.</p>

  <p class="normal">Fentli Delile bunların etinden bir lokma tadar tatmaz işin farkına vardı:</p>

  <p class="normal">— “Bunlar Halifenin güvercinleri değildir. Bunların etinde benim yedirdiğim şeylerin tadı yok!...” dedi.</p>

  <p class="normal">Uğursuz Hasan güldü:</p>

  <p class="normal">— “Güvercinler için hiç merak etme valide hanım!” dedi. “Onlar rahatlarına bakıyorlar. Yalnız bir mesele var. Şayet sen güvercinleri geri istiyorsan, Cıva Ali’nin işini gör. Bu delikanlı senin kerimeye abayı yakmış, behemehal onunla evlenmek istiyor.”</p>

  <p class="normal">— “Çok iyi söylüyorsun oğlum; ama ben Zeynep’in işine karışmam. Eğer hakikaten izdivaç arzusunda ise, kızın dayısı olan Usta Sıddık’tan istesin.”</p>

  <p class="normal">Fentli Delile güvercinleri alıp kızının yanına dönünce, evlenme teklifini ona da açtı. Genç kız bu haberi büyük bir sevinçle karşılamıştı. Esasen o da delikanlıya âşıktı.</p>

  <p class="normal">Bunlar neticeye intizarda olsunlar, Cıva Ali de diğer taraftan Usta Sıddık’ın kim olduğunu sorup soruşturuyordu.</p>

  <p class="normal">Tahkikatının sonunda öğrendi ki, hilekârlıkta bu adamın karşısında aşık atacak kimse yoktur. Irak diyarında bundan kurnazı yetişmemiştir. O kadar ki, gökteki yıldızları eliyle toplayıp yutar da kimse farkında olmaz ve sürmeyi gözden kapabilir…</p>

  <p class="normal">Delikanlıya bu mâlumatı veren adam ilave etti:</p>

  <p class="normal">— “Fakat çoktan yankesiciliğe tövbe etti. Balıkçı dükkanı açtı. Kazandığı bin altını bir kese içinde her gün dükkan kapısının önüne asar. Altın kesesine ufak çanlar da asılıdır. Sabahları dükkanını açıp keseyi yerine asarken yüksek sesle böyle bağırır: ‘Ey Irak diyarının kurnazları! Ey İran’ın meşhur hilekârları! Ey Arabistan’ın hırsızları, Mısır’ın yankesicileri! Balıkçı Sıddık altın kesesini dükkanın dışına astı. Gelin, alın!...’ Ve kim keseye elini uzatırsa, kurşun çubuklarla eline vurur.”</p>

  <p class="normal">Cıva Ali, bütün bu tafsilatı öğrendikten sonra, mükemmel bir kadın elbisesi tedarik etti. Ellerine kına, kaşlarına rastık yaktı; gözlerine sürme çekti, yanaklarına düzgün sürdü. Göğsüne de pamuktan iğreti memeler bağladı. Bu suretle gayet güzel bir kadın olmuştu. Süslü bir eşek kiraladı. Balıkçının dükkanından geçerken baktı ki altın kesesi asılıp duruyor. Burnuyla havayı bir-iki defa kokladı:</p>

  <p class="normal">— “Amanın!” dedi. “Burnuma balık kokusu geldi. Gebeyim de… Sahibi kimse, çabuk bir lokma versin.”</p>

  <p class="normal">Eşekçi dükkana daldı:</p>

  <p class="normal">— “Hanımefendi gebe. Balık pek koktu. Sevabınıza bir parça istiyor.”</p>

  <p class="normal">Usta Sıddık, balıkların henüz pişmediği, biraz beklemeleri icap ettiği cevabını verince, Cıva Ali, doğum sancıları başlamış gibi çığlıklar atarak “Ay!... Ay!... Uy!... Uy!...” diye bağırmaya başladı. Etrâftaki ahali hemen başına üşüştü. Ortalık ana-baba gününe dönmüştü.<sup class="calibre3"><a href="../Text/binbirgece_split_483.html#footnote-100-391" id="footnote-100-391-backlink">[391]</a></sup> Cıva Ali, fırsattan bil-istifade elini altın kesesine uzatmıştı. Çanlar derhal ses verdi. Balıkçı dışarı fırladı; fakat kadını bulamadı. Cıva Ali, saniyede sırra kadem basmıştı.</p>

  <p class="normal">Aradan biraz zaman geçti. Bu sefer de seyis kıyâfetinde çıkageldi. Bir elinde para, öteki elinde tabak dükkana girdi; sıcacık taze balık istedi ve usta balığı kızartırken keseye saldırdı. Yine çan sesi… Balıkçı bu sefer süratle dönmüş ve delikanlı köşeyi dönmeden arkasından kurşun çubuğu fırlatmıştı.</p>

  <p class="normal">Tesadüfe bakın ki, Kadı da oradan geçiyormuş. Kurşun çubuk delikanlıya isabet edeceğine Bağdat Kadısının kocaman sarığını düşürüp geçmesin mi?</p>

  <p class="normal">Bu yüzden bütün çarşı esnafı da bir temiz azar işitmişti. Kadı balıkçıya fena hâlde çıkışıyordu:</p>

  <p class="normal">— “Siz ne biçim esnafsınız? Bu ne kepazelik! Kapının önüne altın kesesi asmak da ne oluyor canım! Alimallah hepinizi falakaya sokar, yüzer sopa attırırım. Bir daha görürsem, vay hâlinize!...”</p>

  <p class="normal">Usta Sıddık pişkin bir adamdı. Hay hay, falan diyerek Kadıyı savdıktan sonra yine bildiğinden şaşmadı.</p>

  <p class="normal">Diğer taraftan Cıva Ali de bir-iki defa daha keseyi aşırmaya teşebbüs etmiş, fakat becerememişti. Bir defasında bezirgan kıyâfetine girdi, bir defasında da Rufaî kisvesine bürünüp yılanlarla dolu sepetini dükkana boşalttı. Lâkin bütün bu hilelerine rağmen altın kesesini kapmaya muvaffak olamadı.</p>

  <p class="normal">Uzatmayalım, yedi defa türlü türlü hileye başvurdu. Yedincisinde Usta Sıddık kendi kendine şöyle düşündü:</p>

  <p class="normal">— “Bu adam bana musallat oldu. Keseyi dükkanda bırakmak doğru olmayacak. İhtimal ki, gece duvarı delip keseyi aşırır. İyisi mi, evime götürüp saklayayım.”</p>

  <p class="normal">Cıva Ali, ihtiyar ve a’mâ bir dilenci kıyâfetinde dükkanı mütemadiyen gözetlediği için balıkçının altın kesesini yanına aldığını görmüş ve gizlice evine kadar takip etmişti.</p>

  <p class="normal">Balıkçının arkasından o da evin içine girip saklandı. Meğer o gün mahallede bir düğün varmış. Balıkçı düğüne giderken karısını çağırdı:</p>

  <p class="normal">— “Ey Ümmü Abdullah, sen şu keseyi al, iyice sakla. Herifin biri bana musallat oldu, yedidir kapmaya savaşıyor. Ben düğüne dâvetliyim, gecikmeyeyim.”</p>

  <p class="normal">— “Yok canım gecikmezsin. Daha erken. Gel biraz yatak safâsı yapalım da sonra git.”</p>

  <p class="normal">Ve keseyi kocasının elinden alıp dolaba koydu.</p>

  <p class="normal">Cıva Ali, kapının aralığından bütün bunları görüyor ve karı-kocanın arasındaki muhavereyi işitiyordu.</p>

  <p class="normal">Berikiler dalar dalmaz şeytan gibi içeri girdi. Dolaptaki keseyi kaptığı gibi yallah!...</p>

  <p class="normal">Derken Sıddık uyandı:</p>

  <p class="normal">— “Karı sen keseyi nereye koydun?”</p>

  <p class="normal">— “Dolaba…”</p>

  <p class="normal">— “Bana kalırsa, sandığa koyup kitlesen daha muvafık olur.”</p>

  <p class="normal">— “Öyle olsun. Sandığa koyup kitleyeyim.”</p>

  <p class="normal">Dolabın kapağını açtı…</p>

  <p class="normal">— “Aaaaa! Kese yok!...”</p>

  <p class="normal">Balıkçı çuvaldız yemiş gibi sıçradı.</p>

  <p class="normal">— “Kese yok mu! Eyvahlarım olsun… Bu oyunu yapan muhakkak Mısırlı Cıva Ali’dir. Eyvahlar olsun… Eyvahlar olsun!...”</p>

  <p class="normal">Balıkçı bir müddet sakallarını yoldu. Şimdi de karısı tutturmuştu. Bangır bangır bağırıyor, tepindikçe evin camlarını titretiyordu:</p>

  <p class="normal">— “Ben o parayı Abdullah’ımın düğününe saklayacaktım. Kim dedi sana git de dükkanın önüne as diye. Beğendin mi yaptığını! Sen de bu gece bu keseyi getirmezsen, hem vallahi hem tallahi sana kapıyı açmam, bilmiş ol!”</p>

  <p class="normal">Usta Sıddık beyhude vakit kaybetmekten bir şey çıkmayacağını anlayarak ani bir kararla sokağa fırladı. Kestirme yollardan yıldırım gibi geçerek delikanlıdan evvel Sıska Ahmet’in evine vardı. Duvardan dama çıktı. oradan da evin içine kaydı. Baktı, herkes uykuda. Usulca aşağı indi, sokak kapısının arkasında beklemeye başladı.</p>

  <p class="normal">Bu intizar pek uzun sürmemişti. Zira Cıva Ali biraz sonra “tak tak tak!” kapıyı çaldı.</p>

  <p class="normal">Usta Sıddık, içerden sesini değiştirerek:</p>

  <p class="normal">— “Ali, keseyi getirdin mi?”</p>

  <p class="normal">— “Evet, getirdim. Hayır ola… Kapıyı neden açmıyorsun?”</p>

  <p class="normal">— “Biz Usta ile konuştuk. Keseyi getirmediğin takdirde seni kapıda bırakmaya karar verdik. Keseyi görmedikçe kapıyı açmayız.”</p>

  <p class="normal">Delikanlı neş’eli neş’eli güldü:</p>

  <p class="normal">— “Vay canına… Demek keseyi getirmeseydim, burada sabahlayacaktım… Olur şey değilsiniz doğrusu… Al keseyi göster, kör gözleri görsün. Yalnız çabuk ol, bekletme.”</p>

  <p class="normal">Usta Sıddık kapı aralığından keseyi alır almaz doğru dama çıkmış, duvardan sarkarak düğün evine yollanmıştı.</p>

  <p class="normal">O düğün evinde eğlenedursun, gelelim Cıva Ali’ye:</p>

  <p class="normal">Delikanlı kapıda bekledi, bekledi… Ne gelen var, ne giden!... Hayırdır inşallah!...</p>

  <p class="normal">— “Tak tak!...”</p>

  <p class="normal">— “………..”</p>

  <p class="normal">— “Tak tak tak!...”</p>

  <p class="normal">— “……….”</p>

  <p class="normal">— “Tak tak tak tak!...”</p>

  <p class="normal">Kapıyı yıkacak gibi çalıyordu. Nihayet evdekilerden biri uyandı, kapıyı açtı. Ali sordu:</p>

  <p class="normal">— “Kese kimde?”</p>

  <p class="normal">— “Ne kesesi? Sen çıldırdın mı? Biz kese mese görmedik!...”</p>

  <p class="normal">Delikanlının ayakları suya değmişti. Derhal geldiği yoldan düğün evini boyladı. Baktı Sıddık orada. Doğru balıkçının evine. Duvardan dama, damdan yatak odasına. Sıddık’ın karısı ile oğlu horul horul uyuyorlardı. Sokak kapısının arkasına inip bekledi. Biraz sonra Sıddık düğünden dönüp kapıyı çaldı. Cıva Ali içerden karısını taklit ederek:</p>

  <p class="normal">— “Keseyi getirdin mi?”</p>

  <p class="normal">— “Evet, getirdim.”</p>

  <p class="normal">— “Öyleyse şu aralıktan uzat bakayım. Keseyi bana teslim etmedikçe kapıyı açmamaya yemin ettim.”</p>

  <p class="normal">— “Al!”</p>

  <p class="normal">Cıva Ali, keseyi alır almaz merdivenleri dörder dörder çıkmış, küçük Abdullah’ın burnuna ilaç koklatıp sırtına aldıktan sonra, geldiği yoldan evini boylamıştı. Orada, olup bitenleri ustasına anlattı. Gülüştüler.</p>

  <p class="resimalti">*</p>

  <p class="resimalti">* *</p>

  <p class="normal">Usta Sıddık, keseyi karısına verdiğini zannederek bir müddet beklediyse de nihayet kapıyı şiddetli şiddetli çalmaya mecbur oldu.</p>

  <p class="normal">Karısı uyanıp kapıya geldi:</p>

  <p class="normal">— “Adam, keseyi getirdin mi?”</p>

  <p class="normal">— “Keseyi demin verdik ya, gene ne kesesi?”</p>

  <p class="normal">Kadın içeri girip oğlunun yatağına baksın ki, ne görsün, ciğerparesi yok!</p>

  <p class="normal">Aklı başından gitti. Kocasının yakasına yapışarak başladı feryada:</p>

  <p class="normal">— “Ben oğlumu senden isterim!... Ya oğlumu getirirsin, yahut…”</p>

  <p class="normal">Usta Sıddık cümlenin sonunu dinlemeden karının elinden kurtuldu. Doğru Sıska Ahmet’in evine…</p>

  <p class="normal">Sıska Ahmet’le maiyeti balıkçıyı kahkahalarla karşıladılar.</p>

  <p class="normal">— “Bu ne hâl yahu!... Sana ne oldu böyle?...”</p>

  <p class="normal">— “Ne olduğunu bırakın… Keseden de vazgeçtim… Aman evdeki şu acuzenin çocuğunu verin!...”</p>

  <p class="normal">Tekrar ortalık kahkahalarla çınladı.</p>

  <p class="normal">— “Hiç merak etme, altınlarını da, oğlunu da veririz. Lâkin sen de Fentli Delile’nin kızı Zeynep’i Cıva Ali’ye verir misin?”</p>

  <p class="normal">Usta Sıddık’ın heyecanı yatışmıştı:</p>

  <p class="normal">— “Vermesine veririm” dedi, “fakat Zeynep’in bir ahdi var: Her kim Sihirbaz Yahudi’nin kızı Kamer’in elbisesini getirirse onunla evlenecek… Elbiseyi getirsin, kızı alsın…”</p>

  <p class="normal">Usta Sıddık altın kesesi ile çocuğunu alıp gittikten sonra, Cıva Ali, bir müddet düşünceye daldı.</p>

  <p class="normal">— “Ali, ne düşünüyorsun?”</p>

  <p class="normal">— “Ben de o mel’un Yahudi kızının elbisesini almazsam, yuh olsun ervahıma…”</p>

  <p class="normal">— “Delikanlı büyük söyleme!... Sen bu sihirbaz Yahudi’nin hakkından gelemezsin. Bu Yahudi ilm-i simyada yektadır. Şehrin haricinde büyük bir sarayda oturur. Şehre gelince de sarayı gözden kaybolur. Şimdiye kadar her kim onun penceresinden sarkan elbiseye dokunduysa, sihirli eşek veya maymun olmuştur. Söz dinle, gel şu sevdadan vazgeç!...”</p>

  <p class="normal">Cıva Ali nasihat dinleyecek hâlde değildi. Doğruca Yahudi’nin dükkanına gitti, karşısına geçip oturdu.</p>

  <p class="normal">Yahudi dükkanda gündüzleri kuyumculuk işler, akşam oldu mu cevahirleri torbasına doldurup bir katıra binerek evine dönerdi.</p>

  <p class="normal">O gün Cıva Ali, Yahudi’nin peşine düştü. Şehirden çıktılar. Yahudi koynundan bir sihirli toz çıkarıp havaya serpti. Derhal meydana muhteşem bir saray çıktı. Sarayın kapıları açıktı. Yahudi’nin katırı merdivenlerden çıkmaya başladı. Cin taifesinden olan katır yukarıya çıkıp da üstünden heybesi alınır alınmaz ortadan kaybolmuştu. Sihirbaz Yahudi mahut elbiseyi getirip pencereye astı:</p>

  <p class="normal">— “Hile ile bunu alabilecek babayiğit varsa, gelsin!...” diye bağırdı.</p>

  <p class="normal">Sonra efsunlu bir dua okudu. Havadan mükellef bir sofra indi. Sihirbaz altın şarap kaselerini birbiri ardı sıra yuvarlarken Cıva Ali de fırsat bu fırsat diyerek elbiseyi aşırmaya kalkıştı. Fakat ansızın sağ eli ve sağ ayağı kuruyakaldı.</p>

  <p class="normal">Bundan sonra sihirbaz bir tas su getirip efsun okudu; delikanlının üstüne serperek onu uzun kulaklı bir eşek suretine soktu.</p>

  <p class="normal">Ertesi gün heybesini onun üstüne yükleyip kendi de bindi, dükkanına gitti.</p>

  <p class="normal">O günlerde büyük bir tacir iflas etmiş, karısının bileziğini satılığa çıkarmıştı. Maksadı o parayla bir eşek satın almak ve sakalık yapmaktı. Yahudi bunu öğrenince eşeği tacire sattı.</p>

  <p class="normal">Tacir eşeği ahıra bağladıktan sonra tulum vesaire satın almak için çarşıya giderken karısına şu tembihi verdi:</p>

  <p class="normal">— “Ben gelene kadar sen de eşeğin yemini verirsin, olmaz mı?”</p>

  <p class="normal">— “Baş üstüne kocacığım!...”</p>

  <p class="normal">Kadın eşeğin yemini götürür. Fakat, hayırdır inşallah!... Bu eşek amma da garip mahluktu ha!... Uslu uslu yemini yiyecek yerde kadının üstüne saldırıp cima etmeye kalkışmasın mı?</p>

  <p class="normal">Kadın bağırıp haykırmaya başladı. Komşular yetiştiler, kadıncağızı azgın eşeğin elinden zor kurtardılar.</p>

  <p class="normal">Derken kocası geldi.</p>

  <p class="normal">— “Aman kocacığım, başıma neler geldi bilsen!... Meğer aldığın eşek cin taifesindenmiş. Benim ırzıma tecavüz etti… Hemen bunu geri götür…”</p>

  <p class="normal">Tacir eşeği sihirbaza iade etti.</p>

  <p class="normal">Yahudi bu sefer de delikanlıyı bir ayı suretine soktu. Daha sonra da köpek yaptı. Zavallı delikanlı, köpek suretinde Sihirbaz Yahudi’nin peşi sıra gidip geliyordu.</p>

  <p class="normal">Bir gün, dükkana giderken, sokak köpekleri Ali’ye saldırdılar. O sırada bir kasap hücuma uğrayan köpeğe acıdı ve koşup kurtardı; evine götürdü.</p>

  <p class="normal">Kasabın kızı köpeği görünce, babasına dönerek:</p>

  <p class="normal">— “Baba” dedi, “sen neden yabancı erkekleri evimize getiriyorsun?”</p>

  <p class="normal">Babası bu sözlerden hiçbir şey anlamamıştı:</p>

  <p class="normal">— “Ne erkeği kızım!... Erkek nerede?”</p>

  <p class="normal">Kız güldü ve köpeği göstererek:</p>

  <p class="normal">— “İşte” dedi, “bu getirdiğin köpek Mısırlı Ali’den başkası değildir. Sihirbaz Yahudi efsunla onu köpek suretine soktu.”</p>

  <p class="normal">Böyle söyleyerek köpeğe döndü:</p>

  <p class="normal">— “Sen Mısırlı Cıva Ali değil misin?”</p>

  <p class="normal">Ali, başıyla “evet” diye işaret etti.</p>

  <p class="normal">Kasap merak ederek sordu:</p>

  <p class="normal">— “Sihirbaz acaba bu delikanlıyı neden bu hâle sokmuş?”</p>

  <p class="normal">— “Kızı Kamer’in elbisesini almaya kalkıştı da ondan. Mamafih ben onu kurtarıp tekrar insan yapabilirim…”</p>

  <p class="normal">Kasabın kızı bu sözleri henüz söylemişti ki, gök gürültüsünü andırır birtakım korkunç sedalar işitildi ve ansızın yanlarına bir câriye geldi. Kıza hitaben:</p>

  <p class="normal">— “Biliyorsun ki, seninle ahdettik. Bana danışmadan hiçbir iş yapmayacaksın ve sen kiminle evlenirsen, ben de onunla evleneceğim. Neden bana danışmadan bu köpeği sihirden kurtarmaya kalkışıyorsun?” dedi.</p>

  <p class="normal">Kasap bunun üzerine kızına sordu:</p>

  <p class="normal">— “Sen sihirbazlık ilmini kimden öğrendin?”</p>

  <p class="normal">— “Bu câriyeden öğrendim. O kimden öğrenmiş, bilmiyorum…”</p>

  <p class="normal">Cariye:</p>

  <p class="normal">— “Ben de Sihirbaz Yahudi’den öğrendim.” dedi. “Vaktiyle ben onun câriyesi idim… Gizli gizli yaptığı sihirleri görüp öğrendim. Bir gün Yahudi beni yatağa çağırdı, gitmedim. Bana fena hâlde kızdı ve size sattı. Ben de sihir ilmini kızınıza öğrettim. Kendisiyle sözleştim ki, bana danışmadan bir şey yapmayacak ve her kiminle evlenirse, ben de o adama varacağım…”</p>

  <p class="normal">Cariye sözünü bitirdikten sonra bir kadeh su alıp efsunladı ve köpeğin üstüne serpti. Bir anda köpek ortadan kaybolmuş, yerinde Cıva Ali kalmıştı.</p>

  <p class="normal">Kasap, delikanlıya başından geçenleri sordu. O da birer birer hepsini anlattı. Bunun üzerine kasap dedi ki:</p>

  <p class="normal">— “Kızım ve câriyem sana yetmez mi? İkisini birden seninle evlendirelim.”</p>

  <p class="normal">Cıva Ali cevap verdi:</p>

  <p class="normal">— “Hayır, ben behemehal Zeynep’le evleneceğim…”</p>

  <p class="normal">Bu esnada sokak kapısı çalınmaya başladı. Gidip açtılar. Bu gelen Sihirbaz Yahudi’nin kızıydı.</p>

  <p class="normal">Kız derhal Cıva Ali’ye doğru yürüdü:</p>

  <p class="normal">— “Ben Müslüman oldum. İşte aradığın elbise ile babamın kellesi!...” dedi.</p>

  <p class="normal">Hazır bulunanların hepsi hayret içinde kalmışlardı.</p>

  <p class="normal">— “Sebep?...”</p>

  <p class="normal">— “Babam seni köpek suretine soktuğu gece bir rüyâ gördüm. Bir adam bana İslâm olmamı emretti. Babama da teklif ettim, kabul etmeyince, kellesini kestim…”</p>

  <p class="normal">Söz sırası Cıva Ali’ye gelmişti:</p>

  <p class="normal">— “Ben hepinizi zevceliğe kabul ediyorum!” dedi. “Lâkin nikahımız Halife Harun Reşid’in huzurunda olacak. Yarın divan-ı hümayuna varın, beni bekleyin…”</p>

  <p class="normal">Sihirbaz Yahudi’nin kellesi ile elbiseyi alıp ustasının evine yollandı.</p>

  <p class="normal">Ertesi sabah Sıska Ahmet’i de yanına alarak Halifenin huzuruna çıktılar.</p>

  <p class="normal">Cıva Ali, Halifenin huzurunda yeri öptükten sonra Sihirbaz Yahudi’nin kellesini takdim etti.</p>

  <p class="normal">Halife Sıska Ahmet’e sordu:</p>

  <p class="normal">— “Bu delikanlı kimin nesi?”</p>

  <p class="normal">— “Efendimiz bu delikanlının ismi Mısırlı Cıva Ali’dir. Kulunuzun büyü çıraklarındandır. Din düşmanı olan Sihirbaz Yahudi’yi öldürüp kellesini huzur-ı hümayununuza takdim etti. Ferman efendimizin…”</p>

  <p class="normal">Halife, Yahudi’nin kesik başına dikkatle baktıktan sonra dedi ki:</p>

  <p class="normal">— “Ben bu sihirbazın katledildiğine bir türlü inanamıyorum. Hemen gidip sarayını arasınlar!...”</p>

  <p class="normal">Biraz sonra Sihirbaz Yahudi’nin laşesi Halifenin huzuruna getirilmişti. Halife irade etti:</p>

  <p class="normal">— “Melunun gövdesi ihrak olunsun!...”<sup class="calibre3"><a href="../Text/binbirgece_split_484.html#footnote-100-392" id="footnote-100-392-backlink">[392]</a></sup></p>

  <p class="normal">Bundan sonra, Yahudi’nin ve kasabın kızlarıyle câriyenin hikâyelerini dinledi. Üçü de Cıva Ali’nin ile izdivaçlarına ferman buyurulmasını istirham ettiler.</p>

  <p class="normal">Halife gülümsedi:</p>

  <p class="normal">— “Arzu-yı şahânem de bu merkezdedir.” dedi. Sihirbaz’ın sarayını da ayrıca zevcenize ihsan ediyorum!...”</p>

  <p class="normal">Ve delikanlıya hitap ederek sordu:</p>

  <p class="normal">— “Senin de bir dileğin varsa söyle!”</p>

  <p class="normal">— “Efendimiz Fenli Delile’ye emir buyurunuz, kızı Zeynep’i bana nikahlasın!...”</p>

  <p class="normal">Halife buna da ferman buyurdu ve Cıva Ali’ye sarayda büyük bir rütbeyle mesnet, bol maaş tahsis etti.</p>

  <p class="normal">Bir müddet sonra delikanlı, Mısır’daki adamlarını Bağdat’a aldırttı. Hepsi sarayda birer memuriyet aldılar. Cıva Ali de birbirinden güzel dört karısının ortasında, ömrünün sonuna kadar bahtiyar yaşadı.</p>
</body>
</html>
