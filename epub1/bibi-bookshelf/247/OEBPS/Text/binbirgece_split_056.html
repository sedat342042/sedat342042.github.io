<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_55">SENDİBAD’IN İLK SEYAHATİ</h1>

  <p class="normal">Babam öldükten sonra bana büyük bir servet bıraktı. Bu servetin büyük bir kısmını daha henüz pek gençken boş şeylere sarf ettim. Düşündüm ki, servet bitmek tükenmek bilmez bir şey değildir. Bundan maada gördüm ki, boş yere paramı çar-çur etmekle aynı zamanda o gençlik günlerimin çoğunu da boş yere geçirmişim.</p>

  <p class="normal">Hâlbuki insanın yaşadığı her günün paradan daha kat kat yüksek bir değeri vardır.</p>

  <p class="normal">Artık ne kalan paramı, ne günlerimi israf etmemeye karar verdim. Ne eşyam varsa bir araya topladım ve toptan münasip bir fiyata sattım. Evimi barkımı ve tarlalarımı da sattım. Gittim bazı tacirler buldum. Bu adamlar başka memleketlerden deniz yoluyla eşya getirip satarlar ve o para ile bulundukları yerden eşya alıp satılmak üzere deniz aşırı bir memlekete götürürlerdi. Bunlar bana nasihatlerde bulundular.</p>

  <p class="normal">Eşya ile evimi barkımı satmaktan hasıl olan parayı ticaretle çoğaltmak için, bazı tacirlerle beraber bir gemi hazırlattık.</p>

  <p class="normal">Basra’dan tacirlerle birlikte gemiye bindik. Yelkenleri açtık. Gemimiz denizin yüzünde cenup cihetine<sup class="calibre3"><a href="../Text/binbirgece_split_452.html#footnote-100-360" id="footnote-100-360-backlink">[360]</a></sup> doğru kayıp gidiyordu.</p>

  <p class="normal">Gemi böylece cenuba doğru gittikçe bir taraftan ufukta bir ada gözden kayboluyor, önümüzdeyse yeni yeni adalar gözükmeye başlıyordu. Biz her rast geldiğimiz adaya çıkıyorduk ve gemi ile taşıdığımız eşyaların bir kısmını o adalar ahalisine satıyor ve bir kısmını da onların verdiği eşya ile mübadele<sup class="calibre3"><a href="../Text/binbirgece_split_453.html#footnote-100-361" id="footnote-100-361-backlink">[361]</a></sup> ediyorduk.</p>

  <p class="normal">Böylece bir adadan öbürüne geçerken bir gün birdenbire rüzgâr kesildi, yelkenler sarktı. Gemi de denizin ortasında durdu. Geminin durakaldığı yere yakın küçük bir ada vardı. Bu adacık yamyassıydı ve denizden pek az yüksekti. Geminin kaptanı:</p>

  <p class="normal">— “Kim isterse, adanın üstüne çıkıp gezsin.” dedi.</p>

  <p class="normal">Hemen ben bu yamyassı adayı yakından görmek için adaya çıktım. Adada denizin yorgunluğunu gidermek için yiyip içiyor ve gülüşüyorduk.</p>

  <p class="normal">Lâkin birdenbire ada altımızda sarsılmaya başladı. Ada o kadar çok sarsılıyordu ki, ta ötede gemide bulunup bizi seyredenler bile adanın sağa-sola, yukarı-aşağı gittiğini görerek bize kayıklarımıza binerek gemiye dönmemizi bağırdılar.</p>

  <p class="normal">O meğer yemyeşil, yamyassı bir balina balığının sırtıymış. İçimizde en atik<sup class="calibre3"><a href="../Text/binbirgece_split_454.html#footnote-100-362" id="footnote-100-362-backlink">[362]</a></sup> olanlar, acele kayıklara, yetişemeyenler hemen denize atlayarak gemiye doğru yüzdüler.</p>

  <p class="normal">Son olarak balinanın sırtında kalan bendim. Balina birdenbire denizin dibine doğru dalmaya başladı. Tam su dizkapaklarıma yükselirken, adada ateş yakıp yemek pişirmek için getirmiş bulunduğumuz koca bir kütüğü sımsıkı kollarımla kavradım. Lâkin tam o sırada rüzgâr da esmeye başladı. Kaptan rüzgâr eserken bari yol alalım diyerek yelkenleri açmış, kayıkta olanlarla denizde yüzenleri almış ve yola düzelmişti.</p>

  <p class="normal">Ben balina ile biraz daha daldıktan sonra kütükle beraber suyun yüzüne çıktığım zaman, geminin artık uzaklarda bulunduğunu gördüm. Ben koca deryada yapayalnız kalmıştım.</p>

  <p class="normal">O gün ve ertesi günün gecesi denizde kaldım. Ve hiç durmadan yüzdüm. Ertesi günü şafak atarken artık bende, değil yüzecek, kımıldayacak kuvvet kalmamıştı. Ne olursa olsun diyerek kendimi denizin dibine gitmek üzere bırakıvereceğim bir sırada dalgalar beni bir adanın üzerine atıverdi. Bu adanın kıyısı yüksek sarp ve kayalık idi.</p>

  <p class="normal">Bu uçurum gibi kıyının üzerine çıkınca, yorgunluktan yarı ölü, yarı diri yerlere serilip güneşin büsbütün doğmasını bekledim. Biraz sonra güneş doğdu. Ben de hem yorgunluktan, hem de açlıktan dolayı yürüyecek hâl kalmamıştı. Sürüklene sürüklene yiyecek bir şey, içecek bir su aramaya çıktım. Epeyce öteye beriye sürüklendikten sonra yiyecek bazı otlar bulduğum gibi içinde temiz bir su akan temiz bir ırmak buldum. O sudan kana kana içince, aklım başıma ve dizlerime, kollarıma da kuvvet geldi.</p>

  <p class="normal">Artık kalkıp adanın içlerine doğru yürüyordum. Nihayet bir yaylaya geldim. Bu yaylanın benim bulunduğum yere göre uzak bir noktasında bir hayvan otluyordu. Ben ata doğru ilerledim. Ben böyle yürürken yerin altından gelen bir insan sesi duydum.</p>

  <p class="normal">O ses gitgide yaklaştı ve birdenbire karşıma bir adam çıktı. Bana kim olduğumu sordu.</p>

  <p class="normal">Ben ona başıma gelenleri birer birer anlattım. Ben anlattıkça herif şaşırıyordu. Nihayet adam elimden tutup beni bir mağaraya götürdü. Mağaranın içinde de başka adamlar vardı. Ben bu adamları görmekle ne kadar hayret ettimse, onlar da beni görmekle o kadar hayret ediyorlardı.</p>

  <p class="normal">Onlara böyle ıssız ve vahşi yerde nasıl yaşadıklarını sordum.</p>

  <p class="normal">Sultan Mihrace’nin seyisleri olduklarını ve her sene Sultanın beygirlerini otlatmak için bu adaya getirdiklerini söylediler. Ve ertesi günü de artık avdet edeceklerini haber verdiler. Ben de kendileriyle beraber gideceğimi onlara söyledim.</p>

  <p class="normal">Eğer ben adaya bir gün daha geç çıksaymışım, muhakkak açlıktan ölecekmişim. Çünkü seyislerin söylediklerine göre bu ada pek büyükmüş ve adanın ancak pek uzak tarafında insanlar varmış. Oraya kılavuzsuz gitmek mümkün değilmiş.</p>

  <p class="normal">Ertesi gün seyislerle beraber Sultan Mihrace’nin payitahtına doğru yola çıktık. Oraya varınca seyisler beni Sultana tanıttılar.</p>

  <p class="normal">Sultan, nasıl olup da buralara geldiğimi sordu. Ben de başımdan geçenleri anlattım.</p>

  <p class="normal">Kral, çektiğim sıkıntıların hikâyesinden müteessir oldu. Ve her ne arzu edersem, arzularımı yerine getirmelerini vezirlerine, zabitlerine emretti.</p>

  <p class="normal">Tüccar olduğumdan dolayı o memleketin tüccarlarını buluyordum ve onlarla görüşüyordum. Bir de şehre gelen yabancıları araştırıyordum. Çünkü o yabancılar arasında benim gibi bir Bağdatlının da bulunacağını ümit ediyordum. Bir de Bağdat’a geri dönmek için bir çare arıyordum.</p>

  <p class="normal">Sultan Mihrace’nin payitahtı tam deniz kenarında idi. Şehir büyük bir limandı. Her gün oraya yüzlerce gemiler gelip gidiyordu. Bu gelip giden gemilerden dünyanın her köşesi, her bucağı hakkında mâlumat alınabilirdi.</p>

  <p class="normal">Bir gün, limanda geziyor ve gemilerden çıkarılan eşyaları seyrediyordum. Ben böyle seyrederken bir gemi geldi. Demir atar atmaz birçok balyalar çıkmaya başladı.</p>

  <p class="normal">Balyalara dikkat edince, bunların bazılarını benim Basra’dan gemiye yükletmiş olduğumu anladım. Hemen gemiye koştum ve geminin kaptanını tanıdım. Lâkin kaptan beni tanımadı.</p>

  <p class="normal">Kaptanın beni boğulmuş zannettiğine emindim. Onun için kendisine başımdan geçenleri anlattım ve balyaların bana ait olduğunu söyledim.</p>

  <p class="normal">Kaptan:</p>

  <p class="normal">— “Allah’a şükür olsun ki kurtulmuşsun. Emin ol, boğulmadığına çok memnun oldum. İşte malların, balyaların; bunlar hep senindir. Bunlarla sen istediğini yap.” diyerek sevinçten bağırdı.</p>

  <p class="normal">Ben, kaptana teşekkür ettim.</p>

  <p class="normal">Balyaların içinde en pahalı, en kıymettar ne varsa, çıkarıp ayırdım ve onları Sultan Mihrace’ye takdim ettim.</p>

  <p class="normal">Sultan Mihrace’ye denizlerden nasıl çırçıplak kurtulduğumu uzun uzadıya tarif ettim. Sultan şu talihin yarattığı güzel tesadüfe hem hayran oldu, hem de memnun oldu. Kendisine hediye ettiğim şeylerin kendi öz malım olduğunu gördükten sonra, onları kabul etti ve hediyeme mukabil o da bana pek kıymetli hediyeler verdi. Ben geri kalan mallarımı bizim Bağdat’ta mevcut olmayan mallarla mübadele ettim.</p>

  <p class="normal">Yine eski gemimize binerek ve birçok güzel adalar yanından geçerek Basra’ya vardık. Orada malları yüz bin akçaya satarak Bağdat’a geldim ailem ve akrabam ile sevine sevine karşılaştık. Elimdeki para ile birçok köleler, birçok arazi satın aldıktan sonra, kendime de saray gibi bir ev inşa ettirdim. Artık işi gücü bırakarak güzel bir hayat geçirmeye ve böylelikle son sıralarda çekmiş olduğum sıkıntıları unutmaya karar verdim.</p>
</body>
</html>
