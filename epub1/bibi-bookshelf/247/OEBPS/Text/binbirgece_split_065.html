<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_64">UMMANLI EBUL-HASAN’IN HİKÂYESİ</h1>

  <p class="normal">Şevketli Padişahım! Bundan evvelki hikâyelerimden bazılarında Halife Harun Reşid’in tebdil kıyâfetle şehri dolaştığını söylemiştim.</p>

  <p class="normal">Yine bir gün, Harun Reşid’in canı sıkıldı. Veziri Cafer’le kölesi Mesrur’u yanına alıp saraydan tebdil çıktılar. Dicle kenarına varınca Halife kayığa binmek istedi. Maiyetiyle beraber kayığa girdiler. Bir müddet nehrin suları üstünde süzülüp gittikten sonra, ansızın durakladılar; mephut ve hayran kalmışlardı. Sahildeki konaklardan birinde gayet güzel sesli bir kız şarkı söylüyordu.</p>

  <p class="normal">İşittiği şarkının letafetiyle<sup class="calibre3"><a href="../Text/binbirgece_split_485.html#footnote-100-393" id="footnote-100-393-backlink">[393]</a></sup> mest olan Harun Reşid vezirine dönerek:</p>

  <p class="normal">— “Cafer!” dedi, “İşitiyor musun? Ömrümde bu kadar tatlı bir ses dinlemedim.”</p>

  <p class="normal">— “Cafer kulunuz da keza...”</p>

  <p class="normal">— “Şu konağa girip de câriyeden birkaç şarkı daha dinlesek!”</p>

  <p class="normal">— “Ferman efendimizin!...”</p>

  <p class="normal">Vezir derhal kayıktan çıktı; konağın kapısını çaldı. İçerden yakışıklı ve kibar bir delikanlı çıktı ve arzularını öğrenince fevkâlâde ikram ve iltifatla hepsini konağa aldı. Pek mükellef döşenmiş bir odada önlerine sofralar kuruldu. Yiyip içtikten sonra da onlara dedi ki:</p>

  <p class="normal">— “Aziz misafirlerim! Her ne kadar isminizi ve kim olduğunuzu bilmiyorsam da sohbetinizden çok hoşlandım. Asilzâde olduğunuz her hâlinizden belli. Size ne derece izaz ve ikram etsem yine azdır. Canınız ne isterse emir buyurun, getireyim.”</p>

  <p class="normal">Ev sahibinin bu teklifine Vezir Cafer cevap verdi:</p>

  <p class="normal">— “Dışardan gayet güzel sesli bir kızın şarkı söylediğini işittik de zat-ı âlilerini onun için rahatsız ettik. Lütuf buyurun da emrederseniz o hanım gelsin; burada bize bir-iki şarkı okusun...”</p>

  <p class="normal">Ev sahibi bu sözler üzerine derhal bir siyah câriyeye seslendi:</p>

  <p class="normal">— “Git hanımını çağır!” dedi.</p>

  <p class="normal">Biraz sonra gökteki ay kadar güzel ve genç bir kız, elinde cevahir kakmalı giranbaha<sup class="calibre3"><a href="../Text/binbirgece_split_486.html#footnote-100-394" id="footnote-100-394-backlink">[394]</a></sup> bir udla odaya girmişti.</p>

  <p class="normal">Bir sedire oturdu. Hem ud çaldı, hem şarkı söyledi. Bu nağmeler o kadar yanık, o kadar hüzün verici idi ki, hazır bulunanların hepsi, Halife de dahil olmak üzere hüngür hüngür ağlamaya başladılar.</p>

  <p class="normal">Harun Reşid, okuduğu şarkılardan kızın aşk acısı<sup class="calibre3"><a href="../Text/binbirgece_split_487.html#footnote-100-395" id="footnote-100-395-backlink">[395]</a></sup> çektiğini anlamıştı. Ev sahibine sordu:</p>

  <p class="normal">— “Öyle sanıyorum ki, bu güzel sesli kız birine âşıktır?”</p>

  <p class="normal">Delikanlı doğruyu söylemedi:</p>

  <p class="normal">— “Hayır efendim, annesi babası pek yakında irtihal ettiler<sup class="calibre3"><a href="../Text/binbirgece_split_488.html#footnote-100-396" id="footnote-100-396-backlink">[396]</a></sup> de onun için bu kadar hazin şarkılar söylüyor.”</p>

  <p class="normal">Harun Reşid buna pek inanmadı. Ev sahibinin yüzüne dikkatlice baktı. Garip şey! Bu delikanlının yüzü çok yakışıklı ve güzel olmakla beraber limon gibi sapsarı idi. Bunun üzerine Halifenin büsbütün merakı uyandı:</p>

  <p class="normal">— “Ey delikanlı” dedi, “bizim birer birer kim olduğumuzu bilmek ister misin?”</p>

  <p class="normal">— “Elbette efendim, canıma minnet!...”</p>

  <p class="normal">Halifenin işareti üzerine Vezir Cafer, kim olduklarını birer birer söyledi.</p>

  <p class="normal">Delikanlı “Emirülmü’minîn” ismini işitir işitmez, ok gibi yerinden fırladı, Halifenin ayaklarına kapanıp pabuçların ucunu öptü.</p>

  <p class="normal">— “Delikanlı! Senden bir sualim var. Hiç çekinmeyip dosdoğru cevap vermeni istiyorum. Yüzündeki sarılığın menşei nedir? Doğarken böyle limon sarısı mı doğdun, yoksa bu iş sonradan mı başına geldi? Anlat bakalım!...”</p>

  <p class="normal">Delikanlı bunun üzerine şöylece söze başladı:</p>

  <p class="normal">Efendimiz, bu gayetle garip ve acayip bir hikâyedir. Anlatayım da bakın:</p>

  <p class="normal">Kulunuz Umman şehrinin tacirlerindenim. Babam bu şehrin en büyük bezirganı idi. Malı mülkü hesapsızdı. Yalnız deryada sefere çıkan otuz gemisinden her sene otuz bin altın kazanırdı.</p>

  <p class="normal">Babam ihtiyarlayıp da Hakk’ın rahmetine kavuşunca, bütün serveti bana kaldı. Babamın biricik oğlu olduğum için yegâne mirasçısı da bendim.</p>

  <p class="normal">Bir gün, selâmlıkta otururken, dostlarımdan birkaç tacir misafirliğe geldiler. Hediye olarak da bizim memlekette bulunmayan nadide meyvalardan bir sepet dolusu getirmişler. O zamana kadar o çeşit meyvalardan hiç tatmadığım için taaccüp ettim:</p>

  <p class="normal">— “Bu meyvaları hangi şehirden getirdiniz?” diye sordum.</p>

  <p class="normal">— “Bağdat’tan!...” dediler.</p>

  <p class="normal">Ve Bağdat’ı ballandıra ballandıra öyle bir methettiler ki, behemehal bu şehri görmeye karar verdim.</p>

  <p class="normal">O günden tezi yok, emlak ve akarlarımın hepsini birer birer satılığa çıkardım. Bütün servetimi altın ve cevahire tahvil ederek Basra’ya giden bir gemiye bindim. Oradan da Bağdat yolunu tuttum.</p>

  <p class="normal">Şehre vardıktan birkaç gün sonra, beldenin güzelliklerini seyr ü temaşa için evden çıktım. Çarşıdan geçip büyük bir meydana vardım. Baktım, fevkâlâde kibar giyinmiş bir ihtiyar, yanında dört câriye ve beş köle, meydanın ortasında duruyor. Yanımdakilere:</p>

  <p class="normal">— “Bu aksakallı ihtiyar kimdir?” diye sordum.</p>

  <p class="normal">— “Bu ihtiyar adamın adına Şeyh Tahir derler. Kim arzu ederse, ona müracaat eder ve para mukabilinde ıyş ü işret edip dilber câriyelerden hangisini isterse, onunla istediği gibi eğlenir…”</p>

  <p class="normal">Doğrusu ya bu da benim canıma minnetti. Para cihetinden düşünecek değildim. Avuç dolusu altın sarf etsem bile servetim kolay kolay tükeneceğe benzemiyordu. Derhal ihtiyarın yanına sokulup selâm verdim. Selâmımı aldı:</p>

  <p class="normal">— “Ne istiyorsun evlâd?” dedi.</p>

  <p class="normal">— “Kabul buyurulursa, devlethânenizde misafir olmak isterim…” diye cevap verdim.</p>

  <p class="normal">— “Hay hay oğlum,” dedi, “başımın üstünde yeriniz var. Cariyelerin hangisiyle eğlenme arzusunda iseniz, bana evvelden haber verin. Zira kızlarımız çeşit çeşittir, ucuzu var, pahalısı var. Bir geceliği on altından yüz altına kadar câriyelerimiz emrinize amadedir. Hatta bir gecesi iki yüz altınlık dilberlerimiz varsa da, pek yıkım olur diye size teklif etmeyi münasip görmüyorum. Şimdi söyleyin bakayım delikanlı, hangisinden istiyorsunuz?”</p>

  <p class="normal">Pek fazla israf etmiş olmamak ve kızların güzelliği hakkında bir fikir edinmek maksadıyle dedim ki:</p>

  <p class="normal">— “Gecesi on altın olan câriyelerden bir tanesini ayırırsanız memnun olurum.”</p>

  <p class="normal">Ve bir aylık ücret olan üç yüz altını peşin olarak eline teslim ettim.</p>

  <p class="normal">Şeyh Tahir parayı aldıktan sonra kölelerinden birine, beni konağa götürmesini emretti.</p>

  <p class="normal">Köle önde, ben arkada muhteşem bir konağa girdik. Hamamı kızdırmışlar. Yıldız gibi iki câriye beni ovuştura ovuştura bir güzel yıkadıktan sonra ipek elbiseler giydirdiler; koltuklarıma girip süslü bir odaya götürdüler. Biraz sonra da beklediğim kız odaya girdi. Çehresi o kadar güzeldi ki, bir güneş gibi gözlerimi kamaştırdı. Teklifsizce geldi, kucağıma oturdu. Öpüştük, koklaştık…</p>

  <p class="normal">Bu sırada halayıklar önümüze gümüş bir sofra getirdiler. Sofrada güvercin kebabı ve şarap vardı. Kemal-i afiyetle içtik ve gece sabaha kadar cümbüş yaptık.</p>

  <p class="normal">Uzatmayalım, bir ay, hep böyle zevk ü sefa içinde geçti. Otuz gün hitama erince, tekrar Şeyh Tahir’i buldum.</p>

  <p class="normal">İhtiyar beni görünce gülümsedi:</p>

  <p class="normal">— “Aziz yavrum” dedi, “nasıl bari, memnun oldunuz mu?”</p>

  <p class="normal">— “Memnun da söz mü efendim? Bana tamamıyle mesut günler yaşattığınız için size çok müteşekkirim.”</p>

  <p class="normal">— “Başka bir emriniz?”</p>

  <p class="normal">— “Estağfurullah! Gecesi yüz altın olan câriyelerden birini de görmek istiyorum.”</p>

  <p class="normal">— “Müsterih olunuz delikanlı! Hemen bu geceden tezi yok, câriyeyi koynunuzda bilin.”</p>

  <p class="normal">Üç bin altını ihtiyarın eline saydım. Filhakika o gece eskisinden bin kat daha güzel bir kızla yattık. Bir ay da onunla yaşadım. Fakat bu bir ay bana bir gece gibi geldi. Yine Şeyh Tahir’i aramaya başladım. Baktım meydanda müthiş bir kalabalık.</p>

  <p class="normal">— “Bu nedir, ne oluyor?” diye sordum.</p>

  <p class="normal">— “Gel, sen de bizim gibi etrâflardaki damlardan birine çık da ne olduğunu görürsün!” dediler.</p>

  <p class="normal">Hakikaten bütün halk damlara çıkmışlardı. Ben de çıktım. Bir de ne göreyim:</p>

  <p class="normal">Ortada etrâfı kırmızı perdelerle çevrilmiş bir muntazam sahne, sahnenin ortasında, geniş bir sedir üstünde çırılçıplak dilber bir kızla bir delikanlı sarmaş dolaş olmuşlar, öpüşüp oynaşıyorlar…</p>

  <p class="normal">Kız o kadar güzeldi ki, bir türlü tasvir edemem. Ömrümde bu kadar dilberini hayalimden bile geçirmemiştim. Elhasıl peri kızı gibi bir şeydi.</p>

  <p class="normal">Gördüğüm manzara karşısında ağzım açık kalmıştı; kızın güzelliğine hayran olmuştum.</p>

  <p class="normal">Damdan inip de bir aydan beri beraber yaşadığım câriyenin yanına varınca, gördüğüm şeyleri birer birer kendisine anlattım. Cariye sözlerimi nihayete kadar dinledikten sonra gülümsedi:</p>

  <p class="normal">— “Ey Ebul-Hasan” dedi, “o gördüğün dilber kız efendimiz olan Şeyh Tahir’in kerimesidir. Biz hepimiz onun câriyeleriyiz. Onun bir gecesi beş yüz altındır.”</p>

  <p class="normal">Yaaa!... Demek aklımı başımdan alan o dilberin de visaline nail olabilecektim. Kendi kendime düşündüm:</p>

  <p class="normal">— “Böyle müstesna bir mahluka kavuşmak için değil beş yüz altın, hatta bütün servetimi bile versem azdır.” dedim.</p>

  <p class="normal">Sabahı iple çektim. Tan yeri ağarıp da horozlar ötmeye başlayınca, derhal sokağa fırladım. Doğru bir hamama gittim. Yıkanıp paklandıktan sonra ipekli ve sırmalı elbiselerimin en iyisini giyip Şeyh Tahir’in yanına vardım.</p>

  <p class="normal">— “Esselâmün aleyküm evlâd!”</p>

  <p class="normal">— “Ve aleyküm selâm şeyh babacığım…”</p>

  <p class="normal">— “Hayrola? Böyle erken erken teşrifinize sebep ne olsa gerek?”</p>

  <p class="normal">— “Aman baba, gecesi beş yüz altınlık bir kız!”</p>

  <p class="normal">Böyle söylerken kuşağımdaki keseleri de çıkarmıştım. Biner altından on beş kese!...</p>

  <p class="normal">Şeyh Tahir bir aylık ücreti peşinen alınca kölelerden birini çağırdı:</p>

  <p class="normal">— “Bu delikanlıyı hanımefendiye götür!” diye emretti.</p>

  <p class="normal">Köle beni bu sefer eskilerinden bin kat daha muhteşem bir saraya götürdü. Şeyh Tahir’in kızı ile baş başa bıraktıktan sonra çekilip gitti. Hakikaten umumî meydanda kırmızı perdelerle çevrilmiş sahnede çırılçıplak görüp de âşık olduğum dilber buydu.</p>

  <p class="normal">Şaşkınlığımdan ne diyeceğimi bilemiyor, onun nazirsiz güzelliği etrâfında pervâne gibi dönüyordum.</p>

  <p class="normal">Bir ay müddetle, gece gündüz, bir saniyecik olsun birbirimizden ayrılmadık. Ay başı gelince ben tabii doğruca babasına koştum ve altınları saydım.</p>

  <p class="normal">Günler, haftalar, aylar bir nehir gibi akıp geçiyordu ve biz zevk ü sefa içinde puyandık…<sup class="calibre3"><a href="../Text/binbirgece_split_489.html#footnote-100-397" id="footnote-100-397-backlink">[397]</a></sup></p>

  <p class="normal">Nihayet bir gün geldi ki, bütün servetim tükenip bitti. Başımı ellerimin içine alıp pis pis düşünmeye başladım. Şimdi ne yapacaktım? Altınlar suyunu çektikten sonra sevgiliden ayrılmak zarureti hasıl olacaktı.</p>

  <p class="normal">Hâlbuki onsuz yaşayamayacağımı pekâlâ biliyordum. Bir gün, yine bu acı kuruntularla ağlayıp hıçkırırken kız ansızın beni bastırdı:</p>

  <p class="normal">— “Sana ne oldu?” dedi. “Neden ağlıyorsun?”</p>

  <p class="normal">— “Ben ağlamayayım da kimler ağlasın!” diye cevap verdim. “Ey güzel peri, sen de bilirsin ki, şimdiye kadar babana her gece için beş yüz altın veriyordum. Hâlbuki şimdi altınlar suyunu çekti; fülüs-i ahmere<sup class="calibre3"><a href="../Text/binbirgece_split_490.html#footnote-100-398" id="footnote-100-398-backlink">[398]</a></sup> muhtaç vaziyete düştüm. Senden ayrı nasıl yaşayabilirim? Sensiz hayat bana zindan olur. Şimdi acı gözyaşları dökmemin sebebini anladınız sanırım!...”</p>

  <p class="normal">Bu sözleri hıçkıra kıçkıra söylemiştim. Sevgilim hemen boynuma atılıp iki yanaklarımı öptü:</p>

  <p class="normal">— “Ey gözümün nuru!” dedi. “Babamın bir âdeti vardır. Hangi delikanlı onun yüzünden servetini tüketip de iflas ederse, onu üç gün daha misafir eder, para pul aramaz. Üç gün de geçti miydi, derhal kapı dışarı eder, hiç dinlemez.”</p>

  <p class="normal">“Bunun için, sen sakın ona paranın bittiğini sezdirme. Mesele gizli kalsın. Ben sana bir hile göstereceğim; zira ben de seni çıldırasıya seviyorum. Senden ayrılmaya takatim yok…</p>

  <p class="normal">“Babamın bütün anahtarları bende durur. Şimdi anlaşıldı ya, iş gayet basit. Ben her gün sana beş yüz altın vereceğim, sen de onları götürüp babama teslim edeceksin; babam da getirip bana yatıracak. Bu kurnazlık sayesinde altınlar devr-i daim oladursunlar, biz de safâ-yı hatırla cümbüşe devam edeceğiz…”</p>

  <p class="normal">Artık sevincime payan yoktu. İş tıkırında gidiyordu. Her akşam sevgilimden beş yüz altını alıyor, Şeyh Tahir’e teslim ediyordum. Bir sene bu hile ile yaşadık, daha da kim bilir kaç yıl yaşayıp gidecektik; fakat günün birinde sevgilim nasılsa has câriyelerinden birine darıldı; öfkesini yenemedi, kızcağızı bir güzel dövdü. Bunun üzerine câriye:</p>

  <p class="normal">— “Ya, öyle mi? Dur ben senin sırrını babana açayım da gör!” diyerek doğruca Şeyh Tahir’in yanına koştu ve meseleyi anlattı.</p>

  <p class="normal">Bunun üzerine Şeyh Tahir, kızının dairesine geldi; bizi orada buldu. Sevgilimin önünde bana dedi ki:</p>

  <p class="normal">— “Ey Ebul-Hasan! Sen benim âdetimi bilmiyor musun? Hangi adam bizim yanımızda servetini bitirip de iflas etse, onu üç gün misafir alıkorum ve para pul istemem. Fakat üç günden sonra da kapı dışarı edip bir daha kabul etmem. Sen ise beni aldattın; servetin bittiği hâlde bir sene bedavadan zevk ü sefa sürdün…”</p>

  <p class="normal">Kölelerine dönüp sert bir sesle şu emri verdi:</p>

  <p class="normal">— “Şu adamın üstündeki elbiseleri soyun; yırtık pırtık bir dilenci elbisesi verin, giysin…”</p>

  <p class="normal">Köleler Şeyh Tahir’in dediğini yaptılar. Sonra da elime üç-beş kuruş verip:</p>

  <p class="normal">— “Haydi bakalım” dediler, “çek arabanı! Görüyorsun ki, yakayı ucuz kurtardın; ne dayak yedin, ne işkence çektin. Yalnız unutma ki seni bir şartla serbest bırakıyoruz: Bir daha bu şehre adım atmayacaksın. Aksi takdirde iyi bil ki, kellen derhal uçacaktır; Bağdat’a ayak basar basmaz katledileceksin!...”</p>

  <p class="normal">Böyle dedikten sonra saraydan dışarı çıkarıp bırakıverdiler. Sefil, sergerdan<sup class="calibre3"><a href="../Text/binbirgece_split_491.html#footnote-100-399" id="footnote-100-399-backlink">[399]</a></sup> sokak ortasında kalakalmıştım. O kadar meyus<sup class="calibre3"><a href="../Text/binbirgece_split_492.html#footnote-100-400" id="footnote-100-400-backlink">[400]</a></sup> oldum ki, dilim bunu anlatmaya muktedir değildir. Bir milyon altından ibaret servetimin hepsini bu ihtiyara kaptırmış, sonra da sevgilimin kollarından koparılarak sokağa fırlatılmıştım. Çıldıracak gibi oluyordum. Fakat elimden hiçbir şey gelmiyordu.</p>

  <p class="normal">Üç gün üç gece, aç aç Bağdat sokaklarında dolaştım durdum. Sonra, Basra’ya giden gemilerden birine girip Basra şehrine vasıl oldum.</p>

  <p class="normal">Çarşıda gezerken eski ahbaplardan bir tacir yanıma geldi:</p>

  <p class="normal">— “Vay Ebul-Hasan, sen burada mısın? Çoktan beri senden hiçbir haber alamamıştık. Çok şükür görüştüğümüze. Ne var, ne yok?”</p>

  <p class="normal">Dostumun yanına oturdum ve başımdan geçenleri birer birer hikâye ettim. Dostum hikâyemden cidden müteessir oldu:</p>

  <p class="normal">— “Yaptığın iş akıllı işi değil!” dedi. “Şimdi ne yapmak niyetindesin?”</p>

  <p class="normal">— “Vallahi azizim, doğrusunu istersen hâlâ aklım başımda değil; ne yapacağımı, neye karar vereceğimi ben de bilmiyorum.”</p>

  <p class="normal">— “Sana bir şey teklif etsem, bilmem gücüne gider mi? Hani hatırına bir şey gelmesin diye söylüyorum. Benim dükkanımda oturup alış-veriş hesaplarına baksan nasıl olur? Sana münasip bir maaş bağlarım. Bakalım Allah ne gösterir…”</p>

  <p class="normal">Eski dostun bu teklifini teşekkürle kabul ettim ve hemen o günden itibaren işe başladım.</p>

  <p class="normal">Aradan bir sene daha geçti. Benim de yüz altın kadar ihtiyat param olmuştu.</p>

  <p class="normal">Bir gün, deniz kenarındaki evimde oturuyordum. Baktım, büyük bir gemi geldi. Şehrin bütün tüccarları mal almak için gemiye gittiler. Ben de onların arasına karıştım. İhtimal ufak-tefek alış-veriş ederim, diyordum.</p>

  <p class="normal">Gemiden iki bezirgan çıkıp yere bir halı serdiler ve halının üstüne ufak bir çekmece içindeki mücevherleri döktüler. Halının üstüne saçılan elmaslar gözlerimi kamaştırmıştı.</p>

  <p class="normal">Tüccarlar artırmaya başladılar. Yüz, iki yüz, üç yüz, dört yüz altın! Müzayede devam ediyordu. Ben de bu sırada bir kenara büzülüp mahzun mahzun boynumu bükmüştüm.</p>

  <p class="normal">Bezirganlardan biri, benim bu hâlimi görünce sordu:</p>

  <p class="normal">— “Siz ne duruyorsunuz? Tüccarlarla beraber neye artırmıyorsunuz?”</p>

  <p class="normal">Bu sual karşısında büsbütün utandım. Gözlerimden gayri ihtiyari yaş akmaya başladı:</p>

  <p class="normal">— “Bende ancak yüz altın var” dedim, “böyle kıymetli emtiayı nasıl artırabilirim?”</p>

  <p class="normal">Meğer bu bezirganlar eskiden babamı tanıyorlarmış. Vaktiyle onun pek çok iyiliklerini, ihsanlarını görmüşler. Beni de kolayca tanıdılar.</p>

  <p class="normal">— “Sen merhum falancanın mahdumu Ebul-Hasan değil misin?”</p>

  <p class="normal">— “Evet…”</p>

  <p class="normal">Bunun üzerine hazır bulunan tüccarlara dönerek:</p>

  <p class="normal">— “Ey cemaat!” diye bağırdılar. “Biz bu gördüğünüz zî-kıymet taşların kaffesini yüz altın mukabilinde bu delikanlıya sattık. Her ne kadar bu mücevherat yüz altından kat kat fazla ederse de, merhum babasının hatırına binaen bu fiyat üzerinden ona bırakıyoruz. Bu delikanlı nasılsa feleğin gadrine uğramış bir devlet düşkünüdür. Lütfen reddetmeyip hediye olarak bizden kabul etsin…”</p>

  <p class="normal">Takdim edilen mücevheratı minnetle kabul ettim ve elmasçılar çarşısında bir kuyumcu dükkanı açtım.</p>

  <p class="normal">Alış-verişim, hamd olsun, yerinde gidiyordu. Bir gün, mücevherleri tatbik ederken baktım, akikten mamul adi bir yüzük. Yüzüğü evirdim, çevirdim, gördüm ki, üzerinde karınca ayakları gibi satırlar hakkolunmuş. Okuyup mânâ vermek istedim, kabil değil. Hiçbir işe yaramayacak böyle adi bir yüzüğü dükkanda teşhir etmeyi muvafık bulmadığımdan tellala verip dolaştırdım; fakat kimse yirmi kuruştan fazla vermeyince, dükkanda alıkoydum.</p>

  <p class="normal">Aradan bir sene geçti. Bir gün yabancı bir adam dükkana girip selâm verdi.</p>

  <p class="normal">— “Ve aleykümselâm! Buyurun, oturun!...”</p>

  <p class="normal">Yabancı müşteriye yer gösterip ikram ettim. Müşteri bir taraftan da dükkandaki mücevheratı tetkik ediyordu. O sırada gözü nasılsa akik yüzüğe ilişmiş. Hemen yerinden fırladı, ellerime sarılıp şapır şupur öptü.</p>

  <p class="normal">— “Elhamdülillah, elhamdülillah! Ey Rab, kadir-i mutlaksın!...” diyerekten Allah’a hamd ü sena etmeye başladı.</p>

  <p class="normal">Ben afallamıştım. Acaba bunun sebebi ne olsa gerek? Bu sırada yabancı müşteri duasını bitirmiş, bana soruyordu:</p>

  <p class="normal">— “Bu yüzüğü satar mısınız?”</p>

  <p class="normal">— “Elbette satarım. Satmayacak olduktan sonra dükkanda işi ne?”</p>

  <p class="normal">— “Mademki öyle, yirmi altın versem, verir misin?”</p>

  <p class="normal">Alay ediyor sandım; kulak vermedim.</p>

  <p class="normal">— “Yüz vereyim?” dedi.</p>

  <p class="normal">Yine aldırış etmedim. Alay olursa böyle olmalı. Yüz altın mı? Hiç o kadar kıymetsiz bir yüzük yüz altın eder mi?</p>

  <p class="normal">Cevap vermediğimi görünce, yabancı müşteri teklif ettiği yüz altını bine çıkardı.</p>

  <p class="normal">— “Canım, bin altın veriyorum işte, naz etme!...”</p>

  <p class="normal">Artık iyiden iyiye kafam kızmaya başlamıştı. Alayın bu derecesine tahammül edemezdim:</p>

  <p class="normal">— “Behey adam! Sen benimle istihza mı ediyorsun?”</p>

  <p class="normal">Müşteri bin altını da az görüyorum zannederek:</p>

  <p class="normal">— “O hâlde iki bin altın olsun?” dedi.</p>

  <p class="normal">Sustum.</p>

  <p class="normal">— “Üç bin?...”</p>

  <p class="normal">— …</p>

  <p class="normal">— “Beş bin?...”</p>

  <p class="normal">— …</p>

  <p class="normal">— “On bin?...”</p>

  <p class="normal">— …</p>

  <p class="normal">— “Yirmi bin?...”</p>

  <p class="normal">Yirmi bin der demez beynim attı; herifin gırtlağına yapıştım.</p>

  <p class="normal">— “Defol kerata!... Yoksa şimdi seni boğarım. Ulan sen divâne misin? Böyle bir yüzüğe yirmi bin altın verilir mi? Görülmüş şey mi bu?...”</p>

  <p class="normal">Hem avazım çıktığı kadar bağırıyor, hem de yabancıyı ite-kaka dükkandan dışarı çıkarmaya çalışıyordum.</p>

  <p class="normal">Gürültüyü işiten komşu kuyumcuların hepsi, başımıza birikmişti. Kavganın sebebini sordular. Müşteri cevaben dedi ki:</p>

  <p class="normal">— “Ben şu akik yüzüğe yirmi bin altın veriyorum. Sahibi ise az görüyor, vermiyor, siz ne dersiniz?”</p>

  <p class="normal">Komşular:</p>

  <p class="normal">— “Canım” dediler, “meseleyi uzatmaya mahal yok. Yirmi beş bin ver de pazarlığı bitirin…”</p>

  <p class="normal">Ağzım açık kalmıştı. Hakikaten o divâne herif yirmi beş kuruş bile etmeyen yüzüğe yirmi beş bin altını şıkır şıkır saydı. Sonra da boynuma atılıp yanaklarımdan öptü:</p>

  <p class="normal">— “Azizim” dedi, “sana ne kadar teşekkür etsem azdır. Bana binlerce altın kazandırdın. Zira yüz bin altın dahi isteseydin, behemehal verip yüzüğü alacaktım…”</p>

  <p class="normal">Ey Emirülmü’minîn, işte o vakit kan yüzümden çekildi; derhal gördüğünüz bu sarılık çehreme arız oldu. Yabancı müşteriye dönüp dedim ki:</p>

  <p class="normal">— “Bunun hikmeti nedir; bana anlat ki, hiç olmazsa meraktan kurtulayım.”</p>

  <p class="normal">— “Hay hay!...” dedi ve anlattı:</p>

  <p class="normal">Hint Padişahının kızı sar’a illetine tutulmuştu. Hiçbir ilaç kâr etmedi. Bir gün Padişah büyük bir divan kurdu. Kızının hastalığını iyi etmek için ne gibi çarelere başvurmak icap ettiğini sordu. Vezir vüzeranın cümlesi dilsiz kaldılar ve başlarını eğdiler. Yalnız ben büyük bir cesaretle yerimden kalkıp tahtın önüne kadar ilerledim. Yere kapanıp tahtın saçaklarını öptükten sonra:</p>

  <p class="normal">— “Padişahım, Babil ikliminde Sadullah nâmında bir şeyh bilirim ki, ulum-i hikemiye ve simyada<sup class="calibre3"><a href="../Text/binbirgece_split_493.html#footnote-100-401" id="footnote-100-401-backlink">[401]</a></sup> dünya yüzünde naziri yoktur. Eğer ferman-ı hümayununuz sadır olursa, kulunuz gidip ondan ilaç getireyim.”</p>

  <p class="normal">Padişah derhal irade etti:</p>

  <p class="normal">— “Bugünden tezi yok, hemen sefer tedarikine başla. Hazine-i hassadan da yanına yüz bin altın verilsin!...”</p>

  <p class="normal">— “Padişahım, bir de akik parçası lütuf buyursanız…”</p>

  <p class="normal">— “Hay hay!... Bir de akik parçası verilsin!...”</p>

  <p class="normal">Hemen o gün yol hazırlığını gördüm; yüz bin altınla akik parçasını hamilen Babil’e giden büyük bir kervana iltihak ettim. Babil’e varır varmaz, doğru o mübarek şeyhin yanına koştum.</p>

  <p class="normal">— “Aman şeyhim, medet senden!... Keramet senden!...”</p>

  <p class="normal">Şeyh arkamı sıvazladı. Sonra o akik parçasından bir yüzük yapıp üstüne karınca ayakları gibi incecik tılsımlar hakketti<sup class="calibre3"><a href="../Text/binbirgece_split_494.html#footnote-100-402" id="footnote-100-402-backlink">[402]</a></sup>. Yüz bin altını bırakıp tılsımlı yüzüğü alarak Hindistan’a avdet ettim.</p>

  <p class="normal">Padişah, tılsımlı yüzüğü kızının parmağına takar takmaz, zincirlere bağlı olan deli kız, derhal sükunet bulup gülümsedi. Kızının böyle birdenbire şifa bulduğunu gören Padişahın sevincine payan yoktu. Ne çare ki, bu sevinç de pek uzun sürmedi.</p>

  <p class="normal">Bir gün Sultan Hanım, câriyeleriyle beraber denizde sandal safâsı yaparken, nasılsa yüzüğü denize düşürmüş. Yüzük düşer düşmez de ağzından kanlı köpükler saçarak bayılıp hastalanmış.</p>

  <p class="normal">Bunun üzerine Padişah babası beni tekrar huzura celbedip o şeyhin yanına gönderdi. Gittim; fakat şeyhi bulamadım; ben gelmeden bir hafta evvel ölmüş.</p>

  <p class="normal">Dönüp Padişaha keyfiyeti arz ettim. Padişah, bu sefer de maiyetime on kişi vererek kızına ilaç aramak için beni gönderdi. Tesadüfün şu büyük lütfuna bakın ki, kaybolan yüzüğü sizde buldum.</p>

  <p class="normal">Böylece anlattıktan sonra yüzüğü aldı, veda ederek çıkıp gitti. İşte ya Emirülmü’minîn, yüzümün limon sarısı renginde olmasının sebebi budur.</p>

  <p class="normal">Bu vak’adan sonra malımı toplayıp paralarımı tahsil ettim ve Bağdat’a döndüm.</p>

  <p class="normal">İlk gittiğim yer, doğru Şeyh Tahir’in konağı oldu. Fakat ne göreyim, eski şenliklerden hiç eser yok. Her taraf cenaze evine dönmüştü. Hâlbuki eskiden her saat düğün evinden farksızdır.</p>

  <p class="normal">Komşulardan sordum.</p>

  <p class="normal">— “Bilmiyor musun?” dediler, “Birkaç sene oluyor ki Şeyh Tahir’e Ummanlı Ebul-Hasan nâmında bir delikanlı misafir olmuştu. Bu delikanlı Şeyhin kızıyle uzun müddet zevk ü sefa sürdü ve milyonlara varan servetini hep bu uğurda sarf edip tüketti. Bunun üzerine Şeyh Tahir kendisini sefil ve perişan bir hâlde kovmuştu. Meğer kız Ebul-Hasan’a âşıkmış. Delikanlı Bağdat’ı terk ettikten sonra kız hastalanıp yatağa düştü; ölüm derecelerine geldi. Babası her şeyi yüz üstü bıraktı ve delikanlıyı bulup getirene yüz bin altın vaat etti ve bütün câriyelerini sattı…”</p>

  <p class="normal">Sevgilimin ölüm derecesinde hasta olduğunu ve beni fırıl fırıl aradıklarını öğrenince komşulardan birine dedim ki:</p>

  <p class="normal">— “Git, Şeyh Tahir’e söyle. Ummanlı Ebul-Hasan kapıdadır!”</p>

  <p class="normal">Adamcağız ok gibi fırlayıp müjdeyi Şeyhe götürdü. Biraz sonra Şeyh Tahir koşarak beni karşıladı ve kızının yatak odasına aldı. Kızcağız balmumu misali sararmış yatıyordu.</p>

  <p class="normal">— “Sevgili kızım, kalk bak, Ebul-Hasan geldi!”</p>

  <p class="normal">Sevgilim bu sözleri duyunca hemen gözlerini açtı ve aniden sıçrayıp boynuma atıldı. Ağlaşa ağlaşa kucaklaştık. Sevgilim o vakte kadar yiyip içmekten kesilmişken tekrar iştihası açıldı, kebap ve şarap emretti.</p>

  <p class="normal">O gece kadı ve şahitlerin huzuriyle nikahımız kıyıldı; dokuz ay on gün sonra da nur topu gibi bir oğlumuz dünyaya geldi…</p>
</body>
</html>
