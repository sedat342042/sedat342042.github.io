<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_44">AZİZ VE FETTAN DELİLE’NİN KIZI</h1>

  <p class="normal">Neyse, sözü çok uzatmayalım Şehzâdem, ben ihtiyar kadının arkasına düştüm. Nihayet üstü pirinç kaplamalı kocaman bir kapının önüne vardık.</p>

  <p class="normal">Kadın, kapıyı çalmadan acele bir şeyler söyleyerek içeriye seslendi. İçeriden birisinin ayak sesleri işitildi, kapı açıldı.</p>

  <p class="normal">Göz ucuyla kapı aralığından gördüklerim beni şaşırttı. Kapıyı açan genç bir kadındı. Şalvarlarını ta dizlerine kadar sıvamıştı. Beyaz bacakları ve baldırları meydandaydı.</p>

  <p class="normal">Ey Allah’ım, o bir çift bacağı görünce, aklım başımdan gitti. Ben o zamana kadar bacağın öylesini hiçbir yerde, hiçbir kadında görmedim desem yeridir. Onlara baldır demek günahtır. Onlar bir çift şaheserdi. O bacaklara ister mermer sütun deyiniz, ister kaymak sütun deyiniz. Bu iki sütuna istinat eden vücut, endam ve simâ da o sütunlara lâyık olacak güzellikteydi. Üst entarisinin eteklerini ters çevirerek kaldırmış ve belindeki kuşağa geçirmişti. Kollarını da tâ omuzlarına yakın bir yere kadar sıvamıştı. Pürüzsüz, beyaz, kuğu boğazı gibi iki kol, insanı kendinden geçirecek kadar mevzun ve güzeldi. Gerek el, gerek ayak bileklerinde zümrütlü, elmaslı, yakutlu bilezikler, halkalar vardı. Mini mini kulaklarından büyük, iri inciler sarkıyordu. Kaymak gibi süt beyaz gerdanı da renk renk mücevherlerle bezenmişti. Başına renkli bir sargı sarmıştı. Anlaşılan ağır bir ev işi yapmakla meşguldü. Kadın beni görünce, yüreğe dolanan tatlı sesiyle yavaş yavaş:</p>

  <p class="normal">— “Anneciğim, mektubu okuyacak adam bu mudur?” diye sordu.</p>

  <p class="normal">İhtiyar, “Evet!” diye cevap verdi.</p>

  <p class="normal">Sonra güzel kadın mektubu bana uzattı. Aramızda aşağı yukarı bir kulaç kadar mesafe vardı. Heyecandan, şaşkınlıktan allak bullak olmuş, ne söyleyeceğimi bilmeyerek ağzımı açmış, kadının kaymak gerdanına bakakalmıştım.</p>

  <p class="normal">Farkına varmadan başımı ve omuzlarımı kapıdan içeriye doğru eğmişim. Ardımdaki cadaloz, Yaradan’ına sığınarak arkamdan bir itiş itti ki, neye uğradığımın farkına varmadan, kendimi evin avlusunun tâ ortasında buldum.</p>

  <p class="normal">Göz açıp kapayacak kadar bir zaman geçmeden, koca karı arkamdan çarçabuk içeri girmiş ve evin kapısını sürgülemiş ve kilitlemişti.</p>

  <p class="normal">Güzel kadın üzerime atıldı, beni kollarıyla sardı ve bağrına bastı. Sonra elimden tutarak beni evin içine doğru sürüklemeye başladı. Elime o kadar sıkı sarılmıştı ki, kurtulup kaçmak için bütün uğraştıklarım boşa gitti.</p>

  <p class="normal">İsteyerek veya istemeyerek kadının peşinden yürüdüm. Koca karı da ardımdan yürüyordu. Gide gide, yedi tane uzun geçit geçtik. Nihayet geniş bir odaya girdik.</p>

  <p class="normal">Bu odanın dört tarafında dört tane geniş minder vardı. Lâkin geniş oda deyip geçmeyelim. Hani ya içinde bir alay süvari at oynatabilirdi. Aman Şehzâdem, o ne odaydı! Bütün eşya zebercet ve mercan süslüydü. Minderlerin üzerinde incili, yakutlu, zümrütlü işlemeler vardı. Orası benden ziyade sizin gibi anlı şanlı bir Şehzâdeye yakışır bir daireydi.</p>

  <p class="normal">Odanın etrâfına göz gezdirirken, güzel kadın bana:</p>

  <p class="normal">— “Ey Aziz!” dedi. “Sen ölümü mü, yoksa yaşamayı mı, hangisini istersin?”</p>

  <p class="normal">— “Tabiî yaşamayı!” dedim.</p>

  <p class="normal">— “Mademki yaşamak istiyorsun, o hâlde benimle evlenmelisin!” dedi.</p>

  <p class="normal">Ben böyle bir kadınla nasıl evlenebilirdim?</p>

  <p class="normal">— “İşte bak bunu istemem!” dedim.</p>

  <p class="normal">— “Eğer benimle evlenirsen, Fettan Delile’nin kurnaz kızının efsunundan kurtulursun, yoksa!...”</p>

  <p class="normal">— “Fettan Delile’nin kurnaz kızı dediğin kimdir?”</p>

  <p class="normal">Kadın güldü, güldü:</p>

  <p class="normal">— “Bak şeytana, kızı bir sene dört aydan beri, her gece gidip görür de, sonra hiç tanımamazlıktan gelir. Allah o kız gibi efsuncuların, büyücülerin vücutlarını yeryüzünden kaldırsın! Bu kocaman şehrin içinde, ondan daha düzenbaz, ondan daha tehlikeli biricik kadın daha yoktur. Onun öldürdüğü erkeklerin sayısı bini de, iki bini de aştı. Vakıa öldürmediği erkekler de oldu; ama onların da ölüden hiç farkları kalmadı. Doğrusunu söylemek lâzımsa, bu kadar zaman onun yanında kaldığınız hâlde, daha hâlâ yaşamanız şaşılacak şeydir. Lâkin mademki bunca zamandır sizi öldürmedi, artık neredeyse sizi öbür dünyaya gönderecek demektir.”</p>

  <p class="normal">Bu sözleri duyunca şaşırdım. Bir müddet kadına alık alık baktım. Olur şey miydi bu?</p>

  <p class="normal">— “Yahu” dedim, “siz bu şeyleri nereden biliyorsunuz?”</p>

  <p class="normal">— “Onu bana sormayınız, çünkü söylemem. Lâkin kaç zamandır nereye gittiğinizi adım adım takip ediyorum. Her şeyi öğrendim, her şeyi anladım. Yalnız öğrenemediğim ve anlayamadığım bir nokta vardır, o da, Delile’nin kızının sizi şimdiye kadar niçin öldürmediğidir. Siz bunun sebebini biliyor musunuz?”</p>

  <p class="normal">Ben de o zaman kızı evvelâ nasıl tanıdığımı ve amcamın kızı Azize’nin bana nasıl yardım ettiğini anlattım. Güzel kadın, Azize hikâyesini işitince, gözleri yaşardı ve acı acı ağladı:</p>

  <p class="normal">— “Yazık olmuş gence!” dedi. “Siz ona yerden göğe kadar müteşekkir olmalısınız. Eğer o biçare olmasaymış, hâliniz yaman olurdu, hayatınızı kurtaran odur. Hem de ne pahasına biliyor musunuz? Kendi canı pahasına…”</p>

  <p class="normal">Bunun üzerine güzel kadın ellerini çırptı. İçeri giren ihtiyar kadına:</p>

  <p class="normal">— “Haydi, ne duruyorsun? Çabuk koş, beraberinde getirdiğin iki kişiyi hemen buraya gönder!” dedi.</p>

  <p class="normal">İhtiyar, “Baş üstüne efendim!” diyerek dışarı çıktı. Biraz sonra kocakarı dört şahitle döndü.</p>

  <p class="normal">Ben, “Ne oluyoruz?” diye merak ediyor, lâkin sesimi çıkarmadan bekliyordum. Dairenin kandilleri yandı. Şahitler içeri girince, güzel kadın dışarı fırladı. Fakat dışarı fırlamasıyla bir câra<sup class="calibre3"><a href="../Text/binbirgece_split_315.html#footnote-100-223" id="footnote-100-223-backlink">[223]</a></sup> bürünüp yine gerisin geriye içeri dalması bir oldu.</p>

  <p class="normal">Şahitlerin bir tanesini kendine vekil tayin etti. Ben başıma gelecek belânın ne olacağını anladım. Fakat artık iş işten geçmişti. Yakamı sıyırabilmek için, evlenmekten başka çâre yoktu. Hemen oracıkta nikahımız kıyıldı.</p>

  <p class="normal">Güzel kadın mihr-i müecceli<sup class="calibre3"><a href="../Text/binbirgece_split_316.html#footnote-100-224" id="footnote-100-224-backlink">[224]</a></sup> de, mihr-i muacceli<sup class="calibre3"><a href="../Text/binbirgece_split_317.html#footnote-100-225" id="footnote-100-225-backlink">[225]</a></sup> de benden ber-vech-i peşin<sup class="calibre3"><a href="../Text/binbirgece_split_318.html#footnote-100-226" id="footnote-100-226-backlink">[226]</a></sup> aldığına dair bir senet yazıp verdi. Hatta senette, üstelik bir de on bin gümüş borçlu olduğu yazılıydı. Kadın nikahımı kıyanlara, şahitlere, vekillere paralarını verdi. Hepsi dağılıp gitti. Biz yalnız kaldık.</p>

  <p class="normal">O akşam orada kaldım. Sabah olup kahvaltı edince, şöyle bir sokağa çıkayım, dedim. Lâkin karım -artık ona karım demek mecburiyetindeyim- gülerek yanıma yanaştı:</p>

  <p class="normal">— “Yağma mı var!” dedi. “Siz buradan çıkmayı, buraya girmek gibi kolay mı sanıyorsunuz? Yoksa beni Delile’nin kızı mı zannediyorsunuz? Siz sünnet-i seniyye mucibince<sup class="calibre3"><a href="../Text/binbirgece_split_319.html#footnote-100-227" id="footnote-100-227-backlink">[227]</a></sup> benim kocamsınız. Bu ev, senede yalnız bir gün açılır. Bana inanmıyorsanız, sokak kapısına gidiniz de bir bakınız.”</p>

  <p class="normal">Bu söz üzerine eteklerim tutuştu. Bu olur rezalet miydi? Bir evin içinde uzun bir sene mahpus kalmak, yenilir yutulur değildi.</p>

  <p class="normal">Dosdoğru kapıya koştum. Bir de ne göreyim? Koca tunç kapıyı kilitlemişler, sürgülemişler, çakmışlar, velhâsıl açılmaması için ne lâzımsa, hepsini yapmışlar. Bunu görünce az kalsın sarığım tepemden uçacaktı. Eyvah, kapanın pek fenasına düşmüştüm. Aklım zıvanadan çıktı. Gerisin geriye karıma koştum:</p>

  <p class="normal">— “Yahu bu ne hâl?...” diye başladım.</p>

  <p class="normal">Elini dudaklarıma dayadı:</p>

  <p class="normal">— “Korkma!” dedi. “Bir sene için ne lâzımsa, hepsi fazlasıyla evde mevcuttur. Evin hububat, kuru yemişler, taze meyveler, narlar, portakallar, şeker, koyun, tavuk, her şeyimiz tamam. Ambarlarımız, kilerlerimiz tepeleme doludur. Ahırlarımız, kümeslerimiz de o kadar kalabalıktır ki, iğne atsan yere düşmez. A, ne tuhafsın, burada her şey var. Hiçbir şeye muhtaç değilsin de yüzünü gören seni idam olmaya gidiyor sanır. Nen eksik ki, bu kadar müteessir oluyorsun? İç, ye, eğlen, keyfine bak!... Dün akşamdan itibaren, aradan bir sene geçince dışarı çıkar, hava alırsın.”</p>

  <p class="normal">Bu sözleri duyunca, başım yanıma düştü. Olacak olmuş, başıma gelecek gelmişti. İşi şakaya boğmaktan başka çâre yoktu. Kahkahalarla gülmeye başladım. Güldüğümü gören karım da, karşıda makaraları salıverdi. Kapının açılması günü yaklaşınca, karım da dünyaya bir oğlan çocuğu getirdi.</p>

  <p class="normal">Derken efendim, kapının açılacağı gün geldi. O sabah koca kapı, menteşeleri üzerinde gıcırdaya gıcırdaya açıldı. Fakat açılır açılmaz, sırtlarında çuval çuval un, şeker ve birçok zahire taşıyan bir sürü hamal içeri girdi. Ben dışarı çıkmak üzere hazırlandım.</p>

  <p class="normal">Karım:</p>

  <p class="normal">— “Acelen ne?” dedi. “Bu eve bir akşamüzeri girdin. Akşamüzeri olunca çıkar, dolaşır ve geri dönersin.”</p>

  <p class="normal">İstemeye istemeye karımın sözünü dinledim. Nihayet akşam oldu. Ben korka korka kapı yolunu tuttum. Karım yine bırakmadı:</p>

  <p class="normal">— “Vallâhi bırakmam, billâhi bırakmam, kapı kapanmadan evvel geri döneceğine yemin etmedikçe, evden bir adım ayrılmana izin vermem!” diyordu.</p>

  <p class="normal">Yemin ettim, ant verdim ve dışarı çıktım. Kendimi bir kere dışarıda bulunca, ilk göz ağrısının bahçesi yolunu tuttum. Bahçe kapısını açık buldum. Buna kızdım doğrusu. Kendi kendime:</p>

  <p class="normal">— “Şu hâle bak, ben buraya uğramayalı tam bir sene oluyor da, bahçe kapısını her geçen içeri dalsın diye mi açık bırakıyorlar?” diye söylendim.</p>

  <p class="normal">Hemen hemen akşam olmak üzereydi. Bahçede çardağın bulunduğu noktaya doğru yürüdüm. Fettan Delile’nin kızını minderin üzerine oturmuş, beni bekliyor buldum. Kız yanağını avucuna dayamış, derin derin ve hazin hazin düşünceye dalmıştı. Aman efendim, ne değişiklikti o?... Gül beyaz rengi uçmuş, sararıp solmuştu. Parlak gözleri sönmüş, göz çukurlarının karanlık derinliklerine çökmüştü. Beni görür görmez:</p>

  <p class="normal">— “Allah’a şükür ki, seni sağ sâlim görüyorum!” diye bağırdı.</p>

  <p class="normal">Ayağa kalkmak istedi; lâkin beni gördüğü için, o kadar sevinmişti ki, ayağı, eli tutmaz olmuştu. Yerli yerine yıkıldı.</p>

  <p class="normal">Onun o hâline ben sebebiyet vermiştim. Vakıa istemeden sebebiyet vermiştim; ama ne de olsa öyle bir utandım ki, o anda orada olmaktansa, yedi kat yerin dibine geçmek ve gömülmek isterdim.</p>

  <p class="normal">Kızın bana doğru sürüklenmeye çabaladığını görünce, ben ona doğru koştum. Sarılarak yanaklarını öptüm:</p>

  <p class="normal">— “Bu akşam, bu saatte geleceğimi nereden anladınız?” diye sordum.</p>

  <p class="normal">— “Bugün geleceğinizi bilmiyordum” dedi. “Bir seneden beri gece gündüz burada seni bekliyorum. Seni son gördüğüm dakikadan beri, bu çardağın altından çıkmadım. Hani ya size bir elbise vermiştim, siz de sabah olunca, geri geleceğinizi vaat etmiştiniz, hatırlıyor musunuz? İşte tâ o saatten beri, sanki beni buraya çakmışlar gibi, burada oturuyorum. Sizi bir gece bekledim, iki gece bekledim, gelmediniz. Geceler hafta oldu, haftalar ay oldu, neden sonra yanıma geldiniz. Aşkın işte hâli böyledir. Fakat neden bu kadar geciktiniz? Benim nasıl merak edeceğimi, nasıl bekleyeceğimi bilmiyor muydunuz?”</p>

  <p class="normal">Ben de başıma gelenleri, başından nihayetine kadar, birer birer anlattım. Evlendiğimi duyar duymaz, kızın rengi büsbütün attı. Gözlerini fal taşı gibi açtı.</p>

  <p class="normal">O akşam karıma dönmek mecburiyetinde olduğumu da söyleyince, büsbütün çileden çıktı, çılgın bir sesle:</p>

  <p class="normal">— “Nasıl, nasıl? Bu gece de oraya dönmek için sana yemin mi verdirdi? Sanki seninle evlendiği ve bir sene seni evinde hapis ettiği yetişmiyormuş gibi, geri döneceğine dair sana yeminler veriyor ha? Uzun bir sene, seni evden dışarı bırakmadıktan sonra, şimdi de seni öz annenden ve bir senedir gece gündüz seni bekleyen benden kıskanıyor ha? O öyle düşünürse, ya ben ne düşünmem ve ne duymam? O bir gece için ayrılığına dayanamıyor da, ben bir sene nasıl dayanırım? Ya zavallı annen bir senelik hasretten sonra oğlunu hiç olmazsa birkaç saat için görmek istemez mi? Bunları düşündükçe hatırıma zavallı Azize geliyor! Ya hepimiz böyle düşünürsek, onun ne düşünmeye hakkı olmaz? Çünkü o bî-çare ne benim, ne de annenin çekmediklerini ve çekmeyeceklerini hiç gık demeden çekti ve nihayet senin zulmünden öldü gitti. Seni benden koruyan, yine o zavallıdır. Pekâlâ seni hapsedebilir ve kolaylıkla öldürebilirdim. Lâkin onun hatırını saydım. Sana bir fenalık etmedim. Seni sevdim. Fakat iyiliğime sen, fenalıkla mukabele ettin. Eski hâlimi düşün, bir de şimdiki hâlime bak…”</p>

  <p class="normal">Anlattıkça kızıyor, hem teessür, hem de hiddet yaşları gözlerinden akıyordu.</p>

  <p class="normal">Onun bu hâlini görünce apıştım, sindim, yıldım vesselam. Neredeyse üzerime saldıracak diye tir tir titriyordum.</p>

  <p class="normal">O harıl harıl anlattıktan sonra, bir çığlık bastı. Bulunduğumuz yere on kadar köle koşa koşa geldiler. Beni ötemden berimden kavrayınca yere çarptılar. Ellerimi, ayaklarımı sıkı fıkı tuttular.</p>

  <p class="normal">Kız, elbiseleri arasından koskoca, keskin bir kama çıkardı. Yalın kamayla başucuma dikildi.</p>

  <p class="normal">— “Amcanın kızına yaptıklarını hatırlıyorsun ya? Şimdi seni ta şuracıkta koyun boğazlar gibi boğazlayacağım. Bu ceza senin amcan kızına ettiklerine kıyasen hiçtir.”</p>

  <p class="normal">Kendimi birçok insanların ayakları altında, toz toprak içinde çiğnenir gördükçe, ba-husus tâ burnumun ucunda pırıl pırıl parlayan çıplak kamaya baktıkça, aklım başımdan gitti.</p>

  <p class="normal">Artık ne etsem, ne söylesem fayda etmeyeceğine aklım yattı. Ölüme muhakkak nazarıyla bakıyordum. Yalvarıp yakardıkça, kız, köpürüp kükrüyordu.</p>

  <p class="normal">Derken kölelere ellerimi bağlamalarını emretti. Ellerimi arkama bağladılar. Yüz üstü çevirdikten sonra üzerime oturdular. Kölelerin her biri, gücü yettiği kadar yumrukluyor, tokatlıyordu. Birkaç kere bayıldım.</p>

  <p class="normal">Biraz evvel, ölümden korktuğum hâlde, çektiğim işkence o kadar büyüktü ki, şimdi ölümü nimet gibi arıyordum.</p>

  <p class="normal">İşte tam o sırada, hatırıma amcazâdem Azize geldi. Beni oracıkta öldürmeye teşebbüs eden bu kadın için Azize, bana “Allah seni onun şerrinden kurtarsın!” dememiş miydi? Meğer zavallı Azize ne kadar haklıymış!...</p>

  <p class="normal">Yalvardım, bağırdım, ağladım, sesim kısıldı, gözlerim kızarıp şişti. Fakat ne fayda ki, yüreği taş kesilmiş bu kadının merhametini uyandırmak mümkün olmuyordu. O boyuna bıçağını biliyordu. Nihayet bir parmak ucuyla kamanın keskin tarafını elleyerek denedi. Sonra kölelere dönerek:</p>

  <p class="normal">— “Yakasını çözünüz ve boğazını meydana çıkarınız!” diye bağırdı.</p>

  <p class="normal">O sırada da amcazâdem Azize gözümün önünden gitmiyordu. Azize’yi hatırlayınca, bana son olarak öğrettiği sözler aklıma geliyordu. Olanca kuvvetimle, “Sadakat iyi, hıyanet fenadır!” diye bağırdım.</p>

  <p class="normal">Elinde bıçakla hazır duran benim ilk göz ağrım, direği kırılınca yere yığılıveren gemi yelkenine benzedi:</p>

  <p class="normal">— “Ah Azize, dünyada tadına doyum olmayan ve intikam denilen bu şeyden beni mahrum ediyorsun!” diye inledi.</p>

  <p class="normal">Bu büyülü sözlerin tesiri altında apıştı, fakat yine hırsı büsbütün dinmemişti. Beni artık öldürmekten vazgeçmişti. Fakat hiç olmazsa, yaralamamak elinden gelmiyordu.</p>

  <p class="normal">— “Bu izi ebediyyen vücudunda taşı!” diye bağırarak kamayı vücuduma sapladı.</p>

  <p class="normal">Canım yandı, bayılıp yıkıldım. Ayıldığım zaman kan artık dinmişti. Eski yâr bana bir bardak şarap verdi. Şarabı içtim, bu sefer de beni ayağıyla tekmeledi.</p>

  <p class="normal">Sendeleye sendeleye ayağa kalktım. İlk önce adım atamıyordum. Sonra yavaş yavaş kuvvetim yerine geliyor ve sağa sola yaslana yaslana yürüyebiliyordum.</p>

  <p class="normal">Nihayet güç belâ karımın evine varabildim. Kapıyı açık bulunca, geniş bir nefes aldım. İçeri daldım. Yukarı çıktım. Geniş odaya varınca, gözlerim yine kararmaya, başım dönmeye başlamıştı. Bir söz söyleyemeyerek yere yığıldım.</p>

  <p class="normal">Neden sonra, ayıldığım zaman, kendimi sokakta, bahçe kapısı dışarısında buldum.</p>

  <p class="normal">Ezgin, üzgün evimin yolunu tuttum. Usulcacık annemin odasının kapısını açtım.</p>

  <p class="normal">Annem, başını avuçlarına almış ağlıyordu. Arada sırada:</p>

  <p class="normal">— “Âh oğlum, şimdi nerelerde olduğunu bir bilseydim! Dünyanın öbür ucunda olsan bile, elime bir asa alır, hemen yola çıkardım. Âh yavrucuğum neredesin?” diye inliyordu.</p>

  <p class="normal">Yanına yaklaştım. Birdenbire kollarımın arasına aldım. Annem bana baktı. Hasta olduğumu anladı. Zaten hasta olduğumu anlamak için, bir annenin ince duygusuna da lüzum yoktu ya!... Soluk benzim, çökük yanaklarım, başımın felâketini apâşikâr anlatıyorlardı.</p>

  <p class="normal">Evimi ve annemi görünce Azize’min, zavallı amcamın kızının hatırası zihnimde öyle bir canlandı ki, artık aklım fikrim Azize ile doldu taştı. Bana ne iyi muamele ettiği, beni nasıl kendisini kurban edercesine sevdiği, gözümün önünden geçti de, onun derdi kara duman gibi bütün gönlümü sardı. Gözlerim yaşardı, uzun uzun ağladım.</p>

  <p class="normal">Annem, ben evden gideli, burada olan bitenleri anlattı. Babam çoktan ölmüş, ölünce saadetimin kurulu bulunduğu bu evin içinde, şimdi o saadetimin yerinde yeller esmekteydi. Acı acı havâdisleri duydukça, ağlamaktan bayılacağım geliyordu.</p>

  <p class="normal">Azize’nin her zaman oturduğu minderin üzerine baktım. Minderi boş görünce, yüreğimi bir demir pençe sıkar gibi oldu, bayılıp düştüm.</p>

  <p class="normal">Ayıldım. Lâkin benimle beraber teessürüm de ayıldı. Yine ağladım. Gece ortası oldu. Ben hâlâ ağlıyordum. Annem babamdan bahsetti.</p>

  <p class="normal">— “Babam haydi neyse!” dedim. “O zaten ihtiyardı, bir gün olmazsa ertesi gün bu dünyadan ayrılacaktı. Elbette onun da derdini çekerim. Lâkin bana asıl ağır gelen şey, Azize’nin yokluğudur. O beni seviyordu. Hâlbuki ben onu, o sevdâ dolayısıyla öldürdüm. İşte bu hatırıma gelmiyor mu, yüreğim kopuyor, ciğerlerim parçalanıyor sanıyorum.”</p>

  <p class="normal">O zaman annem, evden gideli beri ne yaptığımı sordu. Ben de hem anlattım, hem ağladım.</p>

  <p class="normal">Annem bahçedeki kızın elinden yalnız bir yara ile kurtulduğum için, Allah’a şükürler, hamdlar ediyordu. Kalkıp yarama merhemler sürdü.</p>

  <p class="normal">Günler geçti. Yara kapandı. Hastalığım geçti. Hasta döşeğinden dinç ve gürbüz olarak kalktım.</p>

  <p class="normal">Bir gün annem beni karşısına aldı, ciddi ciddi:</p>

  <p class="normal">— “Oğlum” dedi, “biliyorsun ya amcanın kızı Azize’ye ben bazı vaatlerde bulunmuş ve yeminler etmiştim. Sana teslim edilmek üzere bana bıraktığı bir emanet vardır. O son nefesinde bana vasiyet ederek demişti ki:</p>

  <p class="normal">— “Anne, bir gün gelir de Aziz bana acır, benim için teessür gösterirse ve şimdi sevdiği kadından ayrılır da onu unutursa, o zaman şu sana verdiğim emaneti ona verirsin…”</p>

  <p class="normal">“Dün geceden beri Azize’yi hatırlıyor ve onun için ağlıyorsun. Aynı zamanda sevdiğin kadından da ayrıldın. Onun için artık emaneti sana vermek sırası geldiğini zannediyorum. Hem vaadimi, hem de Azize’nin son dileğini yerine getirmek istiyorum.” dedi.</p>

  <p class="normal">Onun üzerine yerinden kalktı ve biraz evvel üzerinde âhû resimlerine hayran olduğunuz o mendili getirip önüme serdi. O mendili, hatırlayacağınız gibi, evvelce ona ben vermiştim. Azize mendile yalnız birkaç acıklı mısra daha ilâve etmişti. Mendilin içinde bir de kağıt vardı ki, ona Azize birçok nasihatler, tavsiyeler ve bazı teselli sözleri yazmıştı.</p>

  <p class="normal">Mektubu ve mendilin üzerindeki yazıları okuyunca, hıçkıra hıçkıra ağladım. O gün gözlerimin yaşları dinmedi. Ertesi gün, daha ertesi gün, hatta ertesi ay nasibim ancak sabahtan akşama kadar ağlamak oldu. Dünya gözlerime zindan oldu.</p>

  <p class="normal">Toplanmışken git gide zayıfladım. Gözünün önünde eriyip gittiğimi gören anneciğim, bana seyahate çıkmamı tavsiye etti. Yeni yeni yerler göre göre kederimin azalacağını ve gönlüme başka bir eğlence bulacağımı sanıyordu. Birkaç gün sonra ticaret için yola çıkacak olan birçok tüccarların yanına takıldım, seyahate çıktım.</p>

  <p class="normal">Kuru ve ıssız çöllerden geçtik, orada çektiğimiz sıkıntılar, bana eski kaygılarımı unutturmadı.</p>

  <p class="normal">Vâdilerinde, ormanlarında serin serin sular şırıldayan yerlerden geçtik. Bunların güzelliği de yüreğimin yasasını silemedi.</p>

  <p class="normal">Her gün, her saat, her saniye Azize’nin gözümden hayâli, kulağımdan sesi, yüreğimden sevgi ve acısı eksik olmuyordu.</p>

  <p class="normal">İşte gördüğünüz gibi, hâlâ bu tüccarlarla seyahat etmekteyim. Onlar memleketlerine dönerken, ben de onlarla beraber döneceğim. Bu seyahat teessürümü dindirmek şöyle dursun, bilakis onu artırdı. Kâfur Adaları’yla, Billur Kuleye de uğradık. Bu iki yerin kederimi artırmakta çok dahli<sup class="calibre3"><a href="../Text/binbirgece_split_320.html#footnote-100-228" id="footnote-100-228-backlink">[228]</a></sup> oldu.</p>

  <p class="normal">Kâfur Adaları dedikleri adalar, yedi tanedir. Buradaki halkın hükümdarı, Şahüzzaman adlı büyük bir padişahtır. Onun Dünya Hatun adlı güzel bir kızı vardır. Bu mendilin üzerine işlenmiş bulunan iki gazâlin resmini onun çizip onun diktiğini işitmiştim. Onu görmek istedim.</p>

  <p class="normal">Kervanımız onun memleketine varınca, onu görmek ümidiyle sarayın civarındaki bahçelerde gezdim. Bu bahçelerin içinde pek güzel bir tanesi vardı ki, asıl sarayın has bahçesi orası olduğunu bana söylemişlerdi. O bahçenin kapısı, her zaman kapalı bulunurdu.</p>

  <p class="normal">Bir gün, yine o kapının önünde gezip dururken bahçenin bekçisi geldi. Herife bin rica, bin minnet ettim. Nihayet adamcağız bahçeye girmeme izin verdi. Kapıyı açtı ve:</p>

  <p class="normal">— “Oğlum bu bahçe Padişahın kızı Dünya Hatun’un bahçesidir. Onun sarayı da bu bahçenin ortasındadır. Orada çok eğlenme, şöyle bir dolaş, üstün körü bir bak, sonra çıkıp git. Yoksa hem kendi başına, hem de benim başıma bir belâ çıkarırsın!” dedi.</p>

  <p class="normal">Bahçede sağa sola dolaştım. Lâkin bahçeye gireli çok zaman geçmeden, yemyeşil bir geçidin öteki ucundan Dünya Hatun sökün etmesin mi?</p>

  <p class="normal">Ama siz, “Dünya Hatun’u nereden tanıyordun ki, gelen kızın o olduğunu anladın?” diye sorsanız, ben de size, “Evet, filvâki tanımıyordum; lâkin bana onu dünyanın en güzel kızı olarak tarif etmişlerdi. Önüme çıkan kız da öyle güzeldi ki, içimden dünyada bundan daha güzel bir kız bulunamaz diye düşündüm. Gördüğüm kızın Dünya Hatun’un ta kendisi olduğunu anladım. Ama yüreğimi de bir korku aldı. Çünkü Dünya Hatun’un etrâfında kuvvetli birçok köleler de vardı.</p>

  <p class="normal">Acele bir çalılığın arkasına gizlendim. Oradan Dünya Hatun’u görülmeden pekâlâ seyredebiliyordum. Süzüle süzüle ilerledikçe, gökten yere ay inmiş de bahçede gezmeye çıkmış sanırdınız. Onun manzarası aklımı fikrimi aldı. Dünya Hatun, bahçede birkaç adım gezdikten sonra, yine sarayına döndü.</p>

  <p class="normal">Onunla değil görüşmek, hatta onu bir daha görebilmek çok güçtü. Mahzun mahzun bahçeden savuştum. Tüccarlarla beraber inmiş bulunduğumuz hana döndüm.</p>

  <p class="normal">Arkadaşlarım şehrinize seyahat etmek üzere hazırlıklar yapıyorlardı. Ertesi günü sabah erken oradan ayrıldık. Şehrinize doğru giderken yolda size rast geldik. İşte büyük yürekli Şehzâdem, hikâyem bundan ibarettir.</p>
</body>
</html>
