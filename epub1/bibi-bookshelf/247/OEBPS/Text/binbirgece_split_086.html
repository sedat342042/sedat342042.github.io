<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_85">İĞFAL EDİLEN SİLAHŞOR PRENSESİN HİKÂYESİ</h1>

  <p class="normal">Hikâye ederler ki, bir vakitler, büyük hükümdarlardan bir Padişah vardı. Bu Padişahın da Detma nâmında bir kızı vardı. Detma’nın, zamanında eşi ve benzeri yoktu. Hüsn ü cemâlde asrının yegânesiydi. Güzelliği gibi silah kullanma sanatında da üstüne yoktu.</p>

  <p class="normal">Detma silahşorlukta kendisine öyle güvenirdi ki, cümle âleme, “Beni almak isteyen şehzâdeler, yiğitler, önce er meydanında bana galip gelmelidirler. Talibim beni er meydanında yenerse, onunla evlenmeyi kabul ederim. Eğer ben onu yenersem, esvabını soyup alır, alnına da zafer damgamı basarım!...” diye ilan etmişti.</p>

  <p class="normal">Detma’nın şöhreti, bütün cihana yayıldığı için, her yerden şehzâdeler, büyük silahşorlar akın akın gelip şanslarını deniyorlardı. Er meydanına çıkan yiğitler, önce onun güzelliğiyle büyüleniyor, arkasından harikulâde bir maharetle kullandığı silahlarının esiri oluyorlardı. Detma, yendiği her yiğidin elbiselerini, silahlarını ve atını alıyor, alnına da “Detma’nın azatlı kölesi” mânâsına gelen “Atikü’d-Detma” damgasını vuruyordu.</p>

  <p class="normal">Güzellikteki şöhretini ve silah kullanmaktaki maharetini duyan İran Padişahının Şehzâdesi de, Detma’nın aşkıyla yanıp tutuşuyordu. Onu er meydanında yenerek zevcesi yapmak ve böylece akranı bütün şehzâdelere de üstünlük sağlamak istiyordu.</p>

  <p class="normal">Bir gün, bu İranlı Şehzâde, azim hediyelerle Detma’nın ülkesine gelerek babasının huzuruna çıktı. Hediyelerini takdim ettikten sonra kızıyla evlenmek istediğini arz etti.</p>

  <p class="normal">Padişah, bu uzak diyardan gelen ve babası büyük padişahlardan olan Şehzâdeye hüsnü kabul gösterdi. Ona lâyık bir muameleyle izaz ve ikram etti. Talebine karşılık:</p>

  <p class="normal">— “Ey oğul, sen benim Detma adındaki kızımı istiyorsun. Lâkin benim hükmüm onun üzerinde geçmez. O, evlenmek için, tâlibin, er meydanında kendisini yenmesini şart koşmuştur. Şayet bu şartı kabul edersen, yarın onunla er meydanında karşılaşırsın!...” cevabını verdi.</p>

  <p class="normal">Şehzâde bu şartı zaten biliyordu, hemen kabul etti. Gece geçti, sabah oldu. Padişah, Detma’ya İran Padişahının oğlunun kendisiyle evlenmeye talip olduğunu ve şartını da kabul ettiğini, er meydanında karşılaşmak istediğini bildirdi.</p>

  <p class="normal">Detma, derhal savaş elbiselerini giydi, silahlarını kuşandı ve atına binerek meydana çıktı.</p>

  <p class="normal">Şehzâde de silahlarını kuşanmış, meydandaki yerini almıştı.</p>

  <p class="normal">Bu karşılaşmanın haberini alan belde halkı, akın akın gelerek temaşa için meydanda toplandılar.</p>

  <p class="normal">İki padişahzâde karşı karşıya geldiler. Hâl ve tavrından yiğitliği ve ustalığı belli olan Şehzâdenin galip geleceği hissediliyordu. Detma da bunu anlayınca, önce yalnız savaş silahlarını kullanmaya niyet etmişken, karar değiştirerek câzibe silahını da kullanmaya karar verdi. Bu sebeple, meydana yüzü peçeli olarak çıkmışken, Şehzâde ile karşılaşınca peçesini kaldırarak yüzünü ona gösterdi.</p>

  <p class="normal">Detma’nın güzelliği bir sihir etkisiyle genç Şehzâdeyi büyüledi. Adeta sarhoş olmuş, bütün güç ve kuvvetini kaybetmişti. Kılıcını bile elinde zor tutuyordu. Detma, savaşacak kuvveti kalmayan Şehzâdeyi kolaylıkla atından düşürerek ona galebe etti. Mutad üzere Şehzâdenin atı ve silahları alındı, elbiseleri soyuldu ve alnına Detma’nın damgası vuruldu.</p>

  <p class="normal">Şehzâde duyduğu utanç ve üzüntüden kendini kaybetti, bayılıp yere yığıldı. Maiyeti onu hemen kaldıkları hana taşıdılar. Güç belâ kendine gelebilen Şehzâde, uzun uzun tefekkür ettikten sonra birtakım kararlar aldı.</p>

  <p class="normal">Maiyetindeki adamları hemen İran’a geri gönderdi. Babasına bir mektup yazarak muradına ermeden bu gurbet diyarından ayrılmayacağını bildirdi.</p>

  <p class="normal">Mektubu alan babası, fena hâlde öfkelendi. Ordusuyla gelerek memleketini yakıp yıktıktan sonra Detma’yı zorla almayı düşündü. Lâkin sonra, bunun doğru olmayacağını düşünerek bir süre beklemeyi uygun buldu.</p>

  <p class="normal">Şehzâdeye gelince:</p>

  <p class="normal">Yalnız başına kalan Şehzâde, uzun uzun Detma’ya nasıl sahip olabileceğini düşündü. Hileye müracaat etmekten başka çaresi yoktu. Ne yapabileceğini kararlaştırmak için saray çevresinde dolaşarak araştırmalar yaptı. Sarayın büyük ve görkemli bahçesini görünce, aklına bir fikir geldi ve hemen hana dönerek hazırlıklarını yaptı.</p>

  <p class="normal">Evvela tebdil-i kıyâfet ederek yaşlı bir çiftçi kılığına girdi. Sonra saray bahçesinin yolunu tuttu. Bahçıvanı bularak ona kendisini, ömrünü çiftçilik ve bahçıvanlıkta geçirmiş bir garip olarak tanıttı. Emir buyurursa, kendisine hizmet etmek istediğini bildirdi.</p>

  <p class="normal">Bahçıvan bilgi ve tecrübelerinden istifade edebileceğini düşünerek Şehzâdenin talebini kabul etti. Bahçede çalışanlara da ona iyi muamele etmelerini, hürmette kusur etmemelerini emretti.</p>

  <p class="normal">Şehzâde, kısa sürede bahçıvanlıktaki maharetiyle hepsinin hürmet ve hayranlıklarını kazandı. Artık bahçede istediği gibi hareket ediyor, gezip dolaşıyordu.</p>

  <p class="normal">Bir gün, bahçeye saraydan bazı köle ve câriyeler gelerek ortalığı kolaçan ettiler, hazırlıklar yaptılar. Şehzâde onlarla konuşarak Detma’nın bahçeye geleceğini öğrendi. Hemen kaldığı hana giderek altın ve çeşitli mücevherlerden imal edilmiş harikulâde güzel takılar alıp geldi. Bir ağacın gölgesine oturdu, takıları önüne koyarak beklemeye başladı.</p>

  <p class="normal">Halayıklarıyla bahçeye gelen Detma, bir müddet oturup dinlendikten, leziz meyvalardan yedikten sonra dolaşmaya başladı. Bir ağacın gölgesinde oturan pir-i fâniyi görünce yanına geldi. İhtiyar, önünde bulunan harikulâde takılarla oynuyordu. İhtiyarın hâli, merakını celbetti,</p>

  <p class="normal">— “Hayır ola ihtiyar, bu takıları ne yapacaksın?” diye sordu.</p>

  <p class="normal">İhtiyar, takıları avuçlayıp göstererek,</p>

  <p class="normal">— “Bu takıları, evleneceğim kıza mihir<sup class="calibre3"><a href="../Text/binbirgece_split_584.html#footnote-100-492" id="footnote-100-492-backlink">[492]</a></sup> olarak vereceğim!” cevabını verdi.</p>

  <p class="normal">Detma hayrette kalmıştı:</p>

  <p class="normal">— “Ey pir, bu hâlde evlenip de ne yapacaksın?” dedi.</p>

  <p class="normal">İhtiyar cevap verdi:</p>

  <p class="normal">— “Yanağından bir buse aldıktan sonra hemen geri boşayacağım!...”</p>

  <p class="normal">Prenses ve halayıklar bu söz üzerine kıkır kıkır gülüştüler. Detma, bir câriyeyi elinden tutup ona göstererek:</p>

  <p class="normal">— “Pekâlâ öyleyse, işte bu câriyemi sana verdim!...” dedi.</p>

  <p class="normal">İhtiyar, titreye titreye ve bir asaya dayanarak güç belâ ayağa kalktı, takıları câriyeye verdi, güçlükle yanağından bir buse aldıktan sonra da onu üç talakla<sup class="calibre3"><a href="../Text/binbirgece_split_585.html#footnote-100-493" id="footnote-100-493-backlink">[493]</a></sup> boşadığını söyledi.</p>

  <p class="normal">Eşsiz güzellikte takılara sahip olan câriyenin keyfine, sevincine diyecek yoktu. Hep birlikte bu garip hâli konuşup gülüşerek saraya döndüler.</p>

  <p class="normal">Ertesi gün, Detma, halayıklarıyle bahçeye yine geldi. Yine ağacın gölgesinde oturan ihtiyarın yanına gittiler. İhtiyarın önünde, yine birbirinden güzel ve giran-baha takılar vardı. Detma, bu defa da ona başka bir câriyesini verdi. O da dünkü gibi, takıları câriyeye verdi, bir buse aldıktan sonra boşadı.</p>

  <p class="normal">Saraya dönen Detma, hayran kaldığı takıların ancak kendisine yakışacağını düşünerek elinden kaçırdığına müteessir oldu. Ertesi günü, ihtiyarın yanına yalnız başına giderek elindeki takıları almayı kararlaştırdı. Altı üstü bir buse verecekti, ne çıkardı bundan; üstelik kimse de görmeyecekti.</p>

  <p class="normal">Gece geçti, sabah oldu. Detma, bir câriye kılığına girerek erkenden bahçeye, ihtiyarın yanına gitti. İhtiyarı aynı ağacın altında otururken buldu. Ona, önceki câriyeler gibi kendisiyle de evlenip evlenmeyeceğini sordu.</p>

  <p class="normal">Şehzâde, kılık değiştirse de Detma’yı tanımıştı. İşte beklediği fırsat buydu, avı kendi ayağıyla gelmiş tuzağa düşmüştü. Hemen kalktı, yanağından buse alacakmış gibi yaklaşarak birden boynuna sarılıp yere yatırdı. O pir-i fani gitmiş, yerine yırtıcı bir vahşi hayvan gelmişti sanki. Prenses daha ne olduğunu anlamadan, Şehzâde muradına nail olmuştu.</p>

  <p class="normal">Şehzâde işini bitirdikten sonra, yüzündeki takma sakalı çıkarıp atarak Detma’ya,</p>

  <p class="normal">— “Beni bildin mi?” diye sordu.</p>

  <p class="normal">— “Hayır” cevabını alınca, kendisinin İranlı Şehzâde olduğunu açıkladı.</p>

  <p class="normal">Detma Şehzâdenin altından kalkarak saraya koştu. Hayret ve şaşkınlık içindeydi. Biraz kendine gelir gibi olunca, hemen Şehzâdeyi öldürtmeyi düşündü. Fakat onun öldürülmesi, lekelenen namusunu temize çıkarır mıydı? Uzun uzadıya düşündükten sonra, Şehzâde ile gizlice memleketine giderek onunla evlenmekten başka hâl çaresi olmadığı sonucuna vardı.</p>

  <p class="normal">Şehzâdeye haber göndererek kararını bildirdi ve hazırlanmasını istedi. Bir gece kimseye görünmeden beraberce şehirden çıkıp İran’ın yolunu tuttular.</p>

  <p class="normal">İran payitahtına yaklaşınca, bir kervansarayda konakladılar. Şehzâde hemen babasına bir haberci göndererek Prensesle birlikte geldiklerini bildirdi. Padişah hemen bir alay hazırlayarak Şehzâde ve Prensesi karşılamaya gönderdi. Şehirde şenlikler yapılmasını emretti.</p>

  <p class="normal">Şehzâde ile Detma, büyük bir alâyişle şehre girdiler. Kırk gün-kırk gece süren bir düğünden sonra da gerdeğe girdiler.</p>

  <p class="normal">Aradan bir vakit geçtikten sonra Padişah, Detma’nın babasına kıymetli hediyelerle bir heyet gönderdi. Yazdığı mektupta ahvâli beyan ve izah ettikten sonra Detma’nın cehizini göndermesini istiyordu.</p>

  <p class="normal">Detma’nın babası, kızının aniden kaybolmasından dolayı hayretten hayrete düşmüş ve teessüründen hastalanıp yataktan kalkamaz hâle gelmişti. Gelen mektupla olan biten kendisine mâlum olunca, birden iyileşti. Taze bir hayata kavuştu. Kızının İran Şehzâdesiyle evlenmesinden de ayrıca memnun olmuştu.</p>

  <p class="normal">Kızıyla damadının yanlarına gelmesini, payitahtında da bir düğün yapmak istediklerini bildiren bir mektup gönderdi. Detma ve Şehzâdenin gelmesi üzerine, burada da şenlikler yapıldı, yedi gün-yedi gece eğlenceler düzenlendi. Düğün töreni sona erince, gelin ve damad, çeşitli hediyelerle yeniden İran’a döndüler.</p>

  <p class="normal">Hikâyeyi bitirdikten sonra câriye sözlerini şöyle hitama erdirdi:</p>

  <p class="normal">— “Ey şevketli Padişahım, bu hikâye de erkeklerin ne kadar hilekâr olduğunu ispat etmektedir. Eğer vezirlerin hilelerine uyarak benim hakkımı vermez, hain Şehzadeyi idam ettirmezseniz, ben kendi canıma kıyarım. Vicdanınız buna razı olur mu?...”</p>

  <p class="normal">Padişah, çok sevdiği câriyeyi kaybetmek istemiyordu. Hikâyelerin de etkisiyle Şehzâdenin sabah olur olmaz idam edilmesini ferman etti.</p>

  <p class="normal">Sabah olur olmaz, Yedinci Vezir, Padişahın huzuruna girdi. Kapanıp yeri öptü, yüzünü ayaklarına sürdü. Sonra kalkıp saygıyla konuşmaya başladı:</p>

  <p class="normal">— “Ey Padişah-ı âli-kadr!<sup class="calibre3"><a href="../Text/binbirgece_split_586.html#footnote-100-494" id="footnote-100-494-backlink">[494]</a></sup> Size sadece bir nasihatim vardır: Sabrediniz. Zira bu câriyenin Şehzâdeye isnat ettiği suç, büyük bir iftira olabilir. Kulunuz, efendimin en yakın ve nimetleriyle beslenen kullarındanım. Bu sebeple eğer bildiğimi, düşündüğümü arz etmezsem, ona karşı nankörlük etmiş olurum. Kadınların hilekârlıklarını, düzenbazlıklarını gösteren birçok hikâye biliyorum. Bezirganın oğlunun bir kocakarının düzeniyle nasıl muradına nail olduğunu anlatan hikâye bunlardan biridir.”</p>

  <p class="normal">Padişah merak etti:</p>

  <p class="normal">— “Nasıl bir hikâyedir o hikâye, anlat da dinleyelim!” dedi.</p>

  <p class="normal">Bunun üzerine Yedinci Vezir şöylece anlattı:</p>
</body>
</html>
