<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_35">KUS’A SİHİRBAZ NASIL SİHİR OYNADI?</h1>

  <p class="normal">Dördüncü kardeşim Kus Esvatî, Bağdat’ta kasaplık ederdi. Etlerini sattığı koyunları kendi büyütürdü. Herkes eti ondan satın alırdı. Onun için Kus’un sürü sürü koyunları, sayısız tarlaları, bahçeleri ve evleri vardı.</p>

  <p class="normal">Bir gün, kardeşimin dükkânına yeni bir müşteri geldi. Bu yeni müşteri, sivri sakallı, ihtiyar, kambur bir adamdı. İhtiyar adam Kus’tan et almış ve parasını vermiş.</p>

  <p class="normal">Kardeşim, ihtiyarın verdiği paranın parlak, yeni ve çil olduğunu görünce, onu öbür paraların arasına atmamış, dolabının ayrı bir köşesine koymuş.</p>

  <p class="normal">Sivri sakallı müşteri, ertesi günü, daha ertesi günü ve ondan sonra da birçok gün daha Kus’tan et satın almış. İhtiyarın verdiği paraların hepsi yeni olduğu için, Kus onları hep ayrı bir yere kor dururmuş.</p>

  <p class="normal">Bir gün, koyun satın almak için, Kus’a para lâzım olmuş. Çekmeceyi açmış ve ihtiyardan aldığı parayı, koyduğu yerden almak istemiş. Fakat çekmecede para yerine para şeklinde toparlak toparlak kesilmiş birçok kağıt parçaları bulmuş. Kendisine bir oyun oynandığını anlamış ve sivri sakallı müşteriden intikam almaya karar vermiş.</p>

  <p class="normal">Kus, hemen bir dana kesip dükkânına asmış. Sivri sakallı ihtiyar, biraz sonra et almak üzere dükkâna gelmiş, yine satın aldığı etin bedelini çil ve yeni paralarla ödemiş. O zaman Kus onun yakasına yapışarak:</p>

  <p class="normal">— “Yetişin ey Müslümanlar, geliniz de şu zımba sakallı dolandırıcının insanları nasıl dolandırdığını görünüz!” diye bağırmış.</p>

  <p class="normal">Dört taraftan adamlar koşuşurken ihtiyar:</p>

  <p class="normal">— “Beni bırak, sonra seni rezil ederim, pişman olursun!” demiş.</p>

  <p class="normal">Kus, “Seni gidi dolandırıcı hokkabaz, ben ne yaptım ki beni rezil edebilesin?” diye cevap vermiş.</p>

  <p class="normal">İhtiyar:</p>

  <p class="normal">— “Nasıl ne yaptın? Sen insanları kesip etlerini koyun eti diye satmıyor musun?” demiş.</p>

  <p class="normal">Kus:</p>

  <p class="normal">— “Benim bir insan kestiğimi ispat et, ben kendi elimle kendimi idam ederim.” diye cevap vermiş.</p>

  <p class="normal">Kus ile yakaladığı ihtiyarın etrâfında ahâli toplanmış. Kus’un kendisini salıvermeyeceğini anlayan ihtiyar, ahâliye dönerek:</p>

  <p class="normal">— “Ey ahâli beni yakamdan tutan bu kasap, sizi senelerce aldatan, senelerce gizli gizli katlettiği insanların etlerini size koyun eti diye satan bir cânidir. Sözlerime inanmıyorsanız, dükkânına giriniz ve et dolabını açıp onun içinde asılan insan etine bakınız!” diye haykırmış.</p>

  <p class="normal">Hemen ahâli dükkânın içine dalmışlar, dolabı açmışlar. Dolabın içinde boğazından asılı bir adam görmüşler.</p>

  <p class="normal">Orada bulunanların hepsi, hatta Kus’un en eski tanıdıkları, en candan arkadaşları bile şaşırmışlar ve güçleri yettiği kadar, sopa ile tokatla, yumrukla Kus’un yüzünü, gözünü kan içinde bırakmışlar. Hatta gözünün bir tanesini patlatmışlar. Zavallı kardeşimi alıp valinin karşısına sürüklemişler.</p>

  <p class="normal">Vali ahâliyi dinledikten sonra, Kus’a bin değnek vurdurmuş. Fakat Kus zengin olduğu için, onu idam ettirmedi. Kus’un malını mülkünü zapt ederek onu memleketten sürdürdü.</p>

  <p class="normal">Kus başka bir memlekete gitti. Orada kunduracılık ederek ekmek parasını çıkardı.</p>

  <p class="normal">Bir gün, sokakta, dükkânının önünde büyük bir kalabalığın toplandığını görmüş. Bu insanlar neye toplanıyorlar diye o da sokağa koşmuş. Meğer sokaktan alay ile o memleketin Sultanı geçiyormuş.</p>

  <p class="normal">Sultan Kus’u görünce, elleriyle gözlerini örtmüş. Sultan o gün, avlanmak için saraydan çıkmış bulunduğu hâlde, uğursuz bir yüz gördüm, avda muhakkak başıma bir kaza gelir, diyerek yine gerisin geriye, sarayına dönmüş. Zâbitlerine Kus’u tarif etmiş, zâbitler gelip Kus’u yakalamışlar ve Sultanın emri mucibince, ona müthiş bir dayak atmışlar. Kus hasta düşmüş, güç belâ odasına sürüklenmiş.</p>

  <p class="normal">Bir gün, yatakta yatarken, bir ahbabı gelmiş. Kus, başına gelenleri ahbabına anlatınca, ahbabı:</p>

  <p class="normal">— “İyi ki yalnız bir kuru dayak yedin de kelleni ve canını kurtardın!” demiş. “Bizim Sultan bir nevi delidir. Ne zaman sokakta senin gibi sol gözü kör bir insanı görürse, bütün işlerinin ters gideceğini sanır. Tek gözlü adama kızar, onu ya idam ettirir yahut o nispette ağır bir ceza verir. Sen yine ucuz kurtulmuşsun!”</p>

  <p class="normal">Kus, çâresiz o memleketten de kaçmış. Sultansız bir yer aramış. Yürüye yürüye bir şehre varmış, şehir sokaklarına ancak gece yarısı girebilmiş.</p>

  <p class="normal">O gece nerede yatacağını düşünerek yürürken, arkasından birçok süvarilerin gürültü ederek geldiğini duymuş. Başını döndürüp onlara bakmış. Önde meşalelerle giden birçok süvarilerin arkasından, kıyâfetinden Sultan olduğu belli olan birisinin geldiğini görmüş. Kendi kendine:</p>

  <p class="normal">— “Bir Sultan gördüm, başıma bir belâ geldi. Şimdi bu Sultan da yüzüme bakarsa, kim bilir başıma ne gelmez? Bana yine bir dayak nasip olur. Olursa artık bu sefer ölürüm.” diye düşünmüş.</p>

  <p class="normal">Sokakta görülmemek için, hemen koşa koşa kaçmaya başlamış. Karanlıkta nereye gittiğini bilmiyormuş. Birdenbire açık bir kapıdan bir evin karanlık taşlığına dalmış. Geriye dönmek istemiş, fakat ızbandut gibi iki zenci onu iki omzundan tutmuşlar:</p>

  <p class="normal">— “Üç gecedir kümese giren tilki gibi, sinsi sinsi harem dairesine girersin, senin yüzünden üç gündür ne uyku, ne rahat yüzü gördük. Seni valinin önüne götürelim de müstahak olduğun cezayı gör!” diye bağırmışlar.</p>

  <p class="normal">Tekmeyle silleyle dürte kaka, yerden yere çarpa çarpa valinin önüne götürmüşler. Zaten böyle çirkin bir tarzda başlayan sergüzeştin sonu güzel olmaz ya. Vali zencilerin şikâyetini duyunca:</p>

  <p class="normal">— “Alın aşağı şu herifi, ayaklarına bin değnek vurun!” diye bağırmış.</p>

  <p class="normal">Zabitler hemen Kus’u yere yıkarak öyle bir dayak atmışlar ki, Kus’un ölüden farkı kalmamış.</p>

  <p class="normal">O şehirden Bağdat’a gelen bir ahbabım, bana Kus’un başına gelenleri anlattı. Ben de o şehre gidip Kus’u aldım, evime getirdim. Ona bir oda verdim. Kus el’an sıhhat ve âfiyettedir ve evimde yatıp kalkar. Gelelim beşinci Feşar’a:</p>
</body>
</html>
