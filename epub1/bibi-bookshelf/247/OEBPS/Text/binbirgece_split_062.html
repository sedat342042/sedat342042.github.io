<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_61">SENDİBAD’IN YEDİNCİ SEYAHATİ</h1>

  <p class="normal">Size artık bir daha seyahat ememeye karar verdiğimi söylemiştim. Lâkin çok geçmeden yedinci bir defa seyahate çıkmak mecburiyetinde kaldım. Bu defa seyahati ben istemedim. Halife Harun Reşid beni çağırdı ve Serendip Sultanına cevap vermek mecburiyetinde olduğunu ve cevapla Serendip Sultanına göndereceği hediyeleri benimle göndereceğini söyledi. Artık bana gitmek düşerdi.</p>

  <p class="normal">Harun Reşid’in hazırlattığı gemiye binerek sağ salim Serendip’e vardım. Serendip Sultanı beni görünce çok sevindi. Ona Harun Reşid’in gönderdiği hediyeleri verdim.</p>

  <p class="normal">Serendip Sultanı hem hediyelere, hem de mektuba memnun oldu. Bana gene birçok hediyeler verdi. Artık vazifem bittikten sonra Sultandan izin aldım, Basra’ya dönmek üzere gemiye bindim.</p>

  <p class="normal">Gemide dört gündür denizde gidiyordum. Beşinci sabahı bir korsan gemisi üzerimize hücum etti. Gemidekilerin yarısını öldürdüler, ben ve başka birkaç kişiyi esir olarak satmak üzere öldürmeyip kendi gemilerinde hapsettiler.</p>

  <p class="normal">Korsan gemisi iki hafta kadar seyahat ettikten sonra bir adaya vardı. O adada beni zengin bir tüccara sattılar.</p>

  <p class="normal">Ertesi gün tüccar bana büyük bir yay ve birçok büyük oklar verdikten sonra bir ormana gönderdi. Ormanın ağaçları minarelerden daha yüksekti. Tacir bana ormanda bulacağım ağaçların birisinin tepesine çıkıp aşağıdan gelip geçen fillere ok atarak öldürmekliğim lâzım geldiğini tembih etmişti.</p>

  <p class="normal">Yüksek bir ağacın tepesine çıktım. Bir saat kadar bekledim, aşağıdan ne fil, ne de başka bir hayvan geçmedi. Lâkin bir saat sonra dehşetli gürültüler yaparak binlerce filler, üstünde bulunduğum ağacın altından koşarak geçmeye başladılar.</p>

  <p class="normal">Ben birbiri arkasına yüzlerce oklar attım. Lâkin yalnız bir fil öldürebildim. Öldürdüğüm fil cansız olarak yere yıkıldı. Öbür filler hep sürüyle kaçıp kayboldular. Fillerin uzaklara kaçtıklarına emin olduktan sonra, ağaçtan inerek tüccara koştum ve bir fil öldürdüğümü haber verdim. Kendisi hayretle yüzüme baktı ve ölen fili görmek üzere benimle beraber ormana geldi. Başkalarının yardımıyla orada büyük bir çukur açıp fili gömdük. Filin vücudu çürüdükten sonra tüccar filin gömülü bulunduğu yeri kazdırıp filin dişlerini alırmış.</p>

  <p class="normal">Ertesi gün gene bir fil vurdum. Bir ay kadar her gün bir fil öldürdüm. Sonra üç gün birbiri arkasına filleri boşuna bekledim. Hiçbir fil gözükmedi. Üç gün sonra filler o kadar büyük gürültülerle geldiler ki, ağacın üzerinde korkumdan titremeye başladım. Filler ağacın dibine toplandılar. İçlerinden en büyüğü, hortumunu ağacın kütüğüne sararak ağacı bir yukarı çekince, köküyle, topraklarıyle yerden söktü. Ben de ağaçla beraber yere düştüm, bayıldım.</p>

  <p class="normal">Biraz sonra ayılınca, filin birisi hortumuyla belimden tutarak kaldırdı ve yavaşça arkasına koydu. Sonra fillerin hepsi ormanın içine doğru koşmaya başladılar.</p>

  <p class="normal">Ben filin üstünde oturuyor ve acaba bu fillerin beni ne yapacaklarını düşünüyordum. Filler ormanın ortasına bir ağaçlığa geldiler. Beni taşıyan fil hortumuyla beni kaldırıp yere koydu. Sonra fillerin hepsi koşarak kaçtılar. Ormanın açıklığında yalnız kalmıştım. Etrâfıma bakınca yerde, sağda-solda, her tarafta fil kemiklerinin yığınlarını gördüm. Fillerin kemikleriyle dişleri de vardı. Bu hâlin ne mânâya geldiğini düşündüm, düşündüm, nihayet böyle hareket edişlerinin mânâsını buldum ve fillerin akıllarına hayran oldum.</p>

  <p class="normal">Hemen oturduğum yerden kalktım, tüccarın evine doğru koşmaya başladım. Varınca, başıma gelenleri anlattım. Tüccar bana döndü ve “Kardeşim” diye söze başladı. “Sana kardeşim diyorum, çünkü seni artık kölelikten azat ediyorum ve seni bir kardeşim sayıyorum.” dedi.</p>

  <p class="normal">Ben tüccara teşekkür ettim. Bana verdiği servetten yalnız Bağdat’a dönmek için lâzım gelen yol masrafına tekabül edecek kısmı kabul ettim. Hemen gemiye atlayarak sağ ve salim Bağdat’a vardım. Hemen Harun Reşid’e gidip mektup ve hediyeleri yerlerine teslim ettiğimi ve başımdan geçenleri anlattım.</p>

  <p class="normal">Harun Reşid, başımdan geçenlerin hikâyesini o kadar beğendi ki, hemen katibini çağırıp bu hikâyeleri kıymettar kağıt üzerine altın yazıyla yazmasını ve yazıları hazinesine koymasını emretti. Harun Reşid bana birçok hediyeler verdi. Saraydan hemen evime gittim ve artık ömrümün sonuna kadar ailem, akrabam ve ahbaplarımla beraber yaşadım.</p>
</body>
</html>
