<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_48">HÜSNÜ MERYEM SULTAN<sup class="calibre3"><a href="../Text/binbirgece_split_362.html#footnote-100-270" id="footnote-100-270-backlink">[270]</a></sup></h1>

  <p class="normal">Gelelim Alaeddin’e:</p>

  <p class="normal">Dükkânda ne var, ne yoksa hepsini birer ikişer satmış. Kala kala dükkânda birkaç eski püskü ile bir deri torba kalmış. Torbayı açıp içindekileri yere silkmiş. İçinden bir büyük boncuk çıkmış. Bu boncuk, ince bir altın zincire bağlıymış. Boncuğun beş yüzü varmış. Her bir yüzünde başka başka yazılar ve işaretler varmış. Alaeddin bu boncuğun beş yüzünün beşini de avucuna sürtmüş; lâkin bir şey olmamış. Bunun üzerine onu alıp dükkânın duvarına asmış.</p>

  <p class="normal">Aradan çok geçmeden dükkâna bir Frenk gelmiş. Dükkânda asılı gördüğü boncuğun satılık olup olmadığı sormuş. Alaeddin de:</p>

  <p class="normal">— “Dükkânda ne görürseniz, hepsi satılıktır.” diye cevap vermiş.</p>

  <p class="normal">O zaman Frenk:</p>

  <p class="normal">— “Bu boncuğu bana sekiz yüz bin parça altına satar mısınız?” diye sormuş.</p>

  <p class="normal">Alaeddin:</p>

  <p class="normal">— “Efendim, bunun kıymetini bilmeyecek kadar alış-verişte acemi değilim. Öyle bir fiyat söyleyiniz ki, malın kıymetine uysun.” diye cevap vermiş.</p>

  <p class="normal">— “Haydi öyleyse, bir milyon altın verdim.”</p>

  <p class="normal">— “Pekâlâ, parayı veriniz!”</p>

  <p class="normal">— “Bu kadar parayı üzerimde nasıl taşıyabilirim? Benimle beraber gemimize geliniz de size paraları sayayım.”</p>

  <p class="normal">Bunun üzerine Alaeddin boncuğu cebine alarak dükkânının kepengini kapatmış. Dükkânının anahtarlarını komşu dükkâncıya vererek:</p>

  <p class="normal">— “Ben şimdi geri döneceğim. Dönünceye kadar bu anahtarları yanınızda saklayınız. Eğer ben gelmekte gecikir veyahut hiç geri dönmezsem ve ben yokken Ahmed Denef adlı birisi buraya gelirse, satmış olduğum bir boncuğun parasını gemi sahibi Frenk’ten almak üzere Frenk ile beraber gemiye gittiğimi, lâkin geri dönmediğimi kendisine söyleyiniz.” demiş ve yürümeye başlayan Frenk’in peşine düşmüş.</p>

  <p class="normal">Frenk, Alaeddin’i gemiye aldıktan sonra, boncuğu da ondan almış. Ellerini çırpmış ve Alaeddin’e borçlu olduğu paraların getirilmesini emretmiş. Paralar getirilmiş ve Alaeddin’e verilmiş. Bu iş bittikten sonra Frenk:</p>

  <p class="normal">— “Gemimize kadar gelerek yorulmuşsunuzdur; her hâlde bir bardak şerbetimizi veyahut bir lokma yemeğimizi reddetmezsiniz!” demiş.</p>

  <p class="normal">Alaeddin, tok olduğunu, lâkin bir bardak şerbet içeceğini söyleyince, şerbet getirmişler. Hâlbuki şerbetin içinde uyutucu ve uyuşturucu bir zehir varmış. Alaeddin bir bardak içince, kendinden geçerek yere yuvarlanmış.</p>

  <p class="normal">O zaman Frenk, geminin kalkmasını emretmiş. Geminin demirlerini çekmişler, yelkenlerini açmışlar. Rüzgâr o gün püfür püfür esiyormuş. Yelkenler dolmuş, gemi de engine açılmış.</p>

  <p class="normal">Ertesi gün sabah olunca, Alaeddin’in bir gün evvel içmiş bulunduğu zehrin artık tesiri kalmamış. Alaeddin derece derece, yavaş yavaş uyanmış, nihayet kendine gelmiş. Frenk, Alaeddin’i çağırtmış.</p>

  <p class="normal">— “Siz benim esirimsiniz!” demiş. “Sizi sevgilime götürüp göstereceğim.”</p>

  <p class="normal">Alaeddin o kadar korkmuş ki, kendisini neden sevgilisine götüreceğini ve sevgilisine götürecek ondan başka adam bulamadı mı, diye Frenk’e sormuş.</p>

  <p class="normal">Kaptan Alaeddin’e yukarıda naklettiğimiz sözleri söylerken Frenk gemisinin yanından bir Müslüman gemisi geçiyormuş. Müslüman gemide kırk tane tüccar varmış. Frenk, emir vermiş, gemisi gidip Müslüman gemisine çatmış ve onu zapt etmiş. Sonra arkasına takarak Cenova’ya götürmüş.</p>

  <p class="normal">Oraya varınca Frenk, Alaeddin’i yanına alarak karaya çıkmış. Pek uzakta olmayan kocaman bir evin kapısını çalmış. Kapı açılınca, içerden üstü başı yerinde, yüzü örtülü bir kız peyda olmuş.</p>

  <p class="normal">Kız Frenk’e, “Boncuğun sahibini bana getirdiniz mi?” diye sormuş.</p>

  <p class="normal">Frenk:</p>

  <p class="normal">— “Hem boncuğu, hem de boncuk sahibini getirdim.” cevabını vermiş.</p>

  <p class="normal">Kız boncuğu istemiş, Frenk boncuğu vermiş. Ondan sonra kızdan ayrılarak gerisin geriye gemiye gitmiş.</p>

  <p class="normal">Cenova’ya her gemi geldikçe, kazasız geldiğini şehre duyurmak için yüz parça top atması, o zaman âdetmiş. Onun için Frenk de gemisine girince, yüz parça top atmış.</p>

  <p class="normal">Cenova Kralı, topların gürültüsünü duymuş. “Acaba hangi gemi geldi?” diyerek limana varmış. Frenk gemisini bulup çıkmış ve Frenk’e seyahatinin nasıl geçtiğini sormuş. Frenk de:</p>

  <p class="normal">— “Seyahatimiz şeker gibi geçti. Hatta yarı yolda bir Müslüman kayığına rast geldik, onu yağdan kıl çeker gibi kolayca zapt ediverdik. İçinde kırk bir tane Müslüman tüccar vardı. Onları da esir ettik.” diye cevap vermiş.</p>

  <p class="normal">Kral:</p>

  <p class="normal">— “Şu esirleri hemen şimdi limana getir!” demiş.</p>

  <p class="normal">Kırk bir tüccarı ayağında prangalar, boyunlarında zincirler olduğu hâlde karaya çıkarmışlar. Alaeddin de bunların arasında imiş. Bu zavallıları yürütmüşler, tâ liman dairesine götürmüşler.</p>

  <p class="normal">Orada Kral bir mahkeme kurmuş. İlk esiri karşısına çağırtarak ona:</p>

  <p class="normal">— “Sen nerelisin ey Müslüman?” diye sormuş.</p>

  <p class="normal">Bî-çare tüccar:</p>

  <p class="normal">— “İskenderunluyum!” diye cevap verince, Kral’ın gözleri kan fışkırmış, ağzı öfkesinden köpürmüş:</p>

  <p class="normal">— “Kesiniz şunun kafasını!” diye cellâda bağırmış.</p>

  <p class="normal">Cellâdın satırı havaya kalkmış, bir kütürtü, bir hışırtı olmuş, tüccarın gövdesi bir tarafa, kesik başı da kanlar içinde öbür tarafa düşmüş.</p>

  <p class="normal">Derken sıra ikinci tüccara gelmiş. İkinci tüccar da İskenderunlu imiş ve oralı olduğunu söylemiş. İlk tüccar neye uğradıysa, ikinci tüccar da ona uğramış. Öbür tüccarların hepsi de hemşeriymişler, İskenderunluyum diyenin başı gitmiş.</p>

  <p class="normal">Nihayet kala kala Alaeddin kalmış. Kral ona bir sorgu sual sormadan cellâda dönerek:</p>

  <p class="normal">— “Bunu da haklayıver! Nereli olursa olsun!” diye bağırmış.</p>

  <p class="normal">Alaeddin’i örsün önüne getirmişler. Başını kurbanlık koyun gibi örsün üzerine yatırmışlar.</p>

  <p class="normal">Cellât ellerine tükürüp baltanın sapına yapışmış, bu kadar cana kıymış bulunan kanlı satır, bir baş daha koparmak üzere havaya kalkmış. Alaeddin içinden, “Allah’a ısmarladık dünya!...” diye düşünerek kelime-i şahadet getirmiş.</p>

  <p class="normal">Tam o sırada odanın kapısı açılmış, içeriye yüzünden asalet ve iyilik akan ak saçlı ihtiyar bir kadın girmiş. Kral, kadına hürmeten ayağa kalkmış. Orada bulunanların hepsi ona doğru eğilmişler.</p>

  <p class="normal">Kadın Kral’a:</p>

  <p class="normal">— “Kilisede hizmet etmek üzere bana birkaç esir alıkoyunuz diye tembih etmemiş miydim?” diye şikâyet etmiş.</p>

  <p class="normal">Kral:</p>

  <p class="normal">— “Ah anneciğim biraz daha erken gelmiş olsaydınız, kırk tane esir vardı. Onların içinden istediklerinizi seçebilirdiniz. Şimdi kala kala işte şu ayakta gördüğünüz esir kaldı. Onu alınız ve hizmetinizde kullanınız!” diye cevap vermiş.</p>

  <p class="normal">İhtiyar kadın Alaeddin’e bakmış:</p>

  <p class="normal">— “Sen oğlum, kilisede hizmet etmek mi, yoksa öldürülmek mi istersin?” diye sormuş.</p>

  <p class="normal">Alaeddin içinden her hâlde sonra bir kaçamak yolunu bulurum diye düşünerek:</p>

  <p class="normal">— “Kilisede hizmet ederim efendim!” diye cevap vermiş. Onun üzerine kadın Alaeddin’i mahkeme odasından çıkararak kiliseye götürmüş. Orada Alaeddin, ihtiyar kadına dönerek:</p>

  <p class="normal">— “Pekâlâ hanım valide, burada ne hizmet göreceğim?” diye sormuş.</p>

  <p class="normal">Kadın da cevaben onun göreceği işleri şöyle saymış:</p>

  <p class="normal">— “Sen sabah erkenden kalkacaksın. Bu kilisenin beş tane katırı vardır. O katırları ormana götüreceksin. Orada kuru odun kesip katırlara yükleyeceksin. O odunları kilisenin mutfağına getireceksin. Ocağı yakacaksın. Sonra kilisenin halılarını meydana çıkarıp onları döveceksin. Mermerleri silip süpüreceksin. Sonra o gün artık mercimek mi, fasulye mi, patates mi, ne yenecekse onu ayıklayıp pişireceksin. Bu işlerin çarçabuk bitti miydi, kuyudan kilisenin dört yüz kırk dört testisini dolduracak kadar su taşıyacaksın. Yemeği dört yüz kırk dört tabağa ayırıp dört yüz kırk dört papazın her birisine ekmeğini, yemeğini, su testisini götüreceksin…”</p>

  <p class="normal">Kadın anlattıkça Alaeddin’in gözleri açılmış. Şaştıkça şaşmış. Sıkıldıkça sıkılmış. Kadın sözünü bitirince:</p>

  <p class="normal">— “Aman hanım valideciğim” demiş, “buna iş, hizmet demezler, yavaş yavaş ölmek derler.” diye şikâyet etmiş.</p>

  <p class="normal">İhtiyar kadın:</p>

  <p class="normal">— “Vallâhi sen bilirsin! İstersen bu işleri görür ve asılmaktan kesilmekten kurtulursun, ister görmezsin ve doğru cellâdın eline düşersin!” demiş kapatmış.</p>

  <p class="normal">Kadın çekilip gittikten sonra Alaeddin yere çömelmiş. Başını iki avucuna alarak kumru kuşu gibi kederli kederli ve hâlinin neye vardığını düşünmeye koyulmuş. Kilisenin dört yüz kırk dört papazından başka o kilisede on tane kör, topal, sağır adam varmış ki, yerlerinden kımıldayamadıkları için, bunların en kirli, en müstekreh işlerini görmek Alaeddin’in başına kalmış. Akşam olunca ihtiyar kadın yine görünmüş:</p>

  <p class="normal">— “Hani ya sana tembih ettiğim işleri görecektin?” diye çıkışmış.</p>

  <p class="normal">Alaeddin de:</p>

  <p class="normal">— “Kaç elim var ki bu kadar işi görebileyim!” diye cevap vermiş.</p>

  <p class="normal">Kadın kızmış:</p>

  <p class="normal">— “Ahmak herif ben seni buraya oturup keyif sürmen için mi getirdim?” diye bağırmış.</p>

  <p class="normal">Biraz duraklayıp düşündükten sonra:</p>

  <p class="normal">— “Şu köşede asılı duran tunç çubuğu al. Şehrin büyük meydanına git. Şehrin valisi gece evine dönerken muhakkak meydandan geçer. Vali geçerken bu çubukla önüne geç. Ona, ‘Ey vali, kilisenin hizmetini görecek adam yok, geliniz de kilisenin işlerini kendiniz görünüz!’ de. Vali hemen senin arkana düşer. Onu buraya getirir ve unu ona öğüttürüp hamur yoğurtturursun. Eğer bu döküp saydığım işleri el çabukluğu ile görmezse, ona basarsın dayağı. Haydi git, tam söylediğim gibi yap, kimseden korkma!” diye ilâve etmiş.</p>

  <p class="normal">Alaeddin:</p>

  <p class="normal">— “Baş üstüne!” diyerek ayrılmış. Kadının tembihi veçhile hareket etmiş. İşleri bitirmedikçe, sokağa fırlar, büyük küçük önüne kim çıkarsa, onları kilisenin işlerini görmeye mecbur edermiş.</p>

  <p class="normal">Alaeddin tam on yedi sene kilise hizmetinde kalmış.</p>

  <p class="normal">Bir gün, Alaeddin işlerini bitirip de kilisenin bir köşesinde yorgun argın uyuklarken, içeriye ihtiyar kadın girmiş:</p>

  <p class="normal">— “Haydi, bugün kiliseden çık, ister meyhaneye git, ister arkadaşlarına misafirliğe git. Ne yaparsan yap, akşama kadar kiliseden eksil!” demiş.</p>

  <p class="normal">— “Nedir? Ne var? On yedi sene kiliseden ayrılmamamı tembih edip duruyordunuz. Bugün ne var ki, beni kiliseden kovuyorsunuz?”</p>

  <p class="normal">— “Kral Yuhanna’nın bir kızı vardır. Adı Hüsnü Meryem’dir. Bugün o kız, kiliseye gelecektir. O kiliseye gelince, burada kimsenin bulunmaması lâzım gelir!”</p>

  <p class="normal">Bu izahat üzerine Alaeddin’e çekilip gitmek düşermiş. Fakat o, şimdiye kadar hiç kiliseden çıkmamış. Gider gibi yaparak kilisenin bir köşesine gizlenmiş. Saklandığı yerde kendi kendine, “Acaba bu Kral’ın kızları bizim kadınlar gibi midir, bizimkiler gibi mi giyinirler? Acaba bu kızlar bizim kızlardan daha mı güzel olurlar? Bu meraklarımı buracıkta gidermeyince, vallâhi buradan şuraya bir adım bile atmam. Hiç yerimden kıpırdamadan bekler dururum!” diye düşünürmüş.</p>

  <p class="normal">Nihayet çat diye bir kapı açılıvermesin mi!... Alaeddin, kapının açıldığı yere doğru bakmış. Bir de ne görsün? Canlar yakıcı güzellikte bir kız. Kızı görür görmez Alaeddin’in göğsünden birkaç derin “Âh!” çıkmış. Kıza öyle bir vurulmuş, yüreği o kadar büyük bir sevgi ile harıl harıl parlamış ki, deme gitsin.</p>

  <p class="normal">Kral’ın kızının yanında, kız kadar güzel bir kadın daha yürüyormuş. Hüsnü Meryem, arada sırada ona dönerek:</p>

  <p class="normal">— “Çok teşekkür ederim kardeşim. Sen olmasaydın, sıkıntıdan bayılacaktım. İyi ki seni yanıma çağırdım. Zübeyde bayağı sözlerin bana ferahlık verdi. Sağ ol, var ol Zübeydeciğim!” der dururmuş.</p>

  <p class="normal">Alaeddin, Hüsnü Meryem’in Zübeyde diye andığı kadına dikkatli dikkatli bakınca, o kadının eski karısı Zübeyde Udiyye olduğunu, iki kere iki dört eder kadar kat’iyetle tanımış. Onu tanıyınca da taş gibi dona kalmış. Çünkü o Zübeyde’yi çoktan öldü biliyormuş. Zübeyde ölünce kefenleyip mezara götürmeye yardım eden o değil miymiş? Nasıl olur da dipdiri, sapasağlam bulunabilirmiş? Alaeddin az kalsın bağıracakmış. Lâkin yine kendisini toplamış. Dur bakalım, ne olacak, diye sabretmeye karar vermiş.</p>

  <p class="normal">Kral’ın kızı yine konuşmuş:</p>

  <p class="normal">— “Zübeyde, udu al da bir türkü söyle, canlarımıza can kat, kederli gönlümüzün kederini gider.” diye yalvarmış. Lâkin Zübeyde:</p>

  <p class="normal">— “Hayır hanımım, vaat ettiğin şeyi yapmadan benden bir şey bekleme!” diye cevap vermiş.</p>

  <p class="normal">— “Vallâhi Zübeyde, sana ne vaat ettiğimi unuttum. Bugün dalgınlığım var. Vaadim neydi ayol?”</p>

  <p class="normal">— “Kocam Alaeddin’e beni kavuşturmayı vaat etmemiş miydin? Amma da çabuk unuttun!”</p>

  <p class="normal">— “Ha, şimdi hatırladım. Pekâlâ, vaadim vaattir. Yakında ben de, sen de Alaeddin’e kavuşacağız. Sen şu tatlı nevâlarından bir tanesine başla hele! Sözümde ne kadar sâdık olduğumu göreceksin! Alaeddin, hatta belki burada, yanımızdadır!...”</p>

  <p class="normal">— “Amma da söyledin ha! Gözlerim kör değil ya; dört bir tarafa bakıyorum, burada Alaeddin değil hiç kimsecikler yok.”</p>

  <p class="normal">— “Görmeyene göre kimse yok, hâlbuki görene Alaeddin buradadır. Şu köşeyi görüyor musun? O, işte o köşede gizli duruyor, hem bizi görüyor, hem de konuştuklarımızı duyuyor.”</p>

  <p class="normal">Bu sözlere Zübeyde pek inanmamış, lâkin yüreğinde bir “Acaba?” doğmuş. İnkisar-ı hayâle<sup class="calibre3"><a href="../Text/binbirgece_split_363.html#footnote-100-271" id="footnote-100-271-backlink">[271]</a></sup> uğramamak için gidip köşeye bakmamış. Udu eline alarak bir musikî faslına başlamış. Zübeyde Udiyye’nin sesi yükseldikçe, Alaeddin’in yüreğinde de uyuşmuş yatan eski sevgiler süzülüp alevlenmiş. Nihayet dayanamamış, gizli durduğu yerden dışarı fırlamış. Zübeyde Udiyye’nin üzerine koşarak onu kucağına almış. İkisi birbirini tanımışlar, beraberce saadet yaşları dökmüşler.</p>

  <p class="normal">Bu kadar senelik hasretin sıkıntısı ve üzüntüsü ikisinin de gönlünden birdenbire kalkıverince, ikisinin de memnuniyetten başları dönmüş, gözleri mahmurlaşmış, kararmış, ikisi de yere düşmüşler. Hüsnü Meryem Hatun cebinden çiçek suyu dolu bir şişecik çıkarmış, baygın âşıkların yüzlerine serpmiş. İkisi de ayılınca:</p>

  <p class="normal">— “Allah sizi kavuşturdu, bundan sonra inşallah ayrılmazsınız!” demiş.</p>

  <p class="normal">Alaeddin şaşkın gözlerle karısına bakarak:</p>

  <p class="normal">— “A Zübeyde, sen ölmedin miydi? Hatta seni biz o kadar şatafatla, tantanayla gömmedik miydi? Nasıl oluyor da sen yeni baştan dirildin? Dirildikten sonra da buralara kadar geldin?” diye bağırmış.</p>

  <p class="normal">— “Hayır Alaeddin, ben ölmemiştim, lâkin beni bir cin kaptı, havalara kalktı, kısa bir zaman içinde beni buralara taşıdı. Sizin gömdüğünüz kadına gelince, o bir dişi cindi. Benim kıyâfetimi ve yüzümün şeklini aldı. Siz onu gömdünüz. Hoca başında talkın verdi, sonra savuşup işine gitti. İşte o zaman dişi cin tabutu parçaladı, üzerini örten toprakları dört yana savurdu, toz dumana karışarak ortadan kayboldu. Ben gözümü açtığım zaman kendimi, tâ yanı başımda durmakta olan Kral’ın kızı Hüsnü Meryem Hatunun yanında buldum:</p>

  <p class="normal">— “Siz kimsiniz ve beni neden buraya getirdiniz?”</p>

  <p class="normal">— “Kader, beni senin kocana vardıracak. Bir gün gelecek, ben de senin gibi onun karısı olacağım. Ezelden böyle yazılmış. Bunun böyle yazılı olduğunu ben okudum. Kaderin yazısı hiç değişmez. Sen beni ortaklığa ve kapı yoldaşlığına kabul ediyor musun?” diye cevap verdi.</p>

  <p class="normal">“Bunları o kadar tatlılıkla söyledi ki, yüreğimde bir türlü bir kıskançlık uyanmadı.</p>

  <p class="normal">— “Ben seni ortaklığa kabul ediyorum, yalnız merak ediyorum, acaba kocam ne oldu? Onu biliyorsan bana söyle!” diye yalvardım. Bana:</p>

  <p class="normal">— “Bir gün onunla kavuşmaklığımızı takdir eden mukadderat, onun alnına bir sürü yazılar yazdı. O alnının yazısını çekecek. Başından birçok şeyler gelip geçecek. Sonra buraya gelecek ve biz ona kavuşacağız. Olacak şeyleri kimse bozamaz. Âh da desen, vâh da desen fayda etmez. En iyisi ondan ayrı durdukça, ayrılık acısını güzel sesle, güzel sözle, güzel çalgıyla unutmaktır. Buna dünya dediler, bu ancak böyle gelir geçer kardeşim!” dedi.</p>

  <p class="normal">“Ben de boyun eğerek Hüsnü Meryem’le beraber seni bekledik. Aradan aylar, yıllar geçti. Dağlar dağlara kavuşmadı, ama sonunda biz bize kavuştuk.”</p>

  <p class="normal">Bu sefer Hüsnü Meryem Alaeddin’e dönerek:</p>

  <p class="normal">— “Ey Alaeddin’im, beni kendine karı olarak alır mısın? Benim kocam olur musun?” diye sormuş.</p>

  <p class="normal">Alaeddin, başını önüne eğerek kısaca düşünmüş:</p>

  <p class="normal">— “Hanımcığım” demiş, “teklifine can u gönülden eyvallah diyeceğim. Lâkin sen Hıristiyan’sın, ben Müslüman’ım. İkimizin birleşmemiz nasıl mümkün olur?”</p>

  <p class="normal">— “Hıristiyanlık benden uzak olsun. Ben çoktandır Hıristiyanlık’ı bırakarak gizli din güttüm. Ben elhamdülillâh Müslüman’ım. Müslümanlık’ı kabul edişim de dünkü bir iş değildir. On sekiz senedir Müslümanlığımla iftihar ederim.”</p>

  <p class="normal">Alaeddin ezile büzüle:</p>

  <p class="normal">— “Hanımcığım” demiş, “ben memleketime dönmek isterdim!”</p>

  <p class="normal">Hüsnü Meryem de:</p>

  <p class="normal">— “Alnında birkaç yazı daha vardır. Orada yazılı olan şeyler başına gelecek ve nihayet sen de memleketine gitmek hususundaki muradına ereceksin! Sana bir de müjde vereyim. Senin bir oğlun doğdu, büyüdü, anlı şanlı bir delikanlı oldu. Adı Aslan’dır. Tabiatı da adı gibidir. Bu dakikada Halifenin sarayında büyük bir makam sahibidir. Sürdüğü devlet büyüktür. Bundan başka, sana iftira eden, senin başına bu felâketleri getiren adamın hıyaneti meydana çıkmış, adalet yerini bulmuş, başı satır altına düşmüştür. Sana fenalık eden adamın adı, hırsızlar padişahı Ahmed Kemakin’dir. Senin evinde bulunan Halifenin eşyasını oraya getirip saklayan odur. Dükkânına boncuğu gönderen de benim. O boncuğu senden almak isteyen Frenk kaptanı da beni seven bir gavurdur. O benim aşkımla yanıp kavrulmaktadır. Fakat ona zerrece yüz vermedim. Bir gün bana,</p>

  <p class="normal">— “Sana varmayı ümit edebilmek için ne yapayım söyle bana! Ayı göklerden yere indirip sana getireyim mi? Güneşi torbaya sokup hâk-i pâyine indireyim mi? İstediğin ne kadar güç olursa olsun, gönlünün dileğini yerine getirmekte zerrece titrer, tereddüt gösterirsem, kahrolurum!” dedi.</p>

  <p class="normal">“Ben de ona cevap olarak,</p>

  <p class="normal">— “Şöyle böyle bir boncuk vardır. Dünyayı ara, tara, o boncuğu bul, o boncukla beraber sahibini de bana getir!” dedim.</p>

  <p class="normal">“O gitti, dünyada aramadık köşe bucak bırakmadı. Nihayet seni bulduğu yerde buldu ve buraya getirdi. Kral senin kırk arkadaşlarının kellelerini kestirdi. Sıra senin başına gelince, seni ölümden kurtarmak için bildiğin o mahut ihtiyar kadını mahkeme odasına gönderdim.”</p>

  <p class="normal">Alaeddin:</p>

  <p class="normal">— “Allah iyiliğinize karşılık size iyilik sağlık versin!” diye cevap vermiş.</p>

  <p class="normal">Hüsnü Meryem, Alaeddin’in onun Müslümanlığına pek inanmadığını görmüş. Gidip önünde kelime-i şahadet getirmiş. Artık Alaeddin’in yüreğinde şüpheden eser kalmamış ve Hüsnü Meryem’e:</p>

  <p class="normal">— “Peki, ama bir şeyi çok merak ediyorum. Bu boncuğun aslı, kuvveti nedir, o boncuk elinize nasıl geçti?” diye sormuş.</p>

  <p class="normal">Hüsnü Meryem de şöyle anlatmış:</p>

  <p class="normal">— “Bu boncuk sihirli bir hazinenin en sihirli bir taşıdır. Onda dört türlü kuvvet vardır. Benim babam tarafından ninem bu memleketin pek tanınmış bir sihirbazıydı. Onun yapamayacağı şey yoktu. En çetin muammaları, en güç bilmeceleri çözer, bulur, mânâlarını bildirirdi. Ninemin sihirli taşlardan mürekkep bir hazinesi vardı. İşte o boncuk, hazinenin belli başlı taşlarından birisidir. On dört yaşıma gelince İncil’i, Tevrat’ı, Zebur’u okudum, Kur’an’ı gözden geçirdim. En son ve en büyük peygamberin Hazreti Muhammed olduğunu anladım ve ona inandım. Allah’a iman ettim, Müslüman oldum. Derken ninem hasta oldu. Beni, ölüm döşeğinin yanına çağırarak bu boncuğu verdi ve bu boncuğun neler yapmak kudretinde bulunduğunu tarif etti. Ninem ölmezden evvel, odasına babam geldi. Ona rica etti:</p>

  <p class="normal">— “Ama anne bir hesap et, yıldızlara sor da, ömrümün nasıl geçeceğini ve nasıl biteceğini bana bildir!” dedi.</p>

  <p class="normal">“Ninem yıldızları gözden geçirdi, cinlerle görüştü, konuştu, perilerle danıştı ve babama,</p>

  <p class="normal">— “Vallâhi oğlum, sonun kanlı bir ölümdür. Bu ölüm yakın değil, uzaktır. Hayatına İskenderiyeli yahut İskenderunlu bir Müslüman nihayet verecek!” diye cevap verdi.</p>

  <p class="normal">“Babamı bir meraktır aldı. İskenderunlu veya İskenderiyeli deyince, tüyleri ürperir, gözleri kan çanağı gibi kıpkırmızı olurdu. İskenderiye’den veyahut İskenderun’dan kim gelirse, hepsini cellâda teslim eder ve kendi gözü önünde başlarını koparttırırdı. Hatta bu kadarla iktifa etmedi. Memleketin bütün gemicilerini, kaptanlarını bir araya topladı. Denizciler kurultayı kuruldu. Onlara,</p>

  <p class="normal">— “Ey denizciler, ne yapıp yapacaksınız, gece gündüz uğraşacaksınız, İskenderiye’den veyahut İskenderun’dan Müslüman esir alacaksınız, o esirleri bana getirip vereceksiniz. En çok esir getireninizin alnını öperim. Hiç esir getirmeyeninse, alnını karışlarım!” diye bağır bağır bağırdı.</p>

  <p class="normal">“İşte ondan sonra kaptanlar İskenderiyeli avına çıktılar. Bir yarıştır başladı. Artık yakalayan yalayana oldu. Yıl geçmezdi ki, bu şehrin sokaklarında İskenderunlu veya İskenderiyeli kanı oluk gibi akmasın. Siz buraya geldiğiniz zaman, işte bu sebepten dolayı size İskenderiyeli olup olmadığınız soruldu ve müspet cevap verenlerin başı uçtu. Ben ninemden sihir de öğrenmiştim.</p>

  <p class="normal">“Ninem öldükten sonra beni bir meraktır aldı. Gece gündüz,</p>

  <p class="normal">— “Acaba ben kime varacağım?” diye merak ederdim.</p>

  <p class="normal">“Onun için yıldızlara danıştım. Perilere soruşturdum. Bir gün, Alaeddin adlı birisiyle evleneceğim bana bildirildi. Artık o günden sonra aklım fikrim senden ibaret oldu. Senin kim olduğunu, nereden geldiğini, nereye gittiğini, ne yapmakta olduğunu takip edip öğrendim. Seni yıllarca bekledim, bekledim. Başına birçok belâlar geldi. Sen belâya uğradıkça, ben burada yandım. Döndük, dolaştık, kaderin yazısı yerini buldu. İşte o gün, bugün, karşıma çıktın elhamdülillâh!...”</p>

  <p class="normal">Bu kadar çırpınmaya, sararıp kızarmaya, titreyip kırıtmaya, bülbüller, çağlayanlar gibi ötmeye can mı dayanır? Alaeddin hemen oracıkta Hüsnü Meryem’le evlenmiş. Lâkin hemen memlekete dönmek şartıyla ha! Bu şartı yerine getirmek için Hüsnü Meryem, Alaeddin’i gizli gizli sarayına çekerek bir odacığa kapatmış. Ondan sonra babasının yanına gitmiş. Babası ona:</p>

  <p class="normal">— “Evlâdım” demiş, “ne kadar zamandır gözükmedin. Bugün yüreğimde bir sıkıntı var! Gel, karşıma geç, içki takımını getir, seni seyir ede ede içki içeyim, sarhoş olayım da yüreğimi kemirmekte olan acıyı unutayım!”</p>

  <p class="normal">Hüsnü Meryem, şarap şişesini, bardakları oraya getirmiş. Kendisi de babasının karşısına geçip oturmuş. Hüsnü Meryem doldurur, babası da içermiş. Herif başını şöyle bir tütsüleyip de Hüsnü Meryem’in ne yaptığının farkına varamayacak hâle gelince, kız bardağa biraz uyutucu ilaç atmış. Babası bardağı yallah deyip devirince, gözü kapanmış ve sırt üstü uzanmış. Kız hemen Alaeddin’in gizli bulunduğu yere koşmuş. Alaeddin’i odasından çıkarıp babasının bulunduğu yere götürmüş. Oraya varınca Alaeddin’e dönmüş:</p>

  <p class="normal">— “İşte babam, işte sen! Artık sen ne istersen, öyle yap!” demiş.</p>

  <p class="normal">Alaeddin Frenk’in elini ayağını sıkı fıkı zincirlerle bağlamış. Sonra burnuna uyandırıcı bir ilaç, bir ruh tutmuş. Herifin nefesi derinleşmiş, gözleri derece derece aralıklaşmış. Nihayet aklı başına gelerek tamamen uyanmış, ayılmış. Fal taşı gibi açılan gözlerini şöylece dört bir tarafına gezdirince, bir de ne görsün? Kızının ta kendisi, ama nerede? Alaeddin’in kucağında…</p>

  <p class="normal">İhtiyarın başında saçları diken diken olmuş. Kırık bir sesle:</p>

  <p class="normal">— “A kızım, bana böyle mi edecektin?” diyebilmiş. Kız:</p>

  <p class="normal">— “Babacığım, ben senin öz kızınım; lâkin elhamdülillâh Müslüman oldum. Gel de sen de benim gibi Müslümanlığı kabul et. Bak ben doğru dini kabul ettim. Yüreğimde bir serinlik, bir hafiflik, bir ferahlık duyuyorum. Sen de inat etme, imana gel! Eğer iman edersen, seni sevgiyle, hürmetle yâd ederiz. Eğer imana gelmezsen, kaderin ancak ölüm olabilir. Çünkü yaktığın canlar artık haddi hesabı geçti. Ancak büyük dinin merhamet denizine dalarsan, temizlenmeyi ümit edebilirsin. Aksi hâlde, ben ki senin kızınım, ben bile senden tiksinir, ölümünü yaşamana tercih ederim.” diye konuşmuş.</p>

  <p class="normal">Alaeddin de ihtiyarı kandırıp yola getirmek için ne söylemek, nasıl yalvarmak lâzımsa yalvarmış. Karı-koca onu iknaya uğraştıkça, herif söylemedik fena söz, etmedik küfür bırakmamış. Gerek Alaeddin, gerek karısı ihtiyarın yola gelmeyeceğini anlamışlar.</p>

  <p class="normal">Alaeddin, hançerini çekmiş, Frenk’in boğazını sağ şahdamarından sol şahdamarına kadar ayırmış. Frenk ölürken bile Allah’ına da, babasına da, doğurana da savurmadık fena söz bırakmamış. Alaeddin “Kader böyleymiş!” diyerek karısını almış ve oradan çıkmış.</p>

  <p class="normal">Sarayda yükte hafif, pahada ağır ne varsa sarmışlar, sarmalamışlar, bohça yapmışlar. Saraydan usullacık dışarı kaçarak kiliseye geçmişler. Hüsnü Meryem, cebinden tılsımlı boncuğu çıkarmış. Boncuğun bir yüzünde belli belirsiz bir yatak resmi çiziliymiş. Kız parmağını boncuğun o yüzüne sürüştürmüş. Birdenbire kilisenin ortasında koca bir minder peyda olmuş. Alaeddin’i bu minderin üzerine çıkardıktan sonra, gidip Zübeyde’yi gizli bulunduğu yerden getirmiş. Onu da mindere bindirmiş. Sonra kendi de onların yanına oturmuş. Mindere, “Yürü bakalım!” deyince, minder taht-ı Süleyman gibi havalanmış, yükselmiş, yükselmiş, tâ gök kubbesine yaklaşmış. Sonra yanlamasına yol almaya başlamış.</p>

  <p class="normal">Derken efendim, minder yeşilliklerle örtülü zümrüt gibi bir vâdinin üzerinden geçerken, Hüsnü Meryem, tılsımlı boncuğun bir başka yüzünü ovmuş. Minder yavaş yavaş inmeye başlamış. Minder inmiş, inmiş, rüzgârsız havada cam gibi suya konan bir tüy gibi gelip çimenlerin üzerine oturmuş.</p>

  <p class="normal">Kız yine boncuğu çıkarmış. Boncuğun bir yüzünde de bir köşk resmi varmış. Hüsnü Meryem o resmi ellemiş. Vâdinin ortasında seyri bile gönüllere safâ veren bir köşk kurulmuş. Alaeddin, Hüsnü Meryem ve Zübeyde Udiyye bu güzel köşke girmişler. Köşkün etrâfındaki ağaçlar meltem rüzgârıyla fısıldıyor, kuşlar ötüşüyor, buz gibi soğuk, cam gibi berrak sular şırıldaya şırıldaya akıyorlarmış.</p>

  <p class="normal">Üç yolcu, o sularda abdest almışlar, Allah’a şükürler etmişler.</p>

  <p class="normal">Hüsnü Meryem yine boncuğu çıkarmış, yine elini bir yüzüne sürtmüş. Göz açılıp kapanıncaya kadar kısa bir zamanda çarçabuk bir masa kurulmuş. Masanın üzerine tabak tabak hindi dolmaları, tabak tabak balıklar, kurabiyeler, baklavalar, şeftaliler, kavunlar, portakallar sıralanmış.</p>

  <p class="normal">Üç garip bu sofranın başına geçerek aç karınlarını doyurmuşlar, kana kana içmişler. Yorgunluklarını gidermişler.</p>

  <p class="resimalti">*</p>

  <p class="resimalti">* *</p>

  <p class="normal">Gelelim, başı kesilmiş Frenk kralına…</p>

  <p class="normal">Kral’ın oğlu, babasını sarayda aramış durmuş. Onun ölü bulunduğu odaya varınca, bir de ne görsün? Babası kanlar içinde yerde serili yatıyor. Onu ellemiş, ötesine berisine ilişmiş. Babasının ölü bulunduğunu anlamış. “Acayip! Acayip!” diye diye bu sefer kız kardeşi Hüsnü Meryem’i aramaya koyulmuş. Onu da bulamayınca, ihtiyar kadını bulmaya uğraşmış. Nihayet geçidin birinde ona rast gelmiş. Kardeşinin ne olduğunu ve nerede bulunduğunu sormuş.</p>

  <p class="normal">Kadın:</p>

  <p class="normal">— “Vallâhi epeyce zamandır onu gördüğüm yok, nerede olduğunu hiç bilmiyorum!” diye cevap vermiş.</p>

  <p class="normal">Oğlan dosdoğru askerlere koşmuş. “Silah başına!” diye bağırmış. Askerler alt-üst olmuşlar. Süvariler atlarına koşmuşlar, piyadeler kargılarına sarılmışlar. Derhal şehirden dışarı uğramışlar ve Hüsnü Meryem’i aramaya koyulmuşlar. Dere tepe düz gitmişler, nihayet Hüsnü Meryem’in tılsımla kurduğu köşkün ta yanına varmışlar.</p>

  <p class="normal">Binlerce atların takırdayışı, piyadenin rap rap rap yürüyüşü, göğün gürlemesi gibi bir gürültü yapıyormuş. Köşkte uyuyanlar uyanmışlar. Hüsnü Meryem pencereden bir bakınca, gelenlerin kim ve ne için geldiklerini hemen anlamış. Zaten onun anlamasına da kalmamış ya! Çünkü ordunun başında yürüyen Frenk Şehzâdesi:</p>

  <p class="normal">— “Nereye kaçıyorsunuz bre hainler! Bilmiyor musunuz ki, nereye gitseniz, biz sizin peşinizdeyiz, cehennemin dibine de gizlenseniz, sizi yakalarız!” diye boğazını yırtarcasına bağırıyormuş.</p>

  <p class="normal">Hüsnü Meryem, Alaeddin’e koşmuş:</p>

  <p class="normal">— “Yahu senin silah kullanmakta hünerin var mı?” diye sormuş.</p>

  <p class="normal">Alaeddin kederli bir yüzle:</p>

  <p class="normal">— “Vuruşta ve kırışta cahilim!” diye cevap vermiş.</p>

  <p class="normal">Hüsnü Meryem, yine boncuğu çıkarmış. Boncuğun bir yüzünde de bir silahşor resmi varmış. Kız onu ellemiş. Ordunun ilerlediği tarafın mukabilinden tozu dumana karıştıra karıştıra gelen bir süvari peyda olmuş. “Vur! Vur! Vur!...” diye gürleye kükreye dal-pala gavurların arasına dalmış, har vurup harman savurmuş. Pala bir çakıp bir inince, birkaç kelle havaya savruluyor, kanlı pala yedi kat yere geçiyormuş. Fırtınaya, boraya çatmış koyun sürüsü gibi gavur ordusu allak bullak, tuz buz olmuş, çil yavrusu gibi dağılıp ortadan kaybolmuş.</p>

  <p class="normal">O zaman Hüsnü Meryem, Alaeddin’e dönerek:</p>

  <p class="normal">— “Alaeddin, Kahire’ye mi, yoksa İskenderun’a<sup class="calibre3"><a href="../Text/binbirgece_split_364.html#footnote-100-272" id="footnote-100-272-backlink">[272]</a></sup> mı gideceksin?” diye sormuş.</p>

  <p class="normal">Alaeddin:</p>

  <p class="normal">— “İskenderun’a gidelim!” diye cevap vermiş.</p>

  <p class="normal">Üç kişi, yine mindere binmişler. Hüsnü Meryem, bir şeyler fısıldar fısıldamaz, yine minderin ayakları yerden kesilmiş, gözlerin bir parlayışı kadar kısa bir zamanda İskenderun’a varmışlar.</p>

  <p class="normal">Alaeddin, iki kadını bir mağaraya kapamış. Kendisi şehre inerek onlar için elbise ve örtü satın almış. Kadınlar giyinip kuşanmışlar. Alaeddin onları güzel, temiz bir hana götürüp bırakmış. Kendisi aşçıya giderek yiyecek-içecek satın almış. Hana dönerken sokakta kime rast gelmiş, bilir misiniz? Ahmed Denef’in ta kendisine. Hâlbuki Alaeddin’i aramak için Ahmed Denef Bağdat’tan ta İskenderun’a kadar gelmiş.</p>

  <p class="normal">Ahmed Denef, Alaeddin’e bir oğlunun doğduğunu ve hatta o dakikada yirmi bir yaşına vardığını müjdelemiş. Alaeddin de başından gelip geçenleri hep birer birer anlatmış. Her biri ötekinin anlattıklarına şaşmış.</p>

  <p class="normal">Alaeddin, Ahmed Denef’i hana götürmüş. O gece orada kalmışlar. Ertesi günü Ahmed Denef, Alaeddin’e, Harun Reşid’in kendisini görmek istediğini söylemiş. Lâkin Alaeddin, kaç seneden beri ana vatanını, anasını, babasını görmediği için, “Evvelâ Kahire’ye gidelim de sonra!” demiş.</p>

  <p class="normal">Dördü birden minderin üzerine binmişler. “Ver elini Kahire!” demişler. Kahire’ye varmışlar, Darbu’l-Asgar mahallesine konmuşlar. Çünkü Alaeddin’in evi o mahalledeymiş. Alaeddin, yüreği titreye titreye minderden inmiş. Eh, kaç<sup class="calibre3"><a href="../Text/binbirgece_split_365.html#footnote-100-273" id="footnote-100-273-backlink">[273]</a></sup> senelik gurbet, kaç senelik ayrılık, kaç senelik hasretmiş bu? “Baban öldü, anan öldü!” diye cevap verirlerse, ne olacağını, ne duyacağını düşünerek yüreğindeki yağ eriyormuş.</p>

  <p class="normal">Neyse, Alaeddin kapıyı çalmış. Hiç ölen, eksilen yokmuş. Öpüşmüşler, koklaşmışlar, birbirlerini tanımayanlar, birbirleriyle tanışmışlar. Alaeddin kırk gün, kırk gece ana-baba evinde, anasıyla, babasıyla kalmış.</p>

  <p class="normal">Kırk birinci gün, ailesine “Allah’a ısmarladık!” diyerek iki karısı ve Ahmed Denef ile beraber Bağdat yolunu tutmuş.</p>

  <p class="normal">Bağdat’a yaklaşınca Ahmed Denef, atını ileri sürmüş. Kafileden evvel Bağdat’a yetişip kimlerin gelmekte olduğu müjdesini Harun Reşid’e ulaştırmış. Harun Reşid, sevinçten yerinde oturamaz olmuş, misafirlerini ağırlamak için, bütün memleketi ayağa kaldırmış.</p>

  <p class="normal">Alaeddin ve karıları sarayda kalmışlar. Genç Aslan’ı Harun Reşid, onyediler başbuğu tayin etmiş. Hepsi zevk ü safâ ile ömürlerinin sonuna kadar yaşaya yaşaya muratlarına ermişler.</p>
</body>
</html>
