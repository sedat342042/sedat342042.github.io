<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_80">ŞEHZÂDE İLE TACİRİN KARISI</h1>

  <p class="normal">Vaktiyle pek zengin bir tacirin harikulâde güzel ve emsalsiz bir karısı vardı. Tacir karısını çıldırasıya seviyor, onu rüzgârlardan bile kıskanıyordu. Hatta o kadar ki, şehirde bile oturmasına razı olmayarak şehir haricinde duvarları kale gibi yüksek ve demir kapılı bir köşkte yaşatıyordu. Her gün, kendisi atına binip şehre inerken, köşkün anahtarlarını da yanına alıyor ve karısını kimseye emniyet etmiyordu.</p>

  <p class="normal">Günlerden bir gün, Şehzâde ava çıkmıştı. Bir müddet ormanlarda avlandıktan sonra, uzakta müstahkem bir kale gibi yükselen köşkün kime ait olduğunu merak ederek, atını o tarafa sürdü.</p>

  <p class="normal">Yüksek duvarların dibine gelince hayrette kalmıştı. Çünkü uzaktan müstahkem bir kaleyi andıran bu bina, ikamete mahsus bir köşkten başka bir şey değildi.</p>

  <p class="normal">Acaba bunu hangi asilzâde, hangi zengin yaptırmıştı? Böyle tenha ve şehirden uzak yapılmasındaki hikmet neydi?...</p>

  <p class="normal">Şehzâde bu suallerin cevabını aramakla meşgul olduğu sırada, tesadüfen başını kaldırmış, demir kapının üstüne isabet eden kulenin pencerelerinden birinde peri kızı kadar güzel ve emsalsiz bir dilberin kendisine baktığını görmüştü.</p>

  <p class="normal">Şehzâde ilk bakışta gönlünü kaptırdı. Aklı başından gitti. Hemen iki satırlık bir aşk mektubu yazıp okunun başına bağladı ve oku kuleye attı.</p>

  <p class="normal">Tacirin zevcesi, mektubu okuyunca sevincinden çılgın gibi oldu. Zira o da genç ve güzel Şehzâdeyi görür görmez kalbinden vurulmuştu. Hemen bir tezkere yazıp pencereden attı. Bu tezkerede şöyle diyordu:</p>

  <p class="normal"><span class="ideitalik">“Bana âşık olduğunu yazıyorsun. Ben de seni görür görmez âşık oldum. Ne çare ki kocamın kıskançlığı yüzünden burada mahpusum. Birbirimize kavuşmamız için, sen hemen bir çare bulmaya bak…”</span></p>

  <p class="normal">Şehzâde mektubu okuyunca, derhal koynundan bir sandık anahtarı çıkardı ve kadına uzun bir ip sarkıtmasını işaret etti. Kadın ipi sarkıtıp anahtarı aldıktan sonra Şehzâde, atını sürüp uzaklaştı. Sarayına döndü. Başını avuçlarına alıp düşünmeye başladı. Kilitli bir sandık içinde köşke girmekten başka yapacak bir iş yoktu. Kadında anahtar bulunduğu için kilitli sandığı kolayca açabilecekti.</p>

  <p class="normal">Şehzâde lalasını çağırdı:</p>

  <p class="normal">— “Lalacığım” dedi, “aşk ateşi içinde yanıp kül olacağım. Sabrım çoktan tükendi. Bu işte medet senden!... Himmetine kaldım…”</p>

  <p class="normal">Lala düşündü:</p>

  <p class="normal">— “Acaba nasıl etsek?” dedi.</p>

  <p class="normal">Şehzâde cevap verdi:</p>

  <p class="normal">— “Sen beni bir sandığın içine koy ve tacirin köşküne götürüp emanet bırak. ‘İçinde fevkâlâde giranbaha eşya bulunduğu için sizden başka kimseye emniyet edemedim!’ dersin. Yedi gün sonra da sandığı tacirden iste…”</p>

  <p class="normal">Lalası genç Şehzâdenin bu tedbirini pek beğendi. Şehzâdeyi büyük bir sandığın içine sokup üstünden kilitledi ve sandığı tacirin oturduğu köşke naklettirdi.</p>

  <p class="normal">Tacir saraydan büyük bir nüfuz sahibi olan bir zatın kendisine bu derece emniyet ve itimat edişine memnun olmuştu:</p>

  <p class="normal">— “Hakkımda ibraz buyurduğunuz teveccüh ve itimada minnettarım.” dedi. “Emin olunuz ki, emanetiniz yıllarca yanımda kalsa, olduğu gibi iadeye muktedirim…”</p>

  <p class="normal">Lala da tacire teşekkür etti:</p>

  <p class="normal">— “Bir hafta-on gün içinde sandığı aldıracağımı ümit ederim.” dedi.</p>

  <p class="normal">Tacirin hizmetkârları sandığı hususi bir odaya naklettiler. Lala da veda ederek şehre döndü.</p>

  <p class="normal">Ertesi sabah tacir kapıdan adımını atar atmaz, karısı derhal sandığın başına koştu. Yanındaki anahtarla sandığı açtı ve Şehzâdeyi çıkardı.</p>

  <p class="normal">İki sevdalı hasretle sarılıp kucaklaştılar, ıyş ü işrete, zevk ü safâya koyuldular. Tacirin geleceği zaman yaklaşınca, kadın Şehzâdeyi tekrar sandığa kilitliyordu.</p>

  <p class="normal">Bu suretle yedi gün cümbüş yaptılar. Sekizinci gün, lala tacirle beraber gelip emanet bıraktığı sandığı aldı. Bütün bu olup biten işleri zavallı tacirin ruhu bile duymamıştı. Şehzâde de kurnazlığı ve hilekârlığı sayesinde muradına ermiş oluyordu.</p>

  <p class="normal">İşte Padişahım, erkeklerin hilekârlığını bu hikâye pek güzel ispat ediyor. Hele köle ile hanımının başından geçen hikâyeyi dinleseniz, câriyenize büsbütün hak verirsiniz.</p>

  <p class="normal">Padişah merak etti:</p>

  <p class="normal">— “Anlat bakalım nasılmış o hikâye…” dedi.</p>

  <p class="normal">Bunun üzerine câriye Padişaha şu hikâyeyi anlattı:</p>
</body>
</html>
