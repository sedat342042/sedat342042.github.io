<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_40">YALANCI KÂFUR’UN HİKÂYESİ</h1>

  <p class="normal">Ben, ancak sekiz yaşıma bastıktan sonradır ki, dünyada yaşadığımın farkına vardım. İki, üç veya beş yaşlarıma ait hiçbir şey hatırlamıyorum. Esircilerin ellerine düşerek satılmaya çıkarıldığım zaman, tam dokuz yaşındaydım.</p>

  <p class="normal">Bana sahip olan esirciye, her sene, bir tane yalan söylemeyi âdet etmiştim. Evet, yalanı vakıa bir tane söylerdim, ama pir söylerdim ha!... Öyle ki, yalanım üzerine bizim esirci efendiyle öteki esirciler birbirlerine geçerler, bıçak bıçağa, diş dişe gelerek kıyametler koparırlardı.</p>

  <p class="normal">Nihayet sahibim, benden el aman diyerek yaka silker oldu. Beni başından def etmek için, üstelik para bile vermeye razıydı. Hâlbuki bana ne müşteri, ne alıcı çıkıyordu.</p>

  <p class="normal">Nihayet bir gün, efendim beni kulağımdan tuttu ve esir pazarına sürükledi. Tellâlbaşıyı çağırarak:</p>

  <p class="normal">— “Bu piçten beni kurtar, kaça satarsan satıver, yalnız müşterileri aldatmış olmayalım, bu Allah’ın belâsının bir fena âdeti vardır ki, her sene bir yalan söyler, bunun bu kusurunu da ilân et ki, alıcı olan, sonra arkamızdan küfür ve beddua etmesin.” dedi.</p>

  <p class="normal">Tellal başı, kendisine verilen talimat mucibince, beni satılığa çıkardı:</p>

  <p class="normal">— “İşte efendiler, bakınız, görünüz, bu zenci çocuk satılıktır. Ne hastalığı, ne de bir sakatlığı vardır. Yalnız bir suçu vardır. Her sene bir defa için işlediği biricik suçuyla bu köleye kim müşteri çıkar? Para peşin, sarı meşin!...” diye bangır bangır bağırdı. Beni kalabalık arasında dolaştırdı durdu. Nihayet tüccarın birisi, bana alıcı gözüyle bakmaya başladı:</p>

  <p class="normal">— “Bunun kusuru nedir?” diye sordu.</p>

  <p class="normal">Tellal da:</p>

  <p class="normal">— “Her sene bir tane yalan uydurur!” diye cevap verdi.</p>

  <p class="normal">Tüccar:</p>

  <p class="normal">— “A canım o kadar ehemmiyetli bir şey değil. Fiyatı ne kadar, altı yüz gümüş mü dedin? Pekala, benden de yirmi parça gümüş daha!” dedi.</p>

  <p class="normal">Altı yüz yirmi parça gümüşe, o tüccarın üzerinde kaldım.</p>

  <p class="normal">Tüccar beni evine götürdü, eski püskü üst başımı süprüntü küfesine attırdı. Beni giydirdi, kuşattı. O sene bolluk senesiydi. Yağmur vakti zamanında yağmış, güneş de tam lâzım olduğu zaman açmıştı. Tarlaya, koyuna, sürüye mâlik olanlar yekten zengin oluvermişlerdi.</p>

  <p class="normal">Efendim de böyle birden zengin olanlardandı. Arkadaşlarıyla sözleştiler. Her gün arkadaşların birisi, şehir haricindeki bahçelerde, ötekilere bir ziyafet verecekti.</p>

  <p class="normal">Bir gün ziyafet vermek sırası, efendime geldi. Yeşil ağaçların gölgelerinde nefis nefis yemekleri gövdeye atıyorlardı. Ben ise uzaktan seyrediyor, yalnız yutkunuyordum. İçimden kızmıyor da değildim ha! Kendi kendime, ‘Yalanı uydurmak sırası artık geldi!’ diyordum.</p>

  <p class="normal">Derken efendim beni çağırdı:</p>

  <p class="normal">— “Kâfur!..”</p>

  <p class="normal">Ben uykudan uyanmış gibi yerimde hoplayarak:</p>

  <p class="normal">— “Efendim!” dedim.</p>

  <p class="normal">— Haydi çabuk, kara katıra bin de eve git. Bizim hanıma söyle. Bana büyük ibrikteki gül suyunu göndersin. Gül suyunu al, çabuk geri dön. Yolda oyalanayım falan deme, gecikirsen kulaklarını kopartırım!”</p>

  <p class="normal">Ben itaat ettim. Ev yolunu tutturdum. Eve yaklaşırken, “Aman, of, eyvah!...” diye avazım çıktığı kadar bağırmaya başladım, gözlerimden de iki musluktan su boşalırmış gibi, yaşlar akıtıyordum.</p>

  <p class="normal">Konu komşu başıma üşüştüler. Genci ihtiyarı beni bin bir sualle sıkıştırmaya başladılar. Evin tam önüne gelince, kapının iki kanadı birden açıldı. Efendimin karısı, çoluğu çocuğu hep sokağa dökülerek üzerime atıldılar.</p>

  <p class="normal">— “Aman ne oldu? Çabuk söyle, gizleme..” diye sormaya koyuldular.</p>

  <p class="normal">— “ Bahçedeki duvar yok mu?” dedim.</p>

  <p class="normal">Onlar:</p>

  <p class="normal">— “Evet ne oldu ? Çabuk söyle!” dediler.</p>

  <p class="normal">Ben:</p>

  <p class="normal">— “Nur topu gibi efendiciğim, bütün arkadaşları ile o duvarın dibine oturmuşlardı!!!”</p>

  <p class="normal">— “Sonra?...”</p>

  <p class="normal">— “Duvar paldır küldür yıkılıvermesin mi?... Hiçbirisi kurtulamadı. Hepsi de oracıkta ölüverdiler. Ben de hemen katıra binerek buraya geldim.” dedim.</p>

  <p class="normal">Ben sözlerimi bitirince, kıyametler koptu. Efendimin karısının, çocuklarının hâllerini bir görmeliydiniz, saçını başını, elbiselerini yırtan mı istersiniz? Bağıran çağıran mı istersiniz? Bazısı başına topraklar atıyor, ötekiler yanaklarını tokatlıyorlardı. Sonra hepsi birden eve daldılar, evin eşyalarını yıkmaya koyuldular. Rafları söküp yerlere attılar, raflarda ne varsa, hep yerlere döküldü, kırıldı, parçalandı. Evin hanımı böyle yaparken kızları, bahçeden avuç avuç çamur getirerek çamuru duvarlara kapılara sürüyorlardı. Hatta hanımım:</p>

  <p class="normal">— “Ey Kâfur ne boş duruyorsun? Teessürümüzü görmüyor musun? Bize yardım etsene! Tabakları, çatalları, fağfurları beraber parçalayalım!” diye bağırdı.</p>

  <p class="normal">Ben de hemen yanı başına koştum, öyle çalıştım, öyle gayret ettim ki, evde sağlam bir şey kalmadı. Ne varsa, kırıp geçirdik. Bir taraftan böyle uğraşırken, öbür taraftan da boyuna “Ah! Vah! Güzel efendimize yazık oldu!” diye bağırıyorduk.</p>

  <p class="normal">Bu iş olup bittikten sonra hanım da, çoluk çocuk da başı açık sokaklara atıldılar.</p>

  <p class="normal">— “Ey Kâfur önümüze düş de, bizi en kısa yoldan, babamızın öldüğü yere götür. Ah babacığımız, onun naaşını alalım, güzel bir tabuta koyarak merasimle mezara götürelim.” diye ağlaşıyorlardı.</p>

  <p class="normal">Ben:</p>

  <p class="normal">— “ Ah efendim, vah efendim!” diye haykıra haykıra ta başta yürürken, onlar da:</p>

  <p class="normal">— “Ah başımıza gelen felâket nedir?” diye dövünerek bağıra bağıra arkamdan geliyorlardı.</p>

  <p class="normal">Feryatlarımızı duyanlar bize takılıyorlardı. Erkeği kadını, büyüğü küçüğü, irisi sıskası, hepsi bize iltihak etti. Biz bağırdıkça, onlar da bizim bağrışmalarımıza iştirak ediyorlardı.</p>

  <p class="normal">Biz doğru efendimin bulunduğu bahçeye gidecektik, ama ahâli evvelâ valiye gidip onu olan bitenden haberdar etmeyi daha münasip gördü. Biz de kıyametler kopara kopara, valinin konağı önüne geldik. Valiye gidip haber verdiler. Vali de yanına birçok asker, kürekli, baltalı birçok amele alarak aramıza takıldı.</p>

  <p class="normal">Ben ta başta yürüyerek alaya yol gösteriyordum. Lâkin efendimin bulunduğu bahçeye doğru yaklaştıkça, git gide adımları hızlaştırıyordum. Nihayet kâfileyi ta gerilerde bırakmaya muvaffak oldum.</p>

  <p class="normal">Ben de herkes gibi yüzümü yoluyor, başıma toz toprak atıyor ve üst başımı yırtıyordum. Aramızda bir fark varsa, onlar “Ah efendimiz!...” diye bağırırken, ben şimdi, “Ah hanımcığım, ah yavrular! Keşke onlar öleceğine ben kurban gideydim!...” diye haykırıyorum.</p>

  <p class="normal">Nihayet efendimin karşısına vardım. Kâfile arkada, epeyce uzakta kalmıştı. Yalnız hayâl meyâl kalabalığın uğultusu duyuluyordu.</p>

  <p class="normal">Efendim hâlimi görüp sözlerimi duyunca, rengi attı. Şaşırdı. Telaşlı telaşlı:</p>

  <p class="normal">— “Kâfur, çabuk söyle ne oldu? Çabuk havâdis ver!” diye sormaya başladı.</p>

  <p class="normal">Ben de:</p>

  <p class="normal">— “Beni eve gönderdiniz, ben de oraya vardım. Bir de ne göreyim? Büyük dairenin duvarı, o dairede oturmakta olan hanım ile çocukların üzerine yıkılmamış mı?” dedim.</p>

  <p class="normal">Efendimin gözleri fırlayıp çıkacak gibi oldu.</p>

  <p class="normal">— “Ne diyorsun?.. Hanım kurtulmadı mı?” diye sordu.</p>

  <p class="normal">— “Hayır! Kurtulmadı efendim.”</p>

  <p class="normal">— “Büyük kızım?”</p>

  <p class="normal">— “Hayır! O da kurtulmadı.”</p>

  <p class="normal">— “Küçük kızım?”</p>

  <p class="normal">— “İlk evvelâ ezilmiş olanlardan biri oydu.”</p>

  <p class="normal">— “Hani ya benim her zaman bindiğim katır vardı, ahırda bağlıydı, o kurtuldu mu?”</p>

  <p class="normal">— “Hayır efendim, o da kurtulmadı. Çünkü büyük dairenin duvarıyla beraber bütün evin duvarları, hatta ahırın da duvarı yıkılmış. Evde ne var ne yoksa, ezip öldürmüş. Hatta koyunlar, kazlar, tavuklar bile birer külçe et ve kemik gibi olmuş.”</p>

  <p class="normal">— “Büyük oğlum kurtulmuştur. Çünkü evde değildi...”</p>

  <p class="normal">— “O da kurtulmadı, onun da ezilmiş yüzünü gördüm. Sabah evin bulunduğu yerde, şimdi bir harabeden başka bir şey yok. Orada ne ev, ne insan var. Çünkü ben oradayken kediler, köpekler her taraftan koşuşuyorlar ve ezik insan ve koyun etlerini yiyorlardı.”</p>

  <p class="normal">Bunları duyunca, efendimin gözünde gündüzün ziyası karanlığa kayboldu. Aklı başından gitmiş, muhakemesi falan kalmamıştı. Ayakta bile güçlükle duruyordu.</p>

  <p class="normal">Derken efendim, müthiş bir feryat salıverdi. Sakalını yolmaya, elbiselerini paralamaya, başını yumruklamaya koyuldu. Üstü başı parça parça oldu, yüzü gözü kan içinde kaldı. “Ah evlâtlarım!..” diye inim inim inliyordu. Efendimin arkadaşları da ona iştirak ettiler. Bir vaveyla da bahçede koptu.</p>

  <p class="normal">Efendim ve arkadaşları haykıra haykıra bahçeden çıktılar. Derken öteki kafile de tozu dumana karıştırarak karşımızdan gözüktü. Başta vali ve amelesi, sonra hanım ile çoluk çocuk ve daha sonra da meraklılar, ahbablar, konu komşu geliyorlardı. Efendimi ilk evvelâ gören karısı oldu, karısı efendime bağırdı. Efendim karısını ve çoluğunu çocuğunu sapasağlam görünce deli deli kahkahalar kopardı. Onlara:</p>

  <p class="normal">— “Nasılsınız yahu, başınıza ne geldi, ev ne oldu?”</p>

  <p class="normal">Onlar da:</p>

  <p class="normal">— “Allah’a çok şükür ki, sizi diri bulduk, geçmiş olsun!...” diyerek üzerine atıldılar.</p>

  <p class="normal">Çocuklar, “Baba, baba!” diye bağırarak, babalarının cübbesine, üstüne, ötesine berisine takıldılar. Babaları şaşkın şaşkın:</p>

  <p class="normal">— “Sizi kurtaran Allah’a çok şükür! Nasıl kurtuldunuz yahu?” diye soruyor, karısı da:</p>

  <p class="normal">— “Neden nasıl kurtulduk? Hiç bir kazaya, tehlikeye uğramadık ki, kurtulmuş olalım. Sapa sağlam kemâl-i safâ ile evde oturuyorduk. Kâfur, “Aman, vah, of efendim öldü!” diye bağıra bağıra içeri girdi. Aklımızı başımızdan aldı. Burada duvar yıkılmış, sen de altında kalmışsın dedi. Neyse sapa sağlam kurtuldun ya!”</p>

  <p class="normal">— “Vallâhi burada ne duvar yıkıldı, ne muvar. Arkadaşlarımla rahat rahat yemek yiyordum, bu habis “Aman hanımım, aman çocuklar!..” diye ağlaya ağlaya geldi ve duvar yıkılarak sizin duvar altında kaldığınızı anlattı.”</p>

  <p class="normal">O zaman efendim:</p>

  <p class="normal">— “O habis nerede?” diye sağına soluna bakındı.</p>

  <p class="normal">El’ân ağlamakta devam ediyor ve üstüme başıma toz toprak atıyordum. Efendim yanı başında beni görünce çağırdı. Yanına gittim. Efendim:</p>

  <p class="normal">— “Ey Allah’ın belâsı, ey habis şeytan, yaptığın işi beğendin mi? Fakat ahdim olsun, eve varır varmaz senin derini yüzeceğim, etini lime lime didikleyeceğim.” diye haykırdı.</p>

  <p class="normal">Ben hiç istifimi bozmadım:</p>

  <p class="normal">— “Hiçbir şey yapamazsınız!” dedim.</p>

  <p class="normal">— “Neden?”</p>

  <p class="normal">— “Çünkü beni aldığınız zaman, size bir kusurum olduğunu ve bu kusurumun da her sene bir tane yalan uydurmak olduğunu söyledilerdi. Siz bu kusurumu bile bile beni satın aldınız. Hâlbuki ben, bir sene zarfında söyleyebileceğim yalanı söylemiş değildim. Şimdiye kadar uydurduğum, yarım yalandır. Durun bakalım daha sene nihayeti yaklaşsın, o zaman yalanın tamamını görürsünüz.”</p>

  <p class="normal">Ben söyledikçe efendimin çıldıracağı geliyor, hiddetinden dişlerini sıkıyor, gözlerini fıldır fıldır döndürüyordu.</p>

  <p class="normal">— “Yediği halta bak! Mel’unun bu söylediği ve yaptığı daha yarım yalanmış. Sen ne yaptığının farkında değilsin galiba, defol git karşımdan, seni bu dakikadan itibaren âzât ettim.”</p>

  <p class="normal">— “Hâşa, siz beni istemeseniz de âzât edemezsiniz, çünkü benim sizde daha yarım yalan hakkım var, siz beni âzât etseniz bile, bakalım ben sizi âzât ediyor muyum? Sizinle bir pazarlık edelim. Beni çarşıya götürünüz ve beni nasıl kabahatimle satın aldınızsa, öylece kabahatimle satınız! Bu meşru bir muamele olur.”</p>

  <p class="normal">Efendimle aramızda geçen sözleri bütün halk duyuyordu. Hele vali, kulaklarına inanamayacak kadar şaşırmıştı. Nihayet orada bulunanların hepsi öyle bir coştular ki, deme gitsin. Yumdular gözlerini, açtılar ağızlarını, bastılar bana kantarlıyı. Ama ben hiç oralık olmadım, onlar sövüp saydıkça, içim gıcıklanıyor, makaraları salıvererek, kahkahalar koparıyordum:</p>

  <p class="normal">— “Ne etseniz, ne söyleseniz nafile! Efendim beni öldüremez, çünkü beni bilerek bu suçla satın aldı.” diyordum.</p>

  <p class="normal">Onlar bu lafları duydukça büsbütün kuduruyorlardı.</p>

  <p class="normal">Neyse lafı uzatmayalım, eve döndük. Efendim evin ne hâle girdiğini görünce, az kaldı bayılacaktı. Hâlbuki evin yıkılmasına herkesten ziyade benim hizmetim dokunmuştu.</p>

  <p class="normal">Kabahati üzerinden atmak için, bizim hanım, her şeyi nasıl kırıp geçirdiğimi, bire bin katarak ve habbeyi kubbe yaparak anlatıverince, kabahat büsbütün benim oldu. Öfkesi kabardı.</p>

  <p class="normal">Beni kulağımdan tuttuğu gibi, doğru valiye götürdü. Orada beni yere yatırdılar. Tabanlarıma vurdular, vurdular, vurdular! Sopalar kırıldıkça, yeni sopalar getiriyorlar, tabanlarımda kırıyorlardı.</p>

  <p class="normal">Vallâhi kardeşlerim, şu gördüğünüz tabanlarımın altında bir ormanlık sopa kırılmıştır. Mamafih bu kadar küfre, bu kadar dayağa rağmen, herkes yalan uydurmaktaki mârifetime gizli gizli hayran oluyordu.</p>

  <p class="normal">Efendim beni satılığa çıkarınca, fiyatım sanki dünyanın en yürekler yakıcı câriyesiymişim gibi arttı. Beni bir emir aldı. Ondan başka bir emirin eline geçtim. Bir emirden bir vezire, bir vezirden bir emire geçe geçe, nihayet Halifenin sarayına girdim. Ama oraya girinceye kadar ihtiyarladım. Yalan söylemekte eskisi kadar mârifetim kalmadı. Yalanın iyisini uyduramayacak kadar olduktan sonra, fenasını uydurmaktan vazgeçtim. Benim hikâyem bu kadardır.</p>
</body>
</html>
