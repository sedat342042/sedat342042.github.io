<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_50">ŞEHZÂDE KAMERÜZZAMAN VE BEDİR HATUN</h1>

  <p class="normal">Bir varmış bir yokmuş, evvel zamanda, kalbur samanda Şahüzzaman adlı bir padişah varmış. Bu Padişahın memleketi, Hâlidan Adaları’ymış. Bu adalar da Acemistan’ın ötesinde bulunurmuş.</p>

  <p class="normal">Şahüzzaman, ayrı ayrı dört padişahın kızıyla evlenmiş. Hatta altmış tane de evlâtlık almış. Lâkin bir türlü evlâdı olmamış. Şahüzzaman’ın artık yaşı ilerlemiş bulunduğu için, bu evlâtsızlığından dolayı canı çok sıkılırmış. O kadar ki, bir gün dayanamamış, sevdiği vezirlerinin birisine derdini açmış:</p>

  <p class="normal">— “Vakıa memleketimin dört başı mamur, Allah da bana her türlü inayette bulundu, ama bir erkek evlâdım yok. Artık da genç değilim, bir gün gelecek ‘İnnâ li’llâh ve innâ ileyhi râci’ûn!’<sup class="calibre3"><a href="../Text/binbirgece_split_374.html#footnote-100-282" id="footnote-100-282-backlink">[282]</a></sup> diyecekler, beni musalla taşına koyacaklar. O zaman, benim boş bıraktığım tahta kim çıkacak? Kalan tâcı giyebilecek bir erkek evlât bırakabileydim, ‘Adam sen de, herkes ölüyor, ben de ölürüm!’ der geçerdim. Gelgelelim öyle bir evlâdım yok. İşte içimi yiyen, safâ ile devlet sürmeme engel olan koca dert bu!” demiş.</p>

  <p class="normal">Vezir başını önüne eğerek:</p>

  <p class="normal">— “Efendim” demiş, size nasihat vermek bizim gibi kölelerin haddi değil, lâkin Allah’a mütevekkil olunuz, yüreğinizi sıkıntı ile boğmayınız. Hazreti Allah, öyle hâdiseler halk eder ki, siz de muradınıza erersiniz. Mesela geniş yürekle bir abdest alıp bir-iki rekat namaz kılınız, Allah’a yalvarınız. Aynı zamanda meselâ fukaraya sadaka dağıtınız. Onlar da sizin için dua etsinler. Onların duaları her hâlde makbul olur. Hazreti Allah, size belki bir evlât ihsan eyler.” diye fikir vermiş.</p>

  <p class="normal">Padişah Vezirin nasihatini dinlemiş. Sadakalar dağılmış, fukaranın karınları doyurulmuş. Dokuz ay sonra da Padişahın bir erkek evlâdı olmuş. Padişah, oğluna Kamerüzzaman adını vermiş.</p>

  <p class="normal">Padişah bir oğlu olduğuna o kadar sevinmiş, o kadar sevinmiş ki, bütün memleket yedi gün yedi gece şarkı, çalgı, oyun, düğün ile çalkanmış. Yani doğan çocuğa dadılar, dayeler<sup class="calibre3"><a href="../Text/binbirgece_split_375.html#footnote-100-283" id="footnote-100-283-backlink">[283]</a></sup> daha nice nice hizmetçiler tutulmuş. Çocuk on dört yaşına kadar bin naz ve bin nimetle büyütülmüş.</p>

  <p class="normal">Bir fidan gibi boyunu serpen çocuk, hakikaten de güzelmiş. İnsan yüzüne, boyuna posuna bir göz gezdirince, “Yaradan’a kurban olsunlar!” demekten kendini alamazmış.</p>

  <p class="normal">Babası onu o kadar severmiş ki, bir dakikacık olsun ondan ayrı kalmaya dayanamazmış. Onun üzerinde titrer dururmuş.</p>

  <p class="normal">Padişah bir gün, vezirini vüzerasını etrâfına toplamış:</p>

  <p class="normal">— “Ey kölelerim!” demiş, “Oğlumu çok sevdiğimi hepiniz bilirsiniz. Bu fazla sevgimden ürkmüyorum dersem, yalan söylemiş olurum. İçimi bir kurt yiyor, acaba, diyorum, bu çocuğu kaybedecek miyim? Yahut çocuğun başına bir felâket mi gelecek ki, ben bunu bu kadar seviyorum. Yoksa onu kaybedeceğimi yüreğim anlıyor da, onun için mi acaba, üzerine bu kadar düşüyorum. Yoksa yakında, acaba ben mi bu dünyayı terk edeceğim de, onun için, onu şimdi doya doya görmek, okşamak istiyorum! Bu endişeler yüzünden, bir türlü rahat ettiğim yok. Oğlum maşallah on dört yaşını bitirdi, ne dersiniz, onu şimdiden evlendirsem mi?” diye sormuş.</p>

  <p class="normal">Vezirlerin hepsi:</p>

  <p class="normal">— “Hay hay!... İzdivaç meşrudur. Mademki sizin de böyle endişeleriniz vardır, -endişelerinizde haksızsınız ya…- onun mürüvvetini dünya gözüyle görünüz!” diye cevap vermişler.</p>

  <p class="normal">Padişah emretmiş, Kamerüzzaman’ı hemen çağırmışlar. Kamerüzzaman, babasının karşısına gelerek hürmetkâr bir vaziyet almış, boynunu bir tarafa bükerek babasının ne diyeceğini beklemiş.</p>

  <p class="normal">Padişah oğluna:</p>

  <p class="normal">— “Oğlum, Allah’a çok şükür, artık çocukluktan çıktın, delikanlı oldun. Bu dünyada hiç kimse ne kadar yaşayacağını ve ne zaman öleceğini bilemez; ölmeden evvel senin mürüvvetini görmek ve Hazreti Azrail yanıma geldiği zaman, kaygısız teslim-i ruh etmek isterdim!” demiş.</p>

  <p class="normal">Kamerüzzaman, durduğu yerde bir irkilmiş, gözlerini bir hüzün sarmış ve babasına:</p>

  <p class="normal">— “Babacığım!” demiş, “Ben evlenmek istemiyorum. Sayenizde epeyce kitap okudum, görmüş geçirmiş insanlarla sohbetler ettim. Benim anladığıma göre, kadına hiç inan olmuyor. İnsanın saçı ağardı yahut kesesi boşaldı mıydı, onlar gözlerini ve gönüllerini başka yere çeviriyorlar. Mademki böyledirler, onlarla evlenmeye ne lüzum var? Evlenmezden evvel okuyacağım daha nice kitaplar, öğreneceğim daha nice şeyler var. Onun için evlenmemeye karar verdim.” diye cevap vermiş.</p>

  <p class="normal">Padişah, oğlunun vezirler önünde verdiği bu cevaptan çok utanmış, çok üzülmüş, ama babalık bu ya, ses çıkarmamış. Tatlı sözlerle oğlunun yüreğini hoş etmeye dikkat etmiş.</p>

  <p class="normal">Zaman geçmiş, gün geçtikçe Kamerüzzaman, daha güzelleşiyor, bilgisi de git gide artıyormuş. Onun nezaketine hayran olmayan yokmuş. Kamerüzzaman, bir yaşına daha girince, babası oğlunu çağırmış:</p>

  <p class="normal">— “Oğlum” demiş, “sözlerimi dinlemeyecek misin?”</p>

  <p class="normal">Bu sözleri duyunca, “Acaba babama ne itaatsizlik ettim?” diye Kamerüzzaman kederinden sendelemiş. Babasına:</p>

  <p class="normal">— “Söyle babacığım da sözünü tutayım!” demiş.</p>

  <p class="normal">— “Oğlum, bu ölüm dünyasıdır, er veya geç ecel şerbetini içmeyecek adam yoktur. Ölmezden evvel seni evlendirip kendi tahtıma oturtmak ve padişahlığını ilan etmek istiyorum.” deyince Kamerüzzaman, yerli yerinde dona kalmış. Doğrusu babasının böyle bir teklifte bulunacağını akıl ve hayâlinden geçirmiyormuş.</p>

  <p class="normal">— “Babacığım” demiş, “her evlâda Allah babasının ve anasının sözünü tutmasını emretmiştir. Ama bizi Yaradan, evlâtlara da bir hak vermiştir. Sâyenizde birçok şeyler öğrendim, şimdiye kadar okuduğuma ve öğrendiğime göre, kadın baş belâsından başka bir şey değildir. Bizlerden evvel binlerce nesil insanlar doğup ölmüşler, onların söylediği de bu. Şimdi yaşayıp görgü kazanmış olanların da söyledikleri bu. Kadın yüzünden neler olduğunu, siz de duyup işitiyorsunuzdur. Bu böyleyken neden beni evlendirmekte bu kadar ısrar ediyorsunuz. Ben evlenmeyeceğimi size söyledim. Dün evlenmedim, bugün de evlenmeyeceğim, yarın da, hiç evlenmeyeceğim. Kadın melek yüzüyle, uzun saçları ve kırmızı kınalı parmak uçlarıyla üzeri yaldızlı bir belâdır. Ben o belâyı durup durduğum yerde başıma sarmak istemiyorum. Kıyamet kopsa, evlenmem vesselâm. Rahat rahat oturduğum yerde, neden başıma bir iş açayım? Dünyanın fenalıklarının çoğu, hep onlardan gelir. Onun için babacığım, eğer beni severseniz, evlendirmekten vazgeçiniz!”</p>

  <p class="normal">Zavallı ihtiyar Padişah, ellerini dizine bağlamış, boynunu bükmüş:</p>

  <p class="normal">— “Nasıl istersen öyle olsun evlâdım!” demiş.</p>

  <p class="normal">Kamerüzzaman’ı, yine eskisi kadar, hatta eskisinden ziyade sevmiş. Çocuğuna hiçbir şeyin eksikliğini duyurmamaya gayret etmiş. Ama yine ara sıra içinden derin bir ah çekip “Acaba evlâdımın mürüvvetini göremeyecek miyim?” dermiş.</p>

  <p class="normal">Padişah bir gün, en sevdiği bir Vezirini yanına çağırmış, ona:</p>

  <p class="normal">— “Bundan epeyce zaman evvel, hepinizi topladım ve “Çocuğu evlendireyim mi, evlendirmeyeyim mi?” diye fikirlerinizi sordum. Hepiniz, ‘hay hay meşrudur filandır, falandır’ diye cevap verdiniz. Gelgelelim işi çocuğa açtıkça, “Çocuk yar olmaz!” diye ayak diriyor, evlenmem de evlenmem diye inat ediyor. Sen baba olup evlâdını benim gibi candan sev de, mürüvvetini görmeden dünyadan ayrıl! Bu hiç olur şey mi? Söyle ne yapalım? Zorla nikah olmaz a!”</p>

  <p class="normal">Vezir:</p>

  <p class="normal">— “Vallâhi Padişahım ben de ne diyeceğimi bilemiyorum. Çocukta evlenmek arzusunu uyandırmak için, onun bir kadına âşık olması icap eder. En güzel kızları toplasak da, onun önünde bir resm-i geçit yaptırsak, diyeceğim geliyor, ama sonra düşünüyorum ki, bu da bir fayda veremeyecek. Çocuk kadın yüzü görmek istemiyor. Toplayacağımız en güzel kadınları saraydan, şehirden toplayacak değil miyiz? Çocuk zaten onları gerek sarayda, gerek sokakta bin kere görüyor da, şöyle bir bakmaya bile tenezzül etmiyor. Bilakis kendilerini ona göstermekte, bayağı kadınlar yarış ediyorlar. Onlar oğlanın üstüne vardıkça, çocuk onlardan büsbütün tiksiniyor. Haydi, naz etseler de kendilerini ona göstermeseler neyse; fakat iş böyle olunca, mesele hakikaten müşkül oluyor. Bana kalırsa, yapılacak biricik şey kalmıştır. Çocuk sizi sever ve size çok hürmeti vardır. Çocuğun hürmetinden istifade ederek ona istediğimizi yaptırabilirsek, bize ne mutlu! Fikrimce bir sene daha bekleyelim. Bir sene olunca, ne kadar vezir, emir, zâbit varsa, hepsini büyük bir kurultaya dâvet ediniz, en pişkin harp ve darp görmüş askerlerinizi de önünüze saf edersiniz. Bu heyetin ortasına geçerek tahtınıza oturursunuz. Çocuğu oraya çağırır ve herkesin dinleyeceği bir sesle ona evlenmeyi bir daha teklif edersiniz. Bu kadar kalabalık içinde çocuk size “Hayır!” demeye utanır. Ama siz diyeceksiniz ki, “Yahu çocuğa sizlerin önünüzde böyle bir teklifte bulunmadım mı?” evet bulundunuz. Biz o kadar kalabalık değildik. Hem orada olanların hepsi çocukla yüz-göz olmuş insanlardı. Benim şimdi tavsiye ettiğim insanları toplarsanız, işin rengi değişir sanırım. Vallâhi benim aklıma başka bir fikir gelmiyor. En münasibi yine budur.”</p>

  <p class="normal">Padişah memnun olmuş, Vezire altın sırmalı bir kürk hediye etmiş.</p>

  <p class="normal">Padişah “Güç olmasın da geç olsun!” diye, bir sene daha beklemiş. Bu bir sene içinde Kamerüzzaman’ın güzelliği büsbütün artmış. Genci görüp de ona esir olmayan kadın kalmamış.</p>

  <p class="normal">Aradan bir sene daha geçince, Padişah Vezirin ona tavsiye ettiği gibi, koca bir kurultay kurmuş. Büyük vezirlerin, anlı şanlı askerlerin hepsi oradaymış. Atlar kişniyor, bayraklar rüzgârda titriyor, kösler gürlüyor, zurnalar ötüyormuş. Padişah oğlu Kamerüzzaman’ı çağırtmış.</p>

  <p class="normal">Kamerüzzaman, üç yerden yerleri öpe öpe, babasının karşısına gelerek boyun kesmiş, el-pençe divan durmuş. Kıbleye dönen kıblenümâ<sup class="calibre3"><a href="../Text/binbirgece_split_376.html#footnote-100-284" id="footnote-100-284-backlink">[284]</a></sup> iğneleri gibi, bütün gözler, Kamerüzzaman’ın üzerine dikilmiş. Sözler ve sesler kesilmiş.</p>

  <p class="normal">İşte o zaman Padişah, oğluna hitap etmiş:</p>

  <p class="normal">— “Ey evlâdım, seneler geçiyor, artık ihtiyarladım, bacağımın birisi mezarın çukurundadır. Bu dünyadan ayrılmazdan evvel, seni evlendirmek ve senin saadetinle mesut olmak istiyorum. Bugün seni, bunun için buraya çağırdım!” demiş.</p>

  <p class="normal">Kamerüzzaman, bu sözleri duyunca başını kaldırmış, delikanlılığın deliliklerinden olacak, ne yaptığını bilmeden el-pençe divan duran ellerini çözmüş. Kollarını ta dirseklerine kadar sıvamış, göğsünü kabartmış ve dimdik durarak:</p>

  <p class="normal">— “Baba ihtiyar oldun! Yaşın çok, ama aklın kıt galiba!” diye bağırmış. “Kaç defadır size evlenmeyeceğimi söyledim. Kıyamet de kopsa, evlenmeyeceğim vesselâm!”</p>

  <p class="normal">Bütün vezirler, emirler başlarını eğmişler, hepsi içlerinden “Keşke burada olmasaydık!” diye düşünmüşler.</p>

  <p class="normal">Padişahın gözleri kararmış, yanakları alnına kadar kızarmış. Öfkesinden kükrüyor, utancındansa yedi kat yerin dibine geçmiş bulunmak istiyormuş.</p>

  <p class="normal">Öyle ya, o teklif memleketin bütün büyükleri önünde yapılmış ve bu cevap yine onların önünde verilmişmiş. Bu hâli görenler, içlerinden neler demezler, ne düşünmezlermiş. Hele askerler?...</p>

  <p class="normal">Padişah, tahtının üzerinden yay gibi irkilmiş. Oğlunu müthiş sûrette azarlamış. Kamerüzzaman’ın ödü kopmuş. Padişah askerlere emretmiş, Kamerüzzaman’ı onlara tutturmuş, ellerini kollarını sıkı sıkı bağlattırmış.</p>

  <p class="normal">Kamerüzzaman da verdiği cevaptan utanarak pişman olmuş; lâkin ne etsin ki, ok bir defa yaydan çıkmış.</p>

  <p class="normal">Padişah ona söylemedik laf bırakmamış:</p>

  <p class="normal">— “Ey terbiyesiz evlât, hangi cesaretle, ordularımın, vezirlerimin ve askerlerimin karşısında bana böyle cevap veriyorsun! Şimdiye kadar seni hiç azarlamadım. Ceza nedir görmedin. Ama dur şimdi, senin hakkından nasıl geleceğimi görürsün!” diye bangır bangır bağırmış.</p>

  <p class="normal">Kamerüzzaman’ı çözmelerini askerlerine emrettikten sonra, zindancıları çağırmış, Kamerüzzaman’ı zindana atmalarını tembih etmiş. Zindancılar Şehzâde’yi babasının önünden yaka paça sürükleyerek götürmüşler.</p>

  <p class="normal">Kamerüzzaman’ın gireceği zindanı oranın bekçileri süpürüp silmişler, bir köşesine sedirimsi bir şey koymuşlar, onun üzerine bir de kaba saba ot minder yapmışlar. Zindanın bir köşesine de bir mum komuşlar. Çünkü zindan ne gece, ne gündüz aydınlık yüzü görmezmiş. Kamerüzzaman’ı işte buraya soktuktan sonra, kapıyı üzerine kapamışlar; kapının önüne bir de dilsiz ve sağır bir nöbetçi bırakmışlar, savuşup işlerine, güçlerine gitmişler.</p>

  <p class="normal">El ayak çekildikten sonra Kamerüzzaman, minderin üzerine oturmuş. Yüreği kırık ve gönlü sıkıntı içindeymiş. Babasına verdiği cevaptan bin kere pişmanmış; ama iş işten geçtikten sonra, son pişmanlık kaç para eder?</p>

  <p class="normal">Zavallı Şehzâde, kapkara zindanın içinde, kendi kendine, “Gördüğüm ceza bana müstahaktır, nasıl oldu da babama verdiğim cevabı verecek kadar kendimi kaybettim!” diye söylenmiş. Kamerüzzaman, böylece zindanda kalmış.</p>

  <p class="resimalti">*</p>

  <p class="resimalti">* *</p>

  <p class="normal">Gelelim Kamerüzzaman’ın babasına…</p>

  <p class="normal">Padişah ne yapacağını, ne edeceğini bilemeyerek akşama kadar tahtının üzerinde otura kalmış. Akşam olunca, toplananların hepsine izin vermiş, onlar da yerlerine dağılmışlar. Yalnız Padişaha bir sene evvel şöyle yap böyle diye nasihat vermiş olan Veziri yanında alıkoymuş. Herkes çekilip gittikten sonra ona:</p>

  <p class="normal">— “İşte beğendin mi ettiğini? Şu felâkete sen sebep oldun. Ben de seni aklı başında, başı yerde bir adam sandım da sana fikir danıştım. Şimdi söyle bakalım, ne yapalım?” diye çıkışmış.</p>

  <p class="normal">Vezir de sıkılmıyor değilmiş. Padişaha:</p>

  <p class="normal">— “Vallâhi efendim, Şehzâde’yi on beş gün zindanda bırakınız. O size verdiği cevaptan dolayı bin kere pişman olmuştur. Aradan on beş gün geçtikten sonra onu yeniden önünüze çağırırsınız ve ona evlenmesini emredersiniz. Bu sefer ‘Hayır!’ demeyeceğine iki kere ikinin dört ettiği gibi eminim. Çocuk genç değil mi, karşınızda bir cahilliktir etti. Ama artık yola gelmiştir!” diye yeni yeni nasihatler vermiş.</p>

  <p class="normal">Padişah on beş gün beklemeye karar vermiş. Ama zavallı oğlu ne kadar üzülüyorsa, o da o kadar üzülüyormuş. “Acaba yavrum zindanın içinde ne yapıyor?” düşüncesi günlerini zehirliyormuş. Durduğu yerde iri iri yaşlar yanaklarının üzerinden kayarak aksakallarını ıslatıyormuş.</p>

  <p class="normal">Kamerüzzaman biricik evlâdıymış ya! Padişah, Kamerüzzaman doğdu doğalı onunla beraber yatar, bir kolunu oğlunun başı altına yastık edermiş. Gece Kamerüzzaman’ı yanında bulmayınca, gözleri uyku yüzü görmemiş, sanki ateş üzerinde yatıyormuş gibi, bir yandan öbür yana döner dururmuş.</p>

  <p class="resimalti">*</p>

  <p class="resimalti">* *</p>

  <p class="normal">Gelelim Kamerüzzaman’a…</p>

  <p class="normal">Akşam olunca, zindancılar ona biraz yiyecek ve biraz içecek getirmişler. Kamerüzzaman’ın iştahı yokmuş; lâkin âdet yerini bulsun diye ağzına bir lokma ekmekle bir yudum su almış. Sonra yine sedirinin üzerine çıkarak kendi kendini azarlamaya devam etmiş. Kederinden yüreği, göğsünün ortasında yabancı bir kurşun parçası gibi ağırlaşmış. Sanki görünmeyen bir el boğazını sıkıyor ve onu boğuyor sanıyormuş.</p>

  <p class="normal">Zindancıların bir köşeye bıraktıkları suyla abdest almış, sonra yine sedirin üzerine oturarak Kur’an okumuş. Yasin-i şerifi ve Rahmân Suresi’ni birkaç kere tekrar etmiş. Yüreği biraz ferahlamış. O zaman ellerini kaldırarak uzun uzun Allah’a dualar etmiş. Tanyerinin ağarmasına az kala, uyku göz kapaklarını ağırlaştırmış. Kamerüzzaman üst elbiselerini çıkarmış. İnce bir dokuma kumaştan ibaret olan iç gömleği ile kaldıktan sonra, başına da mavi mendilini sarmış.</p>

  <p class="normal">Onu yattığı yerde gören, ayın on beşi sanırmış. Başucunda mum kızıl kızıl yanıyormuş. Kamerüzzaman öylece uyurken, başına daha neler geleceğini ve Allah’ın neler takdir ettiğinden bî-haber sakin ve müsterih uyumuş.</p>

  <p class="normal">Kamerüzzaman’ın yattığı zindan, eski zamanda Romalıların yapmış olduğu koca bir kulenin bodrum katındaymış. Kule harap olduktan başka hiç de tekin değilmiş. Gece onun yanından geçenler orada tuhaf tuhaf sesler, patırtılar işitirlermiş.</p>

  <p class="normal">İblisin çocuklarından cinler padişahı Dimiryat’ın kızı Meymune orada otururmuş. İstediğine gözükür, istediğine gözükmezmiş. Kamerüzzaman’ın zindana atıldığı gün, bu Meymune adlı dişi ifrit, kulenin kuyusuna inmiş. Gece her tarafı karanlık bürüyünce, kuyudan dışarı çıkmış. Maksadı yedi kat göğün son katına kadar çıkmak ve oradan gizli gizli melaikelerin şarkılarını, ilâhilerini dinlemekmiş.</p>

  <p class="normal">Kuyudan çıkar çıkmaz, zindan tarafından gelen ışığı görünce, “Acaba zindana kimi attılar?” diye merak etmiş. Cin değil mi ya, zindanın duvarından geçerek içeri girmiş. Bir de ne görsün? Bir sedir, sedirin ucunda bir mum yanıyor, sedirin üzerinde de bir insan yatıyor. Doğrusu Meymune bu hâle çok şaşmış. Yavaş yavaş kanatlarını oynatarak tavana doğru yükselmiş. Sonra kanatlarını aşağı sarkıtınca, sedirin yanına konuvermiş. Usullacık uyuyan insanın üzerini örten örtüyü kaldırmış ve Kamerüzzaman’ın yüzünü görmüş.</p>

  <p class="normal">Delikanlının yüzünü görünce, Meymune durduğu yerde taş kesilmiş gibi donakalmış. O güne kadar insanoğullarının bu kadar güzelini görmemiş. Kamerüzzaman’ın yüzünden çıkan nur, mumdan çıkan ışığı körletecek kadar parlakmış. Uyuyan mahmur gözleri, gazâlin gözleri gibi sağa sola süzülüp duruyormuş. Meymune o gözlere bayılmış.</p>

  <p class="normal">Hakikaten de Kamerüzzaman’ın kara gözleri bayılacak kadar varmış. Hele o kaşlar, keman yayına taş çıkartabilirlermiş. Vücudundan ise misk ile ambere benzer güzel bir koku çıkıyormuş.</p>

  <p class="normal">Meymune Müslüman cinlerden olduğu için “Yaradan’a kurban olsunlar!...” demekten kendini alıkoyamamış.</p>

  <p class="normal">Aradan bir saat geçtikten sonra Meymune, Kamerüzzaman’ı seyre doyum olmayacağını anlamış. Onu hiç incitmemeye ve başkasının da onu incitmesine meydan vermemeye karar vermiş. Kanatlarını açınca, göğe doğru yükselmeye başlamış. Göğün birinci katına henüz varmış ki, uzaktan uzağa gökte bir kanat patırtısı duymuş. O patırtıya doğru ilerlemiş.</p>

  <p class="normal">Bir de ne görsün, Dahnaş adlı bir ifrit, sanki babasının evinde geziyormuş gibi, göklerin ta yukarısında kanat işletiyormuş.</p>

  <p class="normal">Yolunu şaşırmış kör baykuşun üzerine saldıran atmaca gibi Meymune Dahnaş’ın üzerine varmış. Dahnaş onu görüp de Meymune olduğunu tanıyınca, az kalsın korkudan ödü patlıyormuş. Meymune’ye:</p>

  <p class="normal">— “Aman, sana yalvarırım, sana Allah nâmına, Süleyman’ın mührü üzerindeki büyük tılsım nâmına yalvarırım, beni incitme, bana bir fenalık yapma!” diye diller dökmüş.</p>

  <p class="normal">Dahnaş’ın yalvarıp yakarması Meymune’ye tesir etmiş:</p>

  <p class="normal">— “Mademki Allah ismini andın, sana bir fenalık etmeyeceğim; lâkin hiç olmazsa bana nereden geldiğini, bu gece ne mârifetler yaptığını anlat!” demiş.</p>

  <p class="normal">Dahnaş da cevaben:</p>

  <p class="normal">— “Ey padişahımızın kızı Meymune, ben bu gece tâ Çin-i Maçin memleketinin ötesindeki adalara vardım. Orada öyle bir şey gördüm ki, şaştım kaldım. İsterseniz sizi de oraya götüreyim ve gördüğümü göstereyim. Eğer göreceğiniz şey şaşılacak kadar güzel ve nâdir değilse, bana ne isterseniz yapınız; yok eğer göstereceğim şey, benim tarif ettiğim gibiyse, bana bir kağıt yazınız, o kağıda sizin âzâtlı köleniz olduğumu ilan ediniz ki, ne havadaki, ne denizdeki cinler bana düşmanlık etmesinler!” demiş.</p>

  <p class="normal">— “Bak Dahnaş, senin ne yalancı olduğunu bilirim,” demiş, “şimdi benim elimden kurtulmak için yalan atıyorsan, sonrasını düşün. Ne de olsa ve nerede olsan, ben seni bulur ve hakkından gelirim. İşte inanmıyorsan, bir de yemin edeyim. Dâvud aleyhisselâmın oğlu Süleyman aleyhisselâmın mührü üzerindeki büyük tılsım üzerine yemin ediyorum ki, eğer söylediğin sözler yalansa, seni arayıp bulacağım, derini yüzeceğim ve kemiklerini parça parça kıracağım!” diye yemin etmiş.</p>

  <p class="normal">Meymune böyle tehdit ettikçe, Dahnaş bir renkten bir renge giriyormuş. Şaka değil, Meymune imiş o! Bütün cin ve ifrit taifesi, onun ismini duyunca tiril tiril titrerlermiş.</p>

  <p class="normal">Neyse sözü uzatmayalım, Şemhuriş’in oğlu Dahnaş, Çin-i Maçin’in ötesindeki adalarda gördüklerini şöyle anlatmış:</p>

  <p class="normal">Ben bugün Çin-i Maçin’deydim. Gece olunca, memleketin ötesindeki adalara gittim. Bilirsiniz ya, o adaların padişahı Gayur’dur. Hani ya şu yedi saraylar padişahı Gayur yok mu, işte o.</p>

  <p class="normal">İşim gücüm olmadığı için, gideyim de şu yedi sarayların içini dışını gezeyim, dedim. Sarayları dolaşırken, Padişahın kızını gördüm. Onu görmekle, dünyanın en güzel insanını görmüş olduğuma eminim. Ben dünyanın hiçbir tarafında güzelliğin böylesine rast gelmemiştim. Hâlbuki bilirsin ya, şu koca kanatlarım sayesinde dolaşmadığım, varmadığım yer yoktur. İnsanoğullarının her çeşidini görmüşümdür.</p>

  <p class="normal">Ben kızı size tariften vazgeçiyorum, çünkü o kadar güzelliği anlatmak, her babayiğidin kârı değildir. Yalnız sıfatlarını size sayayım:</p>

  <p class="normal">Saçları simsiyah, ama nasıl siyah, hicran ve hasret geceleri gibi uzun ve siyah.</p>

  <p class="normal">Yüzü aydın, ama nasıl aydın, visal günleri gibi nurlu. Hele burnu küçücük, mini minicik. O yanaklar, o mercan gibi ufacık dudaklar.</p>

  <p class="normal">Onu gördüğüm zaman mehtap vardı. Kızın göğsü açıktı. Vallâhi, üç mehtap görüyorum sandım. Yan yana duran o iki mehtabın iki yanında öyle bir kollar gördüm ki…</p>

  <p class="normal">İnce belinden sonra kalçaları öyle bir genişleyiş genişliyor ki, insanın aklını başından çeliyor.</p>

  <p class="normal">Vallâhi benim dilim bu kadara yeter. Onun her güzelliğini birer birer sayacak olsam, kırk yıl burada uçar dururuz. Aman efendim, o küçücük ayaklar… Onlar ayak değil, Halik’ımızın bir şaheseri.</p>

  <p class="normal">Kral Gayur çok cesur, çok kibirli bir padişahtır. Onun sayısız askerleri, süvarileri, harp gemileri ve gemicileri vardır. Gece demez, gündüz demez, ordularını, donanmasını sağdan sola, soldan sağa yürütür. Önüne gelen düşmanı parça parça eder. Onun oralarda fethetmediği memleket, esir etmediği padişah kalmamıştır.</p>

  <p class="normal">Gayur kızını o kadar sever, o kadar sever ki, onun uğruna yapmayacağı şey yoktur. Hangi memleketleri talan etmişse, hangi padişahları esir etmişse, hepsinin mücevheratını, elmaslarını, yüzük, bilezik, halka ve küpelerini hep, hep kızına vermiştir.</p>

  <p class="normal">Eline geçirdiği başka türlü ganimetle kendine yedi saray yapmıştır. Birincisi billurdan, ikincisi mermerden, üçüncüsü Çin-Maçin demirinden, dördüncüsü zebercetten, beşincisi gümüşten, altıncısı altından, hele yedincisi balgamî<sup class="calibre3"><a href="../Text/binbirgece_split_377.html#footnote-100-285" id="footnote-100-285-backlink">[285]</a></sup> taşlardan firuze, yakut ve zümrüttendir.</p>

  <p class="normal">Bu yedi sarayın eşyasını insan tarife kalkışsa, muhakkak dilinde tüy biter. İnsanın hayâli ne gibi eşya tasavvur etse, orada vardır. Ondan başka insanın hayâlinin bile tasavvur edemediği şeylerden mevcuttur.</p>

  <p class="normal">Sıkılmasın diye Kral Gayur, her iki-üç ayda bir, bir saraydan öbürüne göç ettiriyor. Kızın adı Bedir Hatun’dur. Bedir Hatun’un güzelliği, komşu memleketlerde duyulunca, bütün padişahlar, onu kendi şehzâdelerine gelin etmek istemişler.</p>

  <p class="normal">Padişah Gayur, kızına evlenmek bahsini açınca, kız kızarmış:</p>

  <p class="normal">— “Babacığım, benim evlenmeye ihtiyacım yoktur. Ben memleketler üzerine hükmünü yürüten bir padişahım. Nasıl olur ki, bir yabancı adamla evlenerek onun bana hükmetmesine izin veririm?” diye cevap verirmiş.</p>

  <p class="normal">Mamafih, duyduğuma göre, kız evlenmemekte inat ettikçe, onunla evlenmek isteyenler artmış. Artık şimdi kızı isteyen isteyeneymiş. Ama bütün bu padişahlara ve şehzâdelere yüz verdiği yokmuş. Hatta birkaç gün evvel, Çin-i Maçin Kralı, babasına birçok hediyeler göndermiş, Bedir Hatun’la evlenmek istemiş. Babası işi kızına açmış. Bedir Hatun:</p>

  <p class="normal">— “Baba, bana bir daha evlenmekten bahsedersen, sana yemin ediyorum ki, yalın bir kılıç alır, sapını yere dayar ve ucunu göğsüme tutarım, onun üzerine bütün kuvvetimle saplatır, öylece kendimi öldürürüm!” diye isyan etmiş.</p>

  <p class="normal">İşte o gün, bugün artık babası izdivaç lafını kızına açmaz olmuş. Ama kendisine teklifi son derece nezaketle yapan Çin-i Maçin Padişahı’na ne cevap versin? Onun için, kızına saraylardan dışarı çıkmayı yasak etmiş. Her tarafta kızının delirdiğini ilan etmiş. Çin-i Maçin Kralı’na da, “Kızım artık deli olduğundan, onun evlenmesi meselesi mevzu-i bahis olamaz!” diye bir mektup yazmış.</p>

  <p class="normal">İşte Meymune, benim gördüklerim ve duyduklarım bundan ibarettir. Ben hakikaten ne bir laf kattım, ne de hakikatten bir şey tenzil ettim. Söylediklerimin hepsi doğrudur. Ben onu gördüm göreli, her gece gizli gizli sarayına girer, uyurken onu seyrederim ve iki kaş arasından öperim.</p>

  <p class="normal">Sözlerime inanmazsanız, geliniz beraber gidelim. O şimdi hâlâ uykudadır. Onu görüp seyredersiniz ve bana hak verirsiniz. Eğer söylediklerim yalansa, o zaman bana ne ceza reva görürseniz, cezama razıyım.</p>

  <p class="normal">Sözünü bitirmiş. Meymune, Dahnaş’ın sözlerine inanmayan bir bakışla onu süzdükten sonra, bir kahkaha salıvermiş ve yüzüne tükürmüş:</p>

  <p class="normal">— “Senin gördüğün kız, benim gördüğüm delikanlı yanında kaç para eder? Senin methettiğin hatun, benim sevdiğim delikanlının ayağının pabucu bile olamaz. Ben seni bu kadar zamandır dinledim ve bana hakikaten garip ve şaşılacak bir şey söyleyeceksin sandım. Allaya pullaya anlattığın bu kadar mıydı? Ben bu gece öyle bir delikanlı gördüm ki onu sen rüyânda göreydin, bir daha uykundan uyanmak istemezdin!” demiş.</p>

  <p class="normal">Dahnaş, gözlerini fal taşları gibi açmış:</p>

  <p class="normal">— “Sizin gördüğünüz delikanlının hikâyesini söyler misiniz?” demiş.</p>

  <p class="normal">Meymune, Dahnaş’la görüşüp dururken, görünmez cinlerden bazıları gelip çok merak ettiği Kamerüzzaman’ın hikâyesini ona bildirmişler. Onun için Meymune:</p>

  <p class="normal">— “Vallâhi Dahnaş, benim sevgilimin başına gelenler, biraz da senin sevgilinin başına gelenlere benziyor. Delikanlının babası ona birkaç kere evlenmesini emretmiş. Bizimki emir memir dinler mi, illâ evlenmem de evlenmem diye tutturmuş. Babası kızınca, onu benim oturduğum eski kulenin zindanına kapattırmış. Ben bu gece kulenin kuyusundaydım. Kuyudan çıkarken zindanda ışık gördüm, merak ettim. Zindana gidip baktım, onu orada gördüm.” diye cevap vermiş.</p>

  <p class="normal">Dahnaş:</p>

  <p class="normal">— “Ey Sultanım, dünyada benim sevgilimden daha güzeli bulunmayacağına eminim. Ama sözlerinizle, benim merakımı uyandırdınız. Size yalvarırım, beni bu delikanlının yanına götürünüz. Görelim bakalım, sizin sevgiliniz, benimkinden daha mı güzeldir?” diye yalvarmış.</p>

  <p class="normal">Bu sözlere Meymune kızmış:</p>

  <p class="normal">— “Şeytanların en şeytanı, iblislerin en çirkini, yalan söylüyorsun! Benim sevgilimden daha güzelini Allah daha yaratmamıştır. Senin sevdiğini benim sevdiğime kıyas ettiğin için, sen muhakkak delisin!” diye bağırmış, bayağı ağlayacağı gelmiş.</p>

  <p class="normal">Dahnaş, şöyle bir düşünceye vardıktan sonra, başını kaldırmış:</p>

  <p class="normal">— “Durun Sultanım” demiş, “bunun kolayı var. Benimle beraber geliniz de Bedir Hatun’u görünüz. Sonra ben, sizinle beraber gelir ve delikanlınızı görürüm. O zaman hangimizin iddiası doğru olduğu meydana çıkar.” diye devam etmiş.</p>

  <p class="normal">Meymune onun sözünü kesmiş:</p>

  <p class="normal">— “Sözü uzatıp durma! Haydi, bir bahis tutuşalım. Senin sevgilin benimkinden daha güzelse, sen bahsi kazanır ve bana ne istersen yaparsın. Eğer benim sevdiğim seninkinden daha güzel çıkarsa, o zaman sana dilediğimi yaparım. Bu pazarlığa razı mısın söyle?” diye haykırmış.</p>

  <p class="normal">Dahnaş:</p>

  <p class="normal">— “Hay hay, dünden razıyım. Haydi, durmadan Bedir Sultana gidelim de gör!” diye cevap vermiş.</p>

  <p class="normal">Meymune:</p>

  <p class="normal">— “Seninki buradan çok uzaktır, benimki tâ altımızdadır. Evvelâ gidelim, benimkini görelim de, sonra Çin-i Maçin’in ötesine uçar, o kadar pehpehlediğin Bedir Sultanını görürüz.” diye fikrini bildirmiş.</p>

  <p class="normal">Dahnaş buna da razı olmuş. İki peri, mehtaplı ve yıldızlı gökten kanatlarını fışırdata fışırdata, çarpa çarpa aşağı inmişler ve kulenin yanına konmuşlar. Usullacık zindana girmişler.</p>

  <p class="normal">Meymune, Dahnaş’ı sedirin yanına durdurmuş, Kamerüzzaman’ı örten çarşafı yavaşça kaldırmış. Kamerüzzaman’ın nurlu yüzü etrâfa nur saçmaya başlamış. Meymune, yüzünü birdenbire Dahnaş’a çevirerek:</p>

  <p class="normal">— “Bak da gözün doysun! Sen hiç âdemoğullarının buna benzeyenini gördün mü? Ben bir kız oğlan kızım ve bir periyim, bir cinim, öyle olmakla beraber, ben bu delikanlıya meftun oldum. Onun sevdâsı bütün gönlümü bir yangın gibi sardı, bürüdü!” diye içini dökmüş.</p>

  <p class="normal">Dahnaş, Kamerüzzaman’ı uzunca seyre dalmış. Ondan sonra yavaş yavaş başını kaldırarak:</p>

  <p class="normal">— “Vallâhi Sultanım, delikanlıyı sevmekte haklısın. Çünkü her hâlde gördüğüm bu genç, insan evlâtlarının erkekleri içinde en güzelidir, hatta güzellikte benim sevgilimin en yakınıdır. Birindeki zarâfet, birindeki tatlılık ötekinde de var. Ama bu erkek olduğu için olacak, bundaki zarâfet ve tatlılık, benimkinden daha az!” diye cevap vermiş.</p>

  <p class="normal">Dahnaş’ın bu sözleri, Meymune’yi büsbütün zıvanadan çıkarmış. Kaşları kara bulutlar gibi kararmış, gözleri yıldırımlar, şimşekler çakmış. Kanadının bir tanesini kaldırınca, Dahnaş’a öyle bir çarpış çarpmış ki, Dahnaş bir gün ölüm azabından neler duyacağını peşinen duymuş ve öğrenmiş.</p>

  <p class="normal">Meymune, öfkesinden kalınlaşan bir sesle:</p>

  <p class="normal">— “Şu nurlu yüz üzerine yemin ederim ki, şimdi hiç durmadan doğru Padişah Gayur’un memleketine uçacaksın, sevdiğin kızı yerinden kaldırıp buraya getireceksin. Sevdiklerimizi yan yana yatıracağız. Onlar öyle yan yana uyurlarken, biz ikisini birden göreceğiz. O zaman hangisinin daha güzel olduğu kolaylıkla meydana çıkar. Eğer emrimi şimdi yerine getirmezsen, bütün kıvılcımlarımı üzerine öyle püskürtürüm ki, seni yakar, yırtar, bin parça eder, kül eder, dört rüzgâra savururum!” diye tehdit etmiş.</p>

  <p class="normal">Dahnaş:</p>

  <p class="normal">— “Sultanım, bundan tezi yok, şimdi dosdoğru Padişah Gayur’un memleketine gidiyorum!” diyerek göklere çarklar ede ede yükselmiş.</p>

  <p class="normal">Lâkin Meymune, öyle hileye, oyuna gelir takımından değilmiş. Dahnaş’ın ne düzenbaz olduğunu bildiği için ve Dahnaş’ın gidiyorum diye kaçacağını anladığı için, onun yanına takılmış, bir saat içinde gidip gelebilmişler. Beraberlerinde Bedir Hatun’u getirmişler. Bedir Hatun ince bir Venedik gömleğine bürünmüşmüş.</p>

  <p class="normal">Erkek ifritle dişi ifrit, Bedir Sultanı Şehzâde Kamerüzzaman’ın yanına yatırmışlar. İki genç de uyuyorlarmış.</p>

  <p class="normal">İki cin, bu iki insan güzelini seyre dalmışlar. Hakikaten de bu iki genç birbirlerine çok benziyorlarmış. Hatta o kadar ki, onların kim olduğunu bilmeyenler, onları eş veyahut kız kardeş ve ağabey sanabilirmiş. İki cin bakmışlar, bakmışlar; ama böyle boyuna bakıp durmakla nihayet gençlerin biri değilse ötekinin uyanacağını anlamışlar. Bir taraftan da tutuştukları bahis hatırlarına gelmiş. Meymune ilk önce sükûtu kırmış:</p>

  <p class="normal">— “Benim delikanlı daha güzel!” demiş.</p>

  <p class="normal">— “Hâşâ ve kellâ! Beni değil kül, duman bile etsen, göz göre yalan söyleyebilmek için insanın kör olması icap eder. Artık cin sultanlığının da bir haddi vardır!” diye cevap vermiş.</p>

  <p class="normal">Gidip Bedir Sultanın yanağını öpmüş.</p>

  <p class="normal">Meymune, Dahnaş’tan geri kalacak değilmiş ya! İnce bir sesle Kamerüzzaman’ın iki yanağına iki öpücük kondurmuş.</p>

  <p class="normal">Bu sefer Dahnaş, bir öpücük eksik öptüğünü görünce, Meymune ile denkleşmek, hatta onu geçmek için Bedir Hatun’un yanına gidip bir alnından, iki de iki yanağından, bir de çukur çenesinden dört tane öpücük almış. Sonra dilini bal yemiş gibi yalana yalana:</p>

  <p class="normal">— “Vallâhi benim Bedir Sultanım, seninkinden bin kat daha tatlı!...” demiş.</p>

  <p class="normal">Meymune:</p>

  <p class="normal">— “Sen yalan söylüyorsun kahrolasıca ifrit oğlu ifrit! Dur ben sana boyunun ölçüsünü gösteririm. Benim delikanlım seninkinden bin değil, yüz bin kat, iki yüz bin kat daha güzeldir!” diye bağırmış.</p>

  <p class="normal">İki sevdâlı, yok seninki güzel, yok benimki daha güzel diye epeyce dil yarışı etmişler. O kadar ki, az kalsın, birbirlerinin üzerine hücum edip birbirlerini parçalayacaklarmış. Lâkin Dahnaş, Meymune’den daha zayıf olduğunu biliyormuş. İşin de sapa sardığının farkına varıyormuş. Mesele şeker-renk almadan evvel, onu tatlılığa dökmeyi daha hayırlı saymış. Başlamış Meymune’ye dalkavukluklar etmeye:</p>

  <p class="normal">— “İkimiz de sevgililerimizin deli divânesiyiz! İkimizin de iddiaları doğru olamaz. Çünkü her sevdâlıya, sevgilisinden başkası çirkin gözükür. Müşkülü biz halledemeyiz. İşin en doğrusu, bir hakem bulmaktır. Geliniz bir hakem bulalım, o hangisini daha güzel bulursa onun hükmünü kabul edelim.” diye bir teklif serdetmiş.</p>

  <p class="normal">Meymune:</p>

  <p class="normal">— “Pekâlâ!” diyerek topuğunun birini yere vurmuş.</p>

  <p class="normal">Hemen yer yarılmış, içinden acip, garip, zebella gibi bir gulyabani çıkmış. Yedi kat yerden inleye inleye çıkan bu alâmet, meşhur bir cinmiş. Bir gözü körmüş. Derisi uyuz veyahut miskin imiş gibi hastalıklıymış. Kör olmayan gözüyse başında, insanların gözü gibi durmuyormuş, kapakları sağlı sollu açılıp kapanıyormuş. Alnında yedi tane dallı budaklı boynuz varmış. Başının iki yanından, kulakları üzerinden sağlı sollu ikişer büklüm saçlar, yerlere kadar sürünüyormuş. Ellerinin parmaklarında aslan ve kaplan pençelerindeki tırnaklar gibi hançerimsi tırnaklar varmış. Dizleri ve ayakları fil dizi ve fil ayakları gibiymiş. Fırın ağzı gibi kapkara esneyen ağzının içinde yanardağlarından çıkan kükürtlü dumanlara ve alevlere benzeyen duman ve alev çıkıyormuş.</p>

  <p class="normal">Yerin dibinden fırlayan bu cin, Meymune’yi görünce, diz üstü gelmiş, yeri öpmüş ve sonra ayağa kalkarak el-pençe divan durmuş:</p>

  <p class="normal">— “Ey padişahımızın kızı Meymune, işaretini ta yedi kat yerin dibinden duyup sana geldim. Emret de emrini hemen yerine getireyim. Çünkü bizler senin kulun köleniz!” demiş.</p>

  <p class="normal">Meymune:</p>

  <p class="normal">— “Bana bak Kaşkaş! Seni bir işte hakem yapacağız. Benimle bu kahrolasıca Dahşan’ın arasında bir ihtilaf var. Ben bir türlü, o bir türlü söylüyor. Sen hakem ol ve hangimizin haklı olduğunu bildir!” diye başladıktan sonra meseleyi mine’l-evvelü ile’l-âhir<sup class="calibre3"><a href="../Text/binbirgece_split_378.html#footnote-100-286" id="footnote-100-286-backlink">[286]</a></sup> anlatmış.</p>

  <p class="normal">Kaşkaş, yan yana yatan gençlere bir göz salmış. İkisinin de güzelliğine şaşmış. Gençlere birer kaside okumuş. Meymune:</p>

  <p class="normal">— “Ayol Kaşkaş, şu ağzından çıkanlara utanmıyor musun? Ben seni buraya maval okumaya çağırmadım, hani ya hakemlik edecektin?” demiş.</p>

  <p class="normal">Kaşkaş, bu sözlerden utanmış, sıkılmış. Kimin önünde olduğunu hatırlayarak kendini toplamış ve:</p>

  <p class="normal">— “Vallâhi efendim, ne diyeyim bilmiyorum! Bunların birisine ötekinden güzeldir demeye dilim varmıyor. Hem de birine ötekinden güzeldir demek haksızlıktır. İkisi de kadın veyahut ikisi de erkek olsaydı, o zaman bir hüküm verilebilirdi. Hâlbuki bunların cinsleri ayrı. Benim aklıma bir fikir geldi. Bunlar uykudadırlar. Bilmeyerek biri kolunu ötekisinin başı altına koymuş. Bunların ikisini birden uyandırırız. Biri ötekisini görünce, muhakkak birbirleriyle sevişeceklerdir. Eğer bunlar da sevişmezlerse, yeryüzünde sevdâ kalmadı demektir. Teklifim şu ki, hangisi ötekini daha fazla sever ve ötekisi için daha fazla yanarsa, işte o, berikisinden daha güzel demektir. Baktık ki, meselâ kız erkeğe, erkeğin kıza yandığından daha fazla yanıyor, o zaman erkek daha güzeldir diyeceğiz. Fikrimi anlatabildim mi bilmem?”</p>

  <p class="normal">Gerek Meymune, gerek Dahnaş, Kaşkaş’ın bu fikrini doğru bulmuşlar. Hemen oracıkta Dahnaş ufalmış, ufalmış, mini minicik olmuş, küçücük bir pire kıyâfetine girmiş. Gidip Kamerüzzaman’ın ensesini öyle bir sokmuş ki, Kamerüzzaman bir süngü yemiş gibi yattığı yerden bir sıçramış, elini hemen ensesine götürmüş. İşte o zaman miskten de, amberden de, çiy taneleriyle dolu yeni açılmış gül goncasından da daha güzel bir kokunun, bir nefesin yanağı üzerine esmekte olduğunu ve tereyağından da, taze ekmek içinden de daha yumuşak bir şeyin vücudu yanında uzanmakta olduğunu hissetmiş.</p>

  <p class="normal">Kamerüzzaman, bu hâle şaşarak yan tarafına bakmış. Bir de ne görsün? Güneş gibi, iri inci tanesi gibi bir kız yanı başında yatıyor. Ama ne kız? Boyu sülün gibi, göğsü yüksek ve titrek, bir insan güzeli. Kamerüzzaman, uyuyan Bedir Hatun’a baka kalmış.</p>

  <p class="normal">Evvelce dediğimiz gibi Bedir Hatun’un üzerinde Venedik dokumasından ince bir gömlek varmış. Başında hep altın sırmadan örülme bir baş örtüsü bağlıymış. Kar gibi gerdanında şah-dâneler<sup class="calibre3"><a href="../Text/binbirgece_split_379.html#footnote-100-287" id="footnote-100-287-backlink">[287]</a></sup> dizisi bir gerdanlık.</p>

  <p class="normal">Doğrusu bu manzara, Kamerüzzaman’ın aklını başından çalmış. Başı bayağı girdaba tutulmuş gibi fırıl fırıl dönmüş. Hızlı hızlı çarpmaya başlayan yüreğinin üzerine elini koyarak tâ ciğerlerinin içinden sökülüp gelen bir feryat salıvermekten güç belâ kendini alıkoyabilmiş. Şaka değil, Bedir Hatun’u yekten boylu boyuna görmek, o kadar güzellikle karşılaşmak, şimşeğe çarpılmak gibiymiş.</p>

  <p class="normal">Kamerüzzaman, “Aman bu rüyâ mı, yoksa hakikat mi?” diye düşüne düşüne ve titreye titreye elini uzatmış. Elini uzatırken korkmuyor da değilmiş. Ya hülyâ ise! Ama insanın gözü, insanı bu kadar aldatamazmış ya! Kamerüzzaman, Bedir Hatun’u okşayıcı bir temas ile ellemiş. Onu uyandırmaya çalışmış. Lâkin Bedir Sultan bir türlü uyanamıyormuş.</p>

  <p class="normal">İfrit Dahnaş, onun uykusunu o kadar koyulaştırmış ki, değil öyle okşamakla, lâkin dürtmekle bile Sultanın mahmur gözleri açılamazmış.</p>

  <p class="normal">Kamerüzzaman, Bedir Sultanın ellerini avucuna almış. Onu tatlı tatlı sıkmış. Ama ne gezer!... Bedir Sultanın uzun kirpikleri birbirlerine yapışık kalmış. Şehzâde neler de neler dememiş, ama hiçbir şey fayda vermemiş.</p>

  <p class="normal">— “Uyan sevgilim!” demiş.</p>

  <p class="normal">İki kapalı dudak, sessiz bir cevap teşkil etmişler.</p>

  <p class="normal">— “Uyan güzelim, ben Şehzâde Kamerüzzaman, seni uyandırıyorum, niye uyanmıyorsun? Niye tatlı sesini duyurmuyor, âhû bakışlarını salmıyorsun?” demiş.</p>

  <p class="normal">Pembe göz kapakları, kımıldamamışlar bile.</p>

  <p class="normal">Şehzâde, kızı uyandıramayacağını anlayınca, gözlerini açarak gördüğü güzelliği, gördüğü manzarayı ruhuna akıtmaya, ona kanmaya, doymaya uğraşmış.</p>

  <p class="normal">Ama bu, kanılır, doyulur şey değilmiş ki!... Hani ya denizin tuzlu suyu yok mu, ona benzermiş. İnsan içtikçe daha susar, daha susadıkça da içer ve nihayet aklı başından gidermiş.</p>

  <p class="normal">Şehzâde içinden, “Âh, şu ettiğim ahmaklığa bak, babamın benimle evlendirmek istediği kız bu olacak. Babam onu mahsus, ben uyurken getirtip yanıma yatırtmıştır ki, üç-dört seneden beri ahmakçasına inat ederek kabul etmediğim kızın nasıl bir kız olduğunu göreyim. Vallâhi dayanılır şey değilmiş. Aman çarçabuk sabah olsa da babama haber salsam, dakika, saniye geçmeden beni sevgilimle evlendirse. Şimdiye kadar benim için ceza, beni evlendirmekti; lâkin bu cânânı gördükten sonra, beni evlendirmemek, bana bin kat daha ağır bir ceza olur. Âh babacığım, sözüne çarçabuk ‘Eyvallah” demediğime ne kadar pişman olduğumu bir bilsen!” diye söylenirmiş.</p>

  <p class="normal">Nihayet Şehzâde bir silkinmiş, bir titremiş, yavaş yavaş Bedir Sultana doğru eğilmiş. Onu yanağından öpmüş. Şehzâde’nin yaptığını gören Meymune, durduğu yerden sendelemiş. Çünkü hem kıskanmış, hem de bahsi kaybedeceğinden korkmuş.</p>

  <p class="resimalti">*</p>

  <p class="resimalti">* *</p>

  <p class="normal">Gelgelelim Dahnaş’a…</p>

  <p class="normal">Az kaldı pirelikten vazgeçip fazla sevincinden durduğu yerde bir takla atacakmış.</p>

  <p class="normal">Derken efendim, Kamerüzzaman bir daha eğilmiş. Meymune, öpücükler iki olacak diye sinirlenerek yumruğunu o kadar sıkmış ki, keskin tırnakları avuçlarına işleyerek avuçlarını kanatmış.</p>

  <p class="normal">Tam öpeceği sırada Şehzâde geri irkilmiş. Çünkü içinden, “Dur Kamerüzzaman, bu yaptığın doğru değildir. Belki babam bu gelini mahsus yanıma yatırdı ve ona uyur gibi yatmasını emretti. Maksadı beni denemek olabilir. Belki babam bir yerdedir de beni oradan seyrediyordur. Ya öptüğümü görürse… Yarın bana ‘Hani evlenmek istemiyordun, zevceye ihtiyacın olmadığını iddia ediyordun’ demez mi? O zaman ben ne yaparım? Yerlerin dibine geçerim. Lâkin kızdan bari bir hatıra alayım. Ondan ne alsam ki?” diye düşünmüş.</p>

  <p class="normal">Kızın elindeki koca yüzük gözüne ilişmiş. Onu yavaşçacık parmağından çıkararak kendi parmağına geçirmiş. Aman ona baktığımı görmesinler diye, yine sedire uzanmış. Cinler onun gözlerine uyku serpmişler. Zavallı Şehzâde de uyku diyarına dalıp gitmiş.</p>

  <p class="normal">Kamerüzzaman’ın zahiren Bedir Sultanla fazla alakadar olmadığına Meymune çok sevinmiş. İki ifrite dönerek:</p>

  <p class="normal">— “Gördünüz mü benim Şehzâdeyi? İnsan dediğin böyle olmalı. Kıza baktı baktı, bir öptü, yüzüğü aldı, sonra uykuya dalmaya uğraştı. Kemâl dediğin, ahlâk dediğin böyle olur. Hangi delikanlı, acaba şu Bedir Sultanı gece ortası yanı başında görür de deli divâne olmazdı? Doğrusu sevdiğimin güzelliği, yalnız vücudunda, yüzünde değil, ahlâkı da o derece güzel! ” diye böbürlenmiş.</p>

  <p class="normal">İfritlerden ikisi de başlarını sallayarak bir ağızdan:</p>

  <p class="normal">— “Doğrusu öyle!” diye cevap vermişler.</p>

  <p class="normal">Bu sefer Meymune, incelmiş, incelmiş, cıpcılız, ipince bir sivrisinek kıyâfetine girmiş. Keman çalarmış gibi vızıldaya vızıldaya Sultanın bileğine konmuş ve onu öyle bir sokmuş ki, az kaldı Sultan, bir çığlık salıverecekmiş.</p>

  <p class="normal">Kapalı kirpiklerinin arasından Sultanın âhû gözleri parlamış, dört tarafa genişleye genişleye nur halkaları dağılmış. Bir elini öbür bileğine getirerek yavaş yavaş kalkıp oturmuş.</p>

  <p class="normal">Bir de yanı başında ne görsün? Aslan gibi bir delikanlı, şanlı vücudunu upuzun sedirin üzerine uzatmış. Şehzâde’nin yüzüne bakmasıyla Bedir Sultanın gözlerinin kamaşması bir olmuş. Bir bakışta, Şehzâde’nin teselli kabul etmez âşığı kesilmiş. Ama kadın değil miymiş ya, içinden, “Eyvah! Bu nedir? Ben mahvoldum, bu yabancı delikanlı yanımda ne gezer? Nasıl olur da onunla bir yatakta yatmış bulunuyorum?” dedikten sonra, yine dayanamamış, göz ucuyla Şehzâde’ye hırsızlama bakıvermiş:</p>

  <p class="normal">— “Doğrusunu söylemek lâzım gelirse, ben erkeğin bu kadar zarifini, bu kadar güzelini hiç görmemiştim. Aa!... İçimde doğan bu tatlı duygu, bu meyil nedir? Kitaplarda okurdum da inanmazdım. Demek aşk böyle doğarmış ha, acaba babam beni bu gence mi vermek istiyordu? Babamın bana bulduğu kocanın bu delikanlı olduğunu bileydim, hiç durmaz hemen evlenir ve onun güzelliğiyle mesut olurdum.” diye söylenmekte devam etmiş.</p>

  <p class="normal">Genci uzun uzun süzdükten sonra, elini yavaşça ona doğru uzatıp uyandırmak istemiş:</p>

  <p class="normal">— “Hayatım, yüreğim, canım, uyan bak, ben yanındayım! Gözümün nuru, neden uyanmıyorsun?” diye başlamış, neler de neler dememiş!...</p>

  <p class="normal">Lâkin söylediği tatlı sözleri, sanki bir taşa söylemiş. Şehzâde, kıpırdamadan uyumakta devam etmiş; çünkü cinler ona öyle bir uyku vermişler ki, Şehzâde değil sesle, davul-zurnayla bile uyanamazmış.</p>

  <p class="normal">Zavallı Bedir Sultan, Şehzâde’nin uyanamayışına ne mânâ vereceğini bilememiş. Biraz bekledikten sonra hıçkırıklı bir sesle:</p>

  <p class="normal">— “Neden güzelliğe o kadar mağrursun? Neden gözlerini açmaya tenezzül etmiyorsun? Senin kadar ben de güzelim, böyle naz etmeyi sana kim tembih etti? Konuş, neden seslenmiyorsun? Seni uyandıran, seninle konuşan benim, Bedir Sultan!” diye yalvarmış.</p>

  <p class="normal">Lâkin bu yürek yumuşatıcı yalvarıp yakarışlar, dört duvarı çınlata çınlata susmuş. Yalnız uyku arasında gördüğü bir rüyâdan olacak, Şehzâde’nin kirpikleri biraz aralıklanmış. Kirpikleri arasından kapkara gözleri gözükmüş.</p>

  <p class="normal">Bedir Sultanın yüreğine ümit doğmuş. Kalbi daha hızlı çarpmaya, nefesi daha kesik kesik çıkmaya başlamış. Artık Kamerüzzaman’ın mecnun âşığı olmuş. Onun uğruna yapmayacağı şey yokmuş. Yanık yanık âhlar, birbiri ardı sıra beyaz gerdanını şişiriyormuş. İşte bu hâldeyken Şehzâde’ye yine:</p>

  <p class="normal">— “A Sultanım, lütfet, kerem et! Sana yalvaran, senin esirin Bedir Sultandır. Ey tapındığım adam, ismin ne? Kimsin? Nesin? Neden bu kadar kibir gösteriyorsun? Bak ben ki, o kadar kibirliydim, senin ayaklarına sürünüyorum, saçlarımı ayaklarına örtü yapıyorum. Aklımı başımdan aldın. Yüreğimi göğsümden çaldın. Bana, bundan fazla cefâyı nasıl revâ görebilirsin? Artık konuş ve üzüntüme bir nihayet ver!” diyerek goncaya âşık olan bülbül gibi şakramış, ötmüş.</p>

  <p class="normal">Lâkin ırmaklar gibi şırıldaya şırıldaya akan sözlerine, yine cevap veren olmamış.</p>

  <p class="normal">Bedir Sultan, bu sefer hırçınlaşmış, sinirlenmiş. Şehzâde’nin kolunu sarsmış, “Uyan!... Uyan!...” diyerek ağlamış ve uyanmayınca:</p>

  <p class="normal">— “Ruhum, canım, sen de muhakkak beni seviyorsun! Beni sevmesen, hiç yanıma gelir miydin? Muhakkak beni seviyorsun? Gelgelelim, bu istiğna nedir? Kabahatim, kusurum nedir? Bana cefa etmek için mi uyurken yanıma geldin de beni deli divâne ettikten sonra, yanımda sâmit<sup class="calibre3"><a href="../Text/binbirgece_split_380.html#footnote-100-288" id="footnote-100-288-backlink">[288]</a></sup> bir kaya gibi yattın? A… Bak!... Benim yüzüğüm parmağında! Yüzüğümü neden aldın? Uyan, korkma! Ben de seni seviyorum. Ben başkasının değil, seninim. Yüzüğümü almayacağım. Onu parmağında görmekle seviniyorum, mesut oluyorum. Hatta dur, ben de senin yüzüğünü alayım. Görüyor musun, benim yüzüğüm sana yakıştığı kadar, seninki de bana yakıştı!” diye devam etmiş.</p>

  <p class="normal">Lâkin o uyku Kamerüzzaman’da oldukça, Bedir Sultan âhirete kadar çığırsa, bağırsa, Şehzâde’nin uyanacağı yokmuş. Zaten Sultan da artık onu uyandırmaktan vazgeçmiş.</p>

  <p class="normal">Şehzâde’nin yüzüğünü kendi parmağına takıp da kendi yüzüğünü onun parmağında bıraktıktan sonra, yavaşça eğilmiş, üzerinde bıyıkların yeni yeni terlediği nemli dudakları uzunca öpmüş. O kadarla kalmayarak Şehzâde’nin iki ellerini birçok kere öpmüş, okşamış. Sonra bir elini Şehzâde’nin başına yastık etmiş, öteki elini de Şehzâde’nin kolu altına koymuş, birdenbire bayılan insanlar gibi koyu, ağır bir uykuya dalmış.</p>

  <p class="normal">Bu hâli gören Meymune’nin sevincinden çıldıracağı gelmiş. Galiplere mahsus bir tavır ve eda ile Dahnaş’a dönerek:</p>

  <p class="normal">— “Gördün mü, benim sevgilimin Bedir Sultandan aldığı bir öpücüğe karşı Bedir Sultan Şehzâde’mi kaç kere öptü? Şimdi hangisi ötekini daha fazla seviyormuş? Bir de karşıma geçip öyle inat etme. Kız delikanlıyı, delikanlının kızı sevdiğinden daha fazla seviyor. Demek ki delikanlı, kızdan daha güzel. Sen bahsi kaybettin. Şimdi sana ne dilersem yaparım. İstersem seni bir havana tıkar, biber dövermiş gibi döverim; istersem seni kıyma kıyarmış gibi kıyım kıyım kıyarım. Ama neyse, şimdi keyfim yerinde, iyiliğim üzerimde… Mahvedeceğime seni ihya edeceğim. Serbest olduğuna dair sana bir kağıt vereceğim. O kağıt sayesinde cin arkadaşlarının hiçbirisi sana fenalık edemeyecek!” demiş ve dediği gibi bir kağıt yazıp Dahnaş’a vermiş. Sonra dönüp Kamerüzzaman ile Bedir Sultana bakmış. Onları görünce, orada duran iki cine dönerek:</p>

  <p class="normal">— “Yahu unuttum, Bedir Sultan burada kalamaz. Neredeyse şafak sökecek. Bak, sabahyıldızı ufuktan yükseldi. Gündüz olup da bunların ikisi birbirlerini burada bulurlarsa, işimiz yamandır. Dahnaş yorgundur, haydi Kaşkaş, sen ona yardım et, Sultanı yerine götürünüz!...” diye emretmiş.</p>

  <p class="normal">Kaşkaş’la Dahnaş, Sultanın altına geçmişler, uyandırmadan onu bulutların arasına kadar yükseltmişler, sonra Çin-i Maçin yolunu tutmuşlar. Binlerce<sup class="calibre3"><a href="../Text/binbirgece_split_381.html#footnote-100-289" id="footnote-100-289-backlink">[289]</a></sup> defa kanat çarptıktan sonra Çin-i Maçin’in ötesine, Gayur Sultanın adalarına varmışlar. Neyse, tanyeri daha ağarmadan, Bedir Sultanı kendi sarayına götürüp kendi yatağına yatırmışlar. Ondan sonra oradan savuşup işlerine, güçlerine gitmişler.</p>

  <p class="normal">İki cin, Sultanı havada taşırlarken, Kamerüzzaman’ın yanında Meymune, Şehzâde’yi seyre dalmış. Horozların sesleri Meymune’ye şafağın artık hemen sökmek üzere olduğunu bildirmiş. O da zindandan çıkarak kuyuya dalmış.</p>

  <p class="normal">Sabah olunca, Kamerüzzaman uyanmış. Sağına bakmış, soluna bakmış, zindanın içine çepeçevre bakmış. Lâkin Bedir Sultanı bulamamış. Durmuş durmuş aramış. Zindanda kendinden başka kimsenin mevcut olmadığını görünce, kendi kendine:</p>

  <p class="normal">— “Buna ne mânâ vermeli? Galiba babam bende evlenmek iştahını artırmak için zindana gizlice o kızı sokturdu, biraz sonra da onu buradan aldırdı ki, iştahım artsın!...” diye söylenmiş.</p>

  <p class="normal">Kapıya giderek kapı dışındaki zindancıyı uyandırmış. Abdest suyu istemiş. Nöbetçi bir ibrikle bir leğen getirmiş. Şehzâde abdest aldıktan sonra, sabah namazını kılmış, sonra zindancıya dönerek:</p>

  <p class="normal">— “Dün gece yanımda yatan kızı nereye götürdüler?” diye sormuş.</p>

  <p class="normal">Zindancı bu suale şaşmış:</p>

  <p class="normal">— “Hangi kız?” demiş.</p>

  <p class="normal">— “Hangisi olacak, bu gece benimle beraber yatan kız!”</p>

  <p class="normal">— “A… Üzerime iyilik sağlık! A sultanım, dün gece yanınızda kız yoktu. Hem de buraya dişi veya erkek kimse giremezdi ki, içeride kız görmüş olasınız. Ben dışarıda nöbetçi olarak yatıyordum. Kapı hem zincirli, hem de kilitliydi. Siz her hâlde yanılıyorsunuz!” diye cevap vermiş.</p>

  <p class="normal">Kamerüzzaman kızmış, zindancıya:</p>

  <p class="normal">— “Sen yalan söylüyorsun! Sen de mi kendini benim dengin sayıyorsun da benimle alay etmeye kalkışıyorsun? Düşün ki, ben bugün buradaysam, yarın muhakkak buradan çıkarım. Şehzâdeliğimi yine ele alarak senin haddini bildiririm. Bana kızın kim olduğunu, onu buraya kimin getirip kimin götürdüğünü söyle diyorum sana! Bilirsin ya, şakam makam yoktur. Ezmek istediğim insanı, ayaklarımın altında karınca ve tahtakurusu ezer gibi ezim ezim ezerim!” diye bağırmış.</p>

  <p class="normal">Zindancı, “Acaba Şehzâde bu gece zindanda çıldırdı mı, aklını mı kaybetti?” diye sormaya başlamış:</p>

  <p class="normal">— “Efendim, yemin ederim ki, bu gece ne zindana giren çıkan, erkek veya dişi kimse yoktur. Kapı sabaha kadar kapalıydı. Kapıyı ben şimdi açtım, içeriye girdim.” demiş.</p>

  <p class="normal">Bu sözlere Kamerüzzaman büsbütün kızmış:</p>

  <p class="normal">— “Sana tembih ettiler de böyle yalan söylüyorsun değil mi? Dur, ben sana şimdi gösteririm!...” diyerek zindancıyı boğazından tutmuş, vurmuş yumruğu.</p>

  <p class="normal">Zindancının gözleri kararmış, kulakları uğuldamış, çın çın çınlamış. Şehzâde, bu kadarla kalmamış. Herifin boğazına bir ip bağlamış, onu kuyuya indirmiş. Daldırmış çıkarmış, daldırmış çıkarmış.</p>

  <p class="normal">Zindancı “Aman, aman!...” diye haykırmaya koyulmuş. Kamerüzzaman:</p>

  <p class="normal">— “Dün gece zindana girip yatağıma yatan kızın kim olduğunu ve onu buraya kimin gönderdiğini söyleyinceye kadar, annenden içtiğin sütü burnundan getirmekte devam edeceğim, anladın mı?” diye bağırmış.</p>

  <p class="normal">Nihayet zindancı:</p>

  <p class="normal">— “Beni bu kuyudan çıkarın, size her şeyi anlatacağım!” diye söz vermiş.</p>

  <p class="normal">Şehzâde onu dışarı çıkartmış. Soğuktan zindancının dişleri çatır çatır ötüyor ve kendisi de rüzgâra tutulmuş buğday çöpü gibi sendeliyor ve titriyormuş. Şehzâde’ye:</p>

  <p class="normal">— “Efendim, ne hâlde olduğumu görüyorsunuz! Üşümekten laf söyleyemiyorum. Müsaade ediniz gideyim, şu ıslak elbiselerimi çıkarıp kurularını giyeyim ve gelip size baştan aşağı her şeyi anlatayım.” diye yalvarmış.</p>

  <p class="normal">Şehzâde, zindancıya acımış:</p>

  <p class="normal">— “Şimdiye kadar söylemekte neden bu kadar inat ettin de hem beni, hem kendini üzdün. Haydi git, çabuk elbiselerini değiştirip gel!” diye izin vermiş.</p>

  <p class="normal">Herif rüzgâr gibi savuşmuş. Zindancı tabana kuvvet vermiş, durmadan koşmuş koşmuş, soluğu soluğuna Kamerüzzaman’ın babası Şahüzzaman’ın yanına varmış.</p>

  <p class="normal">Padişah, sevgili Veziriyle Kamerüzzaman’dan bahsediyorlarmış. Padişah Vezire:</p>

  <p class="normal">— “Vallâhi dün akşamdan beri gözlerim uyku yüzü görmedi. Kamerüzzaman’ı o eski kuleye hapsettiğimize pek fena ettik. Orası hiç tekin değildir. Çocuğa bir hâl gelmesinden çok endişe ediyorum. Keşke onu başka yere koyaydık!” diyormuş.</p>

  <p class="normal">Vezir de:</p>

  <p class="normal">— “Boşu boşuna kendinizi üzüyorsunuz; bırakınız da on beş gün kalsın. Nasıl adam olacağını görürsünüz. Hem de orada yalnız değil ki… Nöbetçiler, zindancılar, bekçiler var.” diye cevap veriyormuş.</p>

  <p class="normal">İşte tam o zaman zindancı, üstü başı parça parça ve sırsıklam olarak paldır küldür içeri dalmış. Hızlı hızlı soluya soluya:</p>

  <p class="normal">— “Ey Padişahım, Şehzâde delirdi! Dün akşamdan beri zindanın kapısı hem zincir, hem sürgü ile kapalıydı. Bana bu sabah, ‘Dün gece burada yatan kız kimdi ve onu, kim buraya getirdi, neden bu sabah onu yanımdan aldınız?’ diye sordu. Zindana kimsenin girmediğini söyledim. Vay sen misin bunu söyleyen!... Bakınız beni ne hâle soktu…” diye anlatmış.</p>

  <p class="normal">Zindancının bu sözlerini duyunca Padişah ürkmüş:</p>

  <p class="normal">— “Eyvah oğlum!” diye bağırarak bayılıp yere yıkılmış.</p>

  <p class="normal">Padişahın yüzüne gül ve çiçek suları serpmişler, burnuna ruhlar koklatmışlar. Padişah ayılınca, hıncını Vezirden almış. “Oğlumun oraya kapatılmasına sen sebep oldun!” diye başlamış, ağzına geleni söylemiş. Nihayet:</p>

  <p class="normal">— “Çabuk koş git, oğlan ne hâlde bak!” demiş.</p>

  <p class="normal">Vezir eteklerini toplayınca, kuleye doğru koşmaya koyulmuş. Zindancı da onun arkasından koşuyormuş. İkisi de alınlarından ter damlaları dökerek kuleye varmışlar.</p>

  <p class="normal">Kamerüzzaman, sedirinin üzerine çıkmış, tatlı bir eda ile Kur’an okuyormuş. Vezir selâm verip içeriye girmiş. Yavaşçacık sedirin üzerine, Kamerüzzaman’ın yanına ilişmiş. Şehzâde’ye:</p>

  <p class="normal">— “Oğlum, bu menhus köle, senin hakkında gerek babanın, gerek benim canımızı sıkan bir havâdis getirdi!...”</p>

  <p class="normal">Şehzâde:</p>

  <p class="normal">— “Nasıl, nasıl?” demiş.</p>

  <p class="normal">— “Yanımıza şu gördüğün kıyâfetiyle geldi. Bize öyle bir şey söyledi ki, onu burada tekrara bile dilim varmıyor!”</p>

  <p class="normal">— “A canım, bu herif ne dedi, söylesenize?”</p>

  <p class="normal">— “Ne diyecek? Sizin delirdiğinizi söyledi. Dün gece yanınızda bir kız yattığını ve bu sabah uyanınca kızın yanınızdan kaybolduğunu görmüş ve ona kızın nereye götürüldüğünü sormuşsunuz!”</p>

  <p class="normal">Şehzâde bu sözleri duyunca, kan beynine sıçramış. Ama öfkesini yutarak Vezire:</p>

  <p class="normal">— “Anladığıma göre zindancıya bütün bunları öğreten sizsiniz! Muhakkak siz, kızın kim olduğunu bildirmekten onu men’ etmişsinizdir. Lâkin siz bir zindancı değil, anlı şanlı, akıllı fikirli bir Vezirsiniz. Bittabi’ sözlerimi daha teenni<sup class="calibre3"><a href="../Text/binbirgece_split_382.html#footnote-100-290" id="footnote-100-290-backlink">[290]</a></sup> ile dinlersiniz. Şimdi size sorarım: Dün gece, bütün geceyi koynumda geçiren ve sabaha kadar yanımda uyuyan kız kimdi? Uykudan uyanınca, onu yanımda bulamadım. Şimdi nereye götürdünüz?” diye sormuş.</p>

  <p class="normal">Vezir afallamış:</p>

  <p class="normal">— “Ey aslanım efendim” diye başlamış, “Allah sizi fena gözden, fena hâllerden saklasın. Yemin ederim ki, dün gece buraya, yanınıza hiç kimseyi göndermedik. Bütün geceyi zindanda yalnız geçirdiniz. Şu kapı üzerinize kilitliydi. Kapının arkasında da bu zindancı nöbet bekliyordu. Zindana ne kadın, ne de başka bir insan girdi. Düşünün bir kere, size hakikati söylüyoruz. Aklınızı toplayınız! Hafızanıza müracaat ediniz! Kendinizi hayâlâtla<sup class="calibre3"><a href="../Text/binbirgece_split_383.html#footnote-100-291" id="footnote-100-291-backlink">[291]</a></sup> üzmeyiniz!”</p>

  <p class="normal">Kamerüzzaman, dört duvarı çınlatan bir kahkaha salıvermiş:</p>

  <p class="normal">— “Buraya ayak bastınız basalı sizden sorduğum kız, benim sevdiğim kızdır. Bütün gece, onu koynumda tuttum. Kara gözleri, sülün endamı vardı. Gözümle gördüm. Elimle elledim. Artık bu da hayâl olur mu? Yoksa siz beni çıldırmış mı sanıyorsunuz?” diye bağırmış.</p>

  <p class="normal">Vezir yavaşça, “Anlaşıldı, bizimki bir deli oldu galiba!” diye mırıldanarak Kamerüzzaman’a:</p>

  <p class="normal">— “A oğlum, gördüm, elledim diyorsun, kızı uykuda iken mi, yoksa uyanıkken mi gördün, elledin?” diye sormuş.</p>

  <p class="normal">Kamerüzzaman:</p>

  <p class="normal">— “Siz benimle alay etmeye mi geldiniz, yoksa şimdiye kadar söylediklerimi deli saçması mı telâkki ettiniz? Gördüm deyince, uyanıkken gördüm demek istediğim anlaşılır. Size rüyâdan bahsettiğim yok. Rüyâ tâbir ettirmeye de kalkıştığım yok. Ben size aklı başında olan bir adamın soracağı suali soruyorum. Siz hâlâ beni deli sanıyorsunuz. Kızı uyanıkken ve gözlerim fal taşı gibi açıkken gördüm. Hem bir-iki dakika değil, epeyce seyrettim. Sonra onu uyandırmaya uğraştım, okşadım, öptüm, fakat uyandıramadım. Uyanmaz ya! Siz ona uyanmasın diye kim bilir neler yapmışsınızdır. O da ne yapsın, sizlerden korkarak uyuyormuş gibi hiç kımıldamadı, gözlerini bir kerecik için bile olsun, kıpırdatmadı. Uyandıramayınca, yanına yattım. Kendimden geçerek uyumuşum. Uyandığım zaman kız yanımda yoktu.”</p>

  <p class="normal">— “Oğlum, hep bunlar hayâl olsa gerektir. Muhakkak ya türlü türlü karışık yemekler yemiş ve rahat uyumamışsındır yahut bu gördüm dediğin şeyleri seninle alay etmek için şeytan sana göstermiştir.”</p>

  <p class="normal">— “Vallâhi Vezirim, yaşın ilerlemiş, ama başınız kalın, anlayışınız kıt kalmış. Ben size ne diyor ve sizden ne soruyorum siz bana hâlâ ne masallar okuyorsunuz. Siz meseleyi rüyâ telâkki ediyorsunuz; hâlbuki demincek şu zindancı gidip kızın kim olduğunu ve neden buraya getirildiğini soracağını ve gelip bana haber vereceğini bildirmişti. Bu da rüyâ ve hayâl değil a! Bağdat uzaksa, arşın burada. İşte kendisi önünüzde duruyor. Sorunuz, söylediğim yalan mı?” diye haykırmış ve elini uzatarak Veziri uzun sakalından tutmuş. Sakalını birkaç kere bileğine dolamış. Herifin süpürge sakalını olanca gücüyle, kuvvetiyle bir çekmiş ki, duyduğu acıdan az kalsın Vezirin gözleri çeşm-hânelerinden<sup class="calibre3"><a href="../Text/binbirgece_split_384.html#footnote-100-292" id="footnote-100-292-backlink">[292]</a></sup> fırlayıp çıkacakmış.</p>

  <p class="normal">İhtiyar yere düşmüş. Kamerüzzaman, iyiden iyiye sinirlenmiş bulunduğu için, öfkesini bu kadarla alamamış. Herifi altına alarak ayaklarıyla öyle bir ezmiş ki, Vezir vücudunda sağlam kemik kalmadı sanmış.</p>

  <p class="normal">İçinden “Yahu mademki şu ahmak zindancı şu delinin elinden bir yalan söyleyerek canını kurtardı, ben ki bu kadar akıllı tanınmışım, ben de bir yalan uydurmalıyım. Yoksa bu gidişle musalla taşını boylayacağıza benziyor!” demiş ve Kamerüzzaman’a dönerek:</p>

  <p class="normal">— “Sultanım, canım, benim aslan kahramanım! Sözümü dinle de ondan sonra döv. Bana kızma, sana doğrusunu söyleyeceğim. Sana kız lafını açmamamı baban bana tembih etti. Ama artık senden bir şey gizleyemeyeceğim. Şu tokatlara bir fasıla ver de ben sana anlatayım!” diye yalvarmış.</p>

  <p class="normal">Bunun üzerine Kamerüzzaman durmuş:</p>

  <p class="normal">— “Doğruyu söylemen için niye dayak bitinceye kadar bekledin? Haydi bakalım, her şeyi ikrar et. Yoksa şimdi yine başlarım!” demiş.</p>

  <p class="normal">— “Sen şu güzel yüzlü, güzel sözlü kızı mı soruyorsun?” diye işi uzatmaya uğraşmış.</p>

  <p class="normal">Şehzâde:</p>

  <p class="normal">— “Öyle ya! Demincekten beri onun için üzülüyor ve onun uğruna sana dayak atıyorum ya! Onu buraya kim getirdi? Neden yanımda yattı? Neden sabah götürüldü? Şimdi nerededir? Çabuk söyle de, gidip onu bulayım. Eğer babam bu oyunu bana, bende evlenme iştahını uyandırmak için oynadıysa, işte söz veriyorum, hemen evleneceğim. Ben anlamıyor değilim! Babam bunu mahsus yaptı. Bende kıza karşı müthiş bir aşk uyandırdı. Sonra da onu benden ayırdı ki, dik kafalılığımın cezasını göreyim. Cezaysa, işte âlâsını gördüm. Üzüldüm yattım. Artık babamın her dediğine ‘Evet!’ derim. Beni şimdi evlendirsinler. Ama dün gece burada yatan kızla ha! Git bunları babama bildir. Yola geldiğimi kendisine söyle ve bana babamın cevabını getir.”</p>

  <p class="normal">Vezir zindandan çıkınca, koşu yarışındaymış gibi kaçmaya koyulmuş. Ara sıra arkasına dönermiş, kovalanıp kovalanmadığını anlamak istermiş. Kuleden epeyce uzaklaştıktan sonra artık selâmete eriştiğine inanmış. Üstü başı allak bullak, Sultanın yanına çıkmış.</p>

  <p class="normal">Sultan Veziri o hâlde görünce, yerinden yay gibi kalkmış, helecanlı bir sesle:</p>

  <p class="normal">— “Ne havâdis getirdin? Seni kim bu hâle soktu?” diye sormuş.</p>

  <p class="normal">Vezir:</p>

  <p class="normal">— “Size müjde getirdim!” demiş.</p>

  <p class="normal">Padişah:</p>

  <p class="normal">— “Aman, hafakanım kalkıyor, müjdeni çabuk ver!...” diye bağırmış.</p>

  <p class="normal">Vezir, o kadar eziyet çekmiş ki, artık Padişaha karşı gösterilmesi icap eden hürmeti falan unutmuş:</p>

  <p class="normal">— “Maşallah Şehzâdeniz zır deli oldu!” diye cevap vermiş.</p>

  <p class="normal">Bu sözleri duyunca, Padişahın gözlerine dünya zindan kesilmiş. İhtiyar yaşına rağmen kendini kaybederek uzun bir çığlık salıvermiş. Sonra yine Vezire:</p>

  <p class="normal">— “Ne duruyorsun, çabuk söyle? Nasıl, ne biçim deli?” diye birçok sualler sormuş.</p>

  <p class="normal">Vezir cevaben ne gördüğünü, ne geçirdiğini anlatmış. Padişah ona:</p>

  <p class="normal">— “Bu hâle sen sebep oldun. Utanmadan karşıma geldin de bir de oğlumun deliliği havâdisini, sanki iyi bir habermiş gibi, bir müjde isteyerek ilân ettin. Dur sen, eğer oğlum hakikaten senin iddia ettiğin gibi delirmişse, ilk yapacağım şey, seni kubbenin birine iki ellerinden ve iki ayaklarından çakmak olacak. Senin yüreksizce sözlerine uydum da bak başıma neler geliyor!” diye gürlemiş. Sonra:</p>

  <p class="normal">— “Arkama düş!...” diye bir emir salmış.</p>

  <p class="normal">Vezir arkada ve Padişah önde, kule tarafına doğru yürümeye başlamışlar. Padişah kuleye varıp da zindana girince, Kamerüzzaman sedirin üzerinde oturmuş olduğu yerden ayağa ihtiramen kalkmış, ellerini bağlamış. Başını önüne eğmiş ve babasına etmiş olduğu muameleler ve vermiş oldukları cevaplardan dolayı acı bir nedamet duyduğunu söylemiş ve affedilmesini dilemiş.</p>

  <p class="normal">Babası, oğlunun üstü başı, duruş ve sözü sohbeti yerinde olduğunu görünce çok sevinmiş, Vezire dönerek:</p>

  <p class="normal">— “İhtiyar kaltaban! Hani ya oğlum deliydi?” diye haykırmış.</p>

  <p class="normal">Oğlunu sedirin üzerine, yanına oturtarak:</p>

  <p class="normal">— “Söyle bakalım oğlum, bugün nedir?” diye sormuş.</p>

  <p class="normal">— “Bugün cumartesidir, yarın pazar, öbürsü gün de pazartesi olacak babacığım.”</p>

  <p class="normal">— “Seni koruyan Allah’a bin şükür! Hangi aydayız, onu da söyle oğlum!”</p>

  <p class="normal">— “Zilkade<sup class="calibre3"><a href="../Text/binbirgece_split_385.html#footnote-100-293" id="footnote-100-293-backlink">[293]</a></sup> ayındayız. Zilkadeden sonra zilhicce gelir, ondan sonra da muharrem, safer, rebiyülevvel, rebiyyülâhir, cemaziyülevvel...” diye ayları sırasıyla saymış.</p>

  <p class="normal">Padişah sevinçle gülmüş. Birkaç kere öksürdükten sonra, Vezirin yüzüne tükürerek:</p>

  <p class="normal">— “Ey kocamış kakavan<sup class="calibre3"><a href="../Text/binbirgece_split_386.html#footnote-100-294" id="footnote-100-294-backlink">[294]</a></sup>! Deli dediğin böyle mi olur? Deliren birisi varsa, o da sensin!” diye bağırmış.</p>

  <p class="normal">Vezir, cevap vermek için ağzını açacak olmuş, lâkin içinden, “Dur şimdi, ses çıkarma. İş kız meselesine gelsin, o zaman alay etmek sırası bana gelir!” diye düşünerek dişlerini sıkmış<sup class="calibre3"><a href="../Text/binbirgece_split_387.html#footnote-100-295" id="footnote-100-295-backlink">[295]</a></sup>.</p>

  <p class="normal">O zaman yine oğluna dönerek:</p>

  <p class="normal">— “Oğlum, gerek zindancıya, gerek Vezire dün gece güzel bir kızla yattığını söylemişsin, mesele nedir? Onu bir de bana anlat bakayım?” demiş.</p>

  <p class="normal">Kamerüzzaman’ın gözlerinden yaşlar gelmiş:</p>

  <p class="normal">— “Âh babacığım, evlenmek istemeyerek sana karşı inat ettiğime bin kere pişmanım. Siz gizliyorsunuz, ama Allah hakkı için benden gizlemeyiniz. Dün gece yanıma gönderdiğiniz kızı gördüm, sevdim. Sabah olup uyanınca onu yanımda bulamadım. Demek ben uyurken onun zindandan çıkarılmasını emretmişsiniz. Babacığım, onu şimdi çıldırasıya seviyorum. O kadar ki, size karşı böyle sözler söylemekliğim münasip olmayacağını bildiğim hâlde, yine tekrar ediyorum, o kızın deli divânesiyim. Beni onunla evlendirin, yoksa hayatın bir mânâsı kalmaz. Ben ondan başkasıyla evlenemem. Artık gönlümü ona verdim!” diye yalvarmış.</p>

  <p class="normal">Padişahın birden yüzü ekşimiş:</p>

  <p class="normal">— “Aman oğlum sus, senden böyle sözler duymayım, yüreğimi yakıyorsun yavrucuğum! Sana evlenmeyi teklif edenin de, evlenmenin de Allah belâsını versin! Bu kaltaban Vezire uydum, sana öyle bir söz söyledim ve senin bu hâle girmene sebep oldum. Allah seni kazadan belâdan ve başka türlü fenalıklardan saklasın. Gece sana gönderdiğimi ve gündüz yanından aldırdığını iddia ettiğin kız hikâyesi nedir? Yemin ediyorum ki, benim bu söylediğin meseleden hiç haberim yoktur. Oğlum Allah aşkına söyle! Sakın bu gördüğünü iddia ettiğin şeyler, üzüntüyle uykuya dalmış olduğundan dolayı gördüğün bir rüyâ olmasın? Sen kızı hayâlinde görmüşsündür de, hakikaten gördüm sanıyorsun. Bir kere aklını topla, düşün!... Söylediğim doğru değil mi?”</p>

  <p class="normal">— “Babacığım, bana dün akşam bir kız göndermediğinize ve kızı sabah aldırmadığınıza yemin ediniz!”</p>

  <p class="normal">— “Vallâhi oğlum, senin başın üzerine, namusum üzerine yemin ederim ki, dün akşam ben sana ne bir kız, ne de başka bir insan gönderdim ve sabah olunca yanından bir kız aldırdım!”</p>

  <p class="normal">— “Pekâlâ babacığım, şimdi bir şey soracağım: Mümkün müdür ki, bir insan gece rüyâsında harp ettiğini görsün de ertesi günü elinde ve ötesinde berisinde kılıç yaraları bulsun?”</p>

  <p class="normal">— “Hayır, mümkün değildir!”</p>

  <p class="normal">— “Öyleyse şimdi beni iyi dinleyiniz, size anlatayım da sonra beraber düşünürüz. Dün gece ben uykuya dalmıştım. Uyandım. Yanımda bir kız gördüm. Kız uyuyordu. Onu uyandırmaya uğraştım, uyandıramadım. Onu fazla okşamaktan ürktüm. Çünkü beni denemek için kızı sizin gönderdiğinizi zannediyordum. Yalnız parmağından yüzüğünü alıp kendi parmağıma taktım, yine uykuya dalmışım. Uyandım. Kızı yanımda bulamadım. Fazla olarak parmağımda da kendi yüzüğüm yoktu. Kızın yüzüğünü parmağımda takılı buldum. İşte buyurun yüzüğü. Yüzüğe bakın… Artık bu yüzüğün ne büyük bir kıymette olduğunu tahmini size bırakıyorum. Bu yüzük olmasaydı, ben de kızı rüyâda görmüş olacağımı sanacaktım. Ama mümkün müdür ki, rüyâda yüzük alınsın da, uyanınca yüzük insanın parmağında bulunsun? Size sorarım, bu mümkün müdür?”</p>

  <p class="normal">— “Hayır oğlum, mümkün değildir! Elhamdülillâh sen deli değilsin, aklın başındadır. Yalnız dün gece burada muammâ-engiz bir hadisenin cereyan etmiş olduğu muhakkaktır. Allah o hadiseyi, bu muammayı bize halledecektir. Onun için sabretmemiz lâzım gelir. Bu muammâyı ancak o halledebilir.”</p>

  <p class="normal">— “Aman babacığım, gönlüm, yüreğim, ciğerlerim cayır cayır yanıyor. O kızın aşkından ölüp bitiyorum. Ne yaparsan yap, o kızı bana bul; çünkü onun hasretine hiç dayanamayacağım. Sonra beni kaybedersin!...”</p>

  <p class="normal">İhtiyar Padişah, elleriyle dizini dövmüş:</p>

  <p class="normal">— “Âh evlâdım, işi Allah’a bırakmaktan başka bir çâre yoktur!” diyerek tatlılıkla elinden tutmuş, oğlunu saraya götürmüş.</p>

  <p class="normal">Zavallı Kamerüzzaman hasta olmuş, döşeğe düşmüş. Babası gece gündüz yanından ayrılmaz, “Âh evlâdım!” diye inim inim inler, ağlarmış.</p>

  <p class="normal">Günler, aylar geçmiş. Kamerüzzaman’ın zindanda yattığı gece gördüğü uzun boylu güzel kız, hiç gözükmemiş. Babası evlâdının yatağı başından ayrılmamış. Nihayet memleketin büyükleri toplanmışlar, gidip Padişaha şikâyet etmişler:</p>

  <p class="normal">— “Ey Padişahımız, felâket büyük-küçük herkesin başına gelir. Yalnız büyüklerin küçüklerden şu farkları vardır ki, felâket onları çarptığı zaman, metanetlerini muhafaza ederler. Şimdi aylarca zamandır Şehzâde’nin yanından ayrılmıyorsunuz. Gelip ne bizim muhakemelerimizi görüyorsunuz, ne sürünüp duran başka devlet işlerini idare ediyorsunuz. Bütün memleket başsız ve öksüz kaldı. Çoğumuz babalığın ne olduğunu biliriz, ama siz baba olmakla beraber ayı zamanda da padişahsınız. Size yalvarır, yakarırız, bulunduğunuz sarayda devlet işleri görmek, şunun bunun şikâyetlerini dinlemek mümkün değildir. Şehzâde’yi denizin üzerindeki köşke naklediniz. Siz de orada oturursunuz. Haftanın üç gününü ahâliye ve memleket işlerine hasredersiniz. Haftanın öteki günlerini Şehzâde’nin yanı başında geçirirsiniz.”</p>

  <p class="normal">Padişah, ahâlinin bu ricasını haklı bulmuş. Emirler vermiş, Kamerüzzaman, deniz üstündeki köşke nakledilmiş.</p>

  <p class="normal">Bu köşk, denizin üzerindeymiş. Köşke uzun bir köprüden geçilerek gidilirmiş. Köprü elli arşın<sup class="calibre3"><a href="../Text/binbirgece_split_388.html#footnote-100-296" id="footnote-100-296-backlink">[296]</a></sup> enindeymiş. Köşkün dört tarafındaki pencerelerin hepsi denize açılırmış. Zemin somaki mermerdenmiş. Tavan mavi ve lacivert çinilerle ve altın yaldızla süslüymüş. Tavanın kenarlarında, pencerelerin saçaklarında öyle arabesk işlemeler varmış ki, insan bunların el eliyle işlenmiş olduğuna güç inanırmış, o kadar inceymiş.</p>

  <p class="normal">İşte Kamerüzzaman’ın döşeği orada kurulmuş. Padişah ise haftanın üç gününü ahâlinin işlerine ve kalan dört gününü de Kamerüzzaman’a hasredermiş. Böylece aylar, seneler geçmiş.</p>

  <p class="resimalti">*</p>

  <p class="resimalti">* *</p>

  <p class="normal">Gelelim Bedir Sultana…</p>

  <p class="normal">Cinler onu yerli yerine götürüp kendi döşeğine yatırdıktan biraz sonra sabahyıldızı yükselmiş, onun ardı sıra da şafak atmış, bütün kuşlar, balıklar, hayvanlar uyanmışlar, yeryüzüne nur serpilmiş.</p>

  <p class="normal">Uyuduğu yerde Bedir Sultanın gözleri aralıklaşmış, bembeyaz kollarını germiş, gözlerini büsbütün açmış, mahmur gözleriyle sağı solu, baş ucunu, ayak ucunu süzmüş. Biraz evvel yanı başında, hatta koynunda yatan delikanlıyı göremeyince, keskin bir acı yüreğini cız diye dağlamış. Bedir Sultanın çığlığı sarayın uzun ve dolambaçlı geçitlerinde çınlamış. Her taraftan kafile kafile câriyeler, köleler Bedir Sultanın dairesine koşmuşlar:</p>

  <p class="normal">— “Ne oldun sultanım, ne oldun meleğim, ne oldun efendim?” diye sualler sormaya koyulmuşlar. Güzel gözlü, uzun boylu Sultan, hepsine birden:</p>

  <p class="normal">— “Sevgilim nerede? Yanımda yatan sevgilim nerede?” diye sorunca, kalabalık allak bullak olmuş, “Sultan galiba delirdi, ne olur ne olmaz bu musibetin bir ucu bize zarar getirebilir!” diyerek câriyeler, kuşlar gibi kaçışmışlar, dağılmışlar.</p>

  <p class="normal">Yalnız Sultanın ihtiyar, güngörmüş dadısı odada kalmış.</p>

  <p class="normal">— “Aman kızım, kulaklarım yanlış işitmiş olsun, bu ağzından çıkan sözler nedir?” diye yanına varmış. Sultanın uzun saçlarını okşamaya koyulmuş. Bedir Sultan:</p>

  <p class="normal">— “A dadıcığım! Bana öyle yapma, bayağı sinirlerime dokunuyor. Ben çocuk değilim ki, abuk sabuk söyleneyim. Söylediğim sözü bilir, tartar da söylerim. Dün gece yanımda yatan, hatta ta sabah oluncaya kadar yanımda, koynumda kalan kara kaşlı, kara gözlü, tatlı yüzlü delikanlı nerededir? Sana işte onu soruyorum. Sen de sualime adam gibi cevap ver!...”</p>

  <p class="normal">— “Aman kızım, vallâhi, sana yemin ediyorum, ben burada ne bir genç delikanlı, ne de bir insan gördüm. Hem senin odana bütün gece değil başkası, hatta biz bile girmedik. Dışarıda nöbet bekledik. A kızım, sabah sabah alayı bırak! Bari alay edeceksen, başka bir söz bul. Eğer baban bu söylediklerini duyarsa, vay hâlimize, hepimize yazık edersin!”</p>

  <p class="normal">— “Ben alay etmiyorum. Sana şakadan değil, sahiden soruyorum. Dün gece benimle beraber yatan güzeller güzeli delikanlı kimdi? Ve şimdi nerededir?”</p>

  <p class="normal">— “Allah insan evlâtlarını böyle hâllerden esirgesin. Ben de vallâhi şaka etmiyorum. Dün gece yanında kimse yoktu. Şimdiye kadar benim yalan söylediğimi hiç gördün mü ki, sözlerime inanmıyorsun?”</p>

  <p class="normal">Bedir Sultan, elinin parmağına bakmış. Kendi yüzüğünü orada görmeyince hatta onun yerinde Kamerüzzaman’ın yüzüğünü görünce dadısına dönmüş:</p>

  <p class="normal">— “Sen nasıl utanmadan odamda kimse yoktu diye yalan söylüyorsun? Hem de üstelik yalan yere Allah adına yeminler ediyorsun! Haydi defol karşımdan!...” diye kovmuş.</p>

  <p class="normal">Dadı, Bedir Sultanın dairesinden çıkınca, dosdoğru Sultan Gayur’a gitmiş ve ona kızının ne hâlde olduğunu bildirmiş.</p>

  <p class="normal">Sultan Gayur’un etekleri tutuşmuş. Doğru Bedir Hatun’un dairesine koşmuş:</p>

  <p class="normal">— “Kızım hayrola, sana ne oldu, derdin nedir?”</p>

  <p class="normal">Bedir Sultan:</p>

  <p class="normal">— “Ne olacak, hiçbir şey olmadı! Yalnız dün gece benimle beraber yatan delikanlıya ne oldu? Onu anlamak isterim!” diye suale sual ile cevap vermiş. Sonra teessürünün şiddetinden saçını başını yolmaya koyulmuş.</p>

  <p class="normal">Kral, kızını o hâlde görünce, yüreğini büyük bir keder burkmuş. Kızının yakalanmasını emretmiş, hizmetçiler güzel güzel uzun boylu Sultanı yakalamışlar ve deli diye boynuna bir zincir bağlamışlar.</p>

  <p class="normal">Sultan Gayur, memleket ve şehrin her tarafında tellâllar çağırtmış:</p>

  <p class="normal">— “Kim Sultan Gayur’un kızı Bedir Sultanı iyi ederse, Padişah söz veriyor, kızını onunla evlendirecek. Kim Bedir Hatun’u iyi etmeye kalkışır da iyi edemezse, Sultan onun başını kestirecek!...”</p>

  <p class="normal">Herkes Bedir Hatun’un dünya güzeli bir kız olduğunu biliyormuş. Vakıa işin içinde kafayı da kaybetmek varmış; fakat kızı hastalığından iyi etmeye uğraşanlar çok olmuş. Ne kadar âlim, müneccim, sâhir<sup class="calibre3"><a href="../Text/binbirgece_split_389.html#footnote-100-297" id="footnote-100-297-backlink">[297]</a></sup> varsa, hepsi saraya koşmuşlar. Hiçbirisinin ilacı kâr etmemiş.</p>

  <p class="normal">Başı kesilenlerin adedi kırkı aşmış. O kadar ki, artık Bedir Hatun’u iyi etmeye teşebbüs eden kalmamış. En ileri gelen âlimler, müneccimler nihayet:</p>

  <p class="normal">— “Biz bu işi beceremeyeceğiz. Bedir Hatun’un hâli bir muammâdır. Olsa olsa min-tarafullah<sup class="calibre3"><a href="../Text/binbirgece_split_390.html#footnote-100-298" id="footnote-100-298-backlink">[298]</a></sup> iyi olur!” diye ilan etmişler.</p>

  <p class="normal">Bedir Hatun, üç sene o vaziyette kalmış.</p>

  <p class="normal">Bedir Hatun’un Marsivan adlı bir üvey ağabeyisi varmış. Bu Marsivan, Bedir Hatun’u bir kardeşin sevdiğinden çok daha fazla seviyormuş. İşte tam bu sıralarda Şehzâde Marsivan, uzun bir seyahatten memleketine dönmüş. Annesine ilk sorduğu şeylerin birisi de Bedir Hatun’un ne âlemde olduğuymuş.</p>

  <p class="normal">İhtiyar annesi, Bedir Sultanın üç seneden beri deli olduğunu söyleyince, Marsivan’ın yüreği duracak gibi olmuş, rengi kül kesilmiş. Bir-iki gün, hatta üç gün yemek yiyememiş, uyku uyuyamamış. Nihayet üçüncü günü annesine:</p>

  <p class="normal">— “Anneciğim duyduğuma göre kardeşimi iyi etmeye çalışanlar çok olmuş; lâkin teşebbüs edenlerin hiçbirisi muvaffak olamayarak muvaffakiyetsizliklerini canlarıyla ödemişler. Ben de bir teşebbüs edeceğim, belki kardeşimi iyi etmek benim nasibim olur.” diye fikrini açmış.</p>

  <p class="normal">Annesi:</p>

  <p class="normal">— “Oğlum boşuna yorulup üzüleceksin, üç senedir ona yapılmadık ilaç, okunmadık dua, edilmedik büyü kalmadı. Lâkin derdine de bir türlü devâ bulunamadı vesselâm.”</p>

  <p class="normal">— “Anneciğim bir de ben uğraşayım. İnsanın ummadığı taş baş yararmış. Âlimlerin yapamadığını belki ben yaparım!”</p>

  <p class="normal">— “A oğlum, iş senin istemenle bitmez. Bilmiyor musun ki, baban kız kardeşinle görüşmeyi yasak etti. Ona nasıl gidebilir ve onu nasıl görebilirsin?”</p>

  <p class="normal">— “Anneciğim, ben seni tanımaz mıyım? Elverir ki sen isteyesin. Senin hakkından gelemeyeceğin iş yoktur. Ne kadar üzüldüğümü görüyorsun. Bana acı. Hatırım için bir uğraş.”</p>

  <p class="normal">— “Ay yavrum, ben senin için ne yapmam! Sabret, gideyim de kızı bekleyenleri bir yoklayım. Belki bir çâre bulur da seni kardeşinle görüştürebiliriz.”</p>

  <p class="normal">Baş örtüsünü başına örtmüş, doğru Bedir Sultanın mahpus bulunduğu sarayın kapısına gitmiş. Kapının nöbetçibaşılığını siyah bir zenci yapıyormuş. İhtiyar Sultan, zenci kölesine ağır ağır hediyeler vermiş. Köleye niyetini bildirmiş. Köle:</p>

  <p class="normal">— “Olsa olsa bunu gece geç vakit yapabiliriz. Akşam olunca Sultan Gayur gelir, kızını görür ve birkaç saat onun yanında kalır. Sonra kalkar gider. Sen ona bir kadın elbisesi giydir ve rast geldiğin câriyeye, ‘Bu kız, Sultanın kız kardeşidir. Çoktan evlenip saraydan ayrılmıştı. Az zaman evvel kardeşi Bedir Sultanın delirdiğini duymuş, kardeşime ne oldu diye onu görmeye geliyor.’ dersin. Ve böylelikle Marsivan’ı Bedir Sultanın yanına sokabilirsin. Bu işin çıkarı budur. Başka türlü olmaz.” diye akıl vermiş.</p>

  <p class="normal">İhtiyar kadın, kölenin tarif ettiği gibi hareket ederek oğlunu Bedir Sultanın yanına koyabilmiş. Sultan ağabeysini uzun uzun süzdükten sonra, kadın elbiselerine rağmen onu tanımış:</p>

  <p class="normal">— “A kardeşim, böyle tuhaf elbiseler içinde niye saklanıyorsun? Ne kadar zamandır seni görmedimdi, çok göreceğim geldi!”</p>

  <p class="normal">Marsivan tanındığını görünce işi açığa dökmüş:</p>

  <p class="normal">— “Kardeşçiğim Bedir” demiş, “çoktan beri seyahatteydim. Buraya döneli ancak üç gün oldu. Maksadım, gelir gelmez yine seyahate çıkmaktı. Lâkin senin hasta olduğunu duyunca, seyahati sonraya bıraktım. Senin derdine acaba bir devâ bulabilir miyim diye, gizli gizli dairene kadar geldim!”</p>

  <p class="normal">Bedir Sultanın gözleri yaşlarla dolmuş:</p>

  <p class="normal">— “Beni muhakkak sana deli demişler. Sen de mi deli olduğuma inandın? Evet, ben deliyim, lâkin sevdiğimin delisiyim. Benim ilacım ancak sevdiğimle birleşmektir. Hastalığım ondan başka devâ kabul etmez!” demiş.</p>

  <p class="normal">Bedir’in bu itirafı üzerine Marsivan, Bedir Hatun’un başından geçenleri birer birer kendisine anlatmasını istemiş. Bedir Hatun da her şeyi anlatmış:</p>

  <p class="normal">— “Kardeşim, benim sevdiğim adamı bul!” demiş. “İşte bana dünyada yapılabilecek en büyük iyilik budur.”</p>

  <p class="normal">Marsivan meselenin güçlüğünü kavramış. Uzun uzun düşünmüş. Nihayet başını kaldırarak:</p>

  <p class="normal">— “Merak etme Bedirciğim! Ben senin için ölünceye kadar uğraşır, Allah’ın inayetiyle sevdiğin delikanlıyı bir gün bulurum. Yarından tezi yok, seyahate çıkacağım. Aramadık, uğramadık memleket bırakmayacağım. Yeryüzünün her köşesini, her bucağını yoklayacağım. Allah belki sevdiğinin bulunmasına beni vasıta etmiştir. Sen yalnız metanetini kaybetme, müteessir olma. Allah’a ısmarladık kardeşim!” diye veda ederek çıkıp usullacık annesiyle beraber dairesine dönmüş.</p>

  <p class="normal">O gece dairesinde kalmış. Ertesi günü yol hazırlığında bulunmuş. Akşama doğru babası Gayur Sultanın payitahtından ayrılmış. Sırtında abâ, elinde asâ, çöl çöl, şehir şehir dolaşmaya koyulmuş. Her uğradığı yerde havâdis sormuş. Bir ay böylece gece gündüz yol almış. Her yerde Gayur Sultanın kızı Bedir Sultanın hastalığından bahsediliyor ve birçok dedikodu yapılıyormuş.</p>

  <p class="normal">Böylelikle el-Turaf şehrine varmış. O şehirde Bedir Sultanın hastalığından bahsedilmiyor, yalnız Şehzâde Kamerüzzaman’ın hastalığından konuşuluyormuş. Ondan sonra uğradığı şehirlerde de boyuna Kamerüzzaman’ın hikâyesini dinlemiş.</p>

  <p class="normal">Marsivan, Bedir Sultanın sevdiği delikanlının Şehzâde Kamerüzzaman’ın ta kendisi olduğundan şüphelenmiş. Kamerüzzaman’ın nerede oturduğunu sormuş. Kamerüzzaman’ın Padişah Şahüzzaman’ın şehzâdesi olduğunu ve el-Hâlidan memleketinde bulunduğunu söylemişler. Marsivan, oraya nereden ve ne kadar zamanda gidilebileceğini de tahkik etmiş. Karadan altı ayda, denizden bir ayda gidileceğini anlamış.</p>

  <p class="normal">Vakit kaybetmeden o tarafa doğru giden bir gemiye atlamış. Rüzgâr müsait esmiş, gemi hatta bir aydan evvel el-Hâlidan’a varmış. Tam limana girip demir atacağı zaman, karadan bir kıyamettir kopmuş. Rüzgâr, zincirlerini koparan aslanlar, kaplanlar gibi kükreyerek, gürleyerek gemiye saldırmış. Koca tekne, tepetaklak devrilmiş. İçinde insan, mal, yük, ne var ne yok, denize serpilmiş.</p>

  <p class="normal">Marsivan da onlarla beraber denizin dibine kadar batmış. Sonra yavaş yavaş denizin yüzüne çıkmış, şehre doğru kulaç atmaya koyulmuş. Saatlerce uğraşmış, çabalamış, nihayet Kamerüzzaman’ın deniz üzerindeki köşkünün yanına varabilmiş. Lâkin artık kuvveti de, nefesi de kesilmiş.</p>

  <p class="normal">Tam o gün Sultan Şahüzzaman oğlunun köşkündeymiş. Hatta Kamerüzzaman, başını babasının dizine dayayarak kendinden geçmiş bir hâlde yatıyormuş. Kölenin biri, elindeki tavus tüyünden yelpazeyi hastanın üzerinde sallıyor ve Şehzâde’nin yüzüne sinek kondurmamaya gayret ediyormuş. Bazı vezirler de Padişahın önünde el-pençe divan durarak onun ne ferman edeceğini bekliyorlarmış.</p>

  <p class="normal">İşte bunlardan birisi Marsivan’ı bitkin bir hâlde denizde yüzerken görmüş. Padişaha:</p>

  <p class="normal">— “İzin veriniz Padişahım, köşkün alt katına ineyim, köşkün denize açılan kapısını açayım. Çünkü denizde bir insan boğuluyor. Onun hayatını kurtarmakla belki oğlunuz Kamerüzzaman’ın hayatını kurtarmış oluruz. Belki Allah oğlunuzun derdini iyi etmek için bu adamı bize gönderdi!” demiş.</p>

  <p class="normal">Padişah Vezire izin vermiş. Vezir aşağıya inmiş. Marsivan’ı saçlarından tutarak denizden çekmiş. Marsivan neredeyse boğulmak üzereymiş. Gözleri şişmiş ve karnı su dolmuş. Vezir epeyce uğraştıktan sonra onu ayıltabilmiş:</p>

  <p class="normal">— “Aman evlâdım, ben senin canını kurtardım. Burası Şahüzzaman’ın bir köşküdür. Kendisi yukarıdadır. Şehzâdesi Kamerüzzaman, çoktan beri hastadır. O da yukarıdadır. Şehzâde neredeyse teslim-i ruh edecektir<sup class="calibre3"><a href="../Text/binbirgece_split_391.html#footnote-100-299" id="footnote-100-299-backlink">[299]</a></sup>. Onun senelerce çektiği işkenceyi, hastalığı hakikaten dil tasvir edemez. Bu sebepten dolayı Şahüzzaman’ın canı pek sıkıktır. Şimdi Sultan ve Şehzâde’nin önünden geçeceğiz. Orada birçok da vezirler de göreceksin. Hepsinin hiç ses çıkarmadan put gibi durmakta olduklarını göreceksin. Sakın sağa sola bakayım deme. Padişah olur olmaz şeye öfkeleniyor. Ayağını nereye koyacaksan yalnız oraya baka baka odadan çık git!” demiş.</p>

  <p class="normal">Marsivan, tam Kamerüzzaman’ın köşküne uğradığını anlayınca, sevincinden yüreği hoplamış. “Pekâlâ efendim!” dedikten sonra Vezirin arkasına düşmüş. Yürümüşler, Şahüzzaman ve Kamerüzzaman’ın bulunduğu yere varmışlar. Vezir bir işaretle Marsivan’a kapıyı gösterdikten sonra gidip yerine oturmuş. Hâlbuki Marsivan kapıdan çıkıp gideceği yerde doğru Kamerüzzaman’ın başucuna varmış.</p>

  <p class="normal">Zavallı Vezirin beti benzi kül oluvermiş.</p>

  <p class="normal">Marsivan, Kamerüzzaman’a baka baka:</p>

  <p class="normal">— “Hikmetine akıl erdirilmez! Güzellikte nasıl birbirlerine benziyorlar. Benzeyişleri yalnız güzellikte değil, lâkin hâlde de. Biri nasıl hastaysa, öteki de öyle hasta!” demiş.</p>

  <p class="normal">Kamerüzzaman yavaş yavaş gözlerini açmış, babasına, “Bu genci yanıma oturtun” mânâsına gelen bir işaret etmiş. Kaç gündür, hatta kaç aydır Şehzâde’nin ne parmağını oynattığı, ne de gözünü araladığı varmış.</p>

  <p class="normal">Şahüzzaman, oğlundaki bu değişikliği görünce sevincinden etekleri zil çalmış. Kendi ayağa kalkarak Marsivan’ı Kamerüzzaman’ın yanına oturtmuş. Şahüzzaman, ona nereli ve kim olduğunu sormuş. O da doğru dürüst cevap vermiş. Padişah gülümseyerek, “Oğlumun kurtuluşuna belki Allah sizi vasıta edecektir!” diye iltifat etmiş.</p>

  <p class="normal">Marsivan, Kamerüzzaman’ın kulağına eğilerek yavaşça:</p>

  <p class="normal">— “Sevdiğin kız hakkında merak etme! Metin ol, kendine gel, sen ne hâldeysen o da o hâldedir. O da senelerden beri senin uğruna hasta oldu. Mademki artık biriniz ötekisinin kim olduğunu, nerede olduğunu ve nerede bulunduğunu öğrenmiştir, artık kedere mahal yok: Kavuşmanız yakındır!” diye fısıldamış.</p>

  <p class="normal">Marsivan, Kamerüzzaman’ın kulağına söyledikçe, Şehzâde’nin hâlinde mucize nevinden seri bir değişiklik oluyormuş. Sönük gözleri birdenbire parlamaya, soluk yanaklarına kan hücum etmeye başlıyormuş. Hele Kamerüzzaman babasına dönerek yatakta oturtulmasını söyleyince, Padişah da dâhil olmak üzere bütün vezir-vüzera hem şaşmışlar, hem sevinmişler. Senelerden beri memleketin üzerine çökmüş yatan bu kapkara bir teessür bulutu, biraz kalkar ve birazcık neş’e aydınlığı serpilir gibi olmuş.</p>

  <p class="normal">Padişah, şehirde donanma ve cümbüş yapılmasını emretmiş.</p>

  <p class="normal">Marsivan’a yemek getirilmesini emretmiş. Hizmetçiler koşmuşlar, altın tepsiler içinde nefis nefis yemekler getirilmiş. Marsivan yemek yerken Kamerüzzaman da onun yediği yemekten yemeye başlamaz mı? Bu hâli gören Padişahın gözleri sevinçle parlamış. Haklı olarak artık evlâdının kurtulduğuna hükmetmiş.</p>

  <p class="normal">Kamerüzzaman, Marsivan’ın bir dakika için bile yanından ayrılmasına izin vermezmiş. O gece Marsivan, Kamerüzzaman’ın odasında yatmış. İhtiyar Padişah da, oğlunun iyi olduğunu doya doya görebilmek için onların yanlarından ayrılmamış.</p>

  <p class="normal">Ertesi ve müteakip günlerde Marsivan kim olduğunu, oraya neden geldiğini, Bedir Sultanın kim olduğunu, Kamerüzzaman’ı nasıl sevdiğini ve el’an ne hâlde olduğunu anlatmış. Marsivan anlattıkça Kamerüzzaman’ın iştahı açılmış, vücuduna kuvvet gelmiş. Nihayet Şehzâde’nin hiçbir şeyi kalmamış. Hamama girip çıkmış.</p>

  <p class="normal">Babası çocuğunun kurtuluşu şerefine büyüklere hil’atler bahşetmiş, fukaraya sadakalar dağıtmış, yüzlerce esirleri, köleleri âzât etmiş, binlerce mahpusları salıverdirmiş.</p>

  <p class="normal">Şehzâde’de hastalıktan eser kalmayınca Marsivan:</p>

  <p class="normal">— “Artık bundan fazla beklemek câiz değildir. Bedir Sultana gitmeliyiz. Yalnız baban senin ayrılığına dayanamaz. Çin-i Maçin’in ötesinde Adalar Memleketi’ne gideceğini duyarsa, bu kadar uzun bir seyahat için sana izin vermez. Onun için bir hile düşündüm. Yarın babana gider ve ava çıkmak istediğini söylersin. İkimiz de bineceğimiz atlardan başka yedek atlar alarak yola düzülürüz. Yanımıza epeyce altın ve eşya almak icap eder. Onları hecin develerine taşıtırız.” demiş.</p>

  <p class="normal">Şehzâde bu fikri kabul etmiş. Babasına giderek avlanmak için izin istemiş. Babası izin vermiş; lâkin yalnız bir gece avda geçirmek şartıyla. Onun üzerine Şehzâde gizli gizli yol hazırlıklarını yapmış, Marsivan’la beraber atlara binince, Çin-i Maçin’in ötesindeki Adalar Memleketi yolunu tutturmuşlar.</p>

  <p class="normal">Dört gün, dört gece yol almışlar. Beşinci sabah Marsivan Kamerüzzaman’a elbiselerini çıkarttırmış. Bir hayvan kesmiş, elbiselerini yırttıktan sonra, onları kesilen hayvanın kanına bulamış. Hayvanı da biraz ötede derin bir yere gömmüş. Bu işin hikmetini anlayamayan Şehzâde’ye:</p>

  <p class="normal">— “Seni babanın ne kadar sevdiğini bilirsin. Saraydan çıktığımızın ertesi günü geri dönmeyince, baban artık merakından yerinde oturamayacak, arkamızdan yola çıkacak. Araya araya buraya kadar gelecek. Senin kanlı ve yırtık elbiselerini görünce, bir yabanî hayvan tarafından parçalandığını anlayacak ve artık seni aramaktan vazgeçecek. Vakıa seni ölü sanarak pek fena sıkılacak, ama adam sen de… Sıkılsa sıkılsa biz geri dönünceye kadar sıkılır. Sonra seni görünce, sevinir ve senin için çektiklerinin hepsini unutur.” diye ne için öyle yaptığını bildirmiş. Kamerüzzaman, Marsivan’ın sözlerini haklı bulmuş.</p>

  <p class="normal">İki şehzâde günlerce, haftalarca yol aldıktan sonra deniz kıyısına varmışlar. Artık Padişah Gayur’un adaları görülmüş. Payitahtın bulunduğu adaya gemiyle geçmişler. Marsivan, Kamerüzzaman’ı hana koymuş. Onu hamama götürmüş. Sırtına zengin bir elbise giydirmiş. Elbise tüccar elbisesiymiş. Şehzâde’ye bir altın usturlap satın almış. Kamerüzzaman’a:</p>

  <p class="normal">— “Artık her şey hazır ve her şey yolunda! Usturlabı al ve sarayın pencerelerinin dibine git. Orada avazın çıktığı kadar, “Ben kahinim, müneccimim, hekimim… Kimin derdi varsa, derdine devâ bulurum!” diye bağır. Sultan Gayur, sesini duyunca, seni muhakkak yanına çağırtacak. Ve seni kızını iyi etmeyi teklif edecektir. Sen Bedir Hatun’u elbette çarçabuk iyi edeceksin! Hâlbuki Gayur Sultanın yemini vardır. Kızı onu iyi edene vereceğine dair vaadi vardı. Sultan sözünün eridir. Kızını iyi edince, muhakkak Bedir Hatun’u sana verir. Sen de muradına ermiş olursun!” diye ne yapacağını anlatmış.</p>

  <p class="normal">Kamerüzzaman da Marsivan’ın tarif ettiği gibi usturlabı ve başka âletleri elinde tutarak saray pencerelerinin dibine gelmiş. Güya müneccim ve hekim olduğunu bangır bangır bağırarak ilan etmiş. Oradan geçen insanların hepsi, Kamerüzzaman’ın üzerine üşüşmüşler. Onun ne yakışıklı bir delikanlı olduğunu görünce:</p>

  <p class="normal">— “Evlât, kendi canına neden kendin kıyıyorsun, saray kapısının üzerinde kuruyup duran yüzlerce başı görmüyor musun? Bunlar da senin gibi kızı iyi edeceklerini sandılar. Vazgeç oğlum bu sevdâdan, senin gençliğine yazık!...” diye fikir vermeye savaşmışlar.</p>

  <p class="normal">Ama Kamerüzzaman onlara hiç kulak asmamış. Nezaketen kendisini yalnız bırakmalarını yalvarmış. Ahâli, “Kendi düşen ağlamaz!” diye diye oradan uzaklaşmış. Lâkin tam o sırada Sultan Gayur, Şehzâde’nin sesini duymuş. Vezirin birisini çağırıp:</p>

  <p class="normal">— “Şu aşağıdaki müneccimi hemen buraya getir!” diye emretmiş.</p>

  <p class="normal">Vezir koşa koşa çıkmış, Kamerüzzaman’ı Gayur Sultanın önüne getirmiş.</p>

  <p class="normal">Gayur Sultan, Şehzâde’nin ne yakışıklı ve tatlı yüzlü bir delikanlı olduğunu görünce, ona acımış:</p>

  <p class="normal">— “Oğlum, müneccim olduğunu ilan ediyorsun! Gel sen şu müneccimlik sevdâsından vazgeç! Sana yazık olur. Benim kızımın hasta olduğunu biliyorsun, kim kendini hekim ve müneccim ilân eder de kızımı iyi edemezse, onun kafasını kestirmeye yemin ettim. Memlekette kafası kesilmedik müneccim ve hekim kalmadı. Eğer müneccimlikte ve hekimlikte dünyanın en ileri gelen adamı bile olsan, nene lâzım? Kendine o kadar güvenme! Olur da kızı iyi edemezsen, ben de yeminli olduğum için, istemeye istemeye seni cellâdın eline vermek mecburiyetinde kalırım. Bu sana söylediklerim baba nasihatidir. Sözlerimi dinlemez de, hayır hekimim, der ve üstelik kızı iyi edemezsen, sana peşinen söyleyeyim, başının uçtuğu gündür!” diyerek onu hekimlikten, müneccimlikten vazgeçirmeye çalışmış.</p>

  <p class="normal">Lâkin Kamerüzzaman:</p>

  <p class="normal">— “Efendim, kızınızı iyi edemezsem başımı kesiniz, razıyım. Ya iyi edersem ne olacak?” diye sormuş.</p>

  <p class="normal">Sultan:</p>

  <p class="normal">— “Ha unuttuydum! İyi edersen, kızımı sana vereceğim yavrum!”</p>

  <p class="normal">— “Efendim can da benim, baş da benim. Ben bu pazarlığa dünden razıyım!” demiş.</p>

  <p class="normal">O zaman Sultan Gayur, elini çırparak bir vezir çağırmış. Gelen vezire:</p>

  <p class="normal">— “Bu genci Bedir Hatun’a götürünüz. Siz de şahit olunuz, Hatun’u iyi ederse, Hatun onundur; iyi edemezse, başını kesiniz, haydi gidiniz!” diye emir vermiş.</p>

  <p class="normal">Vezir, Kamerüzzaman’la birlikte Sultan Gayur’un karşısından çıkmışlar. Harem tarafı kapısı önüne gelince, vezir Kamerüzzaman’ı bir zenci kölesine teslim etmiş. Zenci kölesi Şehzâde’nin önüne düşmüş, birçok loş ve dolambaçlı geçitlerden geçe geçe yürümüşler. Böylece giderken köle, Kamerüzzaman’a merhametli bir bakışla bakmış:</p>

  <p class="normal">— “A oğul, sen deli mi oldun? Bedir Sultanı iyi eden bir müneccime şimdiye kadar rast gelemedik. Sen kendi ayaklarınla kendi mezarına gidiyorsun, haberin var mı?” demekten kendini alamamış.</p>

  <p class="normal">Kamerüzzaman:</p>

  <p class="normal">— “Nasihatine teşekkür ederim ağam! Lâkin emin ol, ben ne yaptığımı biliyorum. Hele Bedir Sultana yaklaşalım!...” diye cevap vermiş.</p>

  <p class="normal">Nihayet kalın bir perdeyle örtülü bir kapının önüne varmışlar. Zenci köle:</p>

  <p class="normal">— “İşte delikanlım, bu perdenin ötesinde bir oda vardır. O odanın içinde de Bedir Sultan oturmaktadır. Sen içeri girerek ve kendisini görerek mi onu iyi edeceksin, yoksa buradan mı efsun okuyacaksın?” diye sormuş.</p>

  <p class="normal">Şehzâde içinden gülmüş. Köleye:</p>

  <p class="normal">“Benim nefesim kuvvetlidir. Ben burada okur üflerim, ona bir dua yazıp gönderirim; o içeriden iyi olur. Hiçbir şeyi kalmaz! Sen yalnız bana kalem kağıt getir!” diye cevap vermiş.</p>

  <p class="normal">Köle, istenilen kalemi kağıdı getirmiş. Kamerüzzaman hemen oraya çöküp kağıdı kalemi eline almış. Minel-evvel ila-âhir her şeyi kağıda yazmış. Kim olduğunu, Bedir Sultanı nerede gördüğünü ve nasıl hasta olduğunu, Marsivan’ın nasıl gelip onu bulduğunu, velhâsıl hepsini, hepsini yazmış. Bedir Sultanın sözlerine inanmaması ihtimalini de göz önüne alarak sözlerinin doğruluğunu ispat için Bedir Sultanın yüzüğünü parmağından çıkarıp mektuba kapamış. Mektubu köleye vererek onu Hatun’a götürmesini rica etmiş. Köle de Kamerüzzaman’ın ricasını yerine getirmiş.</p>

  <p class="normal">Bedir Hatun, kölenin getirdiği mektubu almış. Evvelâ onu iştahsız iştahsız okumaya başlamış. Okudukça gözleri açılmış. Yanağına, yüzüne kan yürümüş. Elleri titremeye başlamış. Onu seyreden köle bile Bedir Sultandaki bu değişikliğe şaşmış. Hatun mektubu bitirip de bir de yüzüğü muayene edince, perdenin arkasında bekleyen adamın hasretini senelere çektiği delikanlının, Kamerüzzaman’ın ta kendisi olduğunu anlamış. Sevinçle öyle bir çığlık salıvermiş ki, bütün daireler çın çın ötmüş. Ayaklarıyla elleriyle duvara, yere dayanarak sevinç kuvvetiyle zincirleri çatır çutur kırmış, onları sürükleye sürükleye perdeye doğru yürümüş, perdeyi açmış. Kendisini Kamerüzzaman’ın açık kolları arasına atmış. Öpüşen kumrular gibi, dudak dudağa öpüşmüşler. Zavallı Bedir Hatun:</p>

  <p class="normal">— “Aman canım, seni rüyâda mı görüyorum, yoksa uyanık mıyım, söyle? Bu kadar saadete inanamayacağım geliyor!” diye inlemiş.</p>

  <p class="normal">Bu kadar uzun bir ayrılıktan sonra birbirlerine kavuştukları için Kamerüzzaman Allah’a şükürler etmiş. Bu manzarayı gören zenci kölesi şaşkınlığından parmağını ısırmış. Etekleri zil çala çala vermiş kuvveti tabana, soluğu ta Sultan Gayur’un önünde almış. Sultana acele acele, üst üste:</p>

  <p class="normal">— “Efendim, bugün Hatun’a giden müneccim, emin olunuz, müneccimlerin en mârifetlisi ve en ustasıdır. Hatun’u çarçabuk iyi ediverdi. Hem de nasıl, onu görmeden, ona ilişmeden! Perdenin arkasında durdu, bir muska (nüsha) yazdı, bir de dua okuyup üfürdü, Bedir Hatun’un bir şeysi kalmadı. Gidip kendisini gencin koynuna attı!” diye anlatmış.</p>

  <p class="normal">Sultan Gayur, bu havâdisi duyunca, tahtını unutarak sevincinden durduğu yerde göbek atacağı gelmiş. Şaka değil, babalık bu! Sedirinden inince, doğru Bedir Sultanın dairesine koşmuş. Kölenin doğru söyleyip söylemediğini bir de kendi gözleriyle görmek istemiş. Lâkin babasını görünce Hatun utanmış, kızarmış, ezilmiş, büzülmüş. Başka zamanda olsaymış, kızının böyle bir yabancı erkekle görüşmesine Sultan kıyametler koparırmış. Ama bu kadar üzüntü ve kederden sonra, elverir ki kızım iyi olsun, bu kadar bir yolsuzluğa Sultan memnuniyetle göz yumarmış.</p>

  <p class="normal">Padişah, kızının yanına giderek alnından öpmüş. Sonra Kamerüzzaman’a dönerek adının ne olduğunu, kimin nesi ve nereli olduğunu sormuş.</p>

  <p class="normal">Kamerüzzaman da cevap vermiş, ismini, kim olduğunu, nereli olduğunu, ne için ve nasıl oraya geldiğini hep birer birer saymış.</p>

  <p class="normal">Gayur Sultan, Kamerüzzaman’ın anlattıklarına şaşmış. Gelecek nesillere ibret dersi olsun diye, onların kitaplara yazılmasını ve kitapların kütüphânesine konulmasını emretmiş.</p>

  <p class="normal">Sonra kadıları, şahitleri çağırmış. Kamerüzzaman ile Bedir Sultanın nikâhlarını oracıkta kıydırıvermiş. Öyle bir şenlik, öyle bir şenlik olmuş ki, bütün memleket günlerce, cümbüşle çalkanmış.</p>

  <p class="normal">Düğün, şenlik ve cümbüş bittikten sonra, Kamerüzzaman babasını hatırlamaya başlamış. Bir gece rüyâsında babasının, “A evlâdım bana karşı böyle mi hareket edecektin?” diye şikâyet ettiğini görmüş.</p>

  <p class="normal">Ertesi günü uykudan uyanınca, canı pek sıkılmış. Babasını göreceği gelmiş. Neden mükedder olduğunu soran Bedir Hatun’a gördüğü rüyâyı anlatmış.</p>

  <p class="normal">Gerek Kamerüzzaman, gerek karısı, ikisi birden Gayur Sultanın karşısına çıkarak Hâlidan eline seyahat için izin istemişler. Sultan müsaade etmiş. Lâkin onu tasa almış. Kızını sevdiği kadar da Kamerüzzaman’ı severmiş. Yolda başlarına bir felâket gelmesinden korkuyormuş.</p>

  <p class="normal">Sultan Gayur, kızının ve damadının seyahat hazırlıklarını yapmalarını emretmiş. Binlerce hizmetçiler ve köleler, geceyi gündüze katarak harıl harıl uğraşmışlar. Yollara kurulacak çadırlar, otağlar, üstlerine yatılacak döşekler, yolda yenecek yemekler, katırlar, beygirler, develer velhâsıl her şey düşünülmüş, hiçbir şey ihmal edilmeyerek ipliğinden iğnesine kadar ne lâzımsa, derlenip toplanıp devşirilip denk edilmiş.</p>

  <p class="normal">Derken ayrılık günü gelip çatmış. O zamana kadar ömründe gözyaşı nedir bilmemiş olan Gayur Sultanın elveda saatinde gözleri, oluk gibi akmış. Kızına, damadına “Allah’a ısmarladık!” demiş, ama dayanamamış, onlarla beraber ülkesinin sınırına kadar varmış. Artık ondan öteye gidemezmiş. Onun için istemeye istemeye geri dönmüş.</p>

  <p class="normal">Bedir Sultanla Kamerüzzaman’ın, gözleri arkada kalmadı denilemezmiş. Kamerüzzaman ile Bedir Sultan günlerce, haftalarca yol almışlar. Gündüz dememişler yürümüşler, gece dememişler yürümüşler, nihayet ucu bucağı bulunmaz bir çöle varmışlar.</p>

  <p class="normal">Bir akşam, bir çimenliğin üzerine oturarak orada konaklamışlar. Çadırlar kurulmuş, yemekler pişirilmiş.</p>

  <p class="normal">Bedir Sultanın uykusu, o akşam Kamerüzzaman’ınkinden evvel gelmiş. Çadırın uyumaya mahsus olan dairesine girerek yatmış.</p>

  <p class="normal">Kamerüzzaman, olduğu yerden ayı seyre dalmış. Karısının yanına gitmekte gecikmiş. Çadırın yatak dairesine girince, Bedir Sultanın çoktan uyur olduğunu görmüş. Bedir Sultanın üzerinde kaysı renginde ince ipekli bir gecelik entari varmış. Siyah saçlarının taşkın ve uzun büklümlerini bin bir çeşit mücevherlerle işlenmiş bir baş örtüsü ile örtmüş.</p>

  <p class="normal">Kamerüzzaman, karısının güzelliğini seyre dalmış. Birden Bedir Sultanın entarisinin eteğine dikili duran bir koca mercan parçasına gözü ilişmiş. Bu mercan parçasının üzerinde tuhaf şekiller çiziliymiş.</p>

  <p class="normal">Kamerüzzaman kendi kendine, “Bu mercan parçasında bir hikmet var. Eğer pek kıymetli bir şey olmasaydı, onu Bedir Sultan eteklerine dikmezdi. Her hâlde bu taştan ayrılmak istemiyor ki, öyle sıkı fıkı eteğine dikmiş. Acaba bu taş nedir? Ve neden Bedir Sultan onu etekliğine bağlayacak kadar ona ehemmiyet veriyor? Bayağı merak ettim!” diyerek Bedir Sultanı uyandırmadan mercanı yavaşçacık çözmüş, eline alarak:</p>

  <p class="normal">— “Acaba ay aydınlığında şunu bir iyi muayene etsem!...” diye dışarı çıkmış.</p>

  <p class="normal">Dışarıda mercanı evire çevire muayene ederken, gökten çarklar çevire çevire koca bir kuş inmiş. Kamerüzzaman’ın elinde tuttuğu mercanı kapıverince havalanmış ve uçmuş, biraz ötede yere konmuş.</p>

  <p class="normal">Kamerüzzaman öyle kuşa kurda mercan kaptıracak adam değilmiş, ama işte aksi şeytan, o sıralarda boş bulunuvermiş. Neyse, sözü uzatmayalım. Mercanı kuştan almak ümidiyle, kuşun üzerine koşmuş. Tam Kamerüzzaman kuşa el salacağı zaman, kuş kuyruğunu bir-iki sallamış, bir sekince biraz öteye konuvermiş.</p>

  <p class="normal">Kamerüzzaman kuşun yine üzerine varmış. Ve tam “Hah yakaladım!” diyeceği vakit kuş, bir-iki adım daha ileri zıplamış.</p>

  <p class="normal">Kuş, ne büsbütün uçup gözden kayboluyor, ne de tutuluyormuş. Kamerüzzaman, onu tutacağım ümidiyle ardını bırakmamış. Dere tepe dememiş, kuş hoplamış, o kuşun üzerine saldırmış, böylelikle konakladıkları yeri pek geride bıraktığının bile farkına varmadan bu kovalamaca oyunu akşama kadar sürmüş.</p>

  <p class="normal">Gece kuş birdenbire havalanarak upuzun, sipsivri bir ağacın bulutlara karışan ince bir dalı üzerine konmuş. Açlık, susuzluk, yorgunluktan Kamerüzzaman’da takat ve derman nâmına bir şey kalmamış. Şaşkın bir hâlde, kuşa bakakalmış. Sonra durduğu yere yıkılıvermiş. Gözkapakları ağırlaşmış, düştüğü yerde derin bir uykuya dalmış.</p>

  <p class="normal">Uyanınca çoktan sabah olduğunu ve güneşin gökte üç mızrak boyu yükseldiğini görmüş. Şaşkın şaşkın etrâfına bakınmış. Bir gün evvel mercanı elinden kapıp uçan kuşun ağaç tepesinden inerek ta yanı başında konaklamakta olduğunu görmesin mi?</p>

  <p class="normal">“Hey Allah’ım!...” diyerek davranmış, bir gün evvelki kovalamaca oyunu yine başlamış. Kuş kaçmış, Kamerüzzaman koşmuş… Yine akşam olmuş, yine kuş yüksek bir ağacın tepesine konmuş. Nihayet Kamerüzzaman, bir ağacın altında uyuya kalmış.</p>

  <p class="normal">Ertesi günü, kuş yine kaçmakla ve Kamerüzzaman kovalamakla vakit geçirmişler. Böylece günler tevali etmiş<sup class="calibre3"><a href="../Text/binbirgece_split_392.html#footnote-100-300" id="footnote-100-300-backlink">[300]</a></sup>. Bedir Sultandan ayrıldığının onuncu günü, çölün kenarında uzakta bir şehir görünmüş. Kuş yıldırım gibi uçarak şehre gitmiş.</p>

  <p class="normal">Kamerüzzaman on günden beri dağ taş üzerinde koşmaktan, güneşte yanıp kavrulmaktan, açlıktan ve susuzluktan bezmiş, illallah demiş. Onun için, oracıkta akan serin bir ırmağın suyundan kana kana içmiş, yüzünü gözünü yıkamış ve şehre girmek için sabah olmasını bekleyerek su kenarında düşünceye dalmış. Kendi kendine, “Neydim, ne oldum?” diye diye uyuyakalmış.</p>

  <p class="normal">Sabah olmuş. Kamerüzzaman, iştahsız iştahsız ayağa kalkarak ileride ağaran şehrin yolunu tutmuş. Nereye gittiğini, niçin gittiğini bilmeye bilmeye, şehrin kapısından içeri dalmış.</p>

  <p class="normal">Kamerüzzaman, on günden beri başına gelen şeylere bir mânâ veremiyormuş. Onun için pek dalgın ve şaşkın bulunuyormuş. Lâkin koskoca şehrin içerisinde hiç kimseyi göremeyince, az kalsın aklı başından gidiverecekmiş. Şehir kapısı önünde geniş bir sokak, dosdoğru uzanıp gidiyormuş.</p>

  <p class="normal">İşte Kamerüzzaman, bu sokağın kaldırımları üzerinde taban tepe tepe, şehrin öteki ucundaki kapıya varmış. O kapının önünde bir de ne görsün? Deniz! Şehrin duvarları denizden epeyce uzak olduğu için, sahil boylu boyuna bağlık ve bahçelikmiş.</p>

  <p class="normal">Kamerüzzaman, denizi önde görünce, rasgele bir yana dönmüş ve bağların arasına girmiş. Hele bir bağ varmış ki, onun güzelliğini görüp de parmak ısırmamak kâbil değilmiş.</p>

  <p class="normal">Kamerüzzaman, bu bağın kapısı önünde duraklayarak bağı seyre dalmış. İşte tam o sırada, bağ sahibi iyi yüzlü bir ihtiyar kapıdan dışarıya çıkmış. Kamerüzzaman’ı önünde görünce şaşalamış, evvelâ selâm vererek:</p>

  <p class="normal">— “A oğlum bu sapa, musibet yere neden uğradın? İyi ki şehir ahâlisi seni görmediler. Eğer göreydiler hâlin berbattı. Sen galiba buraya gelmekle mâruz kaldığın tehlikenin ne büyük olduğunu anlamıyorsun. Aman, çabuk bahçeye gir de seni görmesinler!” demiş.</p>

  <p class="normal">Kamerüzzaman, bahçe kapısından içeri dalıvermiş. Kendini bahçe içerisinde emniyette görünce, biraz rahat nefes almış ve bahçıvana:</p>

  <p class="normal">— “Bahçıvan baba, burası neresidir? Bu şehrin adı nedir ve ahâlisi ne biçim adamlardır?” diye sormuş.</p>

  <p class="normal">Bahçıvan, Kamerüzzaman’ın sözünü keserek heyecanla:</p>

  <p class="normal">— “Evlâdım bu şehrin ahâlisi hep kâfir oğlu kâfirdir. Sorgularına cevap vermezden evvel sen bana buraya nasıl geldiğini anlat, buraya gelmek değme yiğidin kârı değildir. Merak bayağı içimi kemiriyor. Sen hangi akla uydun da buraya kadar geldin? Hele bir onu söyle bakayım!” diye yalvarmış.</p>

  <p class="normal">Kamerüzzaman, ihtiyara neler görüp neler çektiğini anlattıkça o, “Vah!... Vah!... Vah!...” diye bazen acıya, “Acayip! Tuhaf!...” diye; bazen şaşa şaşa dinlemiş. Kamerüzzaman her şeyi mine’l-evvelü ile’l-âhir anlattıktan sonra:</p>

  <p class="normal">— “Evlâdım bu memleket, İslâm memleketlerinden tam dört aylık yol uzaktadır. Hem deniz aşırı yol ha! Dört ay diyorum ama, hava iyi eserse dört ayda gideceksin, bir fırtına, bir ters rüzgâr oldu muydu, o dört ay bir seneyi de, daha fazlasını da bulur. Karadan gidecek olursan, İslâm memleketlerinin sahiline kırk yılda da varamazsın! Senin buraya on günde nasıl gelebileceğine şaşıyorum. Her hâlde bunda bir hikmet vardır. Sonra denizden gidecek olsan bile, istediğin zaman gemi bulamazsın. Buraya her sene, o da bir defa olmak üzere topu topu bir gemi uğrar. Buraya en yakın Müslüman memleketi Hâlidan Adaları’dır. Yani denizden gidilirse, ilk varılacak yer orasıdır. O ülkenin padişahı Şahüzzaman’dır!” diye sağlık vermiş.</p>

  <p class="normal">Kamerüzzaman başını önüne eğerek bulunduğu vaziyetin enini boyunu bir ölçmüş, epeyce düşünüp taşındıktan sonra, gemiyi beklemekten başka bir çâre olmadığını anlamış. Gemi gelinceye kadar bahçıvanla beraber bahçede çalışarak iaşesini temin etmeyi tasarlamış.</p>

  <p class="normal">Fikrini bahçıvana söylemekte de gecikmemiş. İhtiyar, Kamerüzzaman’ın teklifini kabul etmiş. Ona her akşam bahçeyi nasıl sulayacağını, otları nasıl ayıklayacağını öğretmiş.</p>

  <p class="normal">Kamerüzzaman, ihtiyarın iyiliğine karşılık, ona canla başla hizmet etmeye koyulmuş. Gündüz düşüncesinden, gece rüyâsından Bedir Sultanın hayâli hiç eksik olmaz, ona acı hasret yaşları döktürürmüş.</p>

  <p class="normal">İşte Kamerüzzaman, bir eyyamı da böyle geçirmekte iken, Bedir Hatun’a da başka türlü çileler çekmek nasip olmuş.</p>

  <p class="normal">Zavallı Bedir Hatun’u, Kamerüzzaman, çadırda uyur bırakmıştı ya, Hatun şöyle böyle uykuya doyunca gözlerini aralıklamış. Mahmur bakışlarını çepçevre gezdirerek gözünün nuru Kamerüzzaman’ı aramış. “Kalkayım da bakayım!” derken, etekliğindeki düğümün çözük bulunduğunu ve düğüme bağlı duran mercan parçasının yerinde yeller estiğini görmüş. Kendi kendine:</p>

  <p class="normal">— “Acayip! Kamerüzzaman’dan başkası bana el sürmeye cesaret edemez, galiba yanımda yatarken düğümü gördü, merak etti, çözdü ve bağlı taşı aldı. Ah o taşta ne hikmetler olduğunu bilmez. Allah vere de başına bir belâ gelmese!...” diye söylenmiş.</p>

  <p class="normal">Gamzeli çenesini sanki fildişinden tıraş edilmiş gibi beyaz, ince ve uzun parmakları arasına aldıktan sonra:</p>

  <p class="normal">— “Gitti ama, acaba nereye gitti? Her hâlde başına bir felâket gelmiştir. O yarım saat kadar kısa bir zaman için bile benden ayrı kalmaya dayanamaz. Allah şu taşın da, taşın tılsımının da belâsını versin. Hangi şeytana uydum da onu yanımda taşıdım. Gördün mü şimdi derdin büyüğünü!” diye dövünmeye başlamış.</p>

  <p class="normal">Yavaş yavaş ayağa kalkarak çadırın kapısına varmış, kapı aralığından sağa bakmış, sola bakmış, uzakları, yakınları hep gözden geçirmiş ve oralarda değil Kamerüzzaman, hatta ne inin, ne cinin bulunmadığını görünce, başına gelen felâketin büyüklüğünü birden kavramış. Çadırın ortasına gelerek döşeğinin üzerine yıkılmış. Kendi kendine:</p>

  <p class="normal">— “Bedir Hatun, korktuğun başına geldi. Şimdi mârifet kendini kaybetmeden bu çıkmazdan çıkabilmektir. Eğer çadırdan dışarı çıkar da Kamerüzzaman’ın gitmiş olduğunu bildirirsem, Kamerüzzaman’dan korkan hizmetçilerim, onun burada olmadığını görünce şımarırlar, bana tecavüz etmeye kalkışırlar. Demek onlara Kamerüzzaman’ın benimle beraber olduğu kanaatini vermeliyim. Gelgelelim bunu nasıl becereceğim? Kolay iş değil doğrusu… Bir hileye müracaat etmeliyim. Dur! Dur! Aklıma bir fikir geliyor. Ben Kamerüzzaman’a epeyce benzerim. Kamerüzzaman’ın da burada kalan elbiselerini giyerim ve etrâfımdakilere kendimi Kamerüzzaman diye satarım. Öyle ama, kim Bedir Hatun olacak? Dur yahu! Onun da kolayı var. Şu benim sâdık câriyem yok mu, o uğruma canını da güle güle feda eder. Onu çadırın içine Bedir Hatun diye kapatırım. Zaten Kamerüzzaman burada iken beni kimsenin gördüğü yoktu ki, câriyenin ben olmadığını anlayabilsinler. Görüyor musun Bedir Hatun? Arayan Mevla’sını da bulur, belâsını da… Ben şu mercanla belâmı aradım, buldum. Şimdi de Mevla’mı aradım, o yardıma koştu!” diye düşünmüş.</p>

  <p class="normal">Yerinden fırlayınca başına Kamerüzzaman’ın sarığını, sırtına da geniş cübbesini giymiş. Çadıra câriyesini çağırarak, kendi yerine onu oturtmuş. Sonra, sanki kırk yıllık erkekmiş gibi hiç kadın olduğunu çaktırmadan çadırdan dışarıya fırlamış. Seyisler Kamerüzzaman’ın küheylanını önüne getirmişler. Bedir Hatun küheylana kurulduktan sonra çadırların toplanmasını, denklerin bağlanıp develere ve katırlara yüklenmesini ve Bedir Hatun’un da dört tarafı perdelerle örtülü tahtırevana bindirilmesini emretmiş.</p>

  <p class="normal">Uşakların hiçbirisi efendilerinin değiştiğini anlamamışlar. Aldıkları emirleri yapmışlar. Kervan yola düzülmüş ve yoluna devam etmiş. Yürümüşler, yürümüşler, güneş batmış, gece olmuş, ay batmış, gündüz olmuş, lâkin kafile gittiği düz yoldan hiç sapmamış. Nihayet iki hafta sonra deniz kenarında bir şehre varmışlar. Şehir kıyısında çadır kurup yol yorgunluğunu gidermeyi tasarlamışlar.</p>

  <p class="normal">Şehre girip çıkan şehirlilerden orasının neresi olduğunu sormuşlar. Şehirliler oraya Abanoz Adası dendiğini ve padişahının adının da Armatus olduğunu ve bunun da Hayatünnüfus adlı dünya güzeli ve çekik gözlü bir kızı olduğunu bildirmişler.</p>

  <p class="normal">Çadırları kurduklarının ertesi günü, bir yolcu kafilesinin şehir dışarısında konakladığını duyan Padişah Armatus, adamlarını göndererek Bedir Hatun’u saraya dâvet etmiş. Padişah Armatus, zaten yolcunun bir şehzâde olduğunu ve Hâlidan iline, Hâlidan Padişahı Şahüzzaman’a gittiklerini duymuşmuş.</p>

  <p class="normal">Bedir Hatun, yine Kamerüzzaman kıyâfetinde saraya gitmiş. Padişah ona “Hoş geldiniz!” demiş ve nice nice iltifatlar etmiş, hediyeler vermiş. Onu üç gün, üç gece sarayında misafir etmiş.</p>

  <p class="normal">Üçüncü günü yol hazırlıkları yapılmış. Sarayın hamamı yakılmış. Bedir Hatun’a hamamı teşrif buyurmaları rica edilmiş. Bedir Hatun hamama girmese, bir hakaret sayılacağı için oraya gitmek mecburiyetinde kalmış. Lâkin hamama gitmezden evvel saçlarını kestirmiş. Peştamalını kadın olduğu belli olmayacak sûrette takınıp sarmış.</p>

  <p class="normal">Padişah Armatus, ondan evvel hamama girmiş. Bedir Hatun’u görünce:</p>

  <p class="normal">— “Yüzünü seyrederken Allah’ın olanca güzelliğini simanızda topladığına bakıp hayran oluyordum. Hâlbuki ise, Allah yüzünüze esirgemediği güzelliği endamınıza da esirgememiş. Evlâdım ben yaşını başını almış bir ihtiyarım. Bir ayağım çukurdadır. Bunadım desem, kendime iftira etmemiş olurum. Allah bana bir erkek evlât vermedi. Yalnız bir kızım vardır. O da sizin gibi, Allah’ın güzel yaratıp güzel yakıştırdığı kullarındandır. Eğer kızımla evlenmeye razı olursanız, ben artık devlet kaygısından elimi eteğimi çekerim. Sizi evlât sayar ve tahtıma oturturum.” demiş.</p>

  <p class="normal">Bu teklifi duyunca, Bedir Hatun utancından saçlarının köklerine kadar kızarmış. Soğuk terler altında titremiş. Başı sert sağanağa rast gelerek kırılan seren direği gibi bir yana kayıvermiş. İçinden:</p>

  <p class="normal">— “Eyvahlar olsun! Başıma gelenlere bir bak! Şimdi ne yapacağım? Eğer teklifini kabul etmezsem, şimdi hiç ses çıkarmaz ama, bir kere yola çıkıp da şehirden epeyce ayrıldım mıydı, arkamdan kıyamet kadar askerler gönderir ve beni köpek boğazlatırmış gibi öldürtür. Teklifini kabul edersem, belki sırrım meydana çıkar, âkibetim yine acı olur. Öylesi de fena, böylesi de fena! Sanki Kamerüzzaman’ı kaybetme tasası yetmiyormuş gibi, üste bir de şimdi bu çıktı. Ardı arkası kesildiği yok. Yine en hayırlısı, ihtiyarın teklifini kabul etmektir. Sırrım meydana çıkıncaya kadar, bakalım talih bu ya, olur ki, bugün olanca hiddetiyle bana somurtup dururken talihim, yarın birdenbire yüzüme gülüverir!” diye düşünmüş.</p>

  <p class="normal">Başını yavaşça Padişaha kaldırarak:</p>

  <p class="normal">— “Arzu ettiğiniz gibi olsun efendim!” diye cevap vermiş.</p>

  <p class="normal">İhtiyar Padişahın sönük gözleri neş’eyle parlamış. Tatarbaşılarını tâ hamamın içine çağırtmış. Kızını evlendireceğini ve bu uğurda memleketin her tarafında kırk gün, kırk gece eğlence ve donanma yapılmasını emretmiş.</p>

  <p class="normal">Haberciler havâdisi memleketin her tarafına yaymışlar. Her tarafta dümbelekler, zurnalar çalınmış, düğün, çenk ve çigane gırla gitmiş. Kıyametler kopmuş.</p>

  <p class="normal">Ertesi günü vezir vüzera, paşalar, beyler, efendiler hep resmî elbiselerini takınmışlar, sürü sürü saraya koşmuşlar. Geniş dairelerde bir toplu iğne atsan, yere değmeyecek kadar bir kalabalık toplanmış.</p>

  <p class="normal">Nakkâreler ötmüş, koca davullar, kösler gümbürdemiş, nevbetler<sup class="calibre3"><a href="../Text/binbirgece_split_393.html#footnote-100-301" id="footnote-100-301-backlink">[301]</a></sup> çalınmış.</p>

  <p class="normal">Gökleri sarsan bir hay huy arasında Bedir Hatun, saltanat tahtına oturtulmuş. Başına da dokuz tuğlu murassa taç giydirilmiş.</p>

  <p class="normal">Orada toplanan ihtiyar devlet adamları arasında sakalını devlet işlerinde karlar gibi ağartanlar da varmış. Bunların böyle genç bir çocuğun daha ağzı süt kokar bir hâlde padişah ilan edilmesine itiraz edeceklerinden korkulmamış değilmiş. Ama padişahlarının nur gibi pırıl pırıl parlayan güzelliğini görünce, yaş maş düşüncesini unutmuşlar, başları fırıl fırıl dönmüş, onlar da ötekiler ve bütün halkla beraber boğazlarını yırtarcasına “Yaşasın padişahımız!...” diye naralar salmışlar ve sevinçlerinden sanki beş yaşında çocukmuşlar gibi yerlerinde zıp zıp hoplamışlar.</p>

  <p class="normal">Bedir Hatun’un tahta cülus işi hayırlısıyla bittikten sonra, eski Padişah ve saray halkı, var kuvvetlerini gelin hanımı hazırlamaya vermişler. Hayatünnüfus’u süslemişler, pullamışlar. O düğün gününden kırk yıl sonra bile, o günü görenler, gördüklerini unutmamışlar.</p>

  <p class="normal">Gelinin güveyi odasına girdiğini seyredenler, iki parlak güneşin, ufkun mukabil iki tarafından birbirine karşı birden tulûunu seyrettiklerini sanmışlar. Herkesin gözleri, bu kadar güzellikten, bu kadar şaşaadan kamaşmış, başları girdaba tutulmuş gibi dönmüş.</p>

  <p class="normal">Derken efendim, gelin güveyin odasına geçmiş. Gelinin yerlerde perişan perişan sürünen mücevherli saçları ve elbisenin uzun etekleri de kıvrana kıvrana oda kapısı içine kaymış ve kaybolmuş.</p>

  <p class="normal">Orada duranlara artık gelin odasının kapısını kapamak ve iki genci odada baş başa kendi hâllerine bırakmak düşermiş. Nitekim ki, ağızlarında toplanan balları yutkuna yutkuna öyle yapmışlar. Hatta kapıyı kapadıktan sonra, dışarıdan içeriye, içeriden dışarıya ses ve söz sızmasın diye kapıyı kalın perdelerle örtmüşler. Artık odanın içi herkese bir sır, bir kapalı kutu olmuş.</p>

  <p class="normal">Ama bizlere öyle değil! Odada yüzlerce kandiller yanıyor ve en kuytu köşeleri bile gün gibi aydın ediyormuş. Buhurdanlıklardan baş döndürücü kokular, göze hoş gelen ince esirî buğular dolanıyormuş. Yerde kat kat döşekler seriliymiş. Bunlar yumuşaklıklarıyla sanki insana, “Gel de üstüme yat, beni ez!” diyorlarmış.</p>

  <p class="normal">Odanın içinde neş’eli bir hâl mi desem, bir şey varmış, ama bunların hiç birini Bedir Hatun’un gördüğü yokmuş. O, loş, mağmum bir uzaklıkta, Kamerüzzaman’ın hüzünlü hayâlini görüyormuş. Çekik uzun gözlerinden ve uzun kirpiklerinden inci gibi yaşlar sızıyormuş. Hayatünnüfus’u yanı başında görünce, yavaş yavaş kalkmış, onun dudaklarını öptükten sonra kollarını, bacaklarını sıvayarak âdet olan namazı kılmak üzere abdest ibriğine yanaşmış. Abdest aldıktan sonra namaza durmuş.</p>

  <p class="normal">Hayatünnüfus, Bedir Hatun’u görünce, güzelliğine şaşmış, kocasının sevgisi yüreğine sıkı fıkı dolanmış.</p>

  <p class="normal">Bedir Hatun namaz kılarken Hayatünnüfus, gelinlere yakışacak bir uzaklıkta bir minderin köşesine ilişmiş, yüreği tıp tıp atıyor, ufacık bir kafese kapanmış, telaşlı bir bülbül gibi göğsünde ötüyor ve çırpınıyormuş. Uzun kirpiklerini yanakları üzerine yere eğmiş, lâkin ara sıra yüreği dayanamıyor, göz ucuyla namaz kılan Bedir Hatun’a hırsızlama bir bakış salıyormuş. İşte o zaman ruhu tatlı bir ısınışla ısınıyor, yanakları kızarıyor, uzun kirpikleri titreye titreye süzülüyor ve gözleri yarı kapanıyormuş.</p>

  <p class="normal">Namazın bitmesini sabırsızlıkla bitmesini beklediği hâlde, aynı zamanda da namazın bitmesinden de korkuyormuş. Rekâtları saymış. Rekâtlar iki olmuş, üç olmuş, on olmuş, ama Bedir Hatun’un bir türlü sağa sola selâm verdiği yokmuş. Namaz o kadar uzamış ki, uzun boylu teravih namazına taş çıkarmış. Hâlâ Bedir Hatun ha bire el salar, el bağlar, yatar kalkar dururmuş.</p>

  <p class="normal">Gençlik bu ya! Hayatünnüfus tatlı intizar hisleriyle beraber tatlı bir uykunun gelmekte olduğunu da sezmiş. O sezişten biraz sonra da sezdiğine uğramış. Başı yavaş yavaş, kuğu gerdanı gibi pürüzsüz ve beyaz kolunun üzerine yaslanmış. Sessiz ve rahat bir uykuya dalmış.</p>

  <p class="normal">Bedir Hatun, Hayatünnüfus’un uyuduğunu görünce yatağın örtüsünü alarak yanına yatmış, kendisini de Hayatünnüfus’u da örttükten sonra, o da uyku memleketine göçmüş. Hayırlısıyla sabah olunca, gelin güveyi uyanmışlar. Yüzlerini, gözlerini yıkamışlar. Bedir Hatun selâmlık tarafına, Hayatünnüfus da harem tarafına geçmişler.</p>

  <p class="normal">Bedir Sultanın kaynatasıyla kaynanası Hayatünnüfus’un başına üşüşmüşler, ona geceyi nasıl geçirdiğini sormuşlar. Hayatünnüfus babasına ve annesine işitip gördükleri anlatmış.</p>

  <p class="resimalti">*</p>

  <p class="resimalti">* *</p>

  <p class="normal">Gelelim Bedir Hatun’a…</p>

  <p class="normal">O, selâmlık dairesindeki tahtına oturmuş, orada ahâlinin şikâyetlerini dinlemiş. Kabahat işlemiş olanlara cezalarını vermiş. Alacaklı olanlara alacaklarını almış, verecekli olanlardan vereceklerini almış, Veli’nin hakkını Veli’ye, Ali’nin hakkını Ali’ye teslim etmiş, ufak tefek uygunsuzluklara göz yumuvermiş. Şuna mükâfat, buna mücazat<sup class="calibre3"><a href="../Text/binbirgece_split_394.html#footnote-100-302" id="footnote-100-302-backlink">[302]</a></sup> derken öğle olmuş. Nihayet akşam ezanı da okunmuş. Ahâli Bedir Hatun’un kız olduğundan hiç şüphelenmemişler. Hatta onu pek doğru, pek iyi yürekli bir padişah olarak bilmişler ve onun için de onu sevmişler.</p>

  <p class="normal">Sular kararınca, Bedir Hatun yine harem dairesine yürüyerek odasında onu beklemekte olan Hayatünnüfus’un yanına gitmiş. Kızı iki gözleri arasından öpmüş, sırtını ve çenesini okşamış, sonra derin bir âh çekerek ayrılığına yandığı kocası için birkaç mısra okumuş. Eliyle dolan gözlerinin yaşlarını silince, bir gece evvel yaptığı gibi abdest alarak yine namaza durmuş.</p>

  <p class="normal">O gece de namazın ardı arkası bir türlü gelmemiş. Âdet hükmünü icra etmiş, epeyce bekledikten sonra Hayatünnüfus yine uykuya dalmış. O zaman Bedir Hatun gidip Hayatünnüfus’un yanına yatmış.</p>

  <p class="normal">Sabah olunca, gelin güveyi uyanmışlar. Bedir Hatun abdest alarak sabah namazını kılmış ve hükûmet işlerini çevirmek üzere, yine selâmlık dairesine geçmiş. O gün de akşama kadar şunun bunun işiyle uğraşmış.</p>

  <p class="normal">Bedir Hatun, sabah harem dairesinden çıkınca, Sultan Armatus doğru kızının yanına koşmuş. Ondan havâdis istemiş. Kız:</p>

  <p class="normal">— “Vallâhi babacığım, kocam kadar duygusu ince ve utangaç bir adam görmedim. Tâ-be-sabah<sup class="calibre3"><a href="../Text/binbirgece_split_395.html#footnote-100-303" id="footnote-100-303-backlink">[303]</a></sup> namaz kılıyor, uzun uzun âhlar çekip şırıl şırıl ağlıyor. İşte o kadar!” diye cevap vermiş. İhtiyar Kral, sakalını eline alarak:</p>

  <p class="normal">— “Sabret bakalım kızım, hele bu gece de bekle. Bu gece de sana karşı göstermesi icap eden hürmette kusur ederse, onun hakkından nasıl geleceğimi ben bilirim. Ondan sultanlığı aldıktan başka, onu rezil eder ve memleket dışarısına sürdürürüm!” diye nasihat etmiş, teselli vermeye uğraşmış.</p>

  <p class="normal">Bedir Hatun, o gece harem dairesine geçince Hayatünnüfus’u odasına oturur bulmuş. Selâmlık dairesinde şunun bunun hacetlerini görürken kederini dökmeye fırsat bulamadığı için, kendini odada yalnız bulunca, Bedir Hatun bağrını dağlayan yasa mukavemet edememiş, hüngür hüngür ağladıktan sonra, namaza durmak üzere abdest ibriğine yanaşmış. Lâkin Hayatünnüfus ayağa kalkarak onun eteğine sarılmış.</p>

  <p class="normal">— “Ey efendim, artık nedir bu yaptığınız? Babamın bunca iyiliklerine karşı böyle muamele etmeye utanmıyor musunuz? Ona karşı hissetmeniz icap eden şükrandan dolayı mı, bana karşı bu kadar lakayt davranıyorsunuz?” diyerek ezile büzüle şikâyetler etmiş.</p>

  <p class="normal">Bedir Hatun, Hayatünnüfus’a kederli kederli baktıktan sonra:</p>

  <p class="normal">— “Âh ne söylediğinizi biliyor musunuz?” demiş.</p>

  <p class="normal">— “Zannederim ki, ne söylediğimi bilir bir insanım. Kibrinizi, gururunuzu yalnız ben değil, lâkin herkes, hatta babam ve annem bile görüyor. Acaba her güzel insan böyle mağrur mu olur? Ben bu şikâyetleri kendim için değil, lâkin sizin için ediyorum. Çünkü babamın öfkelenerek size bir fenalık etmesinden korkuyorum. Bana karşı göstermeye vazifedar bulunduğunuz hürmette kusur ederseniz, Sultan Armatus sizi hal’ etmeye ve memleket dışarısına sürmeye karar verdi. Onun öfkesi belki bu kadarla da kalmayıverir ve size şimdi söylediklerimden daha korkunç bir âkibet hazırlayabilir. Ben size acıyorum, onun için sizi can ve gönülden seven birisi gibi, size nasihat ediyorum. Sözlerime gücenmeyiniz. Bunları size söylemeyim de kime söyleyeyim, bir düşününüz!”</p>

  <p class="normal">Bu sözleri duyunca, Bedir Hatun’un dizlerinin bağı çözülür gibi olmuş. Az kalsın durduğu yerde bayılıp yere yıkılıverecekmiş. Lâkin çarçabuk kendisini toplamış. Düşünmeye bile çok vakti yokmuş. İçinden, “En hayırlısı, meseleyi Hayatünnüfus’a anlatmaktır. Bu kızın yüreğinde ümit ettiğim gibi merhamet varsa, kurtulurum. Yoksa artık alnımın kara yazısıdır, der gözümü yumar ve mahvımı beklerim. Ben şimdi Abanoz Adaları’nın padişahıyım. Kamerüzzaman nerede bulunursa bulunsun, babasına gitmek için buradan geçmek mecburiyetindedir. Ona kavuşmak için, bu bulunduğum yer kadar müsait bir yer daha yoktur. Allah’a sığınarak her şeyi Hayatünnüfus’a anlatmaktan başka çâre yok!” diye karar verdikten sonra, Hayatünnüfus’a her şeyi birer birer anlatmış, döküp saymış ve:</p>

  <p class="normal">— “Aman kardeşim, sana her şeyi bildirdim, artık senden gizli bir şeyim kalmadı. Şimdi sana sığınıyorum. Sırrımı kimseye verme, çünkü beni mahvedersin. Bekle, kocama kavuşayım, bana edeceğin bu büyük iyiliği Allah mükâfatsız bırakmaz!” diye yalvararak sözünü bitirmiş.</p>

  <p class="normal">Hayatünnüfus, Bedir Hatun’u dinledikçe şaşmış, bin bir çeşit duygunun hücumu altında ezilmiş, üzülmüş. Lâkin nihayet yüreğinde merhamet hâkim kalmış. Bedir Hatun’a o kadar acımış, o kadar acımış ki, gözlerinden birbiri ardı sıra koca koca yaşlar düşmüş. Bedir Hatun’a:</p>

  <p class="normal">— “Korkma kardeşim, sen şimdiye kadar yaptığın gibi yine Allah’a mütevekkil ol. Çektiğin çileler alnının yazısıymış. Her saadet gibi, keder de geçicidir. Bir gün olur, bu çektiklerini unutursun ve o zaman bu cefanın safâsını sürersin. İnşallah sevdiğin adama az vakitte kavuşursun! Namuslu insanların bağırları, sırların mezarlarıdır. Bana verdiğin sır, emin ol benden çıkmaz.” diyerek onu epeyce teselli etmiş.</p>

  <p class="normal">Ondan sonra yan yana yatmışlar. Başlarını aynı yastığa koyarak tatlı tatlı dertleşmişler. Edecekleri ve yapacakları için, birbirlerine danışmışlar. Vakit gecikince, iki melek gibi, yan yana uykuya dalmışlar.</p>

  <p class="normal">Sabah olup da âdeti veçhile Bedir Hatun selâmlığa geçince, Hayatünnüfus’un annesi soluğu kızının odasında almış, geceyi nasıl geçirdiği hakkında kızın verdiği rapordan ihtiyar anne memnun ve müsterih, etekleri sevinçten zil çalarak kocasına koşmuş ve kızından duyduklarını Sultan Armatus’a anlatmış.</p>

  <p class="normal">İhtiyar babanın da gönlü rahat etmiş, hatta bazı emektar arkadaşlarına ziyafetler bile çekmiş. Bedir Hatun, uzun zaman orada kalmış.</p>

  <p class="resimalti">*</p>

  <p class="resimalti">* *</p>

  <p class="normal">Şimdi gelelim Şahüzzaman’a…</p>

  <p class="normal">Kamerüzzaman av bahanesiyle Marsivan’la beraber saraydan ayrıldığının ikinci gecesi, Şahüzzaman meraktan yerinde duramaz olmuş. O gece gözüne uyku girmemiş. Döşekte bir sağa, bir sola döne döne sabahlamış.</p>

  <p class="normal">Şafak sökerken, bir işkence âletine dönen yataktan dışarı fırlamış. Bütün süvarilerini, piyadelerini başına toplayarak Kamerüzzaman’ı dere tepe aramaya koyulmuş.</p>

  <p class="normal">Gece gündüz yürümüşler, gezmedik yer, aramadık bir mağara, bir çalı dibi bırakmamışlar. Nihayet üç gün sonra, Kamerüzzaman’ın kanlı ve yırtık elbiselerinin bulunduğu yere varmışlar. Oğlunun elbiselerini görünce, Şahüzzaman’da bet beniz kalmamış:</p>

  <p class="normal">— “Âh oğlum!” diye yürekler paralayıcı bir feryat salıverdikten sonra elbiselerin üzerine kapanmış. Kederinden saçını başını yolmuş, göğsünü yumruklamış.</p>

  <p class="normal">Onu o hâlde gören askerlerin de yürekleri yufkalaşmış. Şahüzzaman’ın bir padişah olduğunu unutmuşlar, önlerinde oğlunun ölümüne ağlayan bir baba görünce, onların da bağırları yanmış. Onlar da ağlamaya başlamışlar. Bin bir ağızdan birden müthiş bir vaveyla kopmuş. Dereler, tepeler inim inim inlemiş.</p>

  <p class="normal">Geceye yakın Şahüzzaman ordusuyla beraber bağıra çağıra şehir yolunu tutmuş. Şehre varınca, emirler vermiş. Hâlidan ilinin her tarafında tellâllar Şehzâde Kamerüzzaman öldüğü için, herkesin yas tutmasını ve siyahlara bürünmesini emretmiş.</p>

  <p class="normal">Şahüzzaman kendisine mâtem sarayı diye bir saray yaptırmış. Her perşembe ve pazartesi günleri tahtına oturur ve ahâliden bir diyecekleri olanların diyeceklerini dinler, devlet işlerine çeki-düzen verirmiş. Haftanın öbür günlerini ise, mâtem sarayında oğluna ağlamakla geçirirmiş.</p>

  <p class="normal">Bedir Sultanın Abanoz Adaları’ndaki hayatı ise hiç değişmiyormuş. Bedir Hatun, Hayatünnüfus’la yalnız kalarak dertleşmek için akşam harem dairesine geçmeye can atarmış.</p>

  <p class="normal">Bir kere Hayatünnüfus’la baş başa kalınca, artık Kamerüzzaman’ın ne kadar güzel olduğunu, ne kadar iyi yürekli olduğunu anlatmakla, saymakla tüketemezmiş.</p>

  <p class="normal">Biçare Kamerüzzaman ise, bunca vakittir bahçıvanla beraber çalışır dururmuş. Kederli zamanlarda geçmiş saadetleri hatırlamak kadar acı bir şey olmadığını, kan ağlaya ağlaya duyarmış.</p>

  <p class="normal">Kamerüzzaman bir gün, şehir halkının küme küme toplandığını görünce şaşırmış. Gördüğünü gidip bahçıvana bildirmiş. O da:</p>

  <p class="normal">— “Oğlum, bugün kafirlerin panayır günüdür. Senede bir defa böyle toplanır, eğlenir, cümbüş ederler. Benim de şehre gitmekliğim lâzımdır. Sen bugün iş yapma, rahat et. Hem de şehre inmişken gemiyi de sorar ve hangi gün geleceğini anlarım. Çünkü artık geminin gelmesi zamanı da geldi. Neredeyse gelir.”</p>

  <p class="normal">Kamerüzzaman yalnız kalınca, âhlar çeke çeke, ağlaya ağlaya, bahçede gezmiş.</p>

  <p class="normal">Böyle gezerken, önündeki kesik bir ağaç kütüğünü göremeyerek yere kapaklanmış. Alnı, fena hâlde kütüğe vurarak yaralanmış. Başını bir bezle sararak dolaşmakta devam etmiş.</p>

  <p class="normal">Böyle dolanıp dururken, bir ağacın üzerinde, birbirleriyle kavga eden iki kuş görmüş. Kuşun birisi gagasıyla ötekinin gözlerini öpmüş ve nihayet onu öldürüp kaçmış.</p>

  <p class="normal">Ölü kuş ağaçtan yere düşmüş. Kamerüzzaman ona doğru koşmuş.</p>

  <p class="normal">Lâkin gökten çarklar çevire çevire iki kocaman akbaba inmiş. Ölü kuşun yanına konarak ve kanatlarını mâtem çektiklerine işaret olmak üzere yere bırakarak insanlar gibi inim inim inlemişler, ağlamışlar. Oracıkta, gagalarıyla pençeleriyle çarçabuk bir çukur açarak ölü kuşu çukura gömmüşler. Sonra havalanarak uçup gitmişler.</p>

  <p class="normal">Çok geçmeden gömdükleri kuşu öldüren öteki kuşu tutarak dönmüşler. Kuşa vermişler gagayı, vermişler pençeyi. Onu didik didik didiklemişler, parça parça ederek parçalarını evvelce öldürülen kuşun mezarı üzerine saçmışlar. Sonra yine havalanarak gözden kaybolmuşlar, bir daha dönmemişler.</p>

  <p class="normal">Kuşlar arasındaki bu muharebeyi, bir ağaç arkasından dikkatli dikkatli seyreden Kamerüzzaman’ın gözüne, yerde bir pırıl pırıl parlayan bir şey ilişmiş. Merak ederek o şeyin yanına gidince, onun Bedir Hatun’un eteklerinden çözüp aldığı mercanın ta kendisi olduğunu görmüş. Sevincinden ne yapacağını şaşırmış.</p>

  <p class="normal">Bir vakitler Bedir Hatun’dan ayrılmasına sebep olan taşın, şimdi onların kavuşmasına yardım edeceğine kanaat getirmiş. Diz üstü düşerek Allah’a şükürler etmiş. Taşı sıkı sıkı cübbesinin yelesine bağlamış. Sonra ihtiyar bahçıvanı beklemek üzere bahçeyi dolaşmaya koyulmuş.</p>

  <p class="normal">Lâkin bir türlü bahçıvan geri dönmemiş. O geceyi Kamerüzzaman bahçede yalnız geçirmiş. Sabah olunca, kalkarak eline bir balta almış ve her zamanki gibi bahçede odun kesmeye koyulmuş. Kestiği bir ağacın köküne baltayı vurunca, ağaç davul gibi gümlemiş.</p>

  <p class="normal">Kamerüzzaman hemen bir kazma getirerek gümleyen yeri kazmaya başlamış. Çünkü toprağın altında bir boşluk, bir kovuk olduğunu anlamış.</p>

  <p class="normal">Çok kazmamış ki, yerde bir taş kapağa rast gelmiş. Taş kapağı kaldırınca, önüne bir merdiven çıkmış.</p>

  <p class="normal">Kamerüzzaman o merdivenden inmiş. Kendini geniş bir dairede bulmuş. Bu dairenin bir tarafında, duvara dayalı birçok da testi<sup class="calibre3"><a href="../Text/binbirgece_split_396.html#footnote-100-304" id="footnote-100-304-backlink">[304]</a></sup> bulmuş. Bunların içleri ta ağızlarına kadar çil çil altınlarla doluymuş.</p>

  <p class="normal">Kamerüzzaman altınları eliyle elleyerek rüyâ görmediğini, lâkin hakiki altın gördüğünü anlayınca sevinmiş. Hatta:</p>

  <p class="normal">— “Elhamdülillâh, artık çilemiz bitti ve saadet devresi başladı galiba!” diye bir nara atmış.</p>

  <p class="normal">Bütün bu şeyleri keşfettikten sonra Kamerüzzaman, testilere dokunmadan girdiği yerden çıkmış. Mermer kapağı yine eskisi gibi yerine yerleştirmiş ve üzerini de toprakla örtmüş. Bahçeyi yine dolaşarak ihtiyarı aramış. Onu bulamayınca sebzeleri sulamaya koyulmuş.</p>

  <p class="normal">Akşam olunca ihtiyar bahçıvan bahçeye dönmüş. Kamerüzzaman’a:</p>

  <p class="normal">— “Oğlu sana bir müjdem var. Tüccarlar harıl harıl eşyalarını hazırlıyorlar. Abanoz Adaları’na gidecek geminin üç gün sonra geleceğini tahmin ediyorlar. Artık eşe dosta, babana ve annene kavuşacağın zaman yaklaştı.”</p>

  <p class="normal">Kamerüzzaman da:</p>

  <p class="normal">— “Ey babacığım, senin hayırlı müjdene karşı, ben de seni sevindirecek bir haber vereyim! Bahçede kıyamet kadar altın buldum.” demiş ve altını nerede ve nasıl bulduğunu anlatmış.</p>

  <p class="normal">İkisi birden, altının bulunduğu yere giderek testileri saymışlar.</p>

  <p class="normal">Kamerüzzaman:</p>

  <p class="normal">— “Babacığım bu bahçe senin malındır. Onun için bahçede ne çıkarsa senindir.” demiş.</p>

  <p class="normal">— “Yoo!... Öyle söyleme; ben kırk yıldır bu bahçede kazmadık bir yer bırakmadım da, bir altın değil, lâkin bir bakır parçası bile bulamadım. Bu para benim değil, bulanındır; senin öz malındır.”</p>

  <p class="normal">— “Dur baba! Bu paranın bütünü ne senin, ne de benim olsun, bunu bölelim. Kaç testi var?”</p>

  <p class="normal">— “Yirmi!”</p>

  <p class="normal">— “Hah, öyleyse onu benim, onu senin!”</p>

  <p class="normal">— “Eh, haydi öyle olsun, yalnız aklıma bir şey geldi. Sakın bu testileri gemiye böyle olduğu gibi götürme. Ya paralarını çalarlar yahut onları yağma etmek için seni öldürürler. Bizim bahçedeki zeytinleri biliyorsun ya! Sen elli tane testi al. Paraları elli testinin dibine azar azar döşe, üstüne de zeytinleri koy. Böylelikle hem paraları saklamış, hem de zeytinleri, yalnız bu memlekette çıktığı için, vardığın yerde onları satmakla epeyce paralar kazanmış olursun.”</p>

  <p class="normal">— “Doğru söylüyorsun babacığım!”</p>

  <p class="normal">Kamerüzzaman, ihtiyarın sözlerini dinleyerek, onun nasihati mucibince, elli testi satın almış. Diplerine altınları koymuş, üstlerine de zeytinleri döşemiş. Hafif yürekle ve gülümser yüzle geminin gelmesini beklemeye koyulmuş. Yüreği bin bir türlü sevinçle, bin bir türlü ümitlerle coşuyormuş. İçinden:</p>

  <p class="normal">— “Acaba Bedir nerede? Yoluna devam ederek babamın memleketine vardı mı, yoksa beni kaybedince geri mi döndü? Artık kendim gider onu ararım, her neredeyse bulurum…” diye tatlı tatlı düşünürmüş.</p>

  <p class="normal">Ertesi günü bahçıvan ağırca hastalanmış. Kamerüzzaman ihtiyara bir anne gibi bakmış, gece gündüz başucundan ayrılmamış. Üçüncü gün, yani geminin seyahate kalkacağı gün, gemi kaptanı bahçeye gelerek bahçıvanı aramış ve:</p>

  <p class="normal">— “Burada bir bahçıvan varmış, bahçıvanın yanında çalışan bir genç bizimle beraber Abanoz Adaları’na gidecekmiş. Beraberinde elli testi zeytin götürecekmiş. O bahçıvan ve o genç nerededir?” diye sormuş.</p>

  <p class="normal">Kamerüzzaman:</p>

  <p class="normal">— “Seyahate gidecek olan genç benim. Bahçıvan ise işte şurada yatan hastadır. Ben eşyayı gemiye taşıyayım. Sonra gelip bahçıvan babaya elveda edeyim.” diye cevap vermiş.</p>

  <p class="normal">Kaptan:</p>

  <p class="normal">— “Olur, ama rüzgâr sertleşmeye başladığı için işinizi çabuk bitiriniz. Çünkü geminin neredeyse denize açılması ihtimali vardır.” demiş.</p>

  <p class="normal">Kamerüzzaman, testileri gemiye taşıdıktan sonra Allah’a ısmarladık demek üzere bahçıvana gelmiş. Bir de ne görsün, bahçıvan can çekişmek üzere… İhtiyarın çok iyiliklerini görmüş bulunduğu için, adamı ölüm döşeğinde bırakıp savuşmaya gönlü razı olmamış. Başı ucunda çömelerek ona su vermiş; ihtiyar, yavaş yavaş teslim-i ruh etmiş.</p>

  <p class="normal">Kamerüzzaman ihtiyarın cenaze hazırlıklarını yaptırmış ve onu gömdürmüş. Bu işler bittikten sonra, gemiye binmek üzere limana gitmiş. Lâkin geminin çoktan kalkıp gittiğini söylemişler. Filvâki koca yelkenli, ufukta küçücük bir kara nokta gibi gözüküyormuş.</p>

  <p class="normal">Geminin senede bir defa geldiğine göre, Kamerüzzaman için gemiyi kaçırmak, eni boyu ölçülmez bir felâketmiş. Ba-husus elli testi altını, Bedir Hatun’un eteğinden çözdüğü tılsımlı mercan taşı ve daha nesi var, nesi yoksa hepsi gemide bulunuyormuş.</p>

  <p class="normal">Gemiye gelince…</p>

  <p class="normal">Rüzgâr pek güzel estiği için, çarçabuk Abanoz Adaları’na varmış. Geminin oraya vardığı gün, Bedir Hatun serinlemek üzere sarayın denize bakan bir penceresinde oturmuş. Bir geminin şahane kıvrıntılarla limana girip gürül gürül demir attığını görünce, geminin nereden geldiğini ve ne gemisi olduğunu merak etmiş.</p>

  <p class="normal">Yanına birkaç veziri alınca, limana inmiş ve gemiden çıkarılan eşyayı seyretmeye koyulmuş. Hatta kaptanı da çağırtmış ve ona gemi ve eşyası hakkında bazı sualler sormuş.</p>

  <p class="normal">Kaptan, gemide baharat, kokular, yağlar, çeşit çeşit ipekli kumaşlar, dokumalar, halılar, kilimler, şallar hatta asafirî zeytinleri bile bulunduğunu söylemiş.</p>

  <p class="normal">Bedir Hatun’da birden zeytin yemek iştihası uyanmış. Zeytin testilerinin önüne getirilmesini emretmiş. Zeytinleri görmüş ve hoşuna gitmiş. Kaptana zeytinleri kaça sattığını sormuş. Kaptan da:</p>

  <p class="normal">— “Vallâhi Padişahım, bu zeytinlerin çıktığı memlekette bunların bir kıymeti yoktur. Bittabi’ bunlar burada bulunmadığı için, pahaları yüksekçedir. Yalnız sizden ne isteyeceğimi bilemiyorum. Çünkü zeytinler bizim değil, fakir bir gencin malıdır. Genç zeytinleri gemiye taşıdı, bir işi için şehre gitti. Gemi kalkarken gemiye yetişemedi. Onun için geri kaldı. Siz ne münasip görürseniz onu veriniz.” demiş.</p>

  <p class="normal">Bedir Hatun zeytinlere elli parça gümüş vermiş, kaptan da kabul etmiş. Ondan sonra da testiler saraya taşınmış.</p>

  <p class="normal">Akşam olunca, Bedir Hatun, yemekte testilerin bir tanesinin getirilmesini emretmiş. Hayatünnüfus da oradaymış. Testilerin bir tanesini getirmişler. Bedir Hatun testideki zeytinin bir kısmını büyücek bir tabağa boşaltayım derken, zeytinlerle beraber tabağa şıngır şıngır bir sürü altın dökülmesin mi?</p>

  <p class="normal">Bedir Sultan bu altınlara şaşırmış. Hayatünnüfus’a:</p>

  <p class="normal">— “A kardeşim, bu ne? Testiler zeytin değil, altın dolu!” diye yavaşça seslenmiş.</p>

  <p class="normal">Yemeği çarçabuk yemişler ve hizmetçileri çağırarak bütün zeytin testilerinin boş bir odaya götürülmesini emretmişler.</p>

  <p class="normal">Orada Bedir Sultanla Hayatünnüfus yalnız kalınca, testileri birer birer boşaltmışlar ve görmüşler ki, testilerde zeytinden ziyade altın var. Son testiyi de boşaltırken, altınların arasında ufak bir çıkın görmüşler.</p>

  <p class="normal">Bedir Sultan çıkını açınca, bezlerin içinde bir de ne görsün, Kamerüzzaman’ın etekliğinden çözüp aldığı tılsımlı taş!...</p>

  <p class="normal">Az kalsın ki Bedir Hatun’un nefesi kesilecek ve yüreği duruverecekmiş. Gözleri kararmış ve sevincinden bayılarak bir külçe gibi yere yığılmış.</p>

  <p class="normal">Biraz sonra, Hayatünnüfus’un himmetiyle ayılınca, helecanlı helecanlı:</p>

  <p class="normal">— “A kardeşim, bu taşı gördün mü? İşte başımıza gelen bunca belânın sebebi bu taştır. Bu taş Kamerüzzaman’daydı. Artık şehzâdemi bulmak işten bile değildir!” diye anlatmış.</p>

  <p class="normal">Ertesi günü sabah oluncaya kadar Bedir Hatun, değil saatleri ve dakikaları, lâkin saniyeleri bile saymış. Tahta oturup herkesin işlerini görmek sırası gelince, mesâlih-i amme<sup class="calibre3"><a href="../Text/binbirgece_split_397.html#footnote-100-305" id="footnote-100-305-backlink">[305]</a></sup> dairesine geçmiş, makamına oturmuş ve gemi kaptanının çağrılmasını emretmiş.</p>

  <p class="normal">Kaptan böyle acele çağrılmasından bir hayır ummadığı için, korkusundan tiril tiril titreye titreye erkek ve sultan sandığı Bedir Hatun’un huzuruna çıkmış. Bedir Hatun, kaptanın önünde zâbitlerin en büyüklerini çağırarak, gemiden ne kadar mal çıkmışsa ambarlara taşınmasını ve ambarların mühürlenmesini emrettikten sonra kaptana dönerek:</p>

  <p class="normal">— “Görüyorsun ya, eşyanın hepsi mühür altına alındı. Bana dün sattığın zeytinlerin sahibini tanıdım. O adam müthiş bir âsidir. Onun getirilmesini isterim. Yoksa malları hep müsadere ettiririm. Sana bir ay izin, adamı getir, mallarını al!” diye bağırmış.</p>

  <p class="normal">Kaptan ne yapacağını, ne diyeceğini şaşırmış. Soğuk soğuk terleye terleye Bedir Hatun’un huzurundan çıkmış. Bedir Hatun’un kaptana ne dediğini ve mallarını ne yaptığını duyan tüccarların etekleri tutuşmuş. Cümbür cemaat kaptanın etrâfına üşüşmüşler. Artı ona yalvaran yalvarana, ona para vaat eden edene olmuş.</p>

  <p class="normal">— “Aman diyorlarmış, “ne yaparsan yap da başımıza bu koca belâyı açan bu musibet adamı al, gel. Biz sana bol bol para veririz. Zahmetin boşa gitmez. Hepimiz senin kulun köpeğin olduk! Aman ağam, şu müstebit Sultanın şerrinden bizi kurtar, bunu ancak sen yapabilirsin!” diye diller dökmüşler.</p>

  <p class="normal">Oldu olacak diye kaptan, yeni baştan yol hazırlığı yapmış ve kâfirler memleketi yolunu tutmuş. Rüzgâr ardı arkası kesilmez bir sûrette sağanaklamış, gemiye dalgalar ve köpükler üzerinden hamleler attırmış.</p>

  <p class="normal">Kısa bir zamanda yelkenli, Abanoz Adaları’nı kâfirler memleketinden ayıran koca ummanı boydan boya aşmış. Oraya vardıklarında gece vaktiymiş.</p>

  <p class="normal">Kaptan yanına en çevik tayfasından birkaç kişi alarak dosdoğru bahçeye varmış. Destur demeden içeri girmiş.</p>

  <p class="normal">Zavallı Kamerüzzaman, bahçenin bir kıyısında oturuyor ve başına gelenlere yanarak acı acı yaşlar döküyormuş.</p>

  <p class="normal">Tam o sırada ne olduğunun farkına varmadan karga tulumba edilmiş, bir kıyamet, bir patırtı kopmuş ve kendini gemi içinde bulmuş. Gemi durmadan demir almış, yelken açmış ve yola düzülmüş.</p>

  <p class="normal">Kamerüzzaman yolda kaptana:</p>

  <p class="normal">— “Yahu bu nedir? Niye beni böyle apansızın yaka paça gemiye getirdiniz?” diye sormuş.</p>

  <p class="normal">Kaptan çatılı kaşla:</p>

  <p class="normal">— “Senin şu uysal hâlinle ne yaman âsi olduğun anlaşılmaz. Sen Abanoz Adaları padişahına etmedik fenalık bırakmamışsın! İşte onun emriyle şimdi seni ona götürüyoruz!” diye cevap vermiş.</p>

  <p class="normal">Kamerüzzaman:</p>

  <p class="normal">— “Eğer bu söylediğiniz padişahı gördümse ve onu tanıyorsam kahrolayım! Bunda bir yanlışlık olacak. Hele dur bakalım, oraya varınca anlaşılır!” demekle iktifa etmiş.</p>

  <p class="normal">Zaten çektiği keder o kadar çokmuş ki, ondan biraz fazlası veya biraz noksanı ona tesir etmemiş. Gemi yolda bulundukça, o dalgın dalgın güvertede arşınlar dururmuş.</p>

  <p class="normal">Sayılı günler, ne de olsa, bir gün gelir tükenir; ölçülü yolun sonuna da yolcu, bir gün muhakkak varır. Nitekim ki burada da öyle olmuş.</p>

  <p class="normal">Günün birinde gemi Abanoz Adası payitahtı limanına demirini atmış.</p>

  <p class="normal">Kaptan, Kamerüzzaman’ı Bedir Hatun’un huzuruna götürmüş. Bedir Hatun, Kamerüzzaman’ı görünce tanımış, hatta görmeye bile kalmamış, Kamerüzzaman saraya yaklaştıkça, Bedir Hatun yüreğinin ateşinden sevgilisinin yaklaştığını anlamış.</p>

  <p class="normal">Fakat Kamerüzzaman, Bedir Sultanı o kıyâfette tanımamış. Bedir Sultan da zaten kim olduğunu birdenbire tanıtmak istemiyormuş.</p>

  <p class="normal">Kaptana mükâfatlar, paralar ihsan etmiş, tüccarların mallarını kendilerine iade ettirmiş. Sonra Kamerüzzaman’ın hemen götürülerek pahası ölçülmez elbiseler giydirilmesini emretmiş. Kamerüzzaman hamama götürülürken Bedir Hatun harem dairesine geçerek odada yalnız bulduğu Hayatünnüfus’a:</p>

  <p class="normal">— “Kardeşim, şimdiye kadar aksi giden talih, artık bana gülmeye başladı. Kaptanın kâfirler memleketinden getirdiği fakir genç, Kamerüzzaman’ın ta kendisidir. Onu şimdi önüme getirdiler ve gördüm. Vallâhi bağırmaktan ve sevinçle kolları arasına atılmaktan kendimi güç zapt edebildim. Benim kim olduğumu ona belli etmeyeceğim! Bu işin hayırlı bir sûrette bitmesi için bazı şeyler tasarladım. Tasarladıklarımı Allah’ın izniyle birer birer yapmaya muvaffak olurum.” demiş.</p>

  <p class="normal">Bedir Sultanın nihayet sevgilisine kavuştuğuna Hayatünnüfus, Bedir Sultan kadar sevinmiş dersek, yalan söylememiş oluruz.</p>

  <p class="normal">Ertesi gün Bedir Sultan, Kamerüzzaman’a büyük bir rütbe vermiş, ona bol bol aylık bağlamış. İhsanların, bahşişlerin, hediyelerin ardı arkası kesilmemiş.</p>

  <p class="normal">Kamerüzzaman da ahâliye kendini o kadar sevdirmiş ki, artık efendisi de, kölesi de hep onun ismini anarak yemin eder olmuşlar. Gerek saraylarda ve konaklarda, gerek izbe kulübelerde onun methinden başka bir şey işitilmez olmuş.</p>

  <p class="normal">Bu hâl aylarca devam etmiş. Yalnız Kamerüzzaman’ın yüreğini bir kurt yer dururmuş. O kendi kendine, “Ben ne iyilik ettim, ne hizmette bulundum ki, bu Padişah beni o kadar seviyor, rütbe, servet, makam, şan hepsini üzerime yığıyor. Hep bu ihsanların arkasında sakın fena bir niyet gizli bulunmasın?” diye düşünürmüş.</p>

  <p class="normal">Nihayet bir gün dayanamamış. Bedir Hatun’un önüne çıkarak:</p>

  <p class="normal">— “Sultanım” demiş, “bunca ihsanlarınıza nasıl teşekkür edeceğimi bilemiyorum. Ben kendimi bu kadara lâyık göremiyorum. Benim bir babam, aile ve akrabam vardır. Bedir Sultan adlı da bir karım vardır. Senelerce onların hasretleriyle yanıp kavrulmaktayım. Sizden izin istiyorum. Bana izin veriniz de lutf u kereminizden bana ihsan buyurduklarınızı size iade edeyim ve gidip çoluğumu çocuğumu göreyim!”</p>

  <p class="normal">Bedir Hatun:</p>

  <p class="normal">— “Ya! Bizden ayrılmak mı istiyorsunuz?...” dedikten sonra Kamerüzzaman’ı yanı başındaki tenha bir odaya çekmiş. Orada her şeyi aşikâr etmiş.</p>

  <p class="normal">Bu kadar saadet Kamerüzzaman’a birdenbire çok gelmiş. Az kalsın aklını oynatacakmış. Nitekim bayılarak yere düşmüş. Lâkin Bedir Sultanın sözleri ve idaresi, onu aklını şaşırtmaktan kurtarmış.</p>

  <p class="normal">Doğrusu Bedir Sultan yürekten, gönülden anlar ince duygulu bir kadınmış. Bedir Hatun, Kamerüzzaman’ı herkesin sevdiğine emin olduğu için, bütün meseleyi ilan etmekte bir beis görmemiş.</p>

  <p class="normal">İhtiyar Padişah Armatus, kendi kızı Hayatünnüfus’u ve damadı sandığı Bedir Hatun’u ne kadar severse, Kamerüzzaman’ı da o kadar seviyormuş. Hakikati öğrenince müteessir olmamış. Bilakis memnun olmuş. Kamerüzzaman’ı çağırarak:</p>

  <p class="normal">— “Kendi oğlum gibi sevdiğim Bedir Hatun’u artık kendi kızım gibi sevmeye mecbur kalıyorum. Gel evlâdım, kızım senin zevcen olsun da, seni de serbest yürekle kendi oğlum gibi seveyim!” demiş.</p>

  <p class="normal">İhtiyar Padişahın dediklerini Kamerüzzaman, Bedir Hatun’a bildirince, Bedir Hatun, sevincinden ellerini çırpmış. O da Hayatünnüfus’u kız kardeşi gibi seviyormuş. Hayatünnüfus’un da kendisinin mensup olduğu aile ocağına dâhil olacağını anlayınca, sevinmez olur muymuş ya? Ba-husus ki, Hayatünnüfus’un Bedir Sultana ettiği iyilikler unutulur şeylerden değilmiş.</p>

  <p class="normal">Ertesi günü sabah olunca, saraydaki koşuşmalardan, gidip gelmelerden halk o gün mühim şeylerin cereyan edeceğini sezmiş. Davullar ve tellâllar herkesi saraya dâvet edince, bütün şehrin evleri tam takır kuru bakır boşanmış.</p>

  <p class="normal">Yürümeye kuvveti olan, soluğu saray meydanında almış. İhtiyar Padişah Armanus, titreye titreye ve asasına dayana dayana ahâlinin önüne çıkmış. Bedir Sultanın ve Kamerüzzaman’ın kim olduklarını ve başlarından neler geçtiğini ahâliye birer birer anlatmış.</p>

  <p class="normal">İhtiyar Padişahı dinleyenler, iki sevdâlının başına gelen felâketleri veyahut gördükleri saadetleri duydukça, kâh sevinçlerinden gülüyorlar, kâh hıçkırıklarla ağlıyorlarmış. Sözünün sonunda Padişah:</p>

  <p class="normal">— “Ey ahâli, kızım Hayatünnüfus’u Kamerüzzaman’a vereceğim. Kamerüzzaman’ı da yerime padişah ilan edeceğim. Siz buna razı mısınız? Buna ne dersiniz?” diye sorunca, bin bir ağızdan birden müthiş bir “Hay hay!...” gulgule şeklinde gökleri titretmiş.</p>

  <p class="normal">Hemencecik o dakikada Kamerüzzaman tahta oturtulmuş, ahâli fevç fevç önünden geçerek ona biat etmiş.</p>

  <p class="normal">Kamerüzzaman’ın saltanatı devresinde, ahâli mesut yaşamış. Kamerüzzaman’ın saadetine uç-bucak yokmuş. Gerek Bedir Sultana olsun, gerek Hayatünnüfus’a olsun müsavatla muamele edermiş. Bu kadar saadet içinde, babası Şahüzzaman’ı bile unutmuş.</p>
</body>
</html>
