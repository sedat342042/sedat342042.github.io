<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_45">TÂCÜLMÜLÛK VE DÜNYA HATUN<br class="chapter" />
  HİKÂYESİNİN DEVAMI</h1>

  <p class="normal">Bu sözleri duyar duymaz, Tâcülmülûk’ün yüreği Dünya Hatun’un aşkıyla öyle bir yandı ki, Şehzâde âh dedikçe, ağzından ateş çıkıyor sanırdınız. Şehzâde hiç durup beklemeden atının sırtına sıçradı.</p>

  <p class="normal">Aziz’e de takip etmesini emrettikten sonra, atını babasının payitahtına doğru dörtnala sürdü. At köpürüyor ve nallarından bulutlar ve şimşekler çıkarıyordu.</p>

  <p class="normal">Padişah babasının şehrine varınca Şehzâde, Aziz’e büyük bir ev hediye etti. Evde döşeme ve takım itibariyle insana ne lâzımsa, iğnesinden ipliğine kadar hepsi vardı.</p>

  <p class="normal">Şehzâde, Aziz’i bu dört başı mamur evde bırakınca, hemen babasının sarayına koştu. Babasının önüne çıktı, gözlerinden oluktan akarmış gibi yaşlar akıtarak derdini söyledi. Artık Dünya Hatun’un aşkı, Şehzâde’nin bütün gönlünü sarmıştı. Oğlunu bu hâlde gören Padişah çok merak etti, acele acele ve telaşlı telaşlı:</p>

  <p class="normal">— “Aman oğlum, çabuk söyle ne oldun, yoksa başına bir kaza mı geldi?” diye sordu.</p>

  <p class="normal">Şehzâde Dünya Hatun’a nasıl gönül verdiğini anlattı. Padişah oğlunu dinledikten sonra:</p>

  <p class="normal">— “Oğlum, o Kâfur Adaları Padişahının memleketi bize çok uzak düşer. Oraya varmak pek güç. Gel sen bu fikrinden vazgeç. Annenin dairesine git, orada her birisi ayın on beşi gibi, beş yüz tane kadar câriye vardır. Onların hangisi hoşuna giderse, senin olsun. Farz edelim ki, onların bir tanesini bile beğenmedin. Sana komşu padişahlardan birinin kızını isteriz. Hele şu merakına bak! Dünyada kız kıtlığı mı var sanıyorsun? İlâhi oğlum, at şu kaygını bir tarafa, elini sallasan ellisi, belini sallasan bellisi!...!” demiş.</p>

  <p class="normal">Şehzâde babasına mahzun mahzun bakmış:</p>

  <p class="normal">— “Babacığım, ben başkasını istemem; onu, yalnız onu isterim. Eğer o olmazsa, vallâhi çöle kaçar ve orada Dünya Hatun uğruna kendi canıma kıyarım!”</p>

  <p class="normal">Padişah sakalını eline almış, uzun uzun düşünmüş taşınmış, sonra oğluna dönerek:</p>

  <p class="normal">— “Yavrucuğum” demiş, “mademki bu aşkı gönlünden söküp atamayacaksın, bari biraz sabret. Bu iş, bir-iki günde biter işlerden değildir. Şimdi evvelâ o padişaha vezirimin bir tanesini gönderir ve padişahtan senin için kızını isterim. Verirse ne âlâ, iş olur biter; yok eğer aksiliği tutar da ‘Hayır vermem!’ falan demeye kalkışırsa, bütün ordularımla üzerine yürürüm. Memleketini alt-üst eder, yakar yıkarım. Alimallah taş üzerinde taş bırakmam. Mademki bu Aziz dediğin genç buralara oradan gelmiştir; o her hâlde bu memleketin yolunu bilir. Onu bir çağıralım da öğrenelim.”</p>

  <p class="normal">Aziz’i çağırmışlar, yolu bilip bilmediğini sormuşlar. Aziz, yolu bildiğini söyleyince, Padişah Kâfur Adaları Sultanına göndereceği Vezire kılavuzluk etmesini emretmiş. Padişah sonra Vezirini çağırmış:</p>

  <p class="normal">— “Bu işi muhakkak bitir, git tarafımızdan Kâfur Adaları Sultanını gör ve kızı Dünya Hatun’u tarafımızdan oğlum için iste. Gönülle verirse ne âlâ; vermezse üzerine öyle bir ordu gönderirim ki, pişdarları<sup class="calibre3"><a href="../Text/binbirgece_split_321.html#footnote-100-229" id="footnote-100-229-backlink">[229]</a></sup>onun memleketine vardığı zaman, dümdarları<sup class="calibre3"><a href="../Text/binbirgece_split_322.html#footnote-100-230" id="footnote-100-230-backlink">[230]</a></sup> daha burada olur.”</p>

  <p class="normal">Vezir “Baş üstüne!” diyerek Sultanın huzurundan çıkmış.</p>

  <p class="normal">Tâcülmülûk kendi dairesine dönmüş. Hastalığı, sabırsızlığı fena hâlde artmış. Odasına girince düşüp bayılmış. Ertesi günü sabah oluncaya kadar ayılmamış. Sabah olunca Padişah, Tâcülmülûk’ü görmek üzere odasına girince oğlunu büsbütün bozulmuş bulmuş:</p>

  <p class="normal">— “A oğlum kendine yazık ediyorsun. Sabret, biraz bekle, ben sana vaat ediyorum, reddederse, dünyanın altını üstüne getiririm, istediğin Dünya Hatun’u sana getiririm. Sen de muradına erer, mesut olursun!” demiş.</p>

  <p class="normal">Vezir ile Aziz yol hazırlıklarını yapmışlar. Kâfur Adaları Padişahı’na gidecek çeşit çeşit hediyeler denklemişler. Gece gündüz seyahat etmişler.</p>

  <p class="normal">Nihayet bir gün uzaklarda Kâfur Adaları’nı görebilmişler. Bu Kâfur Adaları, denizde değil, lâkin geniş bir nehrin üzerinde imiş.</p>

  <p class="normal">Bir Sultan tarafından kendisine bir Vezir gönderildiğini duyan Kâfur Adaları Padişahı, memleketinin büyüklerini, gelen Veziri karşılamak üzere, üç-dört konaklık bir yere göndermiş.</p>

  <p class="normal">Vezir payitahta varınca, şenlikler yapılmış, hem Vezire, hem Aziz’e ikrâm etmişler.</p>

  <p class="normal">Vezir dört gün beklemiş. Beşinci günü, yedi yerden temennalar ederek Sultanın huzuruna çıkmış. Kendisini niçin ziyarete geldiğini bildirmiş.</p>

  <p class="normal">Kızının istendiğini duyunca, Sultan şaşırmış, yutkunmuş, ne cevap vereceğini bilememiş. Bir müddet başını bir yana eğdikten sonra kaldırmış, oradaki kölelerden birini çağırmış. Köle yerleri öperek gelip el-pençe divan durmuş. Sultan:</p>

  <p class="normal">— “Vezir hazretlerinin bana ne söylediğini işittin değil mi?”</p>

  <p class="normal">— “Evet efendim, işittim.”</p>

  <p class="normal">— “Peki, dosdoğru kızım Dünya Hatun’un yanına git, Vezir efendi hazretlerinin söylediklerini ona bildir, bize onun cevabını getir!” demiş.</p>

  <p class="normal">Köle dışarıya çıkmış. Kısa bir müddet sonra, yine Sultanın karşısında yeri öpmüş:</p>

  <p class="normal">— “Efendimiz, ferman buyurduğunuz gibi Dünya Hatun’a gittim, Vezir hazretlerinin sebeb-i teşriflerini<sup class="calibre3"><a href="../Text/binbirgece_split_323.html#footnote-100-231" id="footnote-100-231-backlink">[231]</a></sup> kendisine bildirdim. Dünya Hatun, sözlerimi duyunca, müthiş sûrette kızdılar. ‘Git babama söyle’ dediler, ‘eğer beni birisine varmaya mecbur ederse, yapacağım ilk iş, kocamı öldürmek olacaktır.’</p>

  <p class="normal">Köle sözünü bitirince, Dünya Hatun’un babası Vezire dönmüş:</p>

  <p class="normal">— “Duydunuz ya efendim!” demiş. “Ben kızımı Şehzâde’yle evlendirmeyi bir nimet sayarım. Fakat kızım, her nedense evlenmekten nefret ediyor. Sultanınız kardeşim beni mâzur görsün.”</p>

  <p class="normal">Vezir meyus olmuş. Hiç vakit geçirmeden yola çıkmışlar. Epeyce seyahat ettikten sonra, Tâcülmülûk’ün babasının payitahtına varmışlar.</p>

  <p class="normal">Vezirin getirdiği fena havâdisi duyunca, Sultanın tepesi atmış. Öfkesinden köpürmüş, hemen ordularının toplanmasını emretmiş. Lâkin Vezir müdahale etmiş:</p>

  <p class="normal">— “Efendim, zannıma kalırsa, o hükümdara karşı muharebe etmek haksızlık olur. Çünkü onun elinden bir şey gelmiyor. Kızı istemedikten ve hem kocasını, hem de kendisini öldüreceğini söyledikten sonra, babası ısrar bile etse ve zorla evlendirse, kaç para eder?” demiş.</p>

  <p class="normal">Sultan Vezirine hak vermiş:</p>

  <p class="normal">— “Öyleyse ne yapacağız?” diye sormuş.</p>

  <p class="normal">Vezir meselenin Tâcülmülûk’e bildirilmesini tavsiye etmiş. Sultan, oğluna giderek her şeyi minel-evvel vel-âhir<sup class="calibre3"><a href="../Text/binbirgece_split_324.html#footnote-100-232" id="footnote-100-232-backlink">[232]</a></sup> anlatmış.</p>

  <p class="normal">Tâcülmülûk, babasını dikkatle dinledikten sonra:</p>

  <p class="normal">— “Babacığım, imkânı yok, ben onsuz yaşayamam. Bu sefer oraya, ben bizzat gideceğim, onunla görüşmeye çalışacağım. Taş çatlasa, yine oraya gideceğim. Ama beni yolda öldüreceklermiş, varsın öldürsünler. Ama oraya varır varmaz, beni orada asacaklarmış, varsın assınlar. Tek onu bir kere göreyim, ben öldürülmeye de, asılmaya da bin kere razıyım!” demiş.</p>

  <p class="normal">— “Peki, oraya nasıl gideceksin?”</p>

  <p class="normal">— “Kıyâfet değiştirerek, tâcir kıyâfetine gireceğim.”</p>

  <p class="normal">— “Oğlum, sen öyle yapayalnız gidemezsin. Yola yalnız çıkmak, göz göre göre ölüme koşmak demektir. Yanına Vezirimi, bir de Aziz’i al. Onlar da senin gibi tüccar kıyâfetine girsinler.”</p>

  <p class="normal">Tâcülmülûk, babasının sözünü dinlemiş.</p>

  <p class="normal">Sultan, hazinesinden birçok kıymetine paha biçilmez mallar çıkartmış. Köleler bunları denk yapmışlar, bağlayıp sarmışlar.</p>

  <p class="normal">Sultan, bu mallardan başka, oğluna yüz bin parça altın bağışlamış.</p>

  <p class="normal">O günün akşamı Tâcülmülûk, geceyi Aziz’in evinde geçirmiş. İki âşık karşı karşıya geçmişler, birisi Dünya Hatun için, öbürü de Azize için, sabaha kadar ağlayıp durmuşlar, âh u vâh etmişler. Çifte kumrular gibi, baş başa verip düşünüp taşınmışlar.</p>

  <p class="normal">Sabah olunca, Tâcülmülûk gidip annesinin elini öpmüş ve yola çıkmak için ondan izin istemiş. Tâcülmülûk’ün üstünde yol elbiseleri varmış. Annesi ağlamış. Elli bin altın da annesi vermiş. Şehzâde’nin zavallı annesi, ellerini açarak oğlunun kazasız ve belâsız bir seyahat yaptıktan sonra sağ sâlim dönmesi için dualar etmiş.</p>

  <p class="normal">Neyse, sözü uzatmayalım, ana-oğul vedalaşmışlar, Tâcülmülûk annesinin yanından çıktıktan sonra, babasının yanına geçmiş. Onun da elini öpmüş, babası ona tekrar elli bin parça altın vermiş. Oğlu için şehrin dışarısında büyük bir otağ kurulmasını emretmiş.</p>

  <p class="normal">Sultanın emri mucibince otağ kurulmuş, Şehzâde ile Aziz otağa geçmişler. On gün otağda kaldıktan sonra yola düzülmüşler.</p>

  <p class="normal">Şehzâde Aziz’i candan sevdiği için, ona bir arkadaş, bir dost muamelesi edermiş. Yol devam ettikçe gerek Aziz, gerek Vezir, Tâcülmülûk’e şiirler okuyarak, masallar söyleyerek onu eğlendirmeye çalışmış, iki ay gece gündüz durmadan, dinlenmeden yol almışlar.</p>

  <p class="normal">Dünya Hatun’un bulunduğu şehre yaklaştıkça, Şehzâde’nin sabrı artacağına tükeniyor ve kendisi daha ziyade müteessir oluyormuş.</p>

  <p class="normal">Üç garip tüccar, sırtlarında tüccar elbiseleri olarak şehre dalmışlar. Şehirde tüccarların bir hanı varmış. Yolcular doğru o hana gitmişler.</p>

  <p class="normal">Şehzâde Aziz’e:</p>

  <p class="normal">— “Bu şehirde bulunduğunuz sırada bu handa mı kaldınız?” diye sormuş.</p>

  <p class="normal">Aziz:</p>

  <p class="normal">— “Hayır efendim, bu han, bizim inmiş bulunduğumuz handan daha güzeldir.” diye cevap vermiş.</p>

  <p class="normal">Üç yolcu develerini hanın avlusuna bırakmışlar. Sırtlarına bağlı yükleri yere indirmişler. Malları hanın mahzenlerine yerleştirmişler.</p>

  <p class="normal">Yolcuların üçü de pek yorgun olduklarından, yol yorgunluğunu gidermek için dört gün handan dışarı çıkmayarak orada dinlenmeye karar vermişler.</p>

  <p class="normal">Dört gün sonra Vezir, Şehzâde ile Aziz’i karşısına alarak:</p>

  <p class="normal">— “Oğullarım, biz bu handa oturup durursak hiçbir iş göremeyeceğiz. Geliniz de büyük bir ev kiralayalım ve eşyalarımızı oraya taşıtalım.” demiş.</p>

  <p class="normal">İki genç, ihtiyar Vezire hak vermişler. Büyük bir konak kiralamışlar. Orada baş başa vererek, Dünya Hatun’u kandırmak için nasıl bir oyun yapacaklarını düşünmeye koyulmuşlar.</p>

  <p class="normal">Düşünceden başını ilk kaldıran ihtiyar Vezir olmuş. Demiş ki:</p>

  <p class="normal">— “İkiniz de gençsiniz. Hâlbuki ben, dünyada sakal ağartıp tecrübe görmüş bir adamım. Bizim yapabileceğimiz bir şey var. Gidip çarşının en geniş, en güzel dükkânını kiralarız. Getirdiğimiz Hint ve Mekke ipeklilerini ve işlemelerini orada teşhir ederiz. Kimse bizim burada satacağımız kumaşları satamayacağı için, ne zaman olsa saraydan kumaşlarımıza alıcı çıkar. Hatta belki Dünya Hatun’un kendisi, dükkânımıza uğrar. Burada yabancı olduktan ve kimseyi bilmedikten sonra, bizim için bundan başka yapılacak iş yoktur. Geliniz de sözümü dinleyiniz.”</p>

  <p class="normal">Tâcülmülûk ile Aziz bir ağızdan:</p>

  <p class="normal">— “Çok doğru söylüyorsun vezir babamız, sen nasıl münasip görürsen, öyle yapalım!” diye cevap vermişler.</p>

  <p class="normal">Tâcülmülûk, hemen tüccar cübbesini sırtına geçirmiş, Aziz’i ve genç memurlarını alarak dışarı çıkmış.</p>

  <p class="normal">Yürümüşler, yürümüşler, nihayet çarşıyı bulmuşlar. Tâcülmülûk’ü gören tüccarlar parmak ısırır ve “Acaba gökten melekler mi indi?” diye birbirlerine sorarlarmış.</p>

  <p class="normal">Tâcülmülûk ile arkadaşları, çarşı kâhyasını aramışlar. Tüccarlar yabancıları çarşı kâhyasının yanına götürmüşler. Bunları her gören veziri baba, Tâcülmülûk ile Aziz’i de onun oğulları sanıyorlarmış.</p>

  <p class="normal">Çarşı kâhyası ihtiyar, kelli felli, sözü sohbeti ağır bir adammış. Vezir ile iki genci ayağa kalkarak kabul etmiş. Onlara iltifat etmiş, kendi yanında yer göstermiş. Oturup kahve içtikten sonra:</p>

  <p class="normal">— “Size acaba ne gibi bir hizmette bulunabilirim?” diye sormuş.</p>

  <p class="normal">İhtiyar Vezir demiş ki:</p>

  <p class="normal">— “Görmüş geçirmiş, dünyayı yer yer gezmiş ihtiyar bir adamım. Bu gördüğünüz iki genç de oğullarımdır. Onlara da dünyayı göstermek için memleket memleket gezmekteyiz. Her memlekette bir sene kalıyoruz. Biz birkaç gün evvel buraya geldik. Burada bir sene kalıp bura halkının âdetlerini öğrenmek istiyoruz. Bu gençler vakitlerini boş geçirmesinler diye, burada bir dükkân kiralayıp alış-veriş etmelerini istiyorum. Hem ticaret öğrenirler, hem eğlenirler, hem de ahbap edinmiş olurlar.”</p>

  <p class="normal">Çarşı kâhyası:</p>

  <p class="normal">— “Hay hay! Hay hay!” diye cevap vermiş. İki gence bakmış, gençlerin mâsum ve mahcup hâlleri hoşuna gitmiş.</p>

  <p class="normal">Hemen yerinden kalkmış, gidip Vezirin istediğinden âlâ bir dükkân bulmuş. Bu dükkân tam çarşının ortasında ve en civcivli yerindeymiş. Hakikaten de bütün çarşıda bu dükkândan daha büyüğünü, daha güzelini bulmak imkânsızmış.</p>

  <p class="normal">İhtiyar Vezir dükkânın anahtarlarını almış. Konakta istif edilen eşyayı dükkâna taşımışlar. Eşyalar hazineler değerindeymiş.</p>

  <p class="normal">O gün Tâcülmülûk ile Aziz, hamama girmişler, yıkanmışlar. Sonra eve giderek öğle yemeğini yemişler. Yemekten sonra biraz yatıp uyumuşlar. O gün hiç dışarı çıkmamışlar, geceye kadar evde kalmışlar.</p>

  <p class="normal">Ertesi gün, sabah olunca, iki genç abdest alarak namaz kıldıktan sonra, çarşı yolunu tutmuşlar. Dükkânın kapısını besmeleyle açmışlar. Hizmetçiler ve köleler bir gün evvelisinden dükkânı derleyip toplamışlar, her tarafı ipek halılarla döşemişler. Dükkânın iki tarafına karşılıklı birer minder konmuş. Yalnız minderlerin üzerindeki örtü, yüz altın kıymetindeymiş. Hele örtünün üzerine atılmış bulunan kenarı altın sırmalı deriye paha biçmek imkânsızmış. Bu deri o kadar güzel, o kadar güzelmiş ki, ancak sultanlara, padişahlara postluk vazifesi görebilirmiş.</p>

  <p class="normal">Bu karşılıklı minderlerin bir tanesine Tâcülmülûk, öbürüne ise Aziz kurulmuş. Dükkânın ortasına da ihtiyar Vezir oturmuş. Köleler, hizmetçiler saf saf olarak el-pençe divan duruyorlarmış.</p>

  <p class="normal">Artık bütün şehir, bu yeni açılan dükkânla dükkândaki iki güzel tüccarın dedikodusuyla meşgul olmaya başlamış. Hele kumaşları satan iki genç tüccara yürekten vurulmadık kadın kalmamış.</p>

  <p class="normal">Sabahtan akşama kadar dükkânın dört bucağı karıncalar gibi kaynaşan insanlarla dolup boşalıyormuş.</p>

  <p class="normal">Doğrusu Şehzâde burada dört başı mamur bir ticaret yapıyormuş. Ama gelgelelim onun gözü, gönlü ticarette değilmiş. Bütün derdi, “Ah şu Dünya Hatun dükkâna bir gelse, şunu hiç olmazsa göz ucuyla bir görebilsem!...” diye âh u vâh etmekten ibaretmiş.</p>

  <p class="normal">Genç Şehzâde, günler geçtikçe, kızgın güneşte eriyen balmumu gibi eriyor, sararıp soluyormuş. Ağzına yemek koymadığı gibi, gözlerine ta sabahlara kadar uyku uğramaz olmuş.</p>

  <p class="normal">Onun ezgin, üzgün hâline baktıkça, Vezirin yüreği cız edermiş; ama ne yapsın ki, elinden bir şey gelmezmiş. Sevdâ illetinin hekimi olmaz. Fakat bu kadar zayıflamasına, bu kadar solmasına rağmen Tâcülmülûk, yine ayın on beşi gibi parlak ve güzelmiş.</p>

  <p class="normal">Bir gün, Tâcülmülûk yine dükkânında başını iki avucuna alarak düşünmekle meşgulken, biri ötekinden daha hüsna<sup class="calibre3"><a href="../Text/binbirgece_split_325.html#footnote-100-233" id="footnote-100-233-backlink">[233]</a></sup>ve müstesna iki câriye ile beraber bir ihtiyar kadın girmiş.</p>

  <p class="normal">İhtiyar kadın, Tâcülmülûk’ü görünce, afallamış, alıklaşmış, “Acaba gördüğüm rüyâ mıdır? Yoksa önümde duran bu delikanlı etten kemikten sahiden bir insan mıdır?” diye şaşkınlığından parmağını ısırmış.</p>

  <p class="normal">Tâcülmülûk, gelenleri ağırlamak için ayağa kalkmış, ihtiyarı minderin üzerine oturtmuş. Kendisi de yanına ilişerek, hava sıcak ve ağır olduğu için, kadının yanaklarından sızan teri bir yelpaze ile yellemek istemiş. Koca karı:</p>

  <p class="normal">— “Oğlum sen buralı mısın?” diye sormuş.</p>

  <p class="normal">— “Hayır anneciğim, ben buranın yabancısıyım. Buraya ilk defa olarak geliyorum. Maksadım eğlenip bir müddet şöyle hoşça bir vakit geçirmekti.”</p>

  <p class="normal">İhtiyar kadın Tâcülmülûk’e, “Memleketimize hoş geldiniz, safâ buldunuz!” dedikten sonra, birkaç top ipekli kumaş istemiş ve ipeklilerinin en güzellerini çıkarıp göstermesini rica etmiş.</p>

  <p class="normal">— “Çünkü” demiş, “güzele güzel, en güzele de en güzel yakışır!”</p>

  <p class="normal">Bu sözleri duyunca Tâcülmülûk’ün yüreği atmış:</p>

  <p class="normal">— “Ne arzu ederseniz, bende bulabilirsiniz. Bizde yalnız padişahlara ve padişah kızlarına yakışacak kumaşlar vardır. Kumaşı kimin için istediğinizi söylerseniz, ona göre mal çıkarabiliriz!” diye cevap vermiş.</p>

  <p class="normal">Koca karı:</p>

  <p class="normal">— “Sultan Şahüzzaman’ın kızı Dünya Hatun için birkaç kumaş almak istiyordum!” demiş.</p>

  <p class="normal">Bu ismi duyunca, Tâcülmülûk’ün gözleri kararmış, az kalsın bayılıp düşüverecekmiş. Aklını şöyle bir başına alarak Aziz’e dönmüş ve:</p>

  <p class="normal">— “Aziz, şu senin yanındaki raflarda kumaşların en fevkalâdeleri vardır. Şunları çıkarıver!” diye emretmiş.</p>

  <p class="normal">Aziz koca karının önüne büyük bir bohça çıkarmış, bohçayı çözerken:</p>

  <p class="normal">— “Buyurun, beğenin beğendiğinizi… Kumaşların boyası, burada benden başka kimsede yoktur. Her hâlde aradığınızı burada bulursunuz!” demiş.</p>

  <p class="normal">İhtiyar kadın, bin altınlık kumaş seçip bir tarafa ayırttıktan sonra Tâcülmülûk’ten bu kumaşların fiyatını sormuş. Tâcülmülûk:</p>

  <p class="normal">— “Böyle ufak tefek şeyler için sizden ne isteyeyim? Sizi tanımış olmak saadeti, bu kumaşların pahasını kat kat öder!” diye cevap vermiş.</p>

  <p class="normal">Kadın:</p>

  <p class="normal">“Allah, oğlum seni, kazadan belâdan korusun. Yüzün, endâmın güzel, lâkin yüreğinle endâmın kadar da huyun ve terbiyen de güzel. Sana varacak kıza ne mutlu! Hele o kız, senin gibi güzel olursa…” demiş.</p>

  <p class="normal">Tâcülmülûk neş’elenmiş. Kahkahalarla gülmüş. İçinden, “Ey hikmetine kurban olduğum Allah’ım, en güzel işleri bazen de ne çirkin insanlara gördürürsün!” diye düşünmüş. İhtiyar kadın:</p>

  <p class="normal">— “Oğlum, adın nedir senin?” diye sormuş.</p>

  <p class="normal">— “Adım Tâcülmülûk’tür.”</p>

  <p class="normal">— “A… Tuhaf, bu isim sultan ve şehzâdelere yaraşır bir isimdir. Sense bir tüccarsın!”</p>

  <p class="normal">Bu sefer Aziz cevap vermiş:</p>

  <p class="normal">— “O annesinin babasının biricik oğludur hanımanne… Onu çok severler de onun için ona o ismi vermişler.”</p>

  <p class="normal">Koca karı da:</p>

  <p class="normal">— “Doğrusu böyle ismi ona lâyık görmekte de hakları varmış. Vakıa yüzün çok canlar yakıyor, ama Allah seni nazardan, belâdan saklasın!” demiş.</p>

  <p class="normal">Onun üzerine koca karı kumaşları almış ve Tâcülmülûk’ün güzelliğine şaşa şaşa Dünya Hatun’un yanına varmış.</p>

  <p class="normal">— “İstediğiniz kumaşları getirdim efendim” demiş.</p>

  <p class="normal">— “Göster şunları bakalım!”</p>

  <p class="normal">— “Buyurun efendim…”</p>

  <p class="normal">— “A, dadıcığım ne güzel şeyler bunlar! Bunları nereden buldun? Ben şimdiye kadar burada böyle güzel kumaşa hiç rast gelmemiştim.”</p>

  <p class="normal">— “Bu kumaşlar bir şey değil, asıl siz bu kumaşları satanı görmeliydiniz! Sanki cennet kapısında bekçilik eden Rıdvan, vazifesini ihmal ettiği için, oradan kaçarak yeryüzüne inmiş. Doğrusu onu gören parmak ısırır ve güzelliğine cayır cayır yanar. Ah burada olsa da onu bir seyredeydiniz. Allah annesine babasına bağışlasın. Ben insanın bu kadar güzelini daha ömrümde görmedim. Kendisi bir yabancıymış, buraya yalnız eğlence için gelmiş.”</p>

  <p class="normal">Dünya Hatun ihtiyar dadısının bu sözlerine gülmüş:</p>

  <p class="normal">— “Dadıcığım artık sen ihtiyarlaya ihtiyarlaya bunadın galiba! Şu ağzınla söylediklerini kulakların duymuyor. Bana durup durup deli saçması anlatıyorsun. Şu kumaşları bir daha iyice yakından muayene edeyim.” diye ilâve etmiş.</p>

  <p class="normal">İhtiyar dadı kumaşları yine Dünya Hatun’a vermiş. Dünya Hatun bunları evire çevire bir daha muayene etmiş.</p>

  <p class="normal">— “Evet, sahiden bunların güzelliğine diyecek yok!” demiş.</p>

  <p class="normal">Dadı yine dayanamamış:</p>

  <p class="normal">— “Kızım bu kumaşları satan gencin dünyada bir misli daha bulunmaz!” diye ısrar etmiş.</p>

  <p class="normal">— “Ona bir dileği olup olmadığını sordun mu?”</p>

  <p class="normal">— “A kızım, dünyada dileksiz insan olur mu hiç? Elbette onun da bir dileği vardır.”</p>

  <p class="normal">— “Öyle ise acele koş, ona söyle, dilediği neyse onu yaparız.”</p>

  <p class="normal">— “Baş üstüne aslanım!...” diyerek dışarı çıkmış.</p>

  <p class="normal">İhtiyar kadın, dosdoğru Tâcülmülûk’e gitmiş. Tâcülmülûk koca karıyı görünce sevincinden çarpıntısı tutmuş. Ayağa kalkmış, ihtiyarı elinden tutarak götürüp içerdeki sedirinin yanı başına oturtmuş.</p>

  <p class="normal">Kadın acele geldiğinden hızlı hızlı soluyormuş. Biraz oturup da rahat nefes almaya başlayınca, kendisini ne için ziyarete geldiğini bildirmiş. Tâcülmülûk sevincinden yerinde duramaz, kendi kulaklarına inanamaz olmuş. İhtiyar dadıya:</p>

  <p class="normal">— “Ben şimdi kısa bir mektup yazacağım. Onu Dünya Hatun Efendi Hazretlerine verirsiniz, olur mu?” demiş.</p>

  <p class="normal">İhtiyar kadın, “Hay hay!” diye cevap verince Tâcülmülûk kalem, hokka ve kâğıt getirtmiş. Oturup apâşikâre bir sevdâ mektubu yazmış ve Dünya Hatun’a ilân-ı aşk etmiş. Mektubu mühürlemiş, kapamış, bal mumlamış ve ihtiyara uzatarak:</p>

  <p class="normal">— “Bunu Dünya Hatun’un eline ver!” demiş.</p>

  <p class="normal">Kesesini çıkarıp içindeki bin parça altınla beraber keseyi ihtiyar kadına vermiş. İhtiyar kadın Tâcülmülûk’e dualar ede ede ayrılmış. Soluğu Dünya Hatun’un dairesinde almış. Dünya Hatun onu görür görmez:</p>

  <p class="normal">— “Ne haber dadı, bizden ne istedi?” diye sormuş.</p>

  <p class="normal">İhtiyar:</p>

  <p class="normal">— “Vallâhi hanımcığım bizden bir şey istemedi. Yalnız size verilmek üzere bir mektup verdi.” diye cevap vermiş.</p>

  <p class="normal">Dünya Hatun, “Getir bakalım, ne yazmış?” diyerek mektubu istemiş. Mektubu açıp içinde yazılı şeyleri okuyunca, kan tepesine sıçramış. Birdenbire yaralanmış kaplan gibi yerinden fırlamış. Elleriyle dizlerini dövmüş:</p>

  <p class="normal">— “Bu tüccar parçası kim oluyor ve kendini kim sanıyor ki, bana mektup yazmak saygısızlığında bulunuyor? Eğer Allah’tan korkmasaydım, şimdi emreder, herifin dükkânı kepengi üzerine dört çivi ile çiviletirdim.” diye bağırmış.</p>

  <p class="normal">Dünya Hatun’un kızdığını gören ihtiyar kadın, “Acaba mektupta ne var?” diye merak etmiş, Dünya Hatun’a:</p>

  <p class="normal">— “Mektupta ne vardı ki, sizi bu kadar gücendirdi? Sizden kumaşların fiyatını mı istiyor, yoksa bir düşmanın idam edilmesini mi?” diye sordu.</p>

  <p class="normal">Dünya Hatun:</p>

  <p class="normal">— “Ne gezer! Ne bunu, ne onu istiyor. Mektubunu yukarıdan aşağı sevdâ ile, aşk ile doldurmuş. Güya beni çok seviyormuş. Ah dadı ah, sen vasıta oldun, burada böyle bir adam bulunduğunu bildirdin de, işte başıma bir belâ açtın. Muhakkak herife bir şey söylemişsindir. Çünkü durup durduğu yerde, bu herif bana mektup yazmaya nasıl cesaret edebilirdi?”</p>

  <p class="normal">— “A şu düşündüğünüze bakınız! Bu herif size mektup yazdı diye dedikodu olacağından korkuyorsunuz galiba! Ben bu adama size mektup yazmaya cesaret verecek bir şey söylemedim. Öyle bir şeyi benden nasıl umarsınız? Siz yüksek saraylarda oturuyorsunuz. Değil o, lâkin gökte uçan kuşlar bile sizin yanınıza yanaşamaz. Varsın köpekler ulusun, size ne? Sonra bu mektubu getirdiğim için bana darılıyorsunuz. Hâlbuki mektubun içinde ne yazılı olduğunu ben ne bileyim? Lâkin ona lâyık olan cevabı vermeniz icap eder. Onu asılmakla korkutunuz ve size böyle saçma sapan mektuplar yazıp göndermesini men’ ediniz.”</p>

  <p class="normal">Dünya Hatun kâğıt kalem istemiş. Tâcülmülûk’e zehirli bir cevap döşenmiş. Mektubu kapayıp ihtiyar kadına verdikten sonra:</p>

  <p class="normal">— “Bunu hemen şimdi, o deli herife götür ve bundan sonra bana mektup göndermek gibi deliliklerden sakınmasını ona tembih et!” demiş.</p>

  <p class="normal">İhtiyar kadın mektubu koynuna koymuş. Akşam geç vakit olduğu için kendi evine dönmüş.</p>

  <p class="normal">Ertesi günü sabah olunca, Tâcülmülûk’ün dükkânına uğramış. Tâcülmülûk onun görür görmez sevinçle yerinden sıçramış:</p>

  <p class="normal">— “Aman ne cevap getirdin, çabuk söyle, yoksa bayılacağım!” demiş.</p>

  <p class="normal">Kadın koynundan Dünya Hatun’un mektubunu çıkararak Tâcülmülûk’e uzatmış.</p>

  <p class="normal">Tâcülmülûk, zarfı titreyen ellerle yırtmış. Mektubu okuyunca, gözlerinden yaşlar boşanmış. İhtiyar kadın, sanki mektubun içinde olanları hiç bilmiyormuş gibi, yüzüne şaşkın bir ifade vererek:</p>

  <p class="normal">— “A oğlum ne ağlıyorsun? Merak ettim vallâhi! Yoksa mektupta fena bir şey mi yazılı? Benden gizleme, söyle canım!” demiş.</p>

  <p class="normal">Tâcülmülûk de:</p>

  <p class="normal">— “Ne olacak” demiş, “kendisine bir daha yazarsam, beni astıracağını söylüyor. Hâlbuki ona mektup yazmamak cefasına katlanamam. Benim için ona mektup yazmamaktansa ölmek evlâdır. Ben ona yine yazacağım, o ne isterse yapsın!” diye cevap vermiş.</p>

  <p class="normal">Oturup uzun uzadıya bir mektup yazarak ihtiyara vermiş. Kadına bin parça altın verilmesini de Aziz’e tembih etmiş.</p>

  <p class="normal">Kadın parayı alınca, gücü yettiği kadar Tâcülmülûk’e yardım edeceğini vaat ede ede dükkândan ayrılmış.</p>

  <p class="normal">Doğru Dünya Hatun’un yanına varmış. Birinci mektuptan öfkelenen Dünya Hatun’un el’an yüzü somurtkanmış. Dadısına dik dik bakmış. Kadın Tâcülmülûk’ün ikinci mektubunu da Dünya Hatun’un eline tutuşturunca, Dünya Hatun, evvelki mektuba kızdığından on misli daha fazla kızmış. Dadısına:</p>

  <p class="normal">— “Şu adama mektup yazmayalım; çünkü yüz bulur da şımarır, bize yine mektup gönderir dememiş miydim? Bak sözüm nasıl doğru çıktı!...” demiş.</p>

  <p class="normal">— “Bu soyu sopu belirsiz adam kimdir ki, kendinde size göz atabilmek salâhiyetini görebiliyor?”</p>

  <p class="normal">— “Ona hemen şimdi git, bir daha bir mektup yazarsa, cellâda başını kestireceğimi söyle!...”</p>

  <p class="normal">— “A canım kızım, bunu ben söylersem belki bana inanmaz da, bu sözleri kendim uydurdum sanır. Daha iyisi, bana söyleteceğiniz sözleri, bir kâğıda yazıp bana veriniz, götüreyim. Ta ki onların doğru olduğuna inansın ve korksun!”</p>

  <p class="normal">Dünya Hatun dadısına hak vermiş. Kalem kâğıdı alarak sert sert bir şeyler yazmış. Mektubu dadısına vermiş.</p>

  <p class="normal">İhtiyar kadın onu Tâcülmülûk’e götürmüş. Tâcülmülûk, mektubu okur okumaz az kalsın olduğu yerde bayılarak yığılıverecekmiş. İhtiyar kadına:</p>

  <p class="normal">— “Vallâhi bu çektiğim azabı çekmektense, ölmek bin kere daha iyidir!” diyerek yaşlarını akıta akıta bir cevap yazmış.</p>

  <p class="normal">İhtiyar kadın, genç delikanlıyı teselli ederek avutmuş. Kederini tatlı sözlerle uyuşturup uyutmuş. Delikanlı oturup Dünya Hatun’a üçüncü mektubu yazmış.</p>

  <p class="normal">Bu mektubu da ihtiyar dadı Dünya Hatun’a götürmüş. Dünya Hatun mektubu okumuş. Dadısına dönerek:</p>

  <p class="normal">— “Bana küçük yaşımda dadılık etmiş olmasaydın ve şu ihtiyarlığına hürmet etmemiş olsaydım, bu dakikada sana haddini bildirirdim. Bana mektup yazmaya onu kışkırtanın hep sen olduğunu iki kere iki dört eder gibi biliyorum. Ey Allah’ım, kabahatim nedir ki, şu müflis tüccarı bana musallat ettin! Amma da yapışkan adammış ha! Bu mektuplaşma duyulursa, şu ciğeri bir para etmez herif dolayısıyla ismim şunun bunun pis ağzında gezecek.” diye patlamış.</p>

  <p class="normal">İhtiyar dadı, Dünya Hatun’un sözlerine hiç aldırış etmemiş. O bu yaşına kadar kaç kere böyle laflar işitmişmiş. Dünya Hatun’a:</p>

  <p class="normal">— “A kızım, boşu boşuna üzülüyorsun. Baban bu koca memleketin padişahıdır. Sana kim dil uzatabilir? Emin ol senin ismini ağzına almak, hiçbir kimsenin haddi değildir. Herkesin babandan ödü kopar. Sen korkma, o korksun. Ona sonuncu bir kere yaz da, artık mektup göndermekten vazgeçsin.” demiş.</p>

  <p class="normal">Sözü çok uzatmayalım. Dünya Hatun kızdıkça kızmış, yazdıkça yazmış. Tâcülmülûk’e göndermiş. Tâcülmülûk de Dünya Hatun’a göndermiş. Lâkin bu muhabereden ne Dünya Hatun’un arzusu hâsıl olmuş, ne de Tâcülmülûk’ün arzusu!...</p>

  <p class="normal">Bir gün Tâcülmülûk ihtiyar dadıya:</p>

  <p class="normal">— “Acaba neden Dünya Hatun erkeklerden bu kadar nefret ediyor? Onun bana yaptığı muameleye bakılırsa, o erkeklere adeta şiddetli bir kin besliyor.” diye sormuş.</p>

  <p class="normal">İhtiyar dadı:</p>

  <p class="normal">— “Dünya Hatun’un bu hâline sebep, çok evvel görmüş olduğu bir rüyâdır.” diye cevap vermiş.</p>

  <p class="normal">— “Nasıl rüyâ?”</p>

  <p class="normal">— “Bir gece Dünya Hatun derin bir uykuya dalmış. Uykusunda şu rüyâyı görmüş: Güya bir kuşçu, kuş tutmak için bir kapan kurmuş, kuşları kapanın yanına toplamak için etrâfına darı serpmiş. Derken birçok kuşlar gelmişler, teker teker, bazen de üçer üçer tutulmuşlar. Bu gelen kuşların arasında iki tane de güvercin varmış. Bunların birisi erkek ve birisi dişiymiş. Birdenbire erkek güvercin, ayağını kapana kaptırmış. Zavallı kuş da çırpınmaya başlayınca, öteki kuşlar ürkmüşler ve sağa sola kaçışmışlar. Erkeğinin yakalandığını gören dişi güvercin, havada fırıl fırıl dolaşmış. İnip erkek güvercinin yanına konmuş. Onun ayağını tutan sicimi gagasıyla vura vura ezmiş, inceltmiş ve nihayet koparmış. Çifte güvercinler yan yana havalanıp kaçmışlar. Kuşçu gelip de kapanın boş olduğunu görünce, kapanı yine kurmuş ve biraz öteye gidip beklemeye başlamış. Biraz evvel kapanda yemlenmiş olan kuşlar, yine oraya toplanmışlar. Bunların arasında o iki güvercin de varmış. Bu sefer aynı kapana dişi güvercin tutulmuş. Yine bütün kuşlar ürkerek etrâfa dağılmışlar. Erkek güvercin de onlarla beraber kaçmış. Kaçmış ama bir daha geri dönmemiş. Kuşçu, dişi güvercini yakalayıp öldürmüş.</p>

  <p class="normal">“Bu rüyâyı görünce, Dünya Hatun korkmuş. Uykusundan sıçrayarak uyanmış. ‘Aman hanımımız ne oldunuz?’ diye telaşlı telaşlı ona koşuşan hizmetçilere rüyâsını anlatmış. Bütün erkek kısmının, o erkek güvercin gibi, katı yürekli ve merhametsiz olduğunu, aşk nedir, muhabbet nedir bilmediklerini anlatmışlar. İşte o gün bugün, Dünya Hatun, artık babasından başka bir erkeğin yüzüne bakamaz olmuş. Onlara karşı derin bir nefret duymaya başladı. ‘Erkek!’ denmez mi, tepesi atar, sinirleri gerilir.”</p>

  <p class="normal">Tâcülmülûk bu rüyâyı duyunca:</p>

  <p class="normal">— “Aman anne, ne yapıp yap, bana bir saniye için bile olsa, Dünya Hatun’u göster. Tek onu göreyim, bu uğurda ölmeye de razıyım. Bu işin üstesinden yalnız sen gelebilirsin. Haydi, beni kırma!” diye yalvarmış.</p>

  <p class="normal">İhtiyar kadın:</p>

  <p class="normal">— “Oğlum, söylemeye ne hacet? Seni memnun etmek için nasıl canla başla çabalayıp uğraştığımı görüyorsun. Benim aklıma bir fikir geldi. Dünya Hatun’un köşkünün yanında ufak bir bahçe vardır. Bu bahçenin bir sokak kapısı, bir de Dünya Hatun’un köşkünden çıkan bir kapısı vardır. Dünya Hatun’un bir âdeti vardır. Her ay o bahçeye bir kere çıkar. Şimdi onun bahçeye çıkacağı zaman yaklaştı. Ben onun çıkacağı saati sana gelip haber veririm. Sen usullacık gizli gizli bahçeye girer, orada bir köşede Dünya Hatun’u beklersin. O sana doğru gelirken, yavaş yavaş meydana çıkar ve onu görmüş olursun. Bu sûretle hiç olmazsa muradının bir kısmına ermiş olursun, o da seni görmüş olur. Olur a! İster misin seni görünce, sana tutulsun! Senin ona yandığın gibi o da cayır cayır sana yansın! Olur mu olur. Maşallah senin yüzünü bir görürse, artık senden başka bir şey düşünemeyeceğini sanıyorum. Bir kere sana muhabbet sararsa, artık birbirinize kavuştuğunuzun resmidir.”</p>

  <p class="normal">Tâcülmülûk, bu fikri beğenmiş:</p>

  <p class="normal">— “Muvafık, yalnız bana haber vermeye geleceğiniz zaman, benim evime geliniz. Çünkü Dünya Hatun bahçeye geç çıkarsa ve o zaman dükkân kapanmış bulunursa, bizi nereden arayıp bulacaksınız? Geliniz de size evimi göstereyim!” diye cevap vermiş.</p>

  <p class="normal">Tâcülmülûk, ihtiyar kadın ve Aziz konaklarına varmışlar, kadına konağı göstermişler. Kadın evin nerede olduğunu ve oraya nasıl gidileceğini öğrendikten sonra, Dünya Hatun’un sarayına dönmüş.</p>

  <p class="normal">Tâcülmülûk ile Aziz, konakta baş başa kalmışlar. Tâcülmülûk arkadaşına:</p>

  <p class="normal">— “Kardeşim” demiş, “biz çarşıdaki dükkânı Dünya Hatun’la münasebete girebilmek için açmıştık. Elhamdülillâh bu maksadımıza nâil olduk, münasebata giriştik. Vakıa muhabbetin hepsi benim tarafımda ve kinin hepsi onun tarafında, ama ne yapalım, kader ne yazmışsa, o olacak. Bu sözleri söylemekten maksadım şu ki, artık ne dükkâna, ne de içindeki mallara ihtiyacım kalmadı. Dükkân da, mallar da senin olsun. Sen benim için memleketten ayrıldın, bunca zahmetler çektin. Bana izin ver de, bu hizmetinin hepsini ödeyemezsem bile hiç olmazsa, bir kısmını ödeyeyim.”</p>

  <p class="normal">Aziz, Tâcülmülûk’e teşekkür etmiş. Tam o sırada Vezir de yanlarına gelmiş. Tâcülmülûk ihtiyar kadının anlattıklarını Vezire de bildirmiş. Vezir:</p>

  <p class="normal">— “Durun bakalım çocuklar” demiş, “şu bahçeye bir gitsek de onun nasıl olduğunu ve neresinden girilip neresinden çıkıldığını öğrensek!”</p>

  <p class="normal">İki delikanlı ihtiyar Vezire hak vermişler. Üçü de en güzel elbiselerini sırtlarına alarak giyinip kuşanmışlar ve sokağa çıkarak bahçe tarafına doğru yürümeye başlamışlar.</p>

  <p class="normal">Bahçeye varınca, orasının ağaçlık ve çiçeklik olduğunu görmüşler. Bahçenin bekçisi kapıda duruyormuş. Vezir bekçiye yanaşmış:</p>

  <p class="normal">— “Biz buranın yabancısıyız. Bu gördüğün iki genç de benim iki oğullarımdır. Onları biraz eğlendirmek için buraya çıkardım. Şu yüz altını al da bize çarşıdan biraz yiyecek ve içecek getir.” demiş.</p>

  <p class="normal">Bekçi yerlerden temennalar ederek parayı almış ve:</p>

  <p class="normal">“Ben gelinceye kadar siz biraz bahçenin içinde eğleniniz.” diyerek ayrılmış.</p>

  <p class="normal">Vezir ile iki delikanlı bahçeye girmişler. Biraz sonra bekçi çarşıdan dönmüş. Az kalsın ihtiyar adam, çarşıyı takımıyla bahçeye getirecekmiş. Oturmuşlar, yemişler, içmişler, ellerini kokulu sularla yıkamışlar. Vezir bekçiye:</p>

  <p class="normal">— “Bekçi baba, bize bu bahçe hakkında mâlumat verir misin? Bu bahçe kimindir?” diye sormuş.</p>

  <p class="normal">— “Efendim, bu bahçe padişahın kızı Dünya Hatun’un bahçesidir.”</p>

  <p class="normal">— “Peki, sen burada bekçilik ve bahçıvanlık etmek için ne aylık alırsın?”</p>

  <p class="normal">— “Ayda biricik altın alırım.”</p>

  <p class="normal">Vezir bahçeye yine dikkatli dikkatli bakmış, bir yanda yıkılmak üzere bulunan koca bir köşk görmüş.</p>

  <p class="normal">— “Bekçi baba” demiş, “ben burada hayırlı bir iş yapmak niyetindeyim.”</p>

  <p class="normal">— “Yapmak istediğiniz hayırlı iş nedir ki efendim?”</p>

  <p class="normal">— “Sen şu üç yüz parça altını al…”</p>

  <p class="normal">Bekçi üç yüz altının sözünü işitince, kulaklarını kabartmış, hele üç yüz altının kendisini görünce, gözlerini fal taşı gibi açmış:</p>

  <p class="normal">— “Aman efendim, bizim sual etmemiz münasebetsizlik, hayırlı dediğiniz iş neyse, onu istediğiniz gibi yapınız!” demiş.</p>

  <p class="normal">— “Sen merak etme, yapacağımız iş, her hâlde hayırlı olacaktır.”</p>

  <p class="normal">Vezir ile iki delikanlı bahçeden çıkarak konağa dönmüşler. O geceyi üçü de konakta geçirmişler.</p>

  <p class="normal">Sabah olunca Vezir yanına bir boyacı, bir nakkaş ve bir de yaldızcı almış, bunlarla bahçeye dönmüş. Onlara viran köşkü göstererek onu hemen temizleyip boyamalarını ve duvarlarına türlü türlü resimler yapmalarını, yalnız köşkün cümle kapısına hiç dokunmamalarını tembih etmiş.</p>

  <p class="normal">Bu iş bittikten sonra Vezir, bir ressamı yanına çağırarak cümle kapısının karşısındaki geniş duvara, kapan kuran bir kuşçu ve kapana da tutulmuş bir dişi güvercin resmi yapmasını söylemiş. Ressam istenilen resimleri çizip boyamış.</p>

  <p class="normal">O zaman Vezir öbür duvara yine aynı kuşçunun resmini yapmasını, lâkin bu sefer kuşçuyu, kapanda tutulan dişi güvercini öldürür vaziyette tasvir etmesini rica etmiş.</p>

  <p class="normal">Ressam<sup class="calibre3"><a href="../Text/binbirgece_split_326.html#footnote-100-234" id="footnote-100-234-backlink">[234]</a></sup> Vezirin bu ricasını da çarçabuk yerine getirmiş.</p>

  <p class="normal">Vezir öbür duvara yapılacak üçüncü ve sonuncu resmi de tarif etmiş. Bu duvara da gagası ve pençeleri sivri koca bir akbaba resmi istemiş. Bu akbaba, paçalı pençesinin tırnaklarını bir erkek güvercinin ciğerlerine geçirmiş bulunacakmış.</p>

  <p class="normal">Ressam doğrusu çok becerikli bir adammış. İnsan gözünü açacak kadar bir zaman geçmeden akbabasını da, pençesini de, güvercini de hepsini, hepsini yapmış bitirmiş.</p>

  <p class="normal">Bütün bu işler bittikten sonra Vezir, ressam, boyacı ve delikanlılar bekçiye:</p>

  <p class="normal">— “Şimdilik Allah’a ısmarladık!” diyerek çekilip gitmişler.</p>

  <p class="normal">Bir gün, iki gün geçmiş. Tâcülmülûk konakta ihtiyar kadını bekler dururmuş. Lâkin ne ihtiyar kadın, ne de mihtiyar kadın, hiç mi hiç kimse gelmemiş. Tâcülmülûk “Of!” dedikçe, yanan ciğerlerinin kokusu etrâfa vururmuş.</p>

  <p class="resimalti">*</p>

  <p class="resimalti">* *</p>

  <p class="normal">Gelgelelim Dünya Hatun’a:</p>

  <p class="normal">Onun çoktan beri hiç dışarı çıkıp şöyle bir hava aldığı yokmuş. Artık sarayın içinde kapalı kala kala, canı adam akıllı sıkılmaya başlamış. İçinden, “Yahu benim cennetler gibi dört başı mamur bahçelerim varken amma da avanakmışım ki, bu bahar mevsiminde çiçekler açılır ve bülbüller şakırken, bu izbe saray geçitlerinde tıkanıp küfleniyorum!” demiş. Bunu düşünmesiyle ihtiyar dadısını çağırtması bir olmuş. İhtiyar dadısı karşısına çıkınca:</p>

  <p class="normal">— “Dadı, artık benim burada canım sıkıldı, haydi beraber has bahçeme çıkalım!” demiş.</p>

  <p class="normal">— “Pekâlâ kızım, çıkalım; ama a yavrucuğum, ben oraya üstüm başım böyle nasıl çıkabilirim? Bana bir izin versen de sırtıma seninle beraber çıkacak olanlara lâyık olabilecek bir şeyler geçirsem!...”</p>

  <p class="normal">— “Haydi, çabuk ol, giyin, kuşan da gel!”</p>

  <p class="normal">Dadı izni alınca, soluğu Tâcülmülûk’ün konağında almış:</p>

  <p class="normal">— “Gözün aydın beyim, istediğin nihayet olacak. Bugün Dünya Hatun bahçeye çıkacak. Bir saniye kaçırmadan üstüne başına çeki düzen ver ve doğruca bahçeye yollan!” diye müjde vermiş.</p>

  <p class="normal">Vezir, Tâcülmülûk’e padişahların en büyüklerine ve en zenginlerine lâyık olacak bir elbise giydirmiş. Beline öyle bir kuşak bağlamış ki, deme gitsin. Kuşak som altın telden işlenmişmiş. Üzerindeki elmaslarla kıymetli taşlar ise, gökteki yıldızlardan çokmuş. Doğrusu Tâcülmülûk’e o hâliyle göz atan, onu cennetten düşme bir nur topu sanırmış. Şehzâde böyle giyinip kuşandıktan sonra bahçeye gitmiş.</p>

  <p class="normal">Bekçi bahçe kapısında bekliyormuş. Tâcülmülûk’ü görünce, ona yerden selâmlar vermiş:</p>

  <p class="normal">— “Safa geldiniz, hoş geldiniz, bahçeye giriniz de eğleniniz.” diyerek onu bahçeye gezmeye dâvet etmiş. Zavallı bekçi, o gün Dünya Hatun’un bahçeye geleceğini ne bilsin? Tâcülmülûk, bahçeye dalmış. Lâkin o gireli çok geçmeden, saray tarafından bir gürültü, bir patırtı, bir telaş, bir koşuşma olmuş.</p>

  <p class="normal">Köleler, ağalar birbirlerine geçmişler. Bahçıvan bu kaynayışın sebebini merak etmiş, gidip saray kapısından “Ne oluyor yahu?” diye sorgu etmiş. Aldığı cevaptan o gün, hatta o saat ve o dakika bahçeye Dünya Hatun’un gireceğini öğrenmiş. Korkusundan eli dizi tutmaz olmuş. Bahçeyi fırıl fırıl dolaşmış. Tâcülmülûk’ü ta uzaklarda bulmuş:</p>

  <p class="normal">— “Aman, şimdi ne edeceğiz, neredeyse Dünya Hatun bahçeye girecek. Sizi bahçede görürse, ‘Sen bekçiliği böyle mi edersin?’ diyerek başımı cellâda uçurur. Gel de bu çıkmaza bir çâre bul!” diye dert yanmış.</p>

  <p class="normal">Tâcülmülûk:</p>

  <p class="normal">— “Ah bekçi baba, bunu evvelce söylemeli değil miydin? Ben şimdi nasıl kaçabilirim? Kapı buraya çok uzaktır. Kaçamadan evvel beni Dünya Hatun görürse, ikimizin de boynu gider. Bunun doğrusu, kaçmaya uğraşmayıp münasip bir yerde saklanmaktır.” diye cevap vermiş.</p>

  <p class="normal">Bekçi de:</p>

  <p class="normal">— “Aman öyle yap! Fakat gençliğinin başı için, burnunun ucunu bile dışarı gösterme; çünkü işim yamandır.” demiş.</p>

  <p class="normal">Bekçi, Tâcülmülûk’ü bahçede bırakmış, kendisi de ortadan sıvışıp gitmiş.</p>

  <p class="normal">Dünya Hatun tellenip pullanmış, câriyelerini ve ihtiyar dadısını yanına alarak bahçe yolunu tutturmuş.</p>

  <p class="normal">Lâkin on-on beş kadar iri yarı zenci kölesi, bu kalabalığa yol açıyormuş. İşte bu kapkara zenciler yok mu? Onlar asıl koca karının sinirine dokunuyormuş. Çünkü onların korkusundan Tâcülmülûk’ün gölgesini bile göstermeye cesaret edemeyeceğini ihtiyar kadın biliyormuş.</p>

  <p class="normal">Vakıa Tâcülmülûk Dünya Hatun için canını da fedaya hazırmış; lâkin kör körüne değil, niyeti bu kış geceleri gibi upuzun ve kapkara cellâtlara pîr aşkına kendini öldürtmek değilmiş.</p>

  <p class="normal">İhtiyar kadın bahçede yürür ve Dünya Hatun’un sözlerine cevaplar verirken, bir düzüye başını kaşır ve:</p>

  <p class="normal">— “Ah, ne etsem de şu zebanileri ortadan def’ etsem?” diye düşünürmüş.</p>

  <p class="normal">Nihayet kararını vermiş, Dünya Hatun’a:</p>

  <p class="normal">— “A kızım, bahçede erkek nâmına kimse yoktur. Biz oraya eğlenmeye ve hava almaya gidiyoruz. Orada muharebe edip şehir zapt etmeye gitmiyoruz ya! Önümüze bu yalın kılıçlı siyah orduyu takıp da kendimizi kuşlara, çiçeklere gülünç mü edeceğiz?” demiş.</p>

  <p class="normal">Dünya Hatun gülmüş ve:</p>

  <p class="normal">— “İlahi dadı” demiş, “bazen ne doğru söz söylersin. Baş köle Mercan’a söyle de adamlarını alıp buradan çarçabuk savuşsun.”</p>

  <p class="normal">Hemen kaşla göz arasında siyahlar kayboluvermişler. Dünya Hatun, naz ile salına salına zambakların arasında dolaşmaya başlamış. Tâcülmülûk saklı durduğu çalılıktan onun güzel yüzünün, güzel göğsünün, güzel kalçalarının ahenktâr hareketlerini seyrediyormuş. Dünya Hatun’un her oynayışında bayılıp ayılıyor, renkten renge giriyormuş.</p>

  <p class="normal">İhtiyar dadı, Dünya Hatun’u bülbüller gibi şakıya şakıya, kanaryalar gibi diller döke döke köşkten tarafa götürmeye başlamış. Dünya Hatun, ihtiyarın ağzından çıkan baldan tatlı laf zincirine takılarak tâ köşkün içine kadar sürüklenmiş. Orada bir de ne görsün? Senelerce evvel görmüş olduğu rüyânın tâbirini!... Ama lafla tâbirini değil, resimle tâbirini…</p>

  <p class="normal">Dünya Hatun, son resmi uzun uzun süzdükten sonra dadısına:</p>

  <p class="normal">— “Dadı, rüyâmın mânâsını şimdi anladım. Evet ben, dişi güvercinin öldürüldüğünü ve erkek güvercinin dişinin imdadına gitmediğini görmüştüm. Erkek güvercinin neden dişisinin imdadına koşmadığını, şimdi bu resimden anlıyorum. Kapkara kanatlı, kıpkırmızı gagalı hain bir akbaba, onu pençeleri arasında parça parça ederken zavallı erkek güvercin, nasıl eşinin imdadına uçabilirdi?” demiş.</p>

  <p class="normal">Dadı hemen mal bulmuş mağribi gibi sevine sevine:</p>

  <p class="normal">— “Ya, ya! Çok haklısın kızım!” diyerek Dünya Hatun’a yerden göğe kadar hak vermiş.</p>

  <p class="normal">Neyse sözü uzatmayalım. Dünya Hatun yine dadısıyla<sup class="calibre3"><a href="../Text/binbirgece_split_327.html#footnote-100-235" id="footnote-100-235-backlink">[235]</a></sup> beraber köşkten dışarı çıkmış.</p>

  <p class="normal">Dadı bu sefer Dünya Hatun’u Tâcülmülûk’ün gizli durduğu yere doğru sürüklemiş. Dadının bir işareti üzerine Tâcülmülûk meydana çıkmış. Onu görünce Dünya Hatun yüreğinden vurulmuş. Dadısına:</p>

  <p class="normal">— “Aman dadıcığım, bu güzel delikanlı kim?” diye sormuş.</p>

  <p class="normal">Dadı da:</p>

  <p class="normal">— “Vallâhi bilmiyorum, yüzünün güzelliğine ve kıyâfetine bakılırsa, muhakkak bir sultanın evlâdı olacak.”</p>

  <p class="normal">İşte bu görüşten sonra Dünya Hatun’un erkeklere karşı beslediği kinden eser kalmamış. Bilakis onun yüreği Tâcülmülûk’e karşı aşkla dolmuş. Bu sefer de Dünya Hatun, Tâcülmülûk’e kavuşmak arzusuyla yanmaya başlamış. Durur durur dadısına:</p>

  <p class="normal">— “Şu delikanlı amma da yakışıklıydı ha!” dermiş.</p>

  <p class="normal">Dadı da içinden gülerek Dünya Hatun’a:</p>

  <p class="normal">— “Hakkın var kızım, kim bilir kaç dünya güzeli ona varmak için çırpınıp duruyor?” diye cevap verirmiş.</p>

  <p class="normal">İhtiyar dadı çok yaşamış, çok güngörmüş bir kadınmış. Dünya Hatun’un bir bakışta fitili aldığını anlamış. Tâcülmülûk’e gizli bir işaret yapmış. Tâcülmülûk kendi konağı yolunu tutarak bahçeden çıkmış. Ne gördüğünü, ne yaptığını elifinden ye’sine kadar ihtiyar Vezire ve Aziz’e anlatmış.</p>

  <p class="normal">İhtiyar Vezir:</p>

  <p class="normal">— “İhtiyar kadın tecrübeli bir cadaloz galiba… Mademki sana evine dönmeyi işaret etmiş, demek ki istediğin hâsıl olmuş ve orada daha fazla kalmana lüzum kalmamıştır. Sen ondan çok hayırlı müjdeler bekle. Artık tilkiyi yüzdük, derisini burnuna getirdik. Sabırlı ol bakalım.” diye nasihat etmiş.</p>

  <p class="resimalti">*</p>

  <p class="resimalti">* *</p>

  <p class="normal">Gelelim Dünya Hatun’a:</p>

  <p class="normal">Sarayına dönünce, bir türlü Tâcülmülûk’ün düşüncesini zihninden, hayâlini gözünden silememiş. Hayatının birdenbire değiştiğini ve gözü Tâcülmülûk’e ilişmezden evvelki Dünya Hatun arasında, hakikaten dünyalar kadar fark olduğunu anlamış. Tâcülmülûk’ü ne kadar unutmaya çalışmışsa da, tekmil gayreti boşuna gitmiş. Artık onsuz yaşayamayacağını anlamış. Dadısına güler yüzle yaklaşarak tatlı sesiyle:</p>

  <p class="normal">— “Dadıcığım, ne yapsam da şu genç delikanlı ile bir görüşebilsem? Bu işin hakkından yalnız sen gelebilirsin. Canım dadıcığım, kuzum dadıcığım beni kırma, bu dileğimi yerine getir.” diye yalvarmaya başlamış.</p>

  <p class="normal">Dadısı içinden, “Seni gidi haspa seni! Evvelki perhiz neydi, bu turşu ne… Yola geldin mi şimdi?” diye söylenirken Dünya Hatun’a:</p>

  <p class="normal">— “Sen merak etme yavrum, ben senin en ufak bir dileğini yerine getirmek için canımı feda ederim. Ben ne yapar yaparım, eviririm, çeviririm, istediğini istediğinden âlâ yaparım!” diye söz vermiş.</p>

  <p class="normal">Artık cadaloz kadının sevincinden etekleri zil çalıyormuş. İşi adam akıllı becerdiğine aklı kesmiş. Bu iki taraflı âşıkların arasında kendisine bol bol dünyalık çıkaracağını kestirmiş.</p>

  <p class="normal">Dünya Hatun’un yanından çıkınca, durmadan, dinlenmeden koşmuş ve soluğu Tâcülmülûk’ün konağında almış.</p>

  <p class="normal">Tâcülmülûk merakından çıldıracak bir hâldeymiş. Bir yerde oturamıyor, bir yerde duramıyor, bir düzüye geziyormuş.</p>

  <p class="normal">İhtiyar kadını görünce, fare üzerine sıçrayan kedi gibi üzerine atılmış, “Çabuk söyle! Çabuk söyle!” diye onu sıkıştırmış.</p>

  <p class="normal">İhtiyar kadın olup biteni allandıra ballandıra anlatmış. Tâcülmülûk bu sevinçli haberi alınca:</p>

  <p class="normal">— “Peki, onu ne zaman göreceğim?” diye sormuş.</p>

  <p class="normal">İhtiyar:</p>

  <p class="normal">— “Yarın!” diye cevap vermiş.</p>

  <p class="normal">Tâcülmülûk öyle sevinmiş, öyle sevinmiş ki, o dakikada dünyada ondan daha ziyade mesut bir adam olamazmış. Bin altın dolusu bir keseyi ve bin altın kıymetinde bir elbiseyi ihtiyar dadıya hediye etmiş.</p>

  <p class="normal">İhtiyar kadın Tâcülmülûk’ten çıkınca, doğru Dünya Hatun’a gitmiş:</p>

  <p class="normal">— “Aman kızım çok güçlük çektim, ama nihayet o delikanlının kim olduğunu öğrenebildim.” demiş.</p>

  <p class="normal">Dünya Hatun, ihtiyar kadının bu sözlerini duyunca sevincinden rengi attı. Kulaklarına inanamıyordu. İhtiyar kadın:</p>

  <p class="normal">— “Kızım yalnız onun kim olduğunu ve nerede oturduğunu anlamakla kalmadım. Hatta Allah izin verirse, yarın kendisini buraya getirmek çâresini bulacağım.” diye ilâve etti.</p>

  <p class="normal">Dünya Hatun ayıldı, bayıldı. Dadısına ağzına kadar bin altın parçasıyla dolu olan koca bir kese verdi, bir de bin altın değerli güzel bir entari hediye etti.</p>

  <p class="normal">Sabah olunca, ihtiyar kadın Tâcülmülûk’e uğradı:</p>

  <p class="normal">— “Aman oğlum çabuk hazırlan. Sırtına bir kız yaşmağı tak, yüzüne bir peçe çek, arkam sıra gel. Seni doğru Dünya Hatun’un yanına götüreceğim. Yürürken aman erkek gibi dik dik yürüme, şöyle nazla sağa sola salın. Yolda sana laf atan olursa, hiç cevap verme, ses çıkarma, yüzünü öteye dön.” dedi.</p>

  <p class="normal">İhtiyar kadın önde, Tâcülmülûk arkada, iki yolcu sarayın yolunu tuttular. Ne sağlarına, ne de sollarına baktılar. Düpedüz yürüdüler. Saray kapısının içine sanki orasının kırk yıllık aşinalarıymış gibi daldılar. Birçok kapılardan, birçok geçitlerden geçtiler. Nihayet kakmalı tezyinatlı kocaman bir kapının önüne vardılar. Orada ihtiyar kadın Tâcülmülûk’ün elini tuttu ve:</p>

  <p class="normal">— “Artık Dünya Hatun’un kapısı önüne vardık. Kendini topla. Cesur ol. Erkek olduğunu hiç kimseye çaktırma. Dünya Hatun’un odasına evvelâ ben gireceğim. Sen kapının önünde beklersin. Ben sana içeriden, “Ey köle kızı odaya gel bakalım!” diye bağırırım, sen de o zaman odaya girersin!” dedi.</p>

  <p class="normal">İhtiyar kadın büyük kapıyı çaldı. Bir câriye kapıyı açtı. Lâkin tam o sırada bir aksilik oldu. Sarayın baş kalfası, geçidin birinden çıkagelmesin mi! ihtiyar zenci koca karıya:</p>

  <p class="normal">— “Bu getirdiğin kız kimdir?” diye sordu.</p>

  <p class="normal">İhtiyar karı da:</p>

  <p class="normal">— “Dünya Hatun’a getirdiğim yeni bir câriyedir. Onu şimdi Dünya Hatun’un huzuruna çıkaracağım.” diye cevap verdi.</p>

  <p class="normal">Arap köle:</p>

  <p class="normal">— “Yo… Olmaz! Saray âdetini bilmiyor musun? Saraya girecek her köleyi evvelâ ben muayene etmeliyim.”</p>

  <p class="normal">— “Evet, saraya giren her câriyeyi muayene etmek vazifendir. Fakat câriye orta işleri için olursa!... Hâlbuki bu kız doğrudan doğruya Dünya Hatun’a hizmet etmek için getirilmiştir. Onu beğenip beğenmemek sana değil, Dünya Hatun’a düşer, çekil bakalım karşımdan!... Bir saniye bile yolumu kesersen, vallâhi billâhi seni Dünya Hatun’a şikâyet ederim de neye uğradığının farkına varmadan evvel takımını taklavatını toplayınca, kendini sokak ortasında bulursun!” diye bağırdı.</p>

  <p class="normal">Bu sözleri duyan zenci kölesi “Selamet bir kenara çekilmektir.” diye düşünerek hızlı adımlarla oradan kayboluverdi.</p>

  <p class="normal">Koca karı da aralıklaşan kapının aralığından odaya dalıverdi. Tâcülmülûk’ün yüreği tıp tıp atıyor, bir taraftan sevdâ, bir taraftan korku, bir taraftan da sevinç, onu meltem rüzgârına tutulmuş yapraklar gibi tiril tiril titretiyordu. Nihayet odanın içinden ihtiyar kadının sesi duyuldu. O:</p>

  <p class="normal">— “Ey köle kızı içeri gir bakalım!” diye bağırıyordu.</p>

  <p class="normal">Tâcülmülûk sendeleye sendeleye aralık kapıyı açtı. Karşısında Dünya Hatun’u gördü. Bu görüş bayağı başını döndürdü.</p>

  <p class="normal">Dünya Hatun, dayanamayarak bir çığlık saldı. İki sevdâlılar, birbirlerinin göğüslerine düştüler. İkisinde de bet-beniz kalmamıştı.</p>

  <p class="normal">O akşam, ta ertesi sabaha kadar Tâcülmülûk, Dünya Hatun’un odasında kaldı. İki âşık birbirlerine söylemedik tatlı laf bırakmadılar.</p>

  <p class="normal">Ertesi gün, tanyeri ağarınca, Dünya Hatun’un hizmetine tayin olunan lalalar, câriyeler, hizmetçi kızları geldiler.</p>

  <p class="normal">Dünya Hatun, Tâcülmülûk’ü küçük bir odaya kapattı. Hizmetçilerin, câriyelerin işleri bitince Dünya Hatun:</p>

  <p class="normal">— “Bugün yalnız kalmak istiyorum, beni yalnız bırakınız!” dedi.</p>

  <p class="normal">Hizmetçi ve câriyelerin hepsi, yerli yerlerine çekilip gittiler. Koca karı gelince, Dünya Hatun ve Tâcülmülûk için yiyecek ve içecek getirdi. İki sevdâlı o günü de hoşça geçirdiler ve ondan sonra da otuz gün beraber kaldılar.</p>

  <p class="resimalti">*</p>

  <p class="resimalti">* *</p>

  <p class="normal">Gelelim ihtiyar Vezir ile Aziz’e:</p>

  <p class="normal">Tâcülmülûk saraya gittikten sonra, günler geçtiği hâlde Şehzâde’nin geri dönmediğini görünce, merak etmeye başladılar. Koca karının da onlara uğradığı yoktu. Bu çok tuhaf bir hâldi. Vezirin aklından fena fena ihtimaller geçiyordu. Bu düşüncelerini bir gün Aziz’e açtı:</p>

  <p class="normal">— “A oğul,” dedi, “böyle elimiz kolumuz bağlı bekleyip durmaktan ne çıkar? Tâcülmülûk aramızdan ayrılalı bir ay oluyor. O sağ olsaydı, her hâlde şimdiye kadar sağlığı hakkında bir haber göndermesini ihmal etmezdi. Korkarım ki çocuğun başına bir fenalık geldi. Bizim için burada daha fazla beklemek câiz değildir. Memlekete döndüğümüz zaman Tâcülmülûk’ün babasına ne cevap veririz bilmem? Artık geri dönmek zamanı çoktan gelip çattı.”</p>

  <p class="normal">Bu söz üzerine Aziz ile Vezir hemen yola çıktılar ve Gökil memleketinin yolunu tuttular. Gece demediler, gündüz demediler yürüdüler. Nihayet Gökil payitahtına vardılar ve Süleyman Şahın huzuruna çıktılar. Padişaha Tâcülmülûk’ün Dünya Hatun’un sarayına girdiğini ve lâkin aradan uzun müddet geçtiği hâlde, oradan bir daha çıkmadığını söylediler.</p>

  <p class="normal">Padişah bunu duyunca, aklı başından gitti. Hiddetinden kükredi, gürledi. O gün önüne kim çıktıysa cayır cayır haşladı. Hemen tellâllar gönderildi. Askerlerin, orduların toplanması için emirler verildi. Memleketin dört bucağından seller gibi askerler akmaya başladı.</p>

  <p class="normal">Süleyman Şah, candan sevildiği için, tellâlı duyan silahını kapıyor ve payitaht yolunu tutuyordu.</p>

  <p class="normal">Süleyman Şah, otağını şehir dışarısına kurdurdu. Ordu toplandıktan sonra hareket emrini verdi. Ordu yürümeye başlayınca, yüz binlerce piyadenin ve bir o kadar da süvarinin yaptığı gürültü yeri göğü sarsıyordu.</p>

  <p class="resimalti">*</p>

  <p class="resimalti">* *</p>

  <p class="normal">Gelelim Tâcülmülûk’e…</p>

  <p class="normal">Dünya Hatun ile geçirdiği ay birken iki, hatta üç, dört oldu. Bir gün Tâcülmülûk, Dünya Hatun’u önüne alarak:</p>

  <p class="normal">— “Canım!” dedi, “Ben sana kim olduğumu artık bildirmek mecburiyetindeyim. Ben, zannettiğin gibi, bir tüccar değilim; lâkin padişah oğlu bir şehzâdeyim. Hani hatırlarsın belki, seni Gökil memleketi padişahı Süleyman Şah, oğlu için istemişti ve bunun için babana bir vezir göndermişti. İşte ben, o Padişahın oğluyum ve babam sizi benim için istemişti. Mademki birbirlerimizle tanıştık, birbirimizi sevdik, artık birbirimizle evlenmeliyiz. Benim fikrim şudur: Yarın dosdoğru kendi memleketime döneyim. Aramızda olan biteni babama bildireyim. Babam babana yine bir vezir göndersin ve seni benim için istetsin. Elbette sen benimle evlenmeye muvafakat edersin. O zaman birbirimize kavuşuruz ve zamanın sonuna kadar da yekdiğerimizden ayrılmayız.”</p>

  <p class="normal">Dünya Hatun, Tâcülmülûk’ün söylediklerini kabul etti. O akşam yine sarayda beraber kalacaklar ve ertesi günü Tâcülmülûk yola çıkacaktı. Lâkin ertesi günü Tâcülmülûk erkenden uyanamadı. Güneş doğalı epeyce olmuştu.</p>

  <p class="normal">Şahüzzaman tahta oturmuş, devlet işlerini görüşmek için vezirini vüzerasını etrâfına toplamıştı.</p>

  <p class="normal">Tam o zaman, Padişahın baş mücevhercisi huzura çıktı. Mücevherci başı bir koca kutu taşıyordu. Kutuyu açtı ve içinden bir çift zümrüt küpe çıkardı. Ama ne küpeydi o! Bu küpeyi görenin gözleri kamaşıyordu. Padişah hemen baş kölesini çağırdı ve küpeyi Dünya Hatun’a götürüp göstermesini emretti.</p>

  <p class="normal">Köle küpelerle beraber Dünya Hatun’un dairesine koştu. Gerek câriyeler, gerek hizmetçiler, Dünya Hatun’u epeyce zamandan beri yalnız bırakmaya alışkın olduklarından, Dünya Hatun’un dairesinde çıt bile yoktu. Köle, Dünya Hatun’un odasında bulunmadığını zannederek kapıyı vurmaksızın açtı ve odaya girdi. Dünya Hatun’u Tâcülmülûk’le beraber uyur görünce, aklı başından gitti. “Acaba yanlış mı görüyorum?” diye gözlerini ovuşturdu, ovuşturdu baktı. Lâkin ne yanlış, ne de rüyâ görüyordu. Dünya Hatun’un ta kendisi bir köşede yatıyor ve öbür köşede ise genç ve güzel bir delikanlı uyuyordu.</p>

  <p class="normal">Tam bu sırada Dünya Hatun uyandı. Köleyi bir kendisine, bir de Tâcülmülûk’e bakar görünce şaşırdı, korktu, rengi duvar gibi soldu. Köleye:</p>

  <p class="normal">— “Aman Kâfur (çünkü kölenin ismi Kâfur’du), Allah’ın şimdiye kadar herkesten gizlediğini sen kimseye bildirme. Sana çok yalvarırım!” diye ricalar etti.</p>

  <p class="normal">Lâkin zenci başını sallar ve boyuna:</p>

  <p class="normal">— “Bana hiç yalvarıp yakarma, çünkü nafiledir. Benim boynum kesilse, ben vazifemden şaşmam. Benim vazifemse ne görür ve ne duyarsam, gidip padişahıma bildirmektir.” diye cevap verdi.</p>

  <p class="normal">Nitekim öyle de oldu. Köle durmadan, dinlenmeden dosdoğru Sultana gitti. Padişah:</p>

  <p class="normal">— “Kâfur, Dünya Hatun küpeleri beğendi mi?” diye sordu.</p>

  <p class="normal">Kâfur da:</p>

  <p class="normal">— “Efendim, kendisine küpeleri göstermeye vakit kalmadı. Çünkü onları göstermek üzere odasına girdiğim zaman, Dünya Hatun’u genç ve güzel bir delikanlı ile aynı odada yatar buldum ve hemen buraya koştum ve gördüklerimi size bildiriyorum!” diye cevap verdi.</p>

  <p class="normal">Şahüzzaman bu cevabı duyunca küplere bindi. Etrâfındaki veziri vüzerayı kastı kavurdu. Cellâtlara, “Şu iki haini hemen önüme getiriniz!” diye emir verdi.</p>

  <p class="normal">Tâcülmülûk ile Dünya Hatun’u yaka paça Sultanın önüne getirdiler. Sultan cellâda Tâcülmülûk’ün kellesini kesmesini emretti.</p>

  <p class="normal">Dünya Hatun, cellât ile Tâcülmülûk’ün arasına atıldı. Babasına:</p>

  <p class="normal">— “Onun başını kestireceğine benim başımı kestir!...” diye ağladı.</p>

  <p class="normal">Şahüzzaman, Dünya Hatun’un başka bir daireye götürülmesini emretti. Dünya Hatun ölgün, baygın sürüklenip götürüldükten sonra Padişah cellâda dönerek demincek verdiği emrin yerine getirilmesini söyledi. Cellât daha bir adım atmadan Tâcülmülûk, Padişaha doğru elini uzatarak:</p>

  <p class="normal">— “Bir de beni dinleyiniz de sonra istediğinizi yapınız!...” dedi.</p>

  <p class="normal">Padişahın canı sıkıldı:</p>

  <p class="normal">— “Söyle bakalım!” dedi.</p>

  <p class="normal">Tâcülmülûk:</p>

  <p class="normal">— “Ey Padişahım! Ben, Gökil Padişahı Süleyman Şahın oğlu Şehzâde Tâcülmülûk’üm. Dilersen başımı kestir, dilersen kestirme. Lâkin şunu size söyleyeyim ki, siz başımı kestirirseniz, çok pişman olursunuz. Dökülecek olan bî-günah<sup class="calibre3"><a href="../Text/binbirgece_split_328.html#footnote-100-236" id="footnote-100-236-backlink">[236]</a></sup> kanımın intikamını almak için, babamın kuvvetleri bu memlekete bir salgın yapacak olursa, biliniz ki tebaanızın yedi yaşında olanlarından tutunuz da yetmiş yaşında olanlarına kadar hiçbirisinin başı yerinde kalmaz. Dört başı mamur memleketiniz baştanbaşa yıkılır, yanar ve kısa bir müddet zarfında, baykuş yuvası olur!”</p>

  <p class="normal">Şahüzzaman, bu sözleri duyunca şaşırdı. Tâcülmülûk’ü öldürmekten vazgeçti. Ama kendi kendine “Dur, bir de ne yapacağımı vezirlerime danışayım!” dedi ve ne yapacağı hakkında vezirlerinin fikirlerini aldı.</p>

  <p class="normal">Vezirlerin hepsi de Tâcülmülûk’ün kafasının kesilmesi lâzım geldiğini söylediler. Onun için Şahüzzaman yine Tâcülmülûk’ün başının kesilmesini emretti. Cellât elinde tuttuğu palayı yine havaya kaldırdı.</p>

  <p class="normal">Tam o sırada bir kıyamettir koptu. Göklerin gürleyişi gibi bir<sup class="calibre3"><a href="../Text/binbirgece_split_329.html#footnote-100-237" id="footnote-100-237-backlink">[237]</a></sup> patırtı oldu. Müthiş tarrakalar etrâfı sarstı. Herkes “Aman ne olduk, neye uğradık?” diye etrâfına bakınıyorlardı.</p>

  <p class="normal">Kalabalığın arasını yara yara, saf saf olmuş asker kitleleri ilerliyordu. Askerlerin başında da ihtiyar Vezir yürüyordu. İhtiyar Vezir, Şahüzzaman’ın önüne gelince:</p>

  <p class="normal">— “Memleketinize gelen padişah, ey Sultanım, şimdiye kadar gelip geçmiş olan padişahların hiçbirine benzemez!” dedi.</p>

  <p class="normal">Şahüzzaman:</p>

  <p class="normal">— “O kimdir?” diye sordu.</p>

  <p class="normal">Vezir de şöyle cevap verdi:</p>

  <p class="normal">— “Memleketlerinize yürüyen padişah, Gökil memleketlerinin padişahı Süleyman Şahtır. Onun şanına dünyalar dar gelir. Orduları cihâna korku salar. Adaleti en endişeli yüreklere emniyet verir. Onun meziyetlerini sayıp dökmeye dünyanın bütün dilleri yetmez. Oğluna bir fenalık yapmak üzere olduğunuzu duyduğu için, orduları ile memleketinizi işgale karar verdi. Oğlunu nerede hapsettinizse, onu hemen salıveriniz! O zaman size zarar gelmez. Yok, inat eder de Şehzâde’ye bir fenalık etmeye kalkışırsanız, memleketiniz ıssız bir viraneye döner, vücudunuz da kargalara yem olur.”</p>

  <p class="normal">Şahüzzaman bu sözleri duyunca, rengi attı. Tâcülmülûk’ün getirilmesi için emirler verdi. Tâcülmülûk’ü cellâdın önünden alarak Şahüzzaman’ın önüne götürdüler.</p>

  <p class="normal">Vezir, Aziz ve öbür tanıdıkları Tâcülmülûk’ü sapa sağlam görünce, Allah’a şükürler ettiler. Sevincinden Aziz bayılarak yere düştü.</p>

  <p class="normal">Tam o sırada Sultan Süleyman Şah, Şahüzzaman’ın önüne çıkageldi. Tâcülmülûk’ü sapa sağlam görünce, çok memnun oldu. İki sultan, olup biteni birbirlerine anlattılar. Şahüzzaman, Dünya Hatun’u Tâcülmülûk’e verdi. Etrâfı vurup kırmaya, yakıp yıkmaya gelen ordu, bilakis şenlik yapmak için kullanıldı.</p>

  <p class="normal">Kırk gün, kırk gece düğün yapıldı.</p>

  <p class="normal">Düğünden sonra yolculuk hazırlıklarında bulunuldu.</p>

  <p class="normal">Dünya Hatun’un mücevheratını ve eşyasını kırk katar deve, kırk katar katır ve kırk katar hayvan taşıyamıyordu.</p>

  <p class="normal">Alayla, oyunla yolcular yollarına çıktılar. Tâcülmülûk ile Dünya Hatun, Gökil payitahtına varınca, orada da kırk gün, kırk gece şenlik ve donanma yapıldı.</p>

  <p class="normal">Aziz annesine kavuştu. Süleyman Şah, Aziz’e çok acıdığı için kızını Aziz’e verdi ve Aziz’i sarayına aldı.</p>

  <p class="normal">Onlar erdiler muratlarına, biz de erelim muradımıza.</p>
</body>
</html>
