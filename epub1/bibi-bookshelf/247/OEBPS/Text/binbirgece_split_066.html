<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_65">SEVGİLİSİNİ SATAN<br class="chapter" />
  BAĞDATLI MUSİKİŞİNASIN HİKÂYESİ</h1>

  <p class="normal">Evvel zamanda, Bağdat şehrinde gayet zengin bir musikişinas vardı. Bu zat günün birinde, fevkâlâde güzel ve çok genç bir câriye satın aldı. Seviştiler, dünyayı unutup zevk ü safâya daldılar. Musikişinas bir taraftan sevgilisine saz ve musiki hünerlerini öğretiyor, onu da kendi gibi sanatkâr yapmaya çalışıyordu.</p>

  <p class="normal">Fakat hazıra ne dayanır? Bir gün geldi ki, musikişinasın bütün serveti suyunu çekti, fülüs-i ahmere muhtaç oldular.</p>

  <p class="normal">Artık hayatlarının tadı kalmamıştı. Ne yapalım, ne edelim diye dertleşirlerken câriye dedi ki:</p>

  <p class="normal">— “Ben bir çare düşünüyorum. Sen beni esir pazarına götürüp sat. Ben nasıl olsa kolayını bulup tekrar sana kaçarım. Paraları da tıkır tıkır yeriz. Ne dersin?”</p>

  <p class="normal">— “Doğrusu iyi akıl!... Hemen bugünden tezi yok seni pazara çıkarayım.”</p>

  <p class="normal">Pazarda Haşimîlerden zengin bir adam câriyeye bin beş yüz altın verip satın aldı. Musikişinas da altınları keseye koyup evine döndü. Fakat kapıdan içeri adımını atar atmaz nedamet, zehirli bir ok gibi kalbine saplandı. Bu bomboş evin karanlık bir zindandan farkı neydi?</p>

  <p class="normal">Zavallı adamcağız anladı ki, sevgilisinden ayrı bir saat bile yaşamasına imkân yok. Derhal gerisin geriye döndü; zengin Haşimîyi buldu:</p>

  <p class="normal">— “Azizim, al şu bin beş yüz altının hepsi senin olsun. Bana câriyemi ver!...”</p>

  <p class="normal">Haşimî gülümsedi:</p>

  <p class="normal">— “Geç kaldın delikanlı” dedi, “aramızdaki alış-veriş biteli hani bir asır oluyor!... Bin beş yüz değil, üç bin de versen, bende satılık câriye yok…”</p>

  <p class="normal">Eyvah!... Şimdi ne yapsın? Ağlayıp dövünmekten başka çare kalmamıştı…</p>

  <p class="normal">Musikişinas da öyle yaptı, saçlarını yolup yakasını yırtarak, akılsız başını duvarlara vura vura yürümeye başladı. Evine dönüp yaralarını büsbütün deşmektense yoluna düşen mescitlerden birine girdi. Sevgilisinin hasretiyle mecnun gibi gözyaşları dökerek altın kesesini başının altına koydu, o hâlde uyuyakaldı.</p>

  <p class="normal">Uyku arasında başının altındaki kesenin usulca çekildiğini sezer gibi olmuştu. Sıçrayıp ayağa kalktı. Baktı ki, hırsızın biri altın kesesini aşırmış kaçıyor. Derhal peşinden seğirtti. Fakat seğirtmesiyle yüzükoyun kapanması bir oldu. Çünkü usta hırsız daha evvel zavallının ayağını pencerenin demirine sıkı sıkı bağlamayı ihmal etmemişti. İpi çözünceye kadar da hırsız kim bilir nereleri boylamış bulunuyordu.</p>

  <p class="normal">Musikişinas, sokaklarda bir müddet oraya buraya koştu. Hırsızı koydunsa bul!...</p>

  <p class="normal">Adamcağız şimdi ne yapsın? Sevgilisinin hasretine mi yansın, çaldırdığı altınlara mı?... Düşündükçe aklını oynatır gibi oluyordu. Gözlerinin önüne siyah bir perde çekildi. Şuursuz bir hâlde doğru Dicle’nin kenarını boyladı:</p>

  <p class="normal">— “Böyle yaşamaktansa ölmek evlâdır!” diyerek kendini kaldırıp cumbadak nehre attı.</p>

  <p class="normal">Bereket yakında balıkçılar vardı da, nehre ağır bir cismin düştüğünü duyar duymaz o tarafa koştular. Bedbaht adamı şalvarının paçalarından sular sızarak nehirden çıkardılar.</p>

  <p class="normal">— “Be adam, sana ne oldu da tatlı canına kıydın? Neden bu genç yaşta intihara kalkıştın?” dediler.</p>

  <p class="normal">Musikişinas hem ağladı, hem de hikâyesini başından nihayetine kadar anlattı. Hazır bulunanlar hâline pek acıdılar. Vah vah diyerek zavallıyı teselli etmeye çalıştılar ve koltuğuna girip bitap bir hâlde evine kadar götürüverdiler…</p>

  <p class="normal">Kuru teselliden ne çıkar? Bahusus teselli ettiğimiz adam, câriyesini satmış ve altınlarını çaldırmış bir âşık olursa!...</p>

  <p class="normal">Ahali kapıdan çıkar çıkmaz o da tekrar sokağa fırladı. Ne yapacağını, nereye gideceğini bilmiyordu. Kime başvursun? Derdinin devasını nerde arasın? Güzelim câriyeyi kendi elceğiziyle götürüp sattıktan sonra, şimdi ne halt etsin?</p>

  <p class="normal">Bunları düşüne düşüne yine Dicle kenarını boylamıştı. Orada baktı ki, bir gemi sefere hareket etmek üzere hazırlanmış duruyor. “İhtimal seyahat biraz olsun derdimi dağıtır ve gönlümü avutmaya vesile olur…” diyerek geminin kaptanına çıktı. Kendisini de beraber götürmelerini rica etti.</p>

  <p class="normal">Kaptan dedi ki:</p>

  <p class="normal">— “Sizi de beraber alırdım; fakat gemiyi bir Haşimî bezirgana kiraladım. Onun maiyetinden başka hiç kimse gemiye giremez…”</p>

  <p class="normal">Bu sözler üzerine musikişinas kaptanın ellerine sarıldı, yalvarıp yakarmaya başladı. Kaptan iyi kalbli bir adamdı:</p>

  <p class="normal">— “Pekâlâ, seni alalım; ama” dedi, “bu kıyâfetle olmaz. Elbiselerini değiştirip gemici kisvesine gir, bizim tayfaların arasına karış. Bu suretle bezirgan seni de gemici zanneder ve seyahatine müdahale etmez.”</p>

  <p class="normal">Hemen esvabını çıkarıp gemici kıyâfetine girdi.</p>

  <p class="normal">Aradan bir saat geçti. Geminin içinde aşağı yukarı işe koşarken bir de ne görsün, sevgili câriyesi yanında iki halayıkla kamarada oturup duruyor.</p>

  <p class="normal">Sevincinden az kalsın küçük dilini yutacaktı. Talihi imdada yetişmişti. Sevgilisine bu kadar yakın bulunmak ona kafi geliyordu; şimdilik ötesini aramıyordu…</p>

  <p class="normal">Derken, bezirgan süslü bir katır üstünde, arkasında köleleriyle göründü. Gemiye çıktılar. Derhal yelken açıp hareket ettiler.</p>

  <p class="normal">Bezirgan şarap sofrasını kurdurdu. Iyş ü işrete başlandı. Cariyenin eline de bir ud verdiler:</p>

  <p class="normal">— “Haydi bakalım, biraz çal ve şarkı söyle!...”</p>

  <p class="normal">Fakat kızcağız hıçkıra hıçkıra ağlamaktan saz çalıp şarkı söylemesi ne mümkün?</p>

  <p class="normal">Udu bir tarafa fırlattı, hüngür hüngür bir ağlamadır tutturdu…</p>

  <p class="normal">Musikişinasa gelince, o da bu hazin sahnenin karşısında dayanamamış, düşüp bayılmıştı.</p>

  <p class="normal">Bezirgan kaptana çıkıştı:</p>

  <p class="normal">— “Böyle mecnun tayfaları ne diye gemiye alırsınız, anlamam ki!...”</p>

  <p class="normal">— “Hiddet buyurmayınız efendim… ilk iskelede derhal karaya çıkarıp bırakırız… Siz keyfinize bakın!...”</p>

  <p class="normal">Hakikaten de öyle oldu. Zavallı musikişinas nehir kenarında, uzaklaşan geminin arkasından bakakaldı.</p>

  <p class="normal">Bu sırada bir büyük gemi geçiyordu. Alaca karanlıkta, sahilde bir tayfanın tek başına durduğunu görünce dümeni çevirdiler:</p>

  <p class="normal">— “Heeey gemici! Orda yapayalnız ne arıyorsun?”</p>

  <p class="normal">Beriki cevap verdi:</p>

  <p class="normal">— “Abdest bozmak için çıkmıştım. Arkadaşlar zilzurna sarhoştu, beni bırakıp gitmişler.”</p>

  <p class="normal">Bunun üzerine kaptan onu da gemisine aldı ve Basra’ya götürdü.</p>

  <p class="normal">Zavallı âşık yine meteliksiz ve sevgilisinden uzaktı. Üstelik yabancı bir şehirde bulunuyordu. Yer ve yurt bilmez, kimsesiz bir garibin derdini kim dinler? Zavallı boynu bükük, sokaklarda serseriyâne dolaşmaya başladı.</p>

  <p class="normal">Dolaştı, dolaştı, nihayet bir bakkal dükkanına girdi. Bir divitle bir tabaka kağıt istedi. Bakkal yazısının güzel olduğunu görünce, nerden geldiğini ve kimin nesi olduğunu sordu. Musikişinas şöyle cevap verdi:</p>

  <p class="normal">— “Kimsesiz ve fakirim” dedi, “nasıl bir iş olursa olsun, yapmaya hazırım…”</p>

  <p class="normal">Bakkal biraz düşündü:</p>

  <p class="normal">— “İstersen benim yanımda kal.” dedi. “Dükkanda oturur, defterlerimi tutarsın. Boğazına ve üst-başına baktıktan başka ayrıca para da veririm.”</p>

  <p class="normal">Musikişinas bu teklifi büyük bir memnuniyetle kabul etti. Canla başla ve sadakat dairesinde iş gördüğü için bakkalın kazancı pek çok artmıştı. Bakkal bunu görünce aylığına zam yaptı ve kızını nikahla ona verdi.</p>

  <p class="normal">Bununla beraber gönlündeki hayali bir türlü silemiyordu. Aradan iki sene geçtiği hâlde câriyeyi düşündükçe kalbi parçalanıyor, gözlerinden kanlı yaşlar boşalıyordu.</p>

  <p class="normal">Günlerden bir gün, bütün şehir halkı mesirelerde eğlenirken o da şöyle bir deniz kenarına çıkıp dolaşmayı arzu etti. “İhtimal ki” diyordu, “câriyenin izine tesadüf ederim.”</p>

  <p class="normal">Fakat akşama kadar dolaştığı hâlde sevgilisine benzer hiçbir kadına rast gelmedi. Nevmit ve meyus evine döneceği sırada câriyeyi satın alan bezirganla karşılaşmasın mı?</p>

  <p class="normal">Hemen koşup selâm verdi. Bezirgan:</p>

  <p class="normal">— “Ve aleykümüsselâm” dedi. “Doğrusu ya, sizin câriye çok garip bir mahlukmuş. Sizden ayrıldıktan sonra elbiselerini yırttı, ağlayıp sızlamaktan, ah ü figan etmekten bir dakika bile hâlî kalmadı. Ne saz çaldı, ne şarkı söyledi. Allah şahidim ya, gözyaşlarına merhamet edip elimi bile sürmedim. Basra’ya geldikten sonra da ne yapsa beğenirsiniz? Bahçede bir mezar kazdı, mezarın yanından ayrılmıyor, gece gündüz orada ağlayıp saçını yoluyor. Ölünce de vasiyeti mucibince oraya gömülecekti. Çok şükür ki, talih sizi bugün nasılsa benim karşıma çıkardı da zavallının felaketten kurtulmasına imkân hâsıl oldu. Sizden para falan istemem. Cariyenizi kurtarın yetişir…”</p>

  <p class="normal">Musikişinası görünce câriye, öyle müthiş bir çığlık koparıp bayıldı ki, hazır bulunanlar, canı da beraber koptu sandılar. Neden sonra ruhlarla<sup class="calibre3"><a href="../Text/binbirgece_split_495.html#footnote-100-403" id="footnote-100-403-backlink">[403]</a></sup>, kokularla kendine geldi, musikişinasın boynuna atılıp hüngür hüngür ağlamaya başladı. Şimdi ikisi de ağlaşıyorlardı. Fakat bu dökülen gözyaşları hasret senelerinin acı, zehirli yaşları değildi. Kavuşmadan doğan tatlı sevinç yaşlarıydı. Rikkati uyandıran bu manzara karşısında oradakilerin hepsi de gözyaşlarını tutamadılar.</p>

  <p class="normal">Musikişinas, kayınpederinden özürler dileyerek karısını boşadı ve câriyeyle nikahlanıp Bağdat’a döndü.</p>

  <p class="normal">Artık ölünceye kadar beraber yaşamaya, yekdiğerinden hiçbir suretle ayrılmamaya yeminler ettiler. Mesut ve bahtiyar bir ömür sürerek ihtiyarladılar. Ölünce de vasiyetleri mucibince, cenazeleri bir kabirde yan yana gömüldü.</p>

  <p class="normal">Şehrazat kadınların aşkta vefakâr olduğunu gösteren bu hikâyeyi bitirince bir sevda masalına başladı.</p>
</body>
</html>
