<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_19">HASET EDENLE HASET EDİLENİN HİKÂYESİ</h1>

  <p class="normal">Bir varmış, bir yokmuş. Bir şehrin bir mahallesinde iki komşu varmış. Bu komşuların birisinin işi çok iyi gidiyormuş; öyle ki, bu adam eline ne alsa, derhâl para oluyormuş.</p>

  <p class="normal">Bu adamın komşusu, kıskanç bir adammış. Öteki adam kazandıkça kazandığını görür ve kıskançlıktan çatlayacak hâle gelirmiş. Fakat o kıskandıkça, öteki git gide daha zenginleşirmiş.</p>

  <p class="normal">Kıskanılan adam, şehirde duramayarak, ıssız bir çölde, ıssız bir kuyunun yanına bir kulübe yaparak orada yerleşmiş. Bu adam, bu tenha yere çekildikten sonra, gelip geçen yolculara o kadar yardımlar, o kadar iyilikler edermiş ki, bu adamın iyiliğinden, her yerde bahsedilir olmuş.</p>

  <p class="normal">Kıskanç adam, kıskandığı adamın çölde bile şöhretinin artmakta olduğunu görünce, dayanamamış ve atına binerek gidip onu çölde bulmuş, “Biraz öteye gel, sana çok iyi bir havâdis vereceğim.” demiş.</p>

  <p class="normal">Kıskanılan adam, komşusunun bu sözüne inanarak onunla beraber tenha kuyunun yanına gitmiş. Orada, kıskanan arkadaşı, birdenbire bir tekmede onu<sup class="calibre3"><a href="../Text/binbirgece_split_136.html#footnote-100-44" id="footnote-100-44-backlink">[44]</a></sup> kuyunun içine atmış.</p>

  <p class="normal">Kıskanılan adam, kuyuya düşünce, suya batmamış. Kuyunun dibinde iyi cinler yuva kurmuşlarmış. Kıskanılan adam, kuyunun dibine varınca, oradaki iyi cinler altına yumuşak bir minder koyuvermişler. Kıskanılan adam, minderin üzerine korkudan yarı ölü ve yarı diri bir hâlde uzanıvermiş.</p>

  <p class="normal">Onu baygın ve kendinden geçmiş sanan cinler, saklamaya lüzum görmeden, aralarında şöylece konuşuyorlarmış:</p>

  <p class="normal">— “İyi ki bu adamı kuyu içinde boğulmaktan kurtardık. Bu adamın yaptığı iyilikler o kadar çok ki, komşu memleketin Sultanı bile bunun ismini duymuş ve deli olan kızını iyi etmek için, bu adama getirecekmiş.”</p>

  <p class="normal">— “Ya öyle mi? Acaba padişahın kızını hangi fena cin deli etmiş?”</p>

  <p class="normal">— “Hangi cin olacak. Cinlerden İblis’in oğlu Demdem’in oğlu Me’mun, o kıza âşık olmuş, onun için de kızın aklını başından almış. Hâlbuki bu adam için o kızı iyi etmek, işten bile değildir. Çok kolaydır.”</p>

  <p class="normal">— “Nasıl kolaydır?”</p>

  <p class="normal">— “Kolaydır ya! Bu adamın kulübesinde kara bir kedi vardır. Bu kara kedinin kuyruğunun ucunda beyaz bir leke vardır. Bu adam, bu beyaz lekenin beyaz kıllarından yedi tanesini yolup ateşte yakarak dumanıyla tütsülese, kızı iyi edebilir.”</p>

  <p class="normal">İyi adam, cinlerin bu konuşmalarına kulak misafiri olmuş, fakat ses çıkarmamış. Cinler, konuşmaları bitince, adamı yavaşça kuyudan çıkarmışlar, kulübesine götürüp yatağına yatırmışlar.</p>

  <p class="normal">Ertesi gün, komşu memleketin Sultanı, bu adamı, kızıyla, vezirleriyle birlikte ziyarete gelmiş. İyi adam, cinlerin tarif ettiği gibi yaparak kızı iyi etmiş. Padişah, o kadar memnun olmuş ki, kızı, adama tezvic etmiş.<sup class="calibre3"><a href="../Text/binbirgece_split_137.html#footnote-100-45" id="footnote-100-45-backlink">[45]</a></sup> Bir sene sonra, padişah ölmüş. İyi adam da kayınbabasının yerine padişah olmuş.</p>

  <p class="normal">Gel zaman, git zaman, bir gün padişah evdeyken, tek ve tenha gezen bir dilenciye rast gelmiş. Dilenciye yaklaşınca, bu dilencinin, onu evvelce kıskanan adam olduğunu anlamış, hâline acımış, onu sırmalı takımlı bir küheylana oturtmuş, kıskanç adamın fenalıklarına karşılık, onu Vezir yapmış, ona saraylar vermiş. Allah da bu padişahtan memnun olarak ona, kıskanç adama verdiklerinden bin kere fazlası bolluk vermiş.</p>
</body>
</html>
