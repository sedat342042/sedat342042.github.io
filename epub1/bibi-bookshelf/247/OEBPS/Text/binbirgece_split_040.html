<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_39">GANEM: AŞKIN DALGIN ESİRİ</h1>

  <p class="normal">Şehrazat:</p>

  <p class="normal">— “Ey saadetli Şehriyar Sultan işitmiştim ki…” diye başlamış ve canını gelecek birkaç gece zarfında, Şehriyar Sultanın cellâtlarının elinden kurtaracak olan yeni masalına şöyle devam etmiş:</p>

  <p class="normal">Eski zamanlarda, Şam’da zengin bir tüccar varmış. Tüccarın parası o kadar çok, malları o kadar kıymetliymiş ki, bunlar yedi bin züğürde laf sermayesi teşkil ederlermiş.</p>

  <p class="normal">Bu mesut tüccarın bir de ayın on dördü gibi güzel bir oğlu varmış. Bu delikanlının adı Ganem, babasının adı da Eyyub’muş.</p>

  <p class="normal">Gencin dili gibi bakışı da mûnis ve tatlıymış. Hatta eş dost ona, “Aşkın dalgın esiri!” derlermiş. Onun güzel bir de kız kardeşi varmış ki, tanıyanlar ona ittifakla “Fitne” ismini koymuşlar. Onun yüzüne bakan büyükler birbirlerine, “Muhakkak bu kızın yüzünde şeytan tüyü vardır!” der ve gülüşürlermiş.</p>

  <p class="normal">Günün birinde, bu iki kardeşin babası, yani tüccar Eyyub ölüvermiş. İki öksüz yavrucağa babalarından miras olarak kese kese altınlar, denk denk ipekli, sırmalı ve işlemeli bezler, torba torba miskler, amberler kalmış.</p>

  <p class="normal">Ganem, bu denkleri ve torbaları muayene ederken, bunların birçoğunun üzerinde “Bağdat’a gidecektir” ibaresinin yazılı olduğunu görmüş. Anlaşılan babaları ölmezden evvel bu denkleri ve torbaları Bağdat’a götürmek üzere hazırlatmışmış.</p>

  <p class="normal">Ganem, babasının ölmezden evvel beslemiş olduğu son arzuyu yerine getirmek için, üzerlerinde “Bağdat’a gidecektir” yazısı bulunan denkleri alarak Bağdat’a gitmiş.</p>

  <p class="normal">Ganem Şam’dan ayrılmazdan evvel, anasına uzun boylu veda etmiş, anası ağlaya ağlaya onu bağrına basmış, evlâdı merdivenden inerken, ona hayır dualar etmiş, kapıdan çıkarken de, çabuk geri dönsün diye arkasından sular döktürmüş.</p>

  <p class="normal">Ganem Bağdat yolu üzerinde kendi gibi Bağdat’a giden birçok tüccarlara rast gelmiş. Kalabalık bir cemaat hâlinde Bağdat’a vâsıl olmuşlar. Ganem orada büyük bir saray kadar muhteşem bir konak kiralamış. Konağı halılarla, yastıklarla ve perdelerle döşetmiş. Denk denk eşyaları, konağın geniş yüklerine yerleştirmiş, yük develerini ve katırlarını da konağın vâsi ahırlarına çektirmiş.</p>

  <p class="normal">Konağında birkaç gün yan gelerek yolculuk yorgunluğunu gidermiş.</p>

  <p class="normal">Ganem’in nice nice eşyalarla Bağdat’a vardığı, şehrin her tarafında duyulunca sarraflar, tüccarlar teker teker sökün etmeye başlamışlar. Hep gelip “Sefa geldiniz!” diye arz-ı ihtiram ederler ve icâb-ı hâlinde<sup class="calibre3"><a href="../Text/binbirgece_split_286.html#footnote-100-194" id="footnote-100-194-backlink">[194]</a></sup> ona hizmet edebileceklerini söyleyerek isimlerini bildirir, çıkar giderlermiş.</p>

  <p class="normal">Şöylece bir istirahat edip aklını başına topladıktan sonra Ganem, getirdiği eşyanın bazılarını seçerek onları çarşıya götürtmüş. Çarşı şeyhi onu odasına dâvet etmiş. Çok karlı bir alışveriş olmuş. Bir parça altın kıymetindeki her eşya için Ganem iki parça altın almış. Ganem Bağdat’ta bir sene kadar kalmış. Zaten mâlik olduğu servete daha nice servetler ilâve etmiş.</p>

  <p class="normal">Ertesi sene Ganem, dört-beş misli daha fazla eşya alarak tekrar Bağdat’a gitmiş. Bir sene evvel oturduğu konağın zaten birkaç senelik kirasını vermiş olduğu için, bütün eşyasıyla yük hayvanlarıyla yine konağına gitmiş.</p>

  <p class="normal">Ertesi günü yataktan kalkar kalkmaz, doğru çarşı yolunu tutmuş. Lâkin çarşının kapısını kapalı bulmuş. Kendi kendine: “Acayip, bu saatte acaba çarşı neden daha açılmamış?” diye söylenerek etrâftakilerden sebebini anlamaya çalışmış. Çarşı kapısının ta dibinde, ufak bir dükkâncıkta oturan bir tüccar şu izahatı vermiş:</p>

  <p class="normal">— “Dün akşam ikindi üzeri, hepimizin çok sevdiği ve çok da saydığı candan bir arkadaşımız, sizlere ömür, birdenbire ölüverdi. Bugün cenazesini kaldırdılar, çarşıda tüccar, tellâl, sarraf kim var kim yoksa, tabutunun arkasına takılarak upuzun bir cenaze alayı teşkil ettiler. Çarşıda kimse kalmadı, çarşı bekçileri de kapıları kapayıp cenaze alayına katıldılar, yürüyebilseydim ben de giderdim.”</p>

  <p class="normal">Ganem:</p>

  <p class="normal">— “Acaba ben de cenaze alayına takılsam mı?” diye sormuş.</p>

  <p class="normal">İhtiyar tüccar:</p>

  <p class="normal">— “Hay hay oğlum, elbette. Ölüyü teşyi etmek çok sevaptır.”</p>

  <p class="normal">Ganem alayın hangi sokaklardan geçerek hangi mezarlığa doğru yürüdüğünü sormuş. Tüccar da ona sağlık vermiş. Ganem acele oracıktaki bir câmi-i şerifin serin serin şırıldayan şadırvanından abdest almış. Sonra alaya yetişebilmek için koşmaya başlamış. Epeyce terledikten sonra alaya yetişmiş. Kalabalıkla beraber mezarlığa girmiş.</p>

  <p class="normal">Mezarlık şehrin dışındaymış. Alay oraya varınca, cenazenin gömüleceği yerin üzerine tüccarın ailesi tarafından bir çadır kurdurulmuş olduğunu görmüşler. Çadırın içinde birçok kandiller ve mumlar yanıyormuş.</p>

  <p class="normal">Cenaze gömüldükten sonra, hocalar, Kur’an okumaya başlamışlar. Cenaze alayına iştirak edenler de geniş çadırda bağdaş oturarak Kur’an tilavetini dinlemeye koyulmuşlar.</p>

  <p class="normal">Ganem utangaç bir delikanlıymış. Zaten utangaç da olmasa, Kur’an okunurken arkadaşlarını orada bırakıp sıvışamazmış ya! Oldu olacak demiş, o da dostlarının yanına çömelmiş.</p>

  <p class="normal">Tilavet akşama kadar sürmüş. Akşam olunca, ölünün akrabaları çadıra sofralar getirmişler. Lokma yenmiş, eller yıkanmış, derken efendim, hocalar yine tilavete başlamışlar. Oradakiler de yine çömelip dinlemeye koyulmuşlar.</p>

  <p class="normal">Hâlbuki artık vakit hayli geciktiği için, Ganem adamakıllı korkmaya başlamış. Koca konağında kendisinden başka ne bir dostu, ne de bir bekçisi bulunurmuş. Her gün çeşit çeşit cinâyetlerin, hırsızlıkların yapıldığı duyulmuyor muymuş?</p>

  <p class="normal">Ganem kendi kendine, “Ben burada yapayalnız bir yabancıyım. Herkes de beni pek zengin bilir. Eğer hırsızlar, geceyi konaktan uzaklarda geçirdiğimi çakarlarsa, Allah esirgesin, konakta ne para, ne de eşya bırakırlar, tam takır kuru bakır kalırım!” diye düşünüyormuş.</p>

  <p class="normal">Meraktan, korkusundan artık yerinde oturamaz olmuş. Nihayet sabrı tükenerek, bir vesile, bir mecburiyet uydurmuş, tilaveti dinleyen arkadaşlarından ayrılarak şehir yolunu tutuvermiş. Aysız bir gecenin zifiri karanlığı, her tarafı örtüyormuş.</p>

  <p class="normal">Ganem şehre giden yolun ortasından ne biraz sağa, ne de biraz sola sapmayarak yürümüş, yürümüş, tam gece yarısı, şehrin kapısına varmış. Bir de ne görsün? Şehrin kapısı kapalı değil mi? Etrâfta da ne bir ses, ne bir seda varmış.</p>

  <p class="normal">İşte oracıkta, Ganem’in az kalsın çıldıracağı gelmiş. Kendi kendine, “Yahu malımı kaybetmekten korkarak buraya geldim, burada kapıyı kapalı bulunca, mal kaygısından can kaygısına düştüm. Gördün mü şimdi belânın büyüğünü?” diye söylenmiş.</p>

  <p class="normal">Söylenmiş ama böyle ilâ-nihaye<sup class="calibre3"><a href="../Text/binbirgece_split_287.html#footnote-100-195" id="footnote-100-195-backlink">[195]</a></sup> söylenmekle, mırıldanmakla hâline bir çâre bulamayacağını da pekâlâ takdir edecek yaştaymış. Artık geceyi orada geçireceği iki kere iki dört eder gibi belli olduktan sonra, yapılacak iş, muhafazalı ve kuytu bir yeri bulup orada kıvrılıvermek, uyuyabilirse uyumak, uyuyamazsa şafağı orada beklemekten ibaretmiş.</p>

  <p class="normal">O da öyle yapmış. Sağı araştırmış, solu araştırmış, nihayet bir mezarlık ortasında, etrâfı duvarla çevrili bir aile kabristanı bulmuş. Geceyi o dört duvarın içine barınarak geçirmeye karar vermiş.</p>

  <p class="normal">Aile kabristanının kapısını itiverince kapı açılmış. İçerde bir kaç mezar varmış. O mezarların arasından da ayrıca bir hurma ağacı yükseliyormuş. Ganem hurma ağacına yaslanarak, uyumaya uğraşmış. Lâkin bir türlü gözlerine uyku girmiyormuş. Uyuyamayınca da ister istemez tuhaf tuhaf düşüncelere dalmış.</p>

  <p class="normal">Böyle gece ortası, mezarlar arasında yatıp sabahı beklemek, pek hoşa gider şey değilmiş. Onun için Ganem düşündükçe, düşünceleri de korkunç bir mahiyet kesp etmeye başlamış. Delikanlı ürkmüş, tepesinden tırnağına kadara titremiş.</p>

  <p class="normal">Bir iş yapmış olmak için, kabristanın kapısına kadar varıp kapı aralığından dışarı bakmış. Ta uzakta, şehrin kapısı tarafında küçücük bir ışığın titrediğini görmüş. Işık o kadar küçükmüş ki kâh sönüyor, kâh açılıyormuş.</p>

  <p class="normal">Ganem gözlerini aydınlığa dikmiş, o zaman, ışığın git gide büyüdüğünü, yani yaklaştığını görmüş. Hem de ışık, dosdoğru onun içinde barındığı kabristana geliyormuş.</p>

  <p class="normal">Ganem’in korkusu artmış, alelacele kapıyı kapatmış, arkasından da sürgüyü sürmüş. Kabristanın içindeki hurma ağacı kütüğünü kavrayınca, soluğu hurmanın ta tepesinde almış.</p>

  <p class="normal">Hurmanın dalları onu örttüğü hâlde, dalların arasından, o hem etrâfı, hem aşağısını pekâlâ görebiliyormuş. Işık sağa sola sallana sallana o kadar yaklaşmış ki, onun artık ne olduğunu Ganem kolaylıkla seçebiliyormuş.</p>

  <p class="normal">Işık bir fenerden ibaretmiş. Feneri bir zenci köle tutuyormuş. Kölenin arkasından gelen iki zenci köle daha varmış. Bunlar sırtlarında büyükçe bir sandık taşıyorlarmış.</p>

  <p class="normal">Üç zenciden ibaret olan bu kafile, bir taş atımı mesafeye yaklaşınca, söyledikleri sözler de duyulmaya başlamış. Sandığı taşıyan kuzguni zencilerin birisi, ötekisine, “Ey Savap!” diye seslenmiş.</p>

  <p class="normal">Ötekisi de arkadan, “Ne o Kâfur” diye cevap vermiş.</p>

  <p class="normal">O zaman Kâfur adlısı, arkadaşına:</p>

  <p class="normal">— “Yahu” demiş, “biz akşam üzeri buraya geldiğimiz zaman şu kabristanın kapısını açık ve aralık bırakmamış mıydık?” diye sormuş.</p>

  <p class="normal">Savap:</p>

  <p class="normal">— “Evet, açık bıraktıydık!” demiş.</p>

  <p class="normal">Kâfur da:</p>

  <p class="normal">— “Pekâlâ, kapıya bir de şimdi bak, hem kapalı, hem de arkadan sürgülü!” diye bağırmış.</p>

  <p class="normal">Feneri taşıyan ve Baht adlı üçüncü zenci de o zaman lafa karışmış:</p>

  <p class="normal">— “Yahu ne aklı kıt adamlarsınız” demiş. “Surlar haricinde bahçeleri bulunan Bağdatlıların bazen şehre geri dönmekten çekindiklerini pekâlâ bilirsiniz! Bu mezarlığın onların yol uğrağı olduğunu da görüyorsunuz! Şehir kapısını bulunca, gecikenler kapağı doğru bu aile mezarlıklarına atarlar. Bu mezarlıkların etrâfını çeviren dört duvar içine sığınırlar. İşte o zaman kapıyı da güzelce kapayıp, üstelik sürgüyü de sürerler. Bunları bilmeyecek ne var? Hem de bu heriflerin neden korktuklarını ben size söyleyivereyim mi? Bizlerden! Bilirler ki onları bir defa Allah’ın mevcut olup kulun mevcut olmadığı böyle bir yerde yakalarsak, yatırıp güzelce boğazlarız, sonra güzelce tuzlayıp bir âlâ kebap ederiz, sonra da oturup kemâl-i âfiyetle karınlarımızı doyururuz. İşte bunun için bizden ödleri patlar...”</p>

  <p class="normal">Sandığı taşıyan iki zenci, Baht’ın sözlerine gülmüşler ve bir ağızdan:</p>

  <p class="normal">— “Aferin be Baht! Galiba sen babanın en sivri akıllı oğlusun!” diye alay etmişler.</p>

  <p class="normal">Baht kendisiyle böyle alay edildiğine kızmış:</p>

  <p class="normal">— “Bir içeri girelim de doğru mu söylüyorum, yalan mı söylüyorum görürsünüz, hatta içeride adamın birisi saklanmışsa, bizim buraya doğru geldiğimizi görerek yüreği atmaya başlamıştır. Nereye kaçacağını şaşırmıştır. Eğer sözlerime inanır da şu hurma ağacını ararsanız, herifi belki orada bulursunuz, çünkü ağaçtan başka kaçacak yer görmüyorum.” diye ahmak olmadığını ispata kalkışmış.</p>

  <p class="normal">Ganem bu sözleri duyunca, aklı başından gitmiş. Kendi kendine, “Habise bak, ben şimdi ne yapacağım? Kendimi Allah’a emanet ederim. Allah bunların gözlerini kör etsin, inşallah beni görmezler de ellerinden kurtulurum!” diye düşünmüş.</p>

  <p class="normal">Artık zencilerin üçü de kapının önüne varmış bulunuyorlarmış. Sandığı taşıyan zenciler bir fener ve bir de sepet taşıyan zenciye:</p>

  <p class="normal">— “Haydi Baht, çabuk ol, duvarın üzerinden içeriye atla da kapının sürgüsünü aç, bizler de içeri girelim. Sırtımızdaki yükü yere koyalım, vallâhi canımız çıktı, ne arka, ne de ense kaldı. Ne duruyorsun yahu? Yükün altında ezildiğimizi görmüyor musun? Eğer kapıyı açarsan, içeride bulduğumuz beyaz etlilerin en tazesini, ağzına lâyık bir sûrette kızartırız, oturur herifi tıka basa ziftlenirsin?”</p>

  <p class="normal">Bu sûretle kapıyı Baht’a açtırmaya uğraşmışlar. Fakat nedense Baht, hiç oralı olmamış:</p>

  <p class="normal">— “Arkadaşlar, ben sizin kadar akıllı değilim, ama bütün akılsızlığımla beraber yüreğime bir şüphe girdi. Buralardan hırsızlar hiç eksik olmaz. Olur a, çetenin birisi bir soygun yapar, çarptıkları malları aralarında bölüşmek için şu dört duvarın içine girmiş bulunurlar. Ben duvarın üzerinden cumburdak ortalarına düşünce, beni tepemden tırnağıma kadar ikiye bölüverirler. Neme lâzım, hiç bana bakmayınız, maksat sandığı içeri koymak değil mi? Kaldırın içeri atıverin!...”</p>

  <p class="normal">Arkadaşları her ne kadar, “Etme, eyleme, sandık kum torbası değil ki, yallah kaldırıp duvarın üzerinden fırlatalım, onu senin dediğin gibi kaldırıp atsak, duvarın içine düşünce tuzla buz olur. Sen delirdin mi?” demişlerse de, hiç fayda etmemiş.</p>

  <p class="normal">Baht’ı kandıramayacaklarını anlayınca, iki zenci çömelip sandığı yere bırakıvermişler. Bir tanesi duvarın üzerine tırmanmış, içeri atlamış, gidip kapıyı içerden açmış, o zaman üçü de el birliğiyle, sandığı duvarların içine çekmişler.</p>

  <p class="normal">Baht taşıdığı feneriyle alçı dolu sepeti yere bırakmış. Üç zenci, sebilhane bardağı gibi yan yana oturmuşlar. Savap:</p>

  <p class="normal">— “Arkadaşlar” demiş, “akşamdan beri yol yürüdük, yük taşıdık, uğraştık, çabaladık, adam akıllı yorulduk. Şimdi durmadan dinlenmeden kalkıp mezar taşını açamayız, hem işimiz açmakla da bitmez, sandığı mezara indirmek, taşı yerli yerine koymak, etrâfını güzelce alçılamak lâzım. Geliniz beni dinleyiniz de, şurada birkaç saat oturalım, dinlenelim, sonra kalkar çarçabuk işimizi görür bitirir, yerlerimize döneriz.”</p>

  <p class="normal">Arkadaşları kabul etmişler. Yalnız Baht:</p>

  <p class="normal">— “Pekâlâ dinlenelim, dinlenelim.” demiş. “Ama üç saat kolay kolay geçmez, geliniz de her birimiz birer birer kendi hikâyesini ve başından gelip geçenleri anlatsın. Bu sûretle vakit geçirmiş oluruz.</p>

  <p class="normal">Baht’ın teklifi öbürleri tarafından kabul edilmiş. En evvelâ Baht hikâyesini söylemiş. Lâkin Baht’ın hikâyesinde hiçbir garabet, hiç bir fevkaladelik olmadığı için onu nakletmeden geçiyorum.</p>

  <p class="normal">Baht’tan sonra sıra Kâfur’a gelmiş. Kâfur hikâyeye şöyle başlamış:</p>
</body>
</html>
