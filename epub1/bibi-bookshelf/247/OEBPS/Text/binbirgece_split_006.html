<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5">TÜCCAR VE CİN</h1>

  <p class="normal">Şehrazat “Ey saadetli Padişahım, bana nakledilmişti ki” diye söze başlayarak şöylece hikâyesini anlatmıştır:</p>

  <p class="normal">Bir gün, zengin bir tüccar, komşu memleketlerle ticaret etmek için, atına binip yola çıkmış. Günlerce at sırtında gezip tozduktan sonra, bir gün öğleyin, yorgun argın atından inmiş, güneşin yakıcı ışığından korunmak ve biraz da Allah ne verdiyse ondan yemek üzere, bir ağacın dibine oturmuş. Tüccarın heybesinde ekmekle on-on beş tane hurma kalmış. Hurmaları ekmeğe katık ederek yemeye başlamış. Hurma çekirdeklerini cebine koyup saklayacak değilmiş ya! Ormanda bulunduğu için, çekirdekleri gelişi güzel sağa sola atarmış. Hurmanın birini yiyip de çekirdeğini atınca, çekirdeğin düştüğü yerden, birdenbire kapkara bir dev, korkunç bir ifrit yükselip önüne dikilmiş. İfritin elinde kapkalın ve upuzun bir pala varmış. İfrit, gök gürler gibi tüccara:</p>

  <p class="normal">— “Kalk bakalım ey tüccar, sen nasıl benim evlâdımı öldürdünse, ben de seni öylece öldüreceğim.” diye bir nara atmış.</p>

  <p class="normal">Yerler gökler titremiş, korkudan tüccarın diz bağları çözülüp başının saçları dimdik olmuş. Tüccar kekeleyerek:</p>

  <p class="normal">— “Yahu ben ne zaman senin evlâdını öldürdüm?” diyebilmiş.</p>

  <p class="normal">İfrit de:</p>

  <p class="normal">— “Demincek hurmayı yiyip de çekirdeğini atınca, çekirdek evlâdımın göğsüne düştü, evlâdım da kaderin bu yoldaki hükmü mucibince, ölüverdi!” diye cevap vermiş.</p>

  <p class="normal">Tüccar üşüyormuş gibi titreye titreye:</p>

  <p class="normal">— “Hepimiz Allah’ın kuluyuz, onun için hepimiz Allah’a aidiz. Canlarımızı bizlere o verdiği gibi, o canları da, istediği zaman, bizden alır. Eğer ben senin evlâdını öldürdümse, istemeyerek ve bilmeyerek öldürdüm. Bundan dolayı beni affedeceğinden eminim!” diye yalvarmış.</p>

  <p class="normal">İfrit tüccara cevap olarak:</p>

  <p class="normal">— “Ben şunu bunu bilmem, oğlumu sen öldürdün, onun için de şimdi sen öleceksin vesselâm!” demiş ve kapkara, koskoca eli ile tüccarın ensesinden kavrayınca, onu boğazlamak üzere ormanın bir açıklık yerine sürüklemiş.</p>

  <p class="normal">Tüccar acı acı yaşlar dökmüş, bağırmış, çağırmış, lâkin para etmemiş. Nihayet affedilmeyeceğini anlayınca, ifrite son bir ricada bulunmuş:</p>

  <p class="normal">— “Ben Allah’a sığınırım.” demiş. “Allah ne isterse, o olacak. Ne de istesem, artık ecelimin geldiğini anlıyorum. Lâkin temiz ve doğru bir Müslüman gibi ölebilmekliğim için, bana bir mühlet ver. Gideyim, kime borcum varsa, borçlarımı ödeyim. Bende hakları olanlara, o haklarını helâl ettireyim. Ben de başkalarındaki hakkımı helâl edeyim. Çoluk ve çocuklarımı, son bir defa, dünya gözüyle görüp okşayım, onlara veda edeyim. Mühlet bitince, Allah şahidim olsun ki, ben yine buraya gelirim, sen de o zaman, bana ne istersen yaparsın.”</p>

  <p class="normal">İfrit tüccarın teklifini kabul etmiş ve tüccara tam bir sene mühlet vermiş.</p>

  <p class="normal">Tüccar, kendi memleketine ve evine dönmüş. Başına gelenleri ailesine ve arkadaşlarına anlatmış. Zavallı adama herkes acımış, ailesi de ağlamış. Çocuklarına bir vasi tayin etmiş. Bu iş bitince, mühletin sonuna kadar ailesi ocağında kalmış.</p>

  <p class="normal">Senenin nihayetine doğru herkes, “Gitme, etme!” falan demişler, lâkin tüccar sözüne sâdık, doğru bir Müslüman’mış. Herkesle ağlayarak, helâlleşerek vedalaşmış. Kefeni koltuğu altına sıkıştırarak, muayyen yerde ifriti bulmak üzere, yola çıkmış.</p>

  <p class="normal">Tüccar, bir sene evvel hurma çekirdeğini atmış bulunduğu yere varmış. İfritin apansızın meydana çıkmasını beklerken, nerdeyse başına gelecek felâketi düşünerek acıklı acıklı ağlamaya başlamış. Zavallı tüccar, böyle âh ü vâh ederken, karşısına, önünde güzel bir gazâlı sürükleyip getiren, beyaz sakallı, tatlı bakışlı, ihtiyar bir şeyh çıkmış.</p>

  <p class="normal">Şeyh, tüccara selâm verip uzun ömür temenni ettikten sonra, ona, burada yapayalnız oturup neden ağladığını sormuş. Tüccar da orada oturuşunun sebebini anlatmış.</p>

  <p class="normal">Tüccarı dinledikçe, şeyh şaştıkça şaşmış. İfritin ne yapacağını görmek üzere, tüccarın yanına çömelip beklemeye karar vermiş. Dakikalar geçip ölüm dakikası yaklaştıkça, zavallı tüccarın kederi büyüdükçe büyümüş. Bir taraftan korku, bir taraftan da ümitsiz bir teessür, biçare adamda akıl ve fikir bırakmaz, yüreğini de kabartarak parça parça edermiş.</p>

  <p class="normal">Tüccar ile şeyh, böyle bekleşip dururken, yedeğinde iki kara köpek sürükleyen ikinci bir şeyh gelmiş. Tüccarla şeyhten orada niçin oturup beklediklerini öğrenince, o da yanlarına oturmuş. İkinci şeyhin gelişinden biraz sonra, bu defa yedeğinde bir katır sürükleyen üçüncü bir şeyh gelerek bu üç kişiye iltihak etmiş.</p>

  <p class="normal">Bu cemaat dört kişi olunca, yeri göğü kara dumanlar bürümüş. Dağları, taşları zelzeleler sarsmış. Haykırışlar, inleyişler, çığırışlar etrâfı çınlatmış. Nihayet tozun arasından, elinde koca palasını sallayan ifritin kapkara heybeti belirmiş. İfritin gözlerinden kıvılcımlar, ağzından da dumanlarla beraber alevler çıkıyormuş. İfrit taşları, toprakları sendeleten adımlarla bekleyen bu dört kişiye yaklaşmış. Aralarından tüccarı kavrayınca:</p>

  <p class="normal">— “Oğlumu öldürdüğün gibi, ben de senin canını alayım.” diyerek tüccarı biraz öteye sürüklemiş.</p>

  <p class="normal">Tüccar ağlamış, şeyhler ağlamışlar, lâkin yedeğinde gazâlı sürüyüp gelen şeyh, herkesten evvel aklını başına toplayarak, ifritin gidip elini öpmüş ve ifrite:</p>

  <p class="normal">— “Ey cinlerin, devlerin padişahı ifrit, eğer ben sana, bu gazâl ile başıma gelenleri anlatırsam ve anlattıklarımı, buradaki tüccarın başına gelenlerden daha acıklı bulursan, bu tüccarın kanı üzerindeki hakkının üçte birisini bana bağışlar mısın?” diye sormuş.</p>

  <p class="normal">İfrit de “Evet” diye cevap vermiş.</p>
</body>
</html>
