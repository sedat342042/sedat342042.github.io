<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3">BİNBİR GECE MASALLARI</h1>

  <p class="normal">Rivayet ederler ki, eski zamanlarda, Hint ve Çin diyarında hüküm süren büyük bir padişah varmış. Bu padişahın sayısız hademeleri, muhafızları, askerleri ve tebaası varmış. Padişahın biri büyük ve yetişkin, diğeri çocuk denilecek kadar genç iki oğlu, iki şehzâdesi varmış.</p>

  <p class="normal">Babasının taç ve tahtına oturan büyük şehzâde, memleketi o kadar dirayet ve o kadar adaletle idare ediyormuş ki, tekmil tebaası onu candan severler ve ona samimi sûrette hürmet ederlermiş. Bu büyük şehzâdenin ismi Şah Şehriyar imiş.</p>

  <p class="normal">Semerkant diyarının padişahı olan küçük kardeşinin ismi ise Şahüzzaman imiş. Bu iki padişah da yirmi sene devlet sürmüşler, ikisinin de memleketleri, bu yirmi sene zarfında, sıkıntı nedir görmemişler, o kadar mesutmuşlar.</p>

  <p class="normal">Yirmi sene geçtikten sonra Şah Şehriyar’ın<span class="ideitalik"><sup class="calibre3"><a href="../Text/binbirgece_split_096.html#footnote-100-4" id="footnote-100-4-backlink">[4]</a></sup></span>, küçük biraderini çok göreceği gelmiş. Şehriyar, büyük Vezirini huzura çağırarak gidip biraderini getirmesini emretmiş.</p>

  <p class="normal">Büyük Vezir yola çıkmadan evvel toplanan vezirler divanı, Şahüzzaman’a götürülecek hediyeler hakkında reylerini bildirmişler. Üzerlerinden şelâleler gibi altın sırmalar ve mücevherat akan cins küheylanlar hazırlanmış, câriyeler seçilmiş ve daha nice nice kıymetli şeyler tedârik edilmiş.</p>

  <p class="normal">Şehriyar, biraderine bir mektup yazarak onu kendi payitahtına dâvet etmiş. Mektubu hediyelerle beraber Vezire teslim etmiş ve ona hemen eteklerini toplayıp yola çıkmasını ve acele gidip acele geri gelmesini tembih etmiş.</p>

  <p class="normal">Vezir, “Baş üstüne!” diyerek huzurdan çıkmış ve hemen yola revan olmuş. Her vardığı şehrin, her vardığı memleketin padişahları, Şah Şehriyar’a hürmeten, Veziri karşılar<span class="ideitalik"><sup class="calibre3"><a href="../Text/binbirgece_split_097.html#footnote-100-5" id="footnote-100-5-backlink">[5]</a></sup></span> ve onu üç gün, üç gece misafir olarak alıkoyar, onu güçleri yettiği kadar ikrâm ve izâz<span class="ideitalik"><sup class="calibre3"><a href="../Text/binbirgece_split_098.html#footnote-100-6" id="footnote-100-6-backlink">[6]</a></sup></span> ederlermiş. Vezir tekrar yola çıkacağı zaman, Vezire paha biçilmez hediyeler verirler, Veziri üç günlük yola kadar teşyî’<span class="ideitalik"><sup class="calibre3"><a href="../Text/binbirgece_split_099.html#footnote-100-7" id="footnote-100-7-backlink">[7]</a></sup></span> ederlermiş.</p>

  <p class="normal">Böylece, gece gündüz gide gide, nihayet Semerkant şehrine yaklaşmış. Vezirin ileri gönderdiği müjdeciler, Şahüzzaman’a giderek biraderinin göndermekte olduğu Vezirin şehre yaklaştığını bildirmişler. Şahüzzaman, biraderinin gönderdiği Vezirin gelmekte olduğunu öğrenince, kendi vezirlerini ve büyüklerini toplayarak, kardeşinin Vezirini bir günlük yoldan karşılamalarını emretmiş. Vezirler de aldıkları emir mucibince gidip yolcuyu karşılamışlar ve hürmet olsun diye, yayan olarak atının iki tarafından yürümüşler, atlarının dizginlerini tutmuşlar. Bütün cemaat bu heyetle Semerkant’a varmış.</p>

  <p class="normal">Vezir, Şahüzzaman’ın huzuruna getirilince, yeri yedi defa öptükten sonra, Şahüzzaman’ın saadet, devlet ve sıhhati için dua etmiş. Büyük kardeşinin onu görmek arzusunda bulunduğunu bildirmiş. Sonra, koynundan biraderinin yazdığı nâmeyi çıkarıp öperek Şahüzzaman’a teslim etmiş. Şahüzzaman mektubu almış, tekmil muhteviyâtını okuyup anladıktan sonra, kardeşinin arzusunu memnuniyetle yerine getireceğini cevaben bildirmiş. Şahüzzaman:</p>

  <p class="normal">— “Mamafih” demiş, “sizi misafirim olarak üç gün ikrâm ve izâz ettikten sonra yola çıkacağım.”</p>

  <p class="normal">Vezirin yüksek mevki ve rütbesine yakışacak bir saray tefrik edilmiş. Vezirle beraber gelen hademe ve askerler ise, ayrıca büyük çadırlara ve otağlara yerleştirilmişler. Yiyecek ve içecek hususundaki arzuları, onların en güzel rüyâlarında bile göremeyecekleri veçhile yerine getirilmiş. Gerek Vezir, gerek onunla beraber gelen heyet, üç gün, üç gece Semerkant’da böylece misafir kaldıktan sonra, dördüncü günü, sabah erkenden Şahüzzaman ile birlikte, Şehriyar’ın payitahtına gitmek üzere, yola çıkmışlar.</p>

  <p class="normal">Şahüzzaman, bütün gün seyahat etmiş. Öğle olmuş, akşam olmuş, güneş batmış. Gece ortası olunca, kendisine son derece lüzumlu olan bir şeyi sarayda unuttuğunun farkına varmış. Tekrar Semerkant’a dönmüş. Daha karanlık iken sarayına girmiş. Sarayda, Şahüzzaman, en sevdiği güzel karısının kendi yatağında uyumakta olduğunu ve onun yanı başında ise bir erkek zenci kölesinin uyuyakaldığını görmüş.</p>

  <p class="normal">Bu manzarayı görünce, bütün dünya, Şahüzzaman’a zindan kesilmiş. Şahüzzaman, “Ben saraydan ayrılalı pek az zaman olduğu hâlde, bu alçak kadın böyle hareket ederse, ben uzaklaşıp da günlerce kardeşimin yanında misafir kalınca, acaba neler yapmaz!” diye düşünerek hiddetle kılıcını çekmiş, hem karısını, hem de köleyi, oldukları yerde, uyurlarken kılıçtan geçirmiş. Bu iki kişiyi öldürdükten sonra, hemen geri dönerek kardeşinin payitahtına doğru yola çıkmış.</p>

  <p class="normal">Küçük kardeşinin gelmekte olduğunu müjdeciler vasıtasıyla haber alan Şehriyar’ın memnuniyetine pâyân yokmuş. Gidip biraderini karşılamış. Onunla beraber payitahtına dönmüş. Küçük kardeşinin şerefine şehirde şenlikler yapılmasını emretmiş. Şehir bir uçtan öbür ucuna kadar donanmış.</p>

  <p class="normal">Lâkin Şehriyar, küçük kardeşini memnun etmek için ne yapmışsa, beyhude olmuş; Şahüzzaman’ın hiç neş’esi yokmuş. Benzi solmuş; yüzü, vücudu zayıflamış. Karısının hıyaneti, Şahüzzaman’ı çok müteessir ediyormuş. Şehriyar, biraderinin hâlini görüyormuş; lâkin onu rahatsız etmemek için, derdinin ne olduğunu ona sormamış. Böylelikle üç gün geçtikten sonra, bir sabah, Şehriyar biraderine:</p>

  <p class="normal">— “Kardeşim, yüzünü zayıf, benzini de çok uçuk görüyorum.” demiş.</p>

  <p class="normal">Şahüzzaman da:</p>

  <p class="normal">— “İçimi yiyen bir keder var...” diye cevap vermiş; lâkin kederinin sebebini bildirmemiş.</p>

  <p class="normal">Kardeşini eğlendirip kederini gidermek için Şehriyar, bir sürgün avı tertip etmiş. Lâkin Şahüzzaman, ava gitmek istememiş. Onun üzerine Şehriyar, yalnız olarak ava çıkmağa mecbur olmuş.</p>

  <p class="normal">Sarayın bazı pencereleri varmış ki, bu pencerelerden sarayın bahçeleri boylu boyunca görülebilirmiş. Şahüzzaman, bu pencerelerin birisine dayanarak acı düşüncelere dalmış. Böyle düşünüp dururken, sarayın bir kapısının açıldığını ve bu kapıdan yirmi kadar câriyenin çıktıklarını görmüş. Şehriyar’ın sevgili zevcesi de bunlar arasındaymış. Bu kadın güzelliği ve inceliğiyle meşhurmuş.</p>

  <p class="normal">Yirmi câriye, Şehriyar’ın zevcesiyle birlikte bahçeye girdikten sonra, onların ardı sıra, yirmi tane de erkek zenci köle çıkmışlar. Şehriyar’ın karısıyla diğer kadınlar, güzel bir mermer havuzun kenarına oturarak soyunmuşlar. Öte taraftan erkek köleler de soyunmuşlar. Şehriyar’ın güzel zevcesi, son tül örtüsünü vücudunun kar gibi beyaz kıvrıntılarından aşağıya bırakıverince, tatlı bir sesle:</p>

  <p class="normal">— “Mesut neredesin?” diye çağırmış.</p>

  <p class="normal">İri bir erkek zenci kölesi, kadının tatlı sesini işitince, koşmuş. Şehriyar’ın zevcesi, süt gibi beyaz ve pürüzsüz uzun kollarıyla siyah köleyi kucağına çekmiş. Zenci köle de siyah kollarını Şehriyar’ın zevcesinin beyaz vücuduna sarmış. Öbür câriyeler de hanımlarını taklit etmişler, öbür köleler de sarılmışlar. Şahüzzaman, bu manzarayı görünce:</p>

  <p class="normal">— “Benim başıma gelen felâket, vallâhi bundan hafiftir!” demiş.</p>

  <p class="normal">Birdenbire Şahüzzaman’ın kederi azalmış. O saatten itibaren Şahüzzaman’ın iştihası, uykusu avdet etmiş.</p>

  <p class="normal">Şehriyar avlanıp da saraya dönünce, kardeşinin yüzündeki değişikliğe şaşmış; benzindeki uçukluk yerine sıhhatli bir pembelik geldiğini görmüş:</p>

  <p class="normal">— “Kardeşim, ben avlanmağa giderken benzin kül gibiydi, hâlbuki şimdi, o kül gibi benzinin pembeleştiğini görüyorum. Değişikliğinin sebebini bilebilir miyim?” demiş.</p>

  <p class="normal">Şahüzzaman da:</p>

  <p class="normal">— “Size kederimin sebebini bildireceğim; lâkin teessürümün neden zeval bulduğunu ifşa edemeyeceğim.” diye cevap verdikten sonra, nasıl Semerkant’tan yola çıktığını ve nasıl yoldan sarayına geri döndüğünü, sarayda gördüklerini ve bu gördükleri üzerine ne yaptığını uzun uzadıya anlatmış.</p>

  <p class="normal">Şehriyar, bunları dinledikten sonra, şimdi de renginin tekrar geri gelmesinin sebeplerini öğrenmek istemiş. Ve Şahüzzaman’a o kadar ısrarla rica etmiş ki, Şahüzzaman da, Şehriyar’ın ricalarına daha fazla mukavemet edemeyerek burada gördüklerini de sırasıyla anlatmış.</p>

  <p class="normal">Şehriyar’ın canı pek sıkılmış ve küçük biraderinin naklettiklerini bir defa da gözleriyle görmek istemiş; onun için, şöyle bir oyun yapmaya karar vermişler. Şehriyar’ın yine avlanmağa çıkacağını ilân edecek; lâkin ava gideceği yerde, sarayda saklanarak olup biteni seyredecekmiş.</p>

  <p class="normal">Hemen Şehriyar, birkaç gün sonra yine sürgün avına çıkacağını ilân etmiş. Askerler, Şehriyar’ın çadırlarıyla av yerine kadar gitmişler. Şehriyar da askerlerinin ardı sıra av mahalline varıp çadırına kapanmış. Biraz istirahat ettikten sonra, en sâdık kölesini çağırarak, hiç kimseyi, her ne için olursa olsun, çadıra sokmamasını tembih etmiş. Çadırda tanınmayacak sûrette kıyâfetini değiştirmiş ve gizlice çadırdan çıkarak saraya, küçük biraderinin yanına dönmüş.</p>

  <p class="normal">İki kardeş, saray bahçesine bakan pencerelerin kafesleri arkasına gizlenmişler. Onların pencereye gelişlerinden biraz sonra, Şahüzzaman’ın anlattığı gibi, yine saray kapısı açılmış. Başta Şehriyar’ın sevgili zevcesi olduğu hâlde, yirmi kadar güzel endamlı câriye bahçeye çıkmışlar. Onların arkasından da yirmi tane zenci erkek kölesi görünmüş. Bir kaç gün evvel, Şahüzzaman’ın aynı pencereden gördüğü hâllerin hepsi de, bu defa Şehriyar’ın gözleri önünde cereyan etmiş.</p>

  <p class="normal">Şehriyar bunu görünce, aklı başından gitmiş, adeta delirmiş gibi gözlerinin bakışları vahşileşmiş, kardeşine acıklı bir lisanla:</p>

  <p class="normal">— “Kardeşim” demiş, “devlet ve dârâtı<span class="ideitalik"><sup class="calibre3"><a href="../Text/binbirgece_split_100.html#footnote-100-8" id="footnote-100-8-backlink">[8]</a></sup></span> terk edelim, garipler gibi yollara düşerek uzak gurbet illerinde dolaşalım, dolaşalım ve duçar olduğumuz bu felâketin bir mislinin başka insanların da başlarına gelip gelmediğini araştıralım. Eğer böyle bir felâket, herhangi başka bir kulun nasibi olmamışsa, lüzumsuz yere hayatımızı sürükleyeceğimize ölelim ve bu kara dünyadan ayrılalım; çünkü ölüm, hayatın böylesine bin defa müreccahtır.”</p>

  <p class="normal">Şahüzzaman, kardeşinin söylediklerini kabul etmiş. İki kardeş, hemen sarayın unutulmuş bir arka kapısından gurbet asalarına dayanarak yola çıkmışlar ve kalplerinden vurulan âhûlar gibi, kanayan ve yanan ciğerlerinin sızısını, seyahat etmekle gidereceklerini zannederek, gece gündüz, kuş uçmaz kervan geçmez yollarda yürümüşler.</p>

  <p class="normal">Devlet ve dârâtı arkalarında bırakan bu iki tenha yolcu, gide gide bir gün, zümrüt çimenlerle örtülü bir yere varmışlar. Zümrüt çimenler üzerinden şeffaf ve serin bir ırmak şırıldayarak akıyor, biraz ötede beyaz, temiz köpükleriyle güzel sahili öpen denizin mavi dalgalarına kavuşuyormuş. Meltem rüzgârı tatlı tatlı esiyor ve çimenlerin arasında yükselen büyük bir çınarın saçtığı gölgeyi titretiyormuş.</p>

  <p class="normal">İki yorgun yolcu, avuç ayasıyla ırmağın billur gibi sularından kana kana içmişler; sonra, yorulmuş ve yıpranmış vücutlarını çimenlerin üzerine atıvermişler. Onlar, bir acı düşünceden öbürüne geçe geçe, düşüncelerini hülyâ ve rüyâya kalbederken<span class="ideitalik"><sup class="calibre3"><a href="../Text/binbirgece_split_101.html#footnote-100-9" id="footnote-100-9-backlink">[9]</a></sup></span>, zaman da geçmiş, akşam olmuş. Sular kararmış, deniz kararmış.</p>

  <p class="normal">Garipler uyanınca, artık gece, yıldızları, ayı ile etrâfa hâkim olmuş. Yolcular etrâflarına bakınırlarken, denizin ortasında, göklere doğru iri ve kapkara bir sütunun yükselmekte olduğunu görmüşler.</p>

  <p class="normal">Şehriyar ile Şahüzzaman’ı müthiş bir korku almış, koşamamışlar, kaçamamışlar. Kurtuluş çâresini, büyük ağaca tırmanarak geniş dallar ve sık yapraklar arasında gizlenmekte bulmuşlar.</p>

  <p class="normal">Ağacın yaprakları arasından, biraz evvel denizden yükselen şeyin bir cin olduğunu anlamışlar. Cin, geniş alnı ve başı üzerinde büyük ve ağır bir sandık taşıyormuş.</p>

  <p class="normal">Cin denizden çıktıktan sonra, gelip gariplerin üzerinde bulundukları ağacın altına oturmuş. Cin, rahatça yerleştikten sonra, sandığın kapağını açmış. Bu sandığın içinden bir sandık daha çıkmış. Cin bu ikinci ve daha küçük sandığı da açmış. Sandığın içinde ipek tüller varmış. Nasıl ki parlak sabah çoban yıldızı, ufukta köpüklenen deniz dalgalarının arasından doğarsa, tüllerin arasından da gözleri kamaştıracak kadar güzel ve mâsum bakışlı bir kız çıkmış. Cin kadına ateşli bakışlarıyla baktıktan sonra:</p>

  <p class="normal">— “Ey ince damarlarında, beyaz teninde asil bir kan akan kadın, seni ben düğün gecesi kaçırmıştım. Bu gece uyku gözlerimin kapaklarını ağırlaştırıyor. Çimenlerin üzerine şöyle bir yan gel ki, yorgun başımı dizlerinin üzerine yaslayayım.” demiş.</p>

  <p class="normal">Cin başını, genç kızın dizine dayayarak uyuyakalmış.</p>

  <p class="normal">Cin böyle uykuya varınca, genç kız, başını yukarıya kaldırarak ağacın üzerinde duran iki padişahı görmüş. Hemen cinin başını yavaşça dizinin üzerinden kaldırarak çimenlerin üzerine yatırmış. Sonra ayağa kalkarak iki kardeşe aşağı inmeleri için işaretler etmeye başlamış.</p>

  <p class="normal">İki kardeş, cinden korktuklarını ve inemeyeceklerini işaretlerle bildirmişler. Fakat kız ısrar etmiş ve cinin âdetini bildiği için uyanmayacağını temin etmiş. İki kardeş, inmemekte inat edince, kız, cini uyandıracağını ve ikisini de birden cine parçalatacağını söyleyerek onları korkutmuş.</p>

  <p class="normal">Bunun üzerine iki kardeş de korkudan titreye titreye inmişler ve kızın istediği gibi ve istediği müddet onunla beraber kalmışlar. Kız, cinin uyanması mutat olan zaman yaklaşınca, cebinden tespih gibi bir ip halka çıkarmış. Bu ipin üzerine doksan sekiz tane mühür takılıymış. Kız, iki padişaha:</p>

  <p class="normal">— “Bunların ne olduğunu bilir misiniz?” diye sormuş, onlar da:</p>

  <p class="normal">— “Hayır, bilmeyiz.” diye cevap vermişler.</p>

  <p class="normal">O da:</p>

  <p class="normal">— “Öyleyse, ben size bunların ne olduğunu anlatayım.” demiş. “Burada gördüğünüz mühürlerin her birisinin sahibi, sizin ikiniz gibi benimle görüşmüşlerdir. Görüşmelerin hiçbirisinden, şurada uyumakta olan ahmak cin haberdar değildir. Şimdi siz de mühürlerinizi bana veriniz. Ben sizin de mühürlerinizi, diğer doksan sekiz mühre ilâve edeceğim.”</p>

  <p class="normal">İki padişah, hemen parmaklarından mühürlü yüzüklerini çıkartarak, görünüşte bu kadar mâsum duran bu fettan kıza vermişler. Kız da padişahlara, neden cinin onu sandıklar içine kapattığını şöylece anlatmış:</p>

  <p class="normal">— “Burada uyumakta olduğunu gördüğünüz bu cin, beni düğün gecesi sarayımdan çaldı. Vücudumu bir tahta sandığa kapattı. Tahta sandığı da gördüğünüz kalın demir sandığın içine koydu. Demir sandığa da yedi tane kocaman demir kilit vurdu. Cin, muhafazama bu kadar itinadan sonra, aldığı tertibattan yine emin olamadı. Sandığı götürüp derin denizlerin karanlık diplerine sakladı. Cin böyle hareket etmekle, benim cinsimin yapmakta çok usta olduğu hilelerin icrasına mâni olabileceğini zannetti. Hâlbuki bilmiyordu ki, kadın bir kere hile etmeye karar vermesin; çünkü karar verdikten sonra, ne demir sandık, ne yedi kat kilit, ne de derin denizler, aklına koyduğu işi yapmaktan onu menedemez.”</p>

  <p class="normal">İki padişah, bütün bu şeyleri, mâsum bakışlı kızın kendi dudaklarından işitince, hayretten dona kalmışlar. Gözlerine, kulaklarına inanmak istememişler. Bayağı cine acımışlar. Sonra yekdiğerine dönerek:</p>

  <p class="normal">— “Herhâlde” demişler, “felâketimiz, bu cinin başına gelenlerden kat kat ehvendir. Bu hâl bizi müteselli etmelidir.”</p>

  <p class="normal">Ve hemen tekrar yola çıkarak, geldikleri yoldan gerisin geriye dönmüşler.</p>

  <p class="normal">Şehriyar ve kardeşi, geceleyin gizlice saraya girmişler. Şehriyar, sarayda ne kadar câriye ve kız varsa, onların hepsini, erkek zenci köleler de dâhil olduğu hâlde idam ettirmiş. Ve o günden sonra, hiçbir kadına itimat câiz olmayacağını düşünerek, her akşam koynuna aldığı câriyeyi, o gecenin şafak vakti idam ettirmiş.</p>

  <p class="normal">Şehriyar, bu sûretle hareket ederek, kadınların kendisine bir hile yapmalarına mâni olduğuna zâhip olmuş<span class="ideitalik"><sup class="calibre3"><a href="../Text/binbirgece_split_102.html#footnote-100-10" id="footnote-100-10-backlink">[10]</a></sup></span>. Bu hâl, üç sene devam etmiş. Üç sene, her akşam bir câriye ile evlenir ve ertesi sabah, o gece beraber yattığı câriyeyi de idam ettirirmiş.</p>

  <p class="normal">Kadınlar böylelikle idam edile edile, memleket içinde kızlar azalmaya başlamış. Zaten babalar da kızlarının idamından endişeye düşerek, bütün aileleriyle beraber şehirden kaçmaya başlamışlar.</p>

  <p class="normal">Nihayet bir akşam, şehirde Şehriyar’a götürülecek bir câriye bile kalmamış. Padişah, hemen Vezirini huzuruna çağırtarak, gidip kendisine o akşama mahsus bir kız bulmasını emretmiş.</p>

  <p class="normal">Vezir her tarafı, her köşeyi, her bucağı aramış, çalmadığı kapı, uğramadığı oba kalmamış. Fakat hiçbir tarafta bir kız bile bulamamış. Bu netice üzerine Vezirin canı sıkılmış ve kendi evine dönmüş.</p>

  <p class="normal">Vezir, kız bulamadığı için Şehriyar’ın ona fena hâlde kızacağından korkuyormuş. Vezir, bu korku ile düşünüp dururken, Şehrazat adlı büyük kızı ile küçük kızı, babalarının yüzünden akan kederi görmüşler. Şehrazat, genç ve güzel olduğu kadar da çok okumuş ve mâlumatlı bir kızmış. Hem memleketin, hem komşu devletlerin tarihlerine, gelip geçmiş padişahların hayat ve menakıbına kâmilen vâkıfmış. Babasının hâline çok acımış. Ona yavaşçacık sokularak kederinin sebebini sormuş ve onu teselli etmek için, eski şâirlerden birinin şiirini okumuş.</p>

  <p class="normal">Vezir, Şehrazat’ın taze dudaklarından bu sözleri duyunca, kızına, içinde bulunduğu vaziyeti uzun uzadıya anlatmış. Kız cevaben:</p>

  <p class="normal">— “Yemin ederim ki, ya bir Müslüman’ın kızı yerine ben kurban gideceğim veyahut ki, Müslüman hemşirelerimi kurtarmaya muvaffak olacağım!” diyerek babasına, Şehriyar’a kendisinin götürülmesini rica etmiş.</p>

  <p class="normal">Babası kızına bu niyetinden vazgeçmesini, zira kendisini boşu boşuna telef ettireceğini yalvara yalvara anlatmak istemiş. Fakat Şehrazat ısrar etmiş. O zaman Vezir Şehrazat’a:</p>

  <p class="normal">— “Korkarım ki kızım, ‘tüccar, öküz ve eşek’ hikâyesinde olan hâlin aynı da senin başına gelir!” demiş.</p>

  <p class="normal">Şehrazat da bu “tüccar, öküz ve eşek” hikâyesinin ne olduğunu anlatmasını babasından rica etmiş.</p>
</body>
</html>
