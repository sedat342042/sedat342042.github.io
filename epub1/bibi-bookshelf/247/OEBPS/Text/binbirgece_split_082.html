<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_81">KURNAZ KÖLE İLE HANIMININ HİKÂYESİ</h1>

  <p class="normal">Vaktiyle kibar ve zengin bir adam vardı. Bu adam bir gün esir pazarından genç ve güzel bir köle satın aldı. Köleyi evine getirdi, karısına dedi ki:</p>

  <p class="normal">— “Bu köleye güzel bak… Çalışkan bir delikanlıya benziyor.”</p>

  <p class="normal">Günlerden bir gün, karı-koca şehir haricinde bir bahçede akşama kadar oturup eğlenmeye karar verdiler. Kocası:</p>

  <p class="normal">— “Sevgili karıcığım” dedi, “benim sabahleyin çarşıda ufak bir işim var. Siz köle ile önden gitseniz nasıl olur? Ben de çarçabuk yetişirim.”</p>

  <p class="normal">— “Hay hay kocacığım… Biz gideduralım da sen arkadan yetiş…”</p>

  <p class="normal">Genç köle efendisinin bu sözlerini işitince derhal bir kurnazlık düşündü. Geceleyin gizlice çarşıya gidip şarap, yiyecek ve meyva satın aldı ve bahçeye yollandı. Yemekleri bir ağacın altına, şarabı başka bir ağacın altına, meyvaları da diğer bir yere gizledi. Sonra eve döndü.</p>

  <p class="normal">Sabah oldu. Hanımla kölesi sepetlerini alıp bahçeye vardılar.</p>

  <p class="normal">Kadın biraz oturdu. Henüz kocası gelmemişti. Kalkıp dolaşmaya başladı. Bu sırada karganın biri gag gag etti. Köle bu sese derhal cevap verdi:</p>

  <p class="normal">— “Baş üstüne!...”</p>

  <p class="normal">Kadın, genç kölesinin karganın gag gagına cevap verdiğini görünce şaşıp kalmıştı. Kölesine dönerek:</p>

  <p class="normal">— “Sen kargaların dilinden anlıyor musun?” diye sordu</p>

  <p class="normal">Kurnaz köle şöyle cevap verdi:</p>

  <p class="normal">— “Tabii hanımefendi!... Küçükten beri kargalarla ülfetim vardır…”</p>

  <p class="normal">— “Yaaa!... Karga sana ne dedi öyleyse?...”</p>

  <p class="normal">— “Falan ağacın altında nefis yemekler var; gelin, yiyin, dedi!...”</p>

  <p class="normal">Kadıncağızın hayreti arttı:</p>

  <p class="normal">— “Acaba sahi mi söyledi? Bir gidip baksak!...”</p>

  <p class="normal">Gidip baktılar. Hayret!... Karga doğru söylemişti. Ağacın altında nefis yemekler onları bekliyordu…</p>

  <p class="normal">Hanım yemeklerden tattı, pek lezzetli buldu.</p>

  <p class="normal">O sırada karga tekrar gag gag etti. Genç köle buna da derhal aynı cevabı vermekte gecikmedi:</p>

  <p class="normal">— “Baş üstüne!...”</p>

  <p class="normal">Kadın merakla atıldı:</p>

  <p class="normal">— “Ne dedi, ne dedi?...”</p>

  <p class="normal">— “Falan ağacın altında aliyyülâlâ cinsinden eskimiş şarap vardır. Onu kemal-i afiyetle içiniz, diyor!...”</p>

  <p class="normal">— “Yaaa!... Haydi gidip bakalım… Karga bu sefer de doğru mu söyledi acaba?...”</p>

  <p class="normal">Gidip baktılar. Sahi be… Vay canına… Karganın tarif ettiği ağacın altında iki sürahi dolusu şarap!...</p>

  <p class="normal">Hanımla kölesi bu şarabı da içtiler.</p>

  <p class="normal">Derken karga tekrar gag gag etti.</p>

  <p class="normal">Kadın atıldı:</p>

  <p class="normal">— “Ne diyor?”</p>

  <p class="normal">— “Falan ağacın altında taze meyva var. O da sizin nasibiniz, diyor!...”</p>

  <p class="normal">Karga bu sefer de doğru söylüyordu.</p>

  <p class="normal">Hanımla kölesi meyvaları yediler…</p>

  <p class="normal">Aradan biraz geçti. Karga gene gag gag etmeye başladı. Fakat köle bu sefer, “Baş üstüne!...” diyeceği yerden bir taş alıp da kuşa atmasın mı!...</p>

  <p class="normal">Kadın genç kölesinin bu öfkesine bir türlü mânâ verememişti:</p>

  <p class="normal">— “Neden taş attın?” dedi. “Kargaya neden kızdın?”</p>

  <p class="normal">Genç köle cevap verdi:</p>

  <p class="normal">— “Pek fena şeyler söyledi efendim. Siz de olsa kızardınız!...”</p>

  <p class="normal">— “Ne gibi fena şeyler?”</p>

  <p class="normal">— “Sizden hicap ederim efendim, söyleyemem!...”</p>

  <p class="normal">Hanım ısrar etti:</p>

  <p class="normal">— “Söyle canım, söyle diyorum…”</p>

  <p class="normal">— “Aman efendim, söylenecek gibi değil ki… Dilim bir türlü varmıyor…”</p>

  <p class="normal">Fakat kadının da inat damarı tutmuştu. İlle söyleyeceksin diye dayattı. Bunun üzerine genç köle karganın sözlerini hanımına aynen tekrar etmeye mecbur oldu:</p>

  <p class="normal">— “Efendim, karga diyor ki… Şey diyor…”</p>

  <p class="normal">— “Canım söyle diyorum sana. Benden utanacak ne var?...”</p>

  <p class="normal">Delikanlı baktı ki olacak gibi değil, kargadan işittiğini söyleyiverdi:</p>

  <p class="normal">— “Diyor ki efendim, hanımınla sarmaş-dolaş olup yat ve kocası geceleri ne yapıyorsa, onu yap!...”</p>

  <p class="normal">Kadın bu son cümleyi işitir işitmez kahkahayı koyuvermişti:</p>

  <p class="normal">— “Ondan kolay ne var!...” dedi, “Zor bir iş mi sanki!... Haydi şu ağacın gölgesine gidelim…”</p>

  <p class="normal">Hanımla genç kölesi el ele tutuşup ağacın altına gittiler. Yere yumuşacık bir halı seccade serildi ve uzatmayalım, bunlar başladılar işe…</p>

  <p class="normal">O aralık efendi de çıkıp gelmesin mi?... Adamcağız uzaktan manzarayı hayal meyal fark eder etmez deli gibi oldu:</p>

  <p class="normal">— “Aman aman!...” diye düşündü, “Bizim hanıma ne oldu ki!... Acaba neden sırt üstü yatmış?... Köle üstünde ne arıyor?... Yoksa bizim hatunu altınlarına tama ederek boğazlamaya mı kalktı?...”</p>

  <p class="normal">Ve koşa koşa ağaca doğru geldi. Kurnaz köle ise kıpırtıyı sezer sezmez doğrulmuş ve kadının uçkurlarını bağlamıştı.</p>

  <p class="normal">Efendisinin sualine meydan vermeden atıldı:</p>

  <p class="normal">— “Sormayın efendim” dedi, “hanımefendi büyük bir felaket geçirdiler. Meyva koparmak için şu ağaca çıkmışlardı. Kazara yere düştüler, nazik belleri incildi. Bendeniz onu ovuşturmakla meşguldüm. Hamd olsun, ehemmiyetli değilmiş. Bir şeycikleri kalmadı. Verilmiş sadakanız varmış. Geçmiş olsun!...”</p>

  <p class="normal">Kölenin sahte bir heyecanla söylediği bu kuyruklu yalana yerde yatan kadın da iniltilerle iştirak edince, adam hiç şüphe etmedi:</p>

  <p class="normal">— “Vah vah!...” dedi, “Geçmiş olsun sevgili karıcığım… Durup dururken ne diye ağaçlara tırmanırsın?... Allah’tan olacak, şu sâdık kölemiz yanında bulunmuş. Yoksa vaydı hâline!...”</p>

  <p class="normal">Elhasıl, herifi tamamıyle inandırdılar.</p>

  <p class="normal">İşte Padişahım, erkeklerin ne derece hilekâr oldukları bu naklettiğim hikâyeden pekâlâ anlaşılıyor. Şayet Zat-ı şehinşahiniz de o kurnaz ve dessas vezirlerin sözüne itimat eder de…</p>

  <p class="normal">Has câriye sözünü bitirmedi. Heyecandan sarsılarak hüngür hüngür ağlamaya başladı…</p>

  <p class="normal">Padişah, câriyesini pek seviyordu. Onun böyle hıçkıra hıçkıra harap olmasına dayanamadı; Şehzâdenin katlini emretti.</p>

  <p class="normal">Fakat ertesi gün, Altıncı Vezir, şafakla beraber huzura dahil oluyordu.</p>

  <p class="normal">Vezir tahtın saçaklarını öptükten sonra el-pençe divan durdu:</p>

  <p class="normal">— “Şevketli Padişahım” dedi, “Şehzâde hakkında tekrar idam kararını ferman buyurmuşsunuz. Hepimizin hayatımız yolunuza feda olsun… Ancak şu kadar var ki, ihtimal sonradan bunun haksızlık olduğu meydana çıkar da pişman olursunuz. Bahusus kadınların hilekârlığı mâlum-ı cihandır… Hatta Kur’an-ı Kerim’de bile buna dair âyetler mevcuttur. Hem uzağa gitmeye ne hacet, Padişahım, zat-ı şahânenize buna temas eden bir hikâye anlatsam, kanaat getirirsiniz…”</p>

  <p class="normal">Padişah sordu:</p>

  <p class="normal">— “Ne hikâyesi o öyle?”</p>

  <p class="normal">— “Valiyi, kadıyı, veziri ve padişahı dolaba sokan hatunun hikâyesidir şevketlim…”</p>

  <p class="normal">Padişah merak etti:</p>

  <p class="normal">— “Anlat bakalım şu hikâyeyi!...” dedi.</p>

  <p class="normal">Bunun üzerine Altıncı Vezir şu hikâyeyi anlattı:</p>
</body>
</html>
