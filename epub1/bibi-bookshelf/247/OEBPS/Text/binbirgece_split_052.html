<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_51">ŞEHZÂDE EMCED İLE ŞEHZÂDE ES’AD MASALI</h1>

  <p class="normal">Sultan olduktan biraz sonra, birisi Bedir Sultandan, birisi de Hayatünnüfus’tan Kamerüzzaman’ın nur topu gibi iki oğlu dünyaya gelmiş. Bu evlâtların büyüğü, Bedir Sultanın oğluymuş. Bunun adını Emced koymuşlar. Küçüğü, yani ikincisi ise Hayatünnüfus’un oğluymuş, ona da Es’ad ismini vermişler.</p>

  <p class="normal">Doğrusunu söylemek lâzım gelirse, iki oğlanın küçüğü, yani Es’ad, büyüğü Emced’den daha yakışıklıymış.</p>

  <p class="normal">İki şehzâde, debdebe ve şan içinde büyümüşler. Birbirlerini o kadar severlermiş ki, çifte kumrular gibi, birbirlerinden ayrılmazlarmış.</p>

  <p class="normal">On yedi yaşlarına basıp da ikisi de artık erkek denecek bir çağa gelince, şehirde onlara parmak ısırmadık kadın, göz atmadık yosma kalmamış.</p>

  <p class="normal">Babaları Kamerüzzaman, tahsillerine çok dikkat eder ve dikkat ettirirmiş. Onlara devlet umurunu<sup class="calibre3"><a href="../Text/binbirgece_split_398.html#footnote-100-306" id="footnote-100-306-backlink">[306]</a></sup> nasıl çevirmeyi öğretmiş. O kadar ki, bir gün Emced tahta oturarak halkın ihtiyacını görür, ertesi günü Es’ad oturur ve şikâyetleri dileyerek adalet edermiş.</p>

  <p class="normal">Saadet denilen şey, her zaman aynı minvalde devam etmez ya! Bir gün Kamerüzzaman’ın iki odalığı, birisi bir şehzâdeye, ötekisi de öbür şehzâdeye gönül vermişler. İki kadın, duydukları aşkla yanıp kavruluyorlarmış.</p>

  <p class="normal">Bu haspaların ikisi de, sevdikleri şehzâdeleri kendilerine celp etmek için yapmadık şey, başvurmadık çâre bırakmamışlar. Şehzâdelerin yüzlerine gülmüşler, onlara sırnaşıklık, yapışkanlık etmişler. Neler de neler etmemişler; ama hep bu gayretleri boşuna gitmiş. İşte o zaman, pek fena kederlenmişler. Yemekten de, uykudan da olmuşlar.</p>

  <p class="normal">Bir gün Kamerüzzaman, avlanmak üzere yakında bir ormana gitmeyi niyetlenmiş. Oğullarının ikisini de çağırarak, onun eksikliği esnasında, sırayla tahta oturup devlet işlerini sürüncemede bırakmamalarını tembih etmiş.</p>

  <p class="normal">Kamerüzzaman ayrılınca, hükûmet etmek sırası evvelâ Emced’inmiş. Onun için Emced tahta oturmuş. Kamerüzzaman’ın eksikliğini fırsat bilen ve bu fırsatı da ganimet telâkki eden odalığın biri, hemen kâğıt kalemi ele alarak Emced’e ateşli bir sevdâ mektubu yazmış. Bütün niyeti, bütün emeli onunla birleşmek olduğunu apâşikâr yazmaya utanmamış.</p>

  <p class="normal">Eh, şaka değil, sevdâ bu! İnsana utanmayı da, arlanmayı da unutturur.</p>

  <p class="normal">Mektubun içine güzel kokulu bir de saçlarının ipek bağını koyarak bir zenci kölesi çağırmış ve mektubu Şehzâde Emced’e götürmesini emretmiş.</p>

  <p class="normal">Emced, mektubu açıp okuyunca, bütün kanı başına sıçramış. Köleye:</p>

  <p class="normal">— “Ey alçak herif, efendine sadakatsizliği teklif eden şöyle bir mektubu nasıl taşırsın?” diye bağırarak yanındaki kılıcı çekmiş ve hemen orada kölenin başını vurmuş.</p>

  <p class="normal">Sonra, öfkeyle köpüre köpüre annesi Bedir Sultanın yanına gitmiş, aldığı mektubu ona göstermiş. Kadınlara karşı savurmadık küfür kalmamış. Hatta:</p>

  <p class="normal">— “Sen de kadın değil misin anne? Hepiniz öylesiniz, aynı hâldesiniz! Eğer babama karşı hürmetim olmasaydı, dosdoğru şu kaltağın odasına varır ve orada başını keserdim!” diye söylenmiş.</p>

  <p class="normal">Odalığa gelince…</p>

  <p class="normal">Gönderdiği kölenin nasıl bir âkibete duçar olduğu öğrenince, kızgınlığından parmaklarını ısırmış. Emced’e karşı hissettiği sevdâ, birdenbire kine dönmüş. Onun için bir an evvel en tatlı emel, Emced’le birleşmekken şimdi, onu teneşirde serili görmeyi, onun gözlerini oyabilmeyi, etlerini didik didik yırtabilmeyi, yüreğini koparıp ısıra ısıra parçalayabilmeyi en büyük saadet saymaya başlamış. “İntikam, intikam!” diye inleye inleye döşeğinin üzerine serilmiş, kıvır kıvır kıvranarak çarşafları yırtmış, dişlemiş.</p>

  <p class="normal">Emced de o gece, yatakta uyuyamamış. Bir kadının babasına sadakatsizlik etmeye kalkışması onun aklında, fikrinde rahat ve huzur nâmına ne varsa, hepsini mahvetmiş.</p>

  <p class="normal">Ertesi günü, devlet sürüp hükûmet etmek sırası Emced’in küçük kardeşi Es’ad’a gelmiş. Onu seven kız da, Emced’i seven kız gibi hareket etmiş. Sevgilisine bir zenci ile mektup göndermiş.</p>

  <p class="normal">Bu zencinin de başını Es’ad kesmiş. Sonra gidip annesine şikâyetler etmiş.</p>

  <p class="normal">Bu odalık da Emced’i seven gibi kabarmış, köpürmüş, küplere binmiş.</p>

  <p class="normal">O akşam iki kardeş birbirleriyle görüşmüşler. İkisi de başlarına gelenleri birbirlerine anlatmışlar. Ve ikisinin de başına gelen musibetin aynı olduğuna şaşmışlar. Babalarının canı sıkılmasın diye, meseleyi ondan gizlemeye karar vermişler.</p>

  <p class="normal">Ertesi günü sabah, Kamerüzzaman avdan dönmüş. Bütün saray halkı, onu sarayın kapısında karşılamış. Yalnız şu mahut odalıkların ikisi eksikmiş.</p>

  <p class="normal">Bu eksiklik Kamerüzzaman’ın nazar-ı dikkatini celp etmiş. Kadınların nerede olduğunu sormuş ve kendi odalarında hasta yattıklarını duyunca, onların odalarına gitmiş.</p>

  <p class="normal">Odalıkların ikisi de bir gece evvel birleşerek ve fiskoslar ederek şehzâdelerinden nasıl intikam alacaklarını tasarlamışlarmış. Onlar birbirlerine:</p>

  <p class="normal">— “A kardeşim, nasıl olsa biz mahvolduk, gel şehzâdelere iftira atalım. Bu bir kumar oyunudur. Padişah inanırsa, onlar mahvolur, biz kurtuluruz. Hem de bu vesileyle öcümüzü almış oluruz. Yok, inanmazsa, zaten hiçbir şey yapmamakla başımıza gelecek ölüm değil mi?” diyerek birbirlerini ikna etmişler.</p>

  <p class="normal">Kamerüzzaman, sırayla evvelâ birinin, sonra ötekinin odasına girince, her biri Kamerüzzaman’ın elini öpmüş ve şehzâdelerin tecavüzüne maruz kaldıklarını ve gerek kendilerinin, gerek Kamerüzzaman’ın namusu lekelendiği için, yaslarından hasta düştüklerini ağlaya ağlaya anlatmışlar.</p>

  <p class="normal">Bu sözleri duyunca, dünyalar üç kere Kamerüzzaman’ın başında dönmüş, sonra bütün kâinat göğüyle, dağıyla, deniziyle başına yıkılır gibi olmuş. Gözleri öfkeden kızarmış. Yerinden kaplan gibi fırlayarak odadan çıkmış.</p>

  <p class="normal">İlk aklına koyduğu niyet, doğru oğullarına varıp onlara gık dedirtmeden ikisini de kılıçtan geçirmekmiş.</p>

  <p class="normal">Saray geçitlerinden birisinde, ihtiyar Sultan Armatus’a rast gelmiş. İhtiyar Sultan, Kamerüzzaman’ı gözleri fal taşı gibi açılmış, kaşları çatkı gibi çatılmış, sağ elinde palayı sallar hâlde görünce, telaşlı telaşlı:</p>

  <p class="normal">— “Ne oldu? Bu hâlde nereye gidiyorsun?” diye sormuş.</p>

  <p class="normal">Kamerüzzaman da câriyelerden duyup şahide, ispata lüzum görmeden inandığı martavalı, sanki tepeden tırnağa kadar hakikatmiş gibi harıl harıl anlatmış. Ve hikâyesinin nihayetinde:</p>

  <p class="normal">— “İşte ayağımın tozuyla o iki alçağı bulmaya gidiyorum. Onları öyle bir geberteceğim ki, yıllarca evlât kısmı, babalarına onların yaptığı hakareti aklından bile geçirmesin!” diye bağırmış.</p>

  <p class="normal">Ne kadar olsa ihtiyar Sultan güngörmüş, başını almış bir adammış. Vaziyeti öfkeye kapılmadan düşünmüş ve Kamerüzzaman’a:</p>

  <p class="normal">— “Niyetin evlâdım fena değil, hakikaten öyle evlâtların müstahakkı köpek gibi boğazlanmaktır. Lâkin gelgelelim ki, ne de olsa onlar senin öz evlâtlarındır. Şimdiki hiddetinle belki elin varır da, onlara kendi elinle cezalarını verirsin, lâkin sonra bir gün, bu hiddetten eser kalmaz, onlar ölürken çekecekleri zahmet, o zaman gözünden hiç eksik olmaz. Hayatın zehirlenir. Gel sen askerlerinin birini çağır, iki haini ıssız bir sahraya götürsün de, orada haklarından gelsin. Onlar gözden ırak olurlarsa, sonra vicdanın o kadar azap çekmez!” diye nasihat vermiş.</p>

  <p class="normal">Kamerüzzaman, kayınbabasının sözlerini haklı bulmuş. Onun için yavaş yavaş palasını kınına koymuş. Tahtın bulunduğu daireye giderek üzerine çıkmış, yan gelmiş. Hazinedar ağasını çağırmış.</p>

  <p class="normal">İri yarı hazinedar ağası, ağırlığı altında taban tahtalarını gıcırdata gıcırdata içeri girmiş, yerleri öpmüş, el-pençe divan durmuş.</p>

  <p class="normal">Kamerüzzaman:</p>

  <p class="normal">— “Şu benim mahvolasıca iki oğlumu bilirsin, değil mi? Şimdi dosdoğru onlara gidersin, sıkı fıkı ellerini ayaklarını bağlar, ağızlarını da güzelce tıkarsın. Sonra onların her birisini birer sandığa kapar, sandıkları çiviler ve iki sandığın her birini, bir katırın iki tarafına bağlarsın. Issız bir sahra ortasına gidersin. Orada ikisini de öldürürsün. Yalnız giderken, yanına iki büyük boş şişe almayı unutma. Onların boğazlarını kesince, kanlarını o şişelere doldur ve şişeleri bana getir. Eğer sözümü elifi elifine yerine getirmezsen, sana ne yapacağımı ben bilirim. Haydi bakalım, yürü!...” diye sert sert emirler savurmuş.</p>

  <p class="normal">Hazinedar ağası, aldığı emri tamamı tamamına yapmış. Yüklü katırı çölün ortasına sürmüş. Şehzâdelerin ikisini de çıkarmış, onların gençliğini, civanlığını, güzelliğini görünce boğazlamaya bir türlü eli varmamış. Kılıcını bir yana savurarak oturup ağzı süt kokar bir çocuk gibi ağlamış:</p>

  <p class="normal">— “Ah Allah’ım, emir kuluyum! Ne edeceğim? Nasıl yapacağım, hiç bu yapılır şey mi?” diye dövünmüş.</p>

  <p class="normal">Onun o hâlini gören şehzâdeler, mahzun mahzun boyunlarını bükmüşler. Hazinedara bir ağızdan:</p>

  <p class="normal">— “Ağlama! Ne yapalım, bizim dünyadan nasibimiz bu kadarmış. Sen söylediğin gibi bir emir kulusun. Aldığın emri yerine getireceksin. Emir haksızmış, değilmiş, sana ne! Mademki padişahımız öyle emretti, öyle yap! Kanımız sana helâl olsun!” demişler.</p>

  <p class="normal">İki kardeş birbirlerinin boğazlarına sarılmışlar, birbirlerinin haklarını helâl etmişler, birbirlerine veda etmişler. Sonra Emced<sup class="calibre3"><a href="../Text/binbirgece_split_399.html#footnote-100-307" id="footnote-100-307-backlink">[307]</a></sup> hazinedara dönmüş:</p>

  <p class="normal">— “Aman ağam, sana yalnız bir ricam var. Beni kardeşimden evvel öldür. Onun azabını bana seyrettirme. Onu o hâlde görmek, bana ölümden de ağır gelir!” diye yalvarmış</p>

  <p class="normal">Lâkin Es’ad da diz üstü gelerek hazinedara:</p>

  <p class="normal">— “Aman lalacığım, beni evvelâ öldür, onu sonraya bırak. Onun kederini bana niye tattıracaksın?” diye yalvarıp yakarmış.</p>

  <p class="normal">Bu sözler üzerine iki kardeş ağlaşmaya koyulmuşlar ve yekdiğerine:</p>

  <p class="normal">— “Bu belâ başımıza bu kaltaklardan dolayı geldi. Kadın yalanı, kadın iftirası bizi yaktı!” demişler.</p>

  <p class="normal">Onları ağlar görünce, hazinedar büsbütün müteessir olmuş. Koca hazinedarın ömründe görmediği felâket kalmamış. Lâkin hepsini taş gibi yürekle karşılamış. Şimdi bu iki çocuğun onu o hâle soktuğuna hem kendi, hem de şehzâdeleri şaşıyorlarmış. İki kardeş niye sen evvelâ öldürüleceksin, ben evvelâ öldürüleceğim, münakaşasına kalkışmışlar. Nihayet Emced:</p>

  <p class="normal">— “Kardeşim bak, kederli aklıma ne geldi, gel birbirimizin koluna atılalım; başlarımız karşı karşıya durur, hazinedar ağa güçlü kuvvetlidir, ikimizin boynunu bir vuruşta keser!” demiş.</p>

  <p class="normal">Öbürü:</p>

  <p class="normal">— “Hakikaten öyle!” diye cevap vermiş.</p>

  <p class="normal">İki kardeş birbirinin âguşuna<sup class="calibre3"><a href="../Text/binbirgece_split_400.html#footnote-100-308" id="footnote-100-308-backlink">[308]</a></sup> atılmışlar. Onları o hâlleriyle gören iki insan değil, bir insan sanırmış.</p>

  <p class="normal">Hazinedar iki genci sıkı fıkı bağlamış. Atına binerek ve ağlamakta devam ederek palayı havada fırıl fırıl döndürmeye başlamış.</p>

  <p class="normal">Yine gençler, “Evvelâ benim boynumu, hayır hayır olmaz, kılıcı benim boynumun bulunduğu tarafa vur!” diye yalvarmaya başlamışlar.</p>

  <p class="normal">Onların bu yürekler acısı hâli, hazinedara büsbütün dokunmuş. Ama vazife vazife, emir emir olduğu için, hem de gerek kendi, gerek gençlerin işkencesini fazla uzatmamak için, artık vurmaya karar vermiş.</p>

  <p class="normal">Pala havada korkunç bir şimşek çakmış. Tam palanın kenarı Emced’in boynuna dokunacağı zaman, at öyle bir şaha kalkmış ki, darbesi boşa gitmiş. Hattı pala hazinedarın elinden yere düşmüş.</p>

  <p class="normal">At bir daha şahlanınca, hazinedar da toprağa yuvarlanmış. Hayvan süvarisini atınca, dörtnala koşmaya ve kaçmaya koyulmuş.</p>

  <p class="normal">Bu kaza, hazinedarın canına minnetmiş ya! Çünkü yukarıdan beri söylediğimiz gibi, delikanlılara kıymaya eli bir türlü varamıyormuş. Gidip palayı alacağına, dörtnala giden beygirin arkasından koşmaya başlamış.</p>

  <p class="normal">Hayvan bulutlarla tozu havaya kaldırarak, ayaklarından şimşekler ve kıvılcımlar saçarak, kişneye kişneye sahranın biraz ötesindeki bir ormanın yolunu tutmuş.</p>

  <p class="normal">Derken efendim, hayvan ormana dalmış. Onun ardı sıra da hazinedar, ormana girmiş. Ama yoluna çok devam edememiş. Çünkü önüne, yelesini kabartmış dev gibi bir aslan çıkmış.</p>

  <p class="normal">Aslanın kızıl bakışı, pek de hayra yorulacak şeylerden değilmiş. Sanki önüne mezar taşı çıkmış gibi, hazinedar olduğu yerde mıhlı kalmış. Kılıcını geride bıraktığı ve üzerinde başka silah taşımadığı için, artık yaşayıp yaşamayacağı, aslanın mürüvvetine bağlıymış. Geri gitmenin de ihtimali yokmuş. Çünkü bir adım geri alınca, kedi tabiatlı aslanın üzerine hoplayacağı muhakkakmış.</p>

  <p class="resimalti">*</p>

  <p class="resimalti">* *</p>

  <p class="normal">Gelelim Es’ad ile Emced’e…</p>

  <p class="normal">Artık gün, adam akıllı yükseldiği için, güneş otları cayır cayır yakmaya başlamış. Birbirlerine bağlı oldukları için, hiç kımıldanamıyorlarmış. Bir taraftan da müthiş bir susuzluk baş göstermiş.</p>

  <p class="normal">İki genç, hazinedar veyahut başka birisi yanlarına, imdatlarına gelecek mi diye etrâflarına bakınıp durmuşlar. Lâkin koca çölün kaynayan, yanan vâsi boşluğunda ne in, ne cin görünüyormuş.</p>

  <p class="normal">Es’ad:</p>

  <p class="normal">— “Ağabeyciğim, keşke bizi hazinedar öldüreydi de şimdi çektiklerimizi çekmeseydik. Belâya bak, hazinedar gitti, onun nereye gittiğini bilmiyoruz. Üstelik de bizi kıskıvrak bağlı bıraktı!” diye şikâyet etmiş.</p>

  <p class="normal">Emced:</p>

  <p class="normal">— “Mütevekkil ol, sabırlı ol kardeşim!” demiş. “Emin ol, bu hayvanın kaçışı rasgele değildir. Ne kadar mâsum olduğumuzu, herkesten evvel, herkesten iyi Hazreti Allah bilir. Bu kaza, mahsus bizim kurtulmamız için böyle oldu. Bağlı bulunmasaydık ve bir yudum suyumuz olsaydı, şuracıkta oturur, hazinedarın dönmesini beklerdik!” diye ilâve etmiş.</p>

  <p class="normal">Böyle konuşup dururken, iki kardeşin ikisi de sağa sola yaslanarak, çabalanarak iplerden kurtulmaya uğraşıyorlarmış.</p>

  <p class="normal">Evvelâ Emced’in bağları çözülür gibi olmuş. Nitekim ki, biraz sonra Emced kurtulmuş. İlk işi Es’ad’ın iplerini koparmak olmuş.</p>

  <p class="normal">İki kardeş serbest kalınca, bu sefer hazinedarı düşünmeye koyulmuşlar. Atın ve hazinedarın ayak izi apâşikâre belliymiş. İki kardeş, bu izlerin üzerinden yürümüşler ve yukarıda bahsi geçen karanlık ormana dalmışlar. Orada bir de ne görsünler? Hazinedar yerde, üstünde de koca bir aslan!...</p>

  <p class="normal">Emced hemen kılıcı çekince, aslanın iki gözü arasına, gücü yettiği kadar bir pala darbesi vurmuş.</p>

  <p class="normal">Aslan cansız olarak yerlere yuvarlanmış. Hazinedar ise, güç belâ koca yırtıcı hayvanın altından kalkabilmiş.</p>

  <p class="normal">Önünde Emced ile Es’ad’ı görünce, onların ayaklarına düşmüş ve:</p>

  <p class="normal">— “Size kıymaya kalkıştım da, ondan başıma bu felâket geldi. Bundan sonra size kıyacak adamın gözleri kör olsun, canı çıksın!” diye bağırmış.</p>

  <p class="normal">Kalkmış, iki şehzâdeyi şapır şupur öpmüş. Onlara nasıl teşekkür edeceğini şaşırmış. Üçü birden yürüye yürüye ormandan çıkmışlar.</p>

  <p class="normal">Hazinedar:</p>

  <p class="normal">— “Bakınız şehzâdelerim, ne yapacağız” demiş, “siz şimdi elbiselerinizi çıkarırsınız. İkinizin elbiselerini ben bir bohça yaparım. Benim üzerimde birkaç cübbe vardır. Onların birisini biriniz, ötekini diğeriniz giyersiniz. Sonra babanızın kanınızla doldurmak üzere bana verdiği şişeleri, şimdi öldürdüğünüz aslanın kanıyla doldururuz. Ben bohçayla kan dolu şişeleri alarak babanıza gider ve sizi öldürdüğümü söylerim. Sizse, serbest serbest istediğiniz yere gidiniz!” diye fikrini bildirmiş.</p>

  <p class="normal">Gençlerin ikisi de hazinedarın fikrini beğenmişler. Elbiselerini çıkarıp hazinedara verdikten sonra, hazinedarın cübbelerini sırtlarına geçirmişler. Şişeleri de hazinedar, aslanın kanıyla doldurmuş. Şehzâdelere elveda ettikten sonra, şehir yolunu tutturmuş.</p>

  <p class="normal">Şehre varıp Kamerüzzaman’ın huzuruna çıkmış. Hazinedar, aslanın altında parçalanmak üzere iken çok korku çekmiş bulunduğu için, benzi ölü benzi gibi solukmuş. Kamerüzzaman hazinedarın bu hâlini çocukları öldürürken hissettiği kedere atfetmiş. İçinden:</p>

  <p class="normal">— “Oh!... Hınzırları idam etti!” diye sevinmiş.</p>

  <p class="normal">Hazinedara:</p>

  <p class="normal">— “Nasıl oldu?” diye sormuş.</p>

  <p class="normal">Hazinedar, evvelâ Kamerüzzaman’ın önüne şehzâdelerin elbiselerinin bulunduğu bohçaları açıp yaymış, sonra içleri kan dolu şişeleri elbiselerin yanına koymuş:</p>

  <p class="normal">— “Ey Padişahım, iki oğlunuz da ölürken haklarını helâl ettiler. Size selâm gönderdiler, hiçbir şeye müteessir olmadıklarını, lâkin kendilerini dinlemeden, mâsum olup olmadıklarını anlamadan kendilerine kıydığınızdan müteessir olduklarını söylediler!” demiş.</p>

  <p class="normal">Kamerüzzaman bu sözleri duyunca, biraz evvel duyduğu memnuniyetten eser kalmamış. Müteessir olmuş. Başı bir yana kaymış. Kalkıp oğullarının elbiselerini yoklamaya başlamış. Emced’in cebinde odalığın Şehzâdeye gönderdiği mektubu ve saçının ipekli bağını bulmuş. Mektubu okuyunca, başından vurulmuşa dönmüş. Emced’in mâsum olduğunu ve bir kadın hilesine kurban gittiğini, kendisinin de o hileye âlet olduğunu tamamen anlamış. “Eyvah!” diye bağırmış. Lâkin iş işten geçmiş.</p>

  <p class="normal">Emced’in elbiselerini yokladıktan sonra, Es’ad’ınkileri de araştırmış. Es’ad’ın camadanı<sup class="calibre3"><a href="../Text/binbirgece_split_401.html#footnote-100-309" id="footnote-100-309-backlink">[309]</a></sup> içinde de öteki odalığın Şehzâdeye gönderdiği mektubu bulup okumuş. Artık Kamerüzzaman’ın kederine hudut kalmamış:</p>

  <p class="normal">— “Evlâdlarım evlâtlarım! Ben dünyanın en fena, en gaddar adamıyım! Nasıl oldu da size kıydım!” diye bağıra bağıra göğsünü dövmüş, saçını başını yolmuş.</p>

  <p class="normal">Hemen saray memurlarına emretmiş, iki mâtem evi yaptırmış, her birinin içinde bir mezar yaptırmış. Mezar taşlarının birisine Emced’in ismini, ötekisine Es’ad’ın ismini oydurmuş. Kamerüzzaman, gece gündüz o mâtem evlerinden dışarı çıkmaz, boyuna dövünür dururmuş.</p>

  <p class="resimalti">*</p>

  <p class="resimalti">* *</p>

  <p class="normal">Gelelim şehzâdelere…</p>

  <p class="normal">Onlar o kızgın çölün üzerinde, günlerce yürümüşler, yedikleri yabanî ot ve içtikleri müteaffin<sup class="calibre3"><a href="../Text/binbirgece_split_402.html#footnote-100-310" id="footnote-100-310-backlink">[310]</a></sup> yağmur birikintileriymiş. Gece olunca, sırayla birisi uyanık kalıp nöbet bekler ve öteki şehzâde uyurmuş.</p>

  <p class="normal">Hazinedardan ayrıldıklarının otuzuncu günü, çölün kenarına varmışlar. Önlerine kapkara kayalardan ibaret bir dağ silsilesi çıkmış. Dağın ötesinde ne bulunduğu belli olmuyormuş. Çünkü silsilede hiçbir gedik yokmuş.</p>

  <p class="normal">Dağın eteğindeki yoldan yürüye yürüye şehzâdeler, epeyce ilerlemişken yol birdenbire ikiye ayrılmış. Yolun birisi silsilenin iki tepesinin nispeten alçak olan aralığından geçiyormuş. Ötekisi ise kıvrana kıvrana göklere ser çeken bir tepenin tâ ucuna gidiyormuş.</p>

  <p class="normal">Şehzâdeler evvelâ dağın tepesine çıkan yoldan gitmişler. Beş gün, beş gece yürümüşler. Lâkin bir türlü tepeye varamamışlar. Yorgunluktan kımıldanacak hâlleri kalmamış.</p>

  <p class="normal">Hâlbuki tepeye ilk yürümeye başladıkları gün ne kadar uzaksa, yine o kadar uzak kalmış. Onun için dağa tırmanmaktan vazgeçmişler. Gerisin geriye dönerek iki dağ arasından geçen yol üzerinde ilerlemeye koyulmuşlar.</p>

  <p class="normal">Bu yolun üzerinde bir gün bir gece taban tepmişler.</p>

  <p class="normal">O günden evvel şehzâdelerin yol yürüdüğü hiç vaki değilmiş. O vakte kadar gidecekleri yere hep at sırtında giderlermiş. Yorgunluktan Es’ad’ın bir adım bile atacak hâli kalmamış, ağabeyine:</p>

  <p class="normal">— “Kardeşim, benim değil yürümek, ayakta duracak hâlim bile kalmadı!” diye şikâyet etmiş.</p>

  <p class="normal">Emced de:</p>

  <p class="normal">— “Biraz daha gayret et, belki çektiğimiz çilenin sonudur. Aman kardeşim, bütün kuvvetini topla!” diye yalvarmış.</p>

  <p class="normal">Bu sözler üzerine Es’ad birkaç saat daha sürüklenebilmiş. Artık gece, karanlık olmuş. Yolcular nereye bastıklarını hiç göremiyorlarmış.</p>

  <p class="normal">Tam bu sırada Es’ad’ın ayağı bir kayaya çarpmış. Şehzâde yere yuvarlanarak incinmiş ve acı acı ağlamaya başlamış.</p>

  <p class="normal">Kardeşinin artık yürümeye takati kalmadığını gören Emced, onu sırtına alarak taşımaya çabalamış. Bütün gece bu minval üzere yürümüş.</p>

  <p class="normal">Derken, yavaş yavaş göğün şark tarafı ağarmaya başlamış. Artık yolcular etrâflarını seçebiliyorlarmış. İki dağın tam arasına yetişmişler. Önlerinde şırıl şırıl akan bir su, suyun kenarında kırmızı kırmızı meyvelerle süslü bir nar ağacı, bir köşede zümrüt gibi çimenler üzerinde bir mihrap görmüşler.</p>

  <p class="normal">Bu kadar vahşi ve sarp bir yerde, böyle güzel bir manzaraya rast gelebilmek gayr-i memul<sup class="calibre3"><a href="../Text/binbirgece_split_403.html#footnote-100-311" id="footnote-100-311-backlink">[311]</a></sup> bir şey olduğu için, şehzâdenin ikisi de gördüklerini evvelâ bir hayâl, bir rüyâ, bir serap sanmışlar. Gözlerini ovuşturup ovuşturup yine bakmışlar. İlk gördükleri şeylerin her ovuşturuştan sonra yine yerli yerinde durduğunu görünce, sevinmişler, yürekleri ferahlamış. Yorgunluklarına rağmen Emced adımlarını sıklaştırmış. Es’ad bile ağabeysinin sırtından inerek yürümeye koyulmuş.</p>

  <p class="normal">Şehzâdeler su başına varınca yüzlerini gözlerini serin sularla yıkamışlar. Kaynaktan kana kana içmişler. Ağacın narlarından yemişler. Bütün gece, hiç göz yummadan yol almış oldukları için, karınları doyar doymaz ikisini de tatlı bir uyku basmış.</p>

  <p class="normal">Neden sonra uykudan uyanınca, etrâfın alacakaranlıkta olduğunu görmüşler. Artık gece olmak üzereymiş. Gökte yıldızlar göz kırpar gibi kırpışmaktaymışlar. Yorgun argın yolcular, o hâlleriyle gece yürümektense, kaynak başında istirahat etmeyi tercih etmişler. O geceyi de, hatta ertesi gün ve geceyi de orada geçirmişler.</p>

  <p class="normal">Es’ad’ın yürümekten şişen ayaklarının kabartısı biraz inmiş. İki gün sonra yine yola düzülmüşler. Kaynağa varmazdan evvel çekmiş oldukları sıkıntıları yeni baştan çekmişler. Çünkü suyun ötesi de berisi gibi kurak ve sarpmış. Yolda ayakları kabarıp yarılmış. Susuzluktan dudakları parça parça çatlamış.</p>

  <p class="normal">Suyu bıraktıklarının üçüncü günü, uzakta hayâl meyâl bir şehir taslağı görmüşler. Buna o kadar memnun olmuşlar ki, birbirlerinin âguşuna atılarak hasret yaşları dökmüşler.</p>

  <p class="normal">Artık ne sağa, ne sola sapmayarak dosdoğru şehir yolunu tutmuşlar. Şehre yaklaştıkça, Allah’a bin şükürler etmişler. Artık onlarla şehir arasında kısa bir mesafe kalınca, Emced küçük kardeşine:</p>

  <p class="normal">— “Kardeşim” demiş, “sen daha fazla yürüyüp yorulacak hâlde değilsin. Ben de yorgun ve bitkinsem de senden daha halliceyim. Sen burada otur ve beni bekle. Burada seni kimse göremez. Ben şehre gideyim, bu şehrin ne biçim şehir olduğunu, orada ne biçim insanlar bulunduğunu görüp geleyim. Ne olur ne olmaz, ikimiz birden sellemehüsselâm<sup class="calibre3"><a href="../Text/binbirgece_split_404.html#footnote-100-312" id="footnote-100-312-backlink">[312]</a></sup> şehre dalmayalım!” demiş.</p>

  <p class="normal">Es’ad da:</p>

  <p class="normal">— “A kardeşim, işte kendi ağzınla benden fazla dermanın olduğunu söylüyorsun. Sanki şehre kadar yürümek beni bitirir de burada bin türlü korku ve merak içinde seni beklemek bitirmez mi? Mademki senin dermanın fazladır, burada sen bekle. Burada korku çekmek, bana oraya gitmekten ağır gelir. Ne yapıp yapıp şehre kadar sürüklenirim!” diye cevap vermiş.</p>

  <p class="normal">Emced:</p>

  <p class="normal">— “Haydi, öyle olsun!” demiş.</p>

  <p class="normal">Küçük Şehzâde şehre doğru yürümüş. Dağın eteğini yavaş yavaş inmiş. Cebinde birkaç parça altın varmış. Onların hâlâ yerinde olup olmadığını yoklamış. Paralar koyduğu gibi yerli yerlerindeymiş.</p>

  <p class="normal">Şehrin kapısının iki kanadı da, esneyen bir ağız gibi açıkmış. Es’ad oradan içeri dalmış. Zengin elbiselere bürünmüş, sakalı göğsüne kadar inen bir ihtiyara rast gelmiş. Bu ihtiyar, elinde bir asa tutarak yürüyormuş. Başında davul gibi bir sarık varmış.</p>

  <p class="normal">Onu görünce, Es’ad herifin hâline, kıyâfetine şaşmış. Lâkin hayretini hiç belli etmeden yanına yanaşmış. Nazikâne selâm verdikten sonra şehir çarşısının hangi tarafta olduğunu sormuş. Bu sorguya karşı ihtiyar gülümsemiş.</p>

  <p class="normal">— “Senin buranın yabancısı olduğun anlaşılıyor oğlum! Buraya geldiğine çok isabet ettin! Çarşıyı niçin arıyorsun?” diye sormuş.</p>

  <p class="normal">— “Vallâhi efendim, biz ağabeyimle beraber üç aydan beri yol yürümekteyiz. Burası uğrağımız oldu. Kardeşim şehir dışında beni bekliyor. Yiyecek ve içecek satın almak istiyorum. Çarşıyı onun için arıyorum.”</p>

  <p class="normal">— “İsabet oğlum, isabet! Ben evde mükellef bir ziyafet hazırladım. Oraya birçok büyük adamlar dâvet ettim. Gel sen de ziyafete iştirak et ve kardeşin için ne lâzımsa evden al, ona götür. Alacağın şeyler için senden para isteyeceğimi sanma. Şehre girdiğin zaman ilk evvelâ bana rast geldiğin, isabet oldu. Bu şehirde senin hatır ve hayâline sığmayacak felâketler olur. Sen Allah’ın sevgili kullarındanmışsın!”</p>

  <p class="normal">Bu sözler üzerine ihtiyar yol göstermiş, Es’ad da yanı başında yürümüş. Yüz-yüz elli adım yürüdükten sonra, dar ve izbe bir yan sokağa dalmışlar. İhtiyar boyuna küçük Şehzâdenin yüzüne gülüyor ve konuşuyormuş.</p>

  <p class="normal">Nihayet, büyük bir evin geniş kapısından içeri girmişler. Es’ad kendini mükellef bir dairede bulmuş. Dairenin etrâfında çömelmiş kırk aksakallı ihtiyar görmüş. Dairenin ortasında musanna<sup class="calibre3"><a href="../Text/binbirgece_split_405.html#footnote-100-313" id="footnote-100-313-backlink">[313]</a></sup> bir mangal üzerinde ateşler yanıyormuş. Ateş alev saldıkça, ihtiyarlar homurdana homurdana dualar okuyarak inliyorlar ve ateşe tapıyorlarmış.</p>

  <p class="normal">Es’ad bunların kim ve ne olduklarını bilmediği ve anlamadığı hâlde, yüreği sarsılmış ve korkuyla titremiş, tüyleri diken diken ürpermiş.</p>

  <p class="normal">Es’ad’ı oraya getiren davul sarıklı ihtiyar, ötekilere dönerek:</p>

  <p class="normal">— “Bugün hayırlı bir günmüş, işimiz yolunda başladı. Ey ateş şeyhleri, kısmetimizin böyle gür olmasına dua ediniz!” dedikten sonra ellerini şırak şırak çırpmış:</p>

  <p class="normal">— “Ey Gadban, neredesin!” diye çağırmış.</p>

  <p class="normal">Sesin aksi geniş dairenin kasvetli karanlıklarında kaybolmazdan evvel kapkara bir zenci peyda olmuş. Herif ızbandut gibiymiş. İnsan yüzüne bakmaya iğrenirmiş. Davul sarıklı ihtiyar bu zebani bozmasına bir işaret etmiş.</p>

  <p class="normal">Zenci Es’ad’ı kavrayınca, iplerle sıkı fıkı bağlamış. Sonra ihtiyar emretmiş:</p>

  <p class="normal">— “Bunu al, hemen zindana at! Aman kaçmasın, kapıyı iyi kapa. Sonra git, köle kızı bul. Ona tarafımdan tembih et, bu piçe yapmadık eziyet ve işkence bırakmasın. Büsbütün öldürmesin, ama çektirsin. Sabah akşam biraz suyla biraz kuru ekmek versin. Mavi Deniz’e ve Ateş Dağı’na seyahat müddeti bitince, bunu o zaman alır, Ateş Dağı’na götürür ve orada ateşe kurban ederiz.” diye korkunç emirler vermiş.</p>

  <p class="normal">Zebani, Es’ad’ı sırtlayınca, götürüp zindanın içine atmış. Ardından da kapıyı vurmuş. Es’ad şangır şungur şıngırdayan zincir gürültüleri işitmiş. Kapının arkadan zincirlendiğini anlamış.</p>

  <p class="normal">Zavallı küçük Şehzâde’nin “Bu başıma gelen nedir?” demesine varmadan, müthiş gürültülerle kapı yine açılmış. Bu sefer içeri işkenceci karı girmiş. Demir tarakla derisini taraklamış, kerpetenlerle ötesini berisini çimdikleyip etlerini lime lime koparmış. Şurasına burasına kızgın şiş saplamış. Es’ad’ı kan-revan, yarı ölü bırakıp gitmiş.</p>

  <p class="normal">Akşam olunca, ona biraz kuru ekmekle biraz su getirmiş. Es’ad ancak gece ortasına doğru ayılabilmiş. Her tarafı yara, her tarafı sızı içindeymiş. Kendini o hâlde zifiri karanlıkta, yere zincirli görünce, hüngür hüngür ağlamış. Saadet günlerini, şehzâdeliği sırasında gördüğü izzet ve niamı<sup class="calibre3"><a href="../Text/binbirgece_split_406.html#footnote-100-314" id="footnote-100-314-backlink">[314]</a></sup> hatırladıkça, yüreği kederle yırtılıyor gibi oluyormuş.</p>

  <p class="normal">Şafağa kadar hıçkırmış. Lâkin ne kadar olsa genç bir çocukmuş. Karnı acıkmış. Kuru ekmeği yemiş, pis suyu içmiş.</p>

  <p class="normal">İçmiş, ama kapı yine açılmış. Yine işkenceci karı içeri girmiş. Karının zindanda ne kadar kaldığının Şehzâde farkına varamamış. Çünkü karı oradan çıkarken Şehzâde bayılalı epeyce zaman olmuş.</p>

  <p class="resimalti">*</p>

  <p class="resimalti">* *</p>

  <p class="normal">Gelelim Emced’e…</p>

  <p class="normal">Kardeşini o gün öğleye kadar beklemiş. Dakikalar geçtikçe sabırsızlığı artmış. Nihayet koca delikanlının gözleri yaşla dolmuş. Hem dövünür, hem de “Hangi fikre uydum da kardeşimi şehre yalnız bıraktım!” diye inlermiş.</p>

  <p class="normal">Nihayet dayanamamış. Kalkıp şehre doğru koşmaya başlamış. Yanaklarından yaşlar aka aka şehrin çarşısına varmış. Orada rast geldiği adamlardan şehrin ne şehri ve memleketin ne memleketi olduğunu sormuş. Ona:</p>

  <p class="normal">— “Burası bir ateşperest şehridir. Burada Müslüman az bulunur.” diye cevap vermişler.</p>

  <p class="normal">— “Abanoz Adaları’na buradan ne kadar zamanda gidilir?”</p>

  <p class="normal">— “Denizden dört ayda, karadan bir senede… Abanoz Adaları’nın Armatus adlı bir sultanı vardı. O Sultan tahtından indi ve yerine damadı Kamerüzzaman’ı oturttu. İşittiğimize göre bu Sultan çok adil, çok merhametli ve çok iyi bir padişahmış…”</p>

  <p class="normal">Şehzâde babasının yâdını duyunca, kederi büsbütün koyulaşmış. Baba hasreti yüreğini sarmış. Gözleri oluklar gibi akmış. Nereye gittiğini ve nereye gideceğini bilmeden serseri serseri sokakları dolaşmaya koyulmuş.</p>

  <p class="normal">Çarşıdan yiyecek satın almış. Nihayet bir köşeye sinerek ağzına birkaç lokma almış. Lâkin lokmalar boğazından geçmeyerek düğüm düğüm düğümlenmiş. Babasıyla beraber kardeşi de hatırına gelmiş. Daha fazla yemekten vazgeçerek kardeşini aramaya başlamış. Dolaşa dolaşa Müslüman bir terzinin dükkânı önüne gelmiş. Terziye selâm verip selâm almış ve ona bütün derdini yanmış. Terzi:</p>

  <p class="normal">— “Evlâdım, eğer kardeşin ateşperestlerin eline düştüyse, onu bulmak biraz güç olur, hele aramak faydasızdır. Eğer Allah yine kavuşmanızı nasip etmişse, nasibine bir gün nâil olursun! Senin için en hayırlısı, benim yanımda kalmaktır. Biz burada İslam olarak pek az kişiyiz. Onun için birbirimize elimizden geldiği kadar yardım etmek borcumuzdur. Hem de kardeşin için göz-kulak olursun. Olur ki, hiç beklemediğin bir zamanda ona kavuşursun…”</p>

  <p class="normal">Her ne kadar Emced kardeşini bulmak için yanıp kavruluyorsa da, çâresiz hâle ne çâre bulunur? Terzinin sözlerindeki doğruluğu kabul etmek mecburiyetinde kalmış. Onunla beraber kalmaya razı olmuş.</p>

  <p class="normal">Terzi Şehzâde’yi hiç yalnız bırakmaz, onu sabah akşam teselli eder, eğlendirir, bazen de güldürürmüş. Emced terzinin yanında terzilik öğrenmiş. O kadar ki, az zamanda o sanatta usta olmuş.</p>

  <p class="normal">Bir gün Emced deniz kenarına gitmiş. Deniz suyu ile elbiselerini yıkadıktan ve kuruttuktan sonra hamama gitmiş. Doğru dükkâna döneceğine şehrin sokaklarında ötede beride biraz gezinmeyi niyetlenmiş.</p>

  <p class="normal">Dolaşır dururken, sokakta bir kadına rast gelmiş. Kadın hakikaten güzelmiş. İnsan gözü onda bir kusur bulamazmış. Kanı da pek sıcakmış. Kadın yan sokakların birisinde gül yanakları üzerine çektiği peçeyi şöyle bir aralayıvermiş.</p>

  <p class="normal">Emced onu görünce, yüreği daha çok çarpmaya başlamış. Kadın ona gülerek gözüyle kaşıyla işaretler etmiş. Kadın Emced’e apâşikâr “Sana yandım, seninle görüşmek istiyorum!” demek istiyormuş. Şehzâde de işaretlerden anlar insanlardanmış. Kadına yanaşarak:</p>

  <p class="normal">— “Sizi takip edeyim mi, yoksa size fakirhaneye doğru kılavuzluk mu edeyim?” demiş.</p>

  <p class="normal">Kadının cevap vermeden boynunu büküşünden Şehzâde, kadının kendi evine değil, lâkin onun evine gitmek istediğini çakmış. Lâkin belâya bak ki, Emced’in kadını götürecek yeri yokmuş. Terziyle paylaştıkları ev iki odadan ibaretmiş. Hatunu oraya sokamazmış ya!</p>

  <p class="normal">Neyse, Şehzâde “Allah kerim” diyerek kadının önüne düşmüş. Nereye gittiklerini bilmeden sokak sokak yürümüş. O kadar ki kadın yorulmuş. Emced’e:</p>

  <p class="normal">— “Aman efendim, eviniz acaba daha çok sürecek mi?” diyerek şikâyette bulunmuş.</p>

  <p class="normal">Şehzâde:</p>

  <p class="normal">— “Eve birkaç adım yol kaldı. Biliyorum, sizi yordum. Lâkin orada rahat edebilmeniz için her şey hazırdır. Bu ciheti düşünerek sizi bu kadar yürütmeye cesaret ettim!” diye cevap vermiş.</p>

  <p class="normal">Böyle söylerken, geniş bir yan sokağa sapmış. Birkaç adım yürüdükten sonra, sokağın öteki ucunun kapalı olduğunu, yani sokağın bir çıkmaz sokak olduğunu görmüş. Böyle olduktan sonra, atılabilecek bir yalan kalmamış. Emced tam çıkmazın dibindeki koca konağın önünde durmuş.</p>

  <p class="normal">Konak hakikaten de şahane bir bina imiş. Kapısı koca bir takma kilitle kilitlenmiş. Şehzâde kilidi canına minnet bilmiş. Konağın kapısı yanındaki geniş binek taşına oturmuş. Kadın da onun yanı başına oturduktan ve biraz bekledikten sonra:</p>

  <p class="normal">— “Efendim, neden burada, dışarıda bekliyoruz da içeri girmiyoruz?” diye sormuş.</p>

  <p class="normal">Şehzâde şöyle bir düşündükten sonra:</p>

  <p class="normal">— “Kapının anahtarı hizmetçidedir. Ben ona mükellef bir ziyafet hazırlamasını emretmiştim. Tembel herif dışarı çıkmış olacak. Belki bir şey satın almak üzere çıkmıştır. Biraz bekleyelim, her hâlde çok gecikmez, neredeyse gelir!” diye cevap vermiş.</p>

  <p class="normal">Ve verdiği cevaba kendisi de şaşırmış. İçinden, “Şu hanım kız beklemekten çarçabuk usansa da, hayırlısıyla savuşup gitse, yoksa yaktığımız yalancı mumun neredeyse sönmesi muhakkaktır. Lâ havle ve lâ kuvvete illâ bi’llâhi aliyyi’l-azîm.<sup class="calibre3"><a href="../Text/binbirgece_split_407.html#footnote-100-315" id="footnote-100-315-backlink">[315]</a></sup> Bu derdi de başıma nereden aldım ya Rabbî!” diye düşünmüş.</p>

  <p class="normal">Filvâki kadın beklemekten usanmış. Usanmış ama kalkıp da gitmemiş ki… Emced’e:</p>

  <p class="normal">— “Efendim sizin hizmetçi hakikaten tembelmiş. Ne kadar zamandır onu burada bekleyip duruyoruz da, bir türlü geri dönmüyor. Bunun âlâsı şu kilidi kırmaktır!” demiş.</p>

  <p class="normal">Yerden koca bir taş alıp kilidi kırmaya başlamış. Aksilik olacak ya, kilit kırılıvermiş, kapının kanatları da açılıvermiş. Emced kadına:</p>

  <p class="normal">— “Hanımım ne yaptınız?” demiş.</p>

  <p class="normal">— “Sizi burada bekletmek daha mı iyi olurdu? Ev sizin değil mi, ister kırar, ister yaparsınız!”</p>

  <p class="normal">Öyle ya, ev Şehzâde’nin olduktan sonra, kadının sözüne verilecek karşılık yokmuş. Kadın babasının evine dalarmış gibi çalkana çalkana içeri girmiş.</p>

  <p class="normal">Emced ise kapıda duraklamış. Biraz evvel kadına, evde büyük bir ziyafet hazırladığını söylememiş miydi ya! Ya evin içi tamtakır kuru bakır çıkarsa veyahut evde insan varsa! Böyle kilidi kırarak eve sellemehüsselâm iki yabancının girmesine ne demezlermiş? Şehzâde bunları düşünüp dururken kadın:</p>

  <p class="normal">— “Ne duruyorsunuz, niye girmiyorsunuz efendim?” diye seslenmiş.</p>

  <p class="normal">Emced:</p>

  <p class="normal">— “Vallâhi bu musibet kölenin çabucak dönmediğini hayra yormuyorum. Ya çarşıda kavgaya tutulduysa ve benim ona tembih ettiğim ziyafeti hazırlayamadıysa diye düşünüyorum. Bu köle kısmından çektiklerim canıma tak dedi!” diye cevap vermiş.</p>

  <p class="normal">Kapının dışarısında daha fazla beklemesi, yalanını çaktırmak demek olacağından kadının arkasından o da içeri yürümüş. Ama yüreği doğrusu “Pat pat!” çarpıyormuş.</p>

  <p class="normal">İçeri girince bir de ne görsünler? Koca bir daire. Dairenin dört tarafında yaldızlı ve kakmalı tavanlardan yerlere kadar ipekli örtüler sarkıyor. Yerlerde altın, gümüş ve renk renk, çeşit çeşit mücevherlerle işlenmiş minder altlıkları, onların üzerinde de Hint kumaşından minderler, yastıklar.</p>

  <p class="normal">Dairenin zemini zebercet gibi, mozaik gibi taşlardanmış ve tersim edilen<sup class="calibre3"><a href="../Text/binbirgece_split_408.html#footnote-100-316" id="footnote-100-316-backlink">[316]</a></sup> arabeskler o kadar zarif ve o kadar inceymiş ki, bunları insandan ziyade karınca veya örümceklerin işlemiş oldukları zannedilebilirmiş.</p>

  <p class="normal">Bu dairenin orta yerinde koca bir havuz varmış. Oradaki fıskiyelerden ta tavana kadar serin serin su şelâleleri fışkırıyormuş. Havuzun bir yanında koca bir masa, masanın ortasında som altın bir şamdan ve onun üzerinde yüzlerce mumlar yanıyormuş.</p>

  <p class="normal">Masanın üzerinde sıralı duran çerezleri, nefaisten saymak değme babayiğit çaçaronun kârı değilmiş. Üzümler mi istersiniz? Şeftaliler mi? Narlar, muzlar, portakallar, armutlar, çilekler, daha neler, neler yokmuş?</p>

  <p class="normal">Sonra elmastıraş billurdan yapılma renk renk bardakların içinde öyle şaraplar varmış ki, insan kırmızısını sevgilinin gülüşü, sarısını da cana yakın sarı yârin göz parıltısı sanırmış. Velhâsıl evde ne var ne yoksa, hepsi ev sahibinin zengin, pek büyük bir adam olduğuna delalet ediyormuş.</p>

  <p class="normal">Emced’in şaşkınlığından dili tutulmuş. Ne düşüneceğini, ne edeceğini şaşırmış. Bir taraftan ev sahibinin gelmesinden korkuyor, bir taraftan da kadına karşı yalancı çıkmadığına seviniyormuş. Gözünün önünde yığılı duran bu servet ve şan eserlerine kadın da şaşmış, etekleri memnuniyetten zil çalmaya başlamış. Ellerini çırparak:</p>

  <p class="normal">— “Gördünüz mü efendim, kölenize bühtan ettiniz, adamcağız hâlbuki her şeyi hazırlamış ve hiçbir şeyi unutmamış!” demiş.</p>

  <p class="normal">Kadının bu sözlerine Şehzâde “ham hum şuru lob” kabilinden bir cevap vermiş. Kadın ne söylüyor, o ise ne düşünüyormuş?</p>

  <p class="normal">Zavallı Şehzâde dalgın dalgın dururken, kadın yanına yanaşıp çekiçle ceviz kırıldığı zaman çıkan şakırtıya benzer bir gürültüyle şırakkadak yanağından öpmüş. Sonra:</p>

  <p class="normal">— “Yahu bu dalgınlık ne? Yoksa bu ziyafeti başkası için mi hazırladınız da ben gelince canınız sıkıldı? Merak etme, eğer dâvetliniz gelirse, ben ona hizmet ederim!” diye bağırmış.</p>

  <p class="normal">Emced cevap verememiş. Yalnız içinden, “Ev sahibi gelince, ilk işi kılıcını çıkarıp boynumu vurmak olur. Yapar a, herif yapsa da yerden göğe kadar haklı olur!” diye düşünmüş.</p>

  <p class="normal">Bu esnada kadın, masanın başına geçmiş. Fıkır fıkır gülüyor, cıvıl cıvıl konuşuyor, Şehzâde’nin can sıkıntısına rağmen etrâfa neş’e saçmaya muvaffak oluyormuş.</p>

  <p class="normal">Emced’in somurtmakta inat ettiğini görünce, ona birbiri arkasına birçok kadeh şarap içirmiş. Bin rica, bin minnetle ona birkaç lokma yemek yedirebilmiş.</p>

  <p class="normal">Lâkin Şehzâde’nin dalgınlığı bir türlü geçmemiş. O an-be-an ev sahibinin eve sökün etmesini bekliyormuş. Mademki evde hazır bir ziyafet masası varmış, bunu ev sahibi cinler ve periler için hazırlatmamış ya! Tâ neredeyse, onun çıka gelmesi, iki kere iki dört ettiği kadar muhakkakmış. Onun için Emced’in gözleri kapıdan ayrılmıyormuş.</p>

  <p class="normal">Nihayet, kadının tuttuğu kadehlerin birini tam dudaklarına götüreceği zaman, kapının perdeleri usullacık ayrılmış. Ev sahibi arz-ı endam etmiş. İri yarı bir adammış ve kıyâfetinden büyük bir memur olduğu anlaşılıyormuş. O akşam için sevdiği bir kadını eve dâvet etmiş ve evde görülen hazırlıklar hep o gelecek nazenin içinmiş.</p>

  <p class="normal">Bu adamın ismi Bahadır’mış. Yüreğinin iyiliği, cömertliği, nezaketi ile mârufmuş<sup class="calibre3"><a href="../Text/binbirgece_split_409.html#footnote-100-317" id="footnote-100-317-backlink">[317]</a></sup>.</p>

  <p class="normal">O akşam evine yaklaşırken cümle kapısını açık bulunca, hayretler içinde kalmış. Hele dairenin perdeleri arasından yavaşçacık boynunu uzatıp sevgilisi için hazırlattığı ziyafete yabancı bir delikanlı ile yabancı bir kadının konduğunu görünce, ev sahibi alıklaşmış.</p>

  <p class="normal">Emced ise dudağına götürdüğü kadehi bir türlü boşaltamamış. Durduğu yerde sanki taş kesilmiş, donmuş. Yüzünde renk nâmına bir şey kalmamış.</p>

  <p class="normal">Ev sahibi, çarçabuk kendini toplamış. Güngörmüş bir adam olduğu için, hâlden anlarmış. Kıyametleri kopararak içeri dalmaktansa, parmağını dudaklarına götürmüş ve Emced’e gelmesini işaret etmiş.</p>

  <p class="normal">Kadın, içki, şarkı ve sözle o kadar meşgulmüş ki biraz yan tarafına düşen kapıya doğru başını çevirmeyi ve etrâfı tanımayı aklından bile geçirmiyormuş. Şehzâde’nin birdenbire yerinden kalkmasına şaşmış ve ona nereye gittiğini sormuş.</p>

  <p class="normal">Şehzâde bir ihtiyacı için çıkıp hemen geri döneceğini söyleyince, daha fazla tahkikata lüzum görmeyerek gözlerini yine masadaki çerezlere çevirmiş.</p>

  <p class="normal">Emced yerinden kalktıktan sonra, gölge gibi gürültüsüz yürüyerek dairenin kapısı dışarısında bekleyen ev sahibine kavuşmuş. Elini öpmüş:</p>

  <p class="normal">— “Efendim, bana kızmazdan evvel, söyleyeceklerime bir kulak veriniz!”diye yalvarmış. Ve Bahadır’a her şeyi birer birer anlatmış. Kim olduğunu, memleketinde ne mevkide bulunduğunu ve nasıl bu yabancı yere geldiğini, velhâsıl her şeyi bildirmiş.</p>

  <p class="normal">Emced’i dinledikten sonra Bahadır, feleğin pek yaman bir sillesine uğrayan bu Şehzâde’ye çok acımış. Emced sanki kırk yıllık dostuymuş gibi, onu sevmiş ve ona kanı ısınmış:</p>

  <p class="normal">— “Dinle beni kardeşim” demiş, “sana bir şey söyleyeceğim, eğer söylediklerimi dinlersen, seni affedeceğim. Yok, ricamı yerine getirmezsen, canından olacağını muhakkak bil. Bana gelmezden evvel oturduğun minderin üzerine dön ve yine eskisi gibi kurul. Ben biraz sonra daireye gireceğim. Ben girer girmez bana savurmadık küfür bırakma! ‘Neden bu kadar geciktin?’ diyerek beni adam akıllı azarla ki, arkadaşın beni kölen sansın. Ben gecikmeme bir sebep uyduracağım. Sen sözlerime inanma. Kalk beni döv! Eğer beni dövmekte tereddüt edersen, sana şimdiden söyleyeyim de, sonra bana söylemedin deme, hâlin yaman olur. Bana dayağı attıktan sonra, yine yerine geç ve rahatına, zevkine bak. Sabaha kadar eğlen. Sabah olunca istediğin gibi, istediğin yere git. Yabancıları kollamak, bizim boynumuzun borcudur. İşte senden istediğim budur!” demiş.</p>

  <p class="normal">Emced’in yüreği şükranla taşmış. Eğilmiş Bahadır’ın ellerini birkaç kere öpmüş. Artık yüzüne renk, dizine derman gelmiş. Daireye dönerek o da kadının şen ve şakraklığına mukabele etmeye başlamış.</p>

  <p class="normal">— “Vallâhi hanımefendi, bu ömrümde geçirdiğim en mesut günlerin birisidir. Bende uyandırdığınız neş’e için size nasıl teşekkür etsem azdır!”</p>

  <p class="normal">Kız:</p>

  <p class="normal">— “O o… Maşallah, bu neş’e size birdenbire nereden esti? Deminki perhiz neydi, bu turşu ne?” diye cevap vermiş.</p>

  <p class="normal">Emced:</p>

  <p class="normal">— “Deminceğe kadar yüreğimi bir şüphe kemiriyordu. Kölem Bahadır’ın benden bazı kıymettar mücevherler çaldığını ve onun için gözükmediğini sanıyordum. Şimdi gidip mücevherleri yerli yerinde görünce, artık endişem kalmadı.” diye bir yalan uydurmuş.</p>

  <p class="normal">Kadın bu sözlere inanmış. İkisi beraberce oturarak saatlerce gülüşmüşler, eğlenmişler.</p>

  <p class="normal">Aradan epeyce saat geçince Bahadır daireye girmiş. Elbiselerini kamilen değiştirmiş ve sırtına kölelerin giymesi âdet olan bir cübbe geçirmiş. Yerleri öperek ilerledikten sonra Emced’in karşısında el-pençe divan durmuş ve kabahatli olanlarda görülen bir vaziyet takınmış.</p>

  <p class="normal">Şehzâde, Bahadır’a çatılmış kaş ve sanki öfkeyle alabildiğine açılmış gözlerle bakarak:</p>

  <p class="normal">— “Şimdiye kadar neredeydin, ey kölelerin en köhnesi, en işe yaramazı?” diye bağırmış.</p>

  <p class="normal">Bahadır:</p>

  <p class="normal">— “Vallâhi efendim, çamaşırlarımı yıkıyordum. Zat-ı âlilerinin bu kadar erken teşrif buyuracağınıza ihtimal vermedim, çünkü âdetiniz eve çok geç dönmektir!” diye bir kulp takmaya savaşmış.</p>

  <p class="normal">Şehzâde güyâ öfkeyle köpürmüş, kükremiş:</p>

  <p class="normal">— “Yalan söylüyorsun kâfir! Sana bir dayak atayım da dayağın nasıl olduğunu öğren!” diye nara atarak kızılcık sopasına el salmış.</p>

  <p class="normal">Bahadır’ı dövmeye başlamış. Ama çok yavaş vuruyormuş. Bu hâl kadının nazar-ı dikkatinden kaçmamış. Hemen fırlayarak:</p>

  <p class="normal">— “Dayak dediğin öyle olmaz, böyle olur!” diyerek Bahadır’ı öyle bir dövmüş ki, Bahadır hakikat-i hâli ilan etmekten kendini güç belâ zapt edebilmiş. Her inen sopa, gözlerinden sahte değil, hakiki yaşlar döktürüyormuş.</p>

  <p class="normal">Emced, “Bu kadar yapma! Artık yeter!” dedikçe, kadının hırsı artıyor ve Bahadır’ı Allah yarattı demeyerek gücü yettiği kadar dövüyormuş.</p>

  <p class="normal">Bu insafsızca hâle bir nihayet vermek için Emced ileri atılarak kadının elinden değneği kapmak mecburiyetinde kalmış. Kadın da epeyce yorulduğu için, masa başına dönerek yine başını tütsülemeye devam etmiş.</p>

  <p class="normal">Şehzâde ile arkadaşı yine saatlerce eğlenmekte devam etmişler. Bahadır ayakta durarak onlara hizmet ediyormuş.</p>

  <p class="normal">Gece ortasına doğru gerek yediği dayaktan, gerekse alışmadığı hâlde saatlerce ayakta hizmet etmekten çok yorulduğu için Bahadır, dairenin ortasına yan gelerek âlâ bir şekerleme kestirmeye başlamış. Lâkin şekerleme diye başlayan uyuşukluk, biraz sonra düpedüz bir uykuya münkalib olmuş. Bahadır adam akıllı horlamaya başlamış. Bu horultuya kadın pek fena öfkelenmiş.</p>

  <p class="normal">— “Bir uşak parçasının böyle göz göre göre seni tahkir etmesine nasıl tahammül ediyorsun? Kalk da şu edepsiz herifin başını vur!” diye Şehzâde’yi kışkırtmaya koyulmuş.</p>

  <p class="normal">Emced:</p>

  <p class="normal">— “Yahu aklını başına topla, bu kadar suça bu kadar ceza olur mu? Herifi uyandıralım, işine gitsin. Yarın ben onun payını veririm!” diyerek kadını yatıştırmaya uğraşmış.</p>

  <p class="normal">Kadının ise damarı tutmuş:</p>

  <p class="normal">— “Hayır olmaz! İllâ da illâ onun başını keseceksin. Sen kesmezsen ben gider keserim. Onun başı kesilmedikçe rahat edemem, işte o kadar!” diye inat etmiş.</p>

  <p class="normal">Emced yapmayın softalar, etmeyin mollalar dedikçe, kadın çileden çıkmış, azgın bir kaplan gibi Bahadır’ın üzerine atılmaya kalkışmış.</p>

  <p class="normal">Emced içinden, “Bu adam bize yabancı… Gelip evinin kapısını kırarak içeri girdik, dostuna hazırladığı ziyafete konduk, bu yaptıklarımıza karşı adam, kızacağına geldi kendini, bize kul köle etti, üstelik güzel de bir dayak yedi, kendisine borçlu bulunduğumuz şükranı şimdi gidip uyurken başını kesmekle mi ödeyeceğiz?” diye düşünmüş.</p>

  <p class="normal">Kadınsa büsbütün ateşlenmiş. Emced kadını uslandırmanın ihtimali olmadığını anlayınca:</p>

  <p class="normal">— “Onun başını kesmek lâzımsa o işi ben senden iyi beceririm!” diyerek kadının elinden kılıcı almış. Kaldırınca, kadının boynunu vurmuş.</p>

  <p class="normal">Kadının başı yerde yuvarlana yuvarlana gidip Bahadır’a çarpmış. Bahadır uyanmış. Emced’i elinde ucunda kan sızan yalın kılıçla, yerde de kadının başından ayrılmış gövdesini görünce, bu hâlin ne demek olduğunu sormuş.</p>

  <p class="normal">Şehzâde de kadının pek aşırı şımararak az kalsın onu öldüreceğini söyleyince, kalkıp Emced’in elini öpmüş, ona:</p>

  <p class="normal">— “Kardeşim keşke kadını affedeydin! Neyse, oldu olacak. Şimdi bu kadını buradan çıkarmaya bakalım” demiş.</p>

  <p class="normal">Kadının cesedini bir koca sepete yerleştirmiş, Emced’e:</p>

  <p class="normal">— “Siz buranın yabancısısınız. Bunu nasıl ve nereye götürüp atacağınızı bilemezsiniz. Bunu şimdi bir sırtlayıp götürürüm. Fakat eğer yolda beni bu yükle yakalarlarsa idam ederler. Siz burada güneş doğuncaya kadar beklersiniz. Eğer güneş doğduğu zaman ben geri dönmemişsem, o zaman rahmet-i Rahmân’a kavuşmuş olduğumu anlayınız. Bu takdirde bu ev ve içindeki eşyanın hepsi sizin olsun. Eğer geri dönersem, iş yolunda cereyan etti demektir.” demiş.</p>

  <p class="normal">Emced, her ne kadar onu gitmekten alıkoymaya uğraşmışsa, muvaffak olamamış. Müteessir müteessir bir köşeye çekilerek avdetini beklemeye koyulmuş.</p>

  <p class="normal">Bahadır ise sepeti başına koymuş ve çarşıya mal götüren hamalları taklit ederek deniz yolunu tutmuş. Lâkin aksi tesadüf, o gece vali birçok bekçilerle beraber şehir sokaklarını dolaşıyormuş. Bahadır’a rast gelmiş. Sepette ne taşıdığını görmek istemiş. Sepettekini görünce uzun uzadıya sorgu suale lüzum görmeden Bahadır’ı yaka paça ettirerek hapishaneye attırmış.</p>

  <p class="normal">Sabah olunca Bahadır’ın boğazına, bacaklarına tomruk vurmuşlar, onu Padişahın önüne sürüklemişler. Bahadır’ın bir kadın öldürdüğünü ve kadını denize atmak üzereyken yakalandığını duyunca, Sultan öfkesinden yerinde oturamaz olmuş. Hiddetinden güle güle Bahadır’a:</p>

  <p class="normal">— “Maşallah senin bu mârifetinin olduğunu bilmezdik! Kim bilir kaç insana böyle gizli gizli kıymışsındır. Söyle bakalım, saklama!” diye bağırmış.</p>

  <p class="normal">Bahadır cevap vermeyerek boynunu eğmiş. Padişah büsbütün kızmış:</p>

  <p class="normal">— “Sana söyle diyorum! Bu kadını kim öldürdü?”</p>

  <p class="normal">Bahadır:</p>

  <p class="normal">— “Ben öldürdüm efendim!” deyince:</p>

  <p class="normal">— “Hemen götürün, şu haini sokak sokak gezdirin. ‘İnsan öldürenin hâli budur hey!’ diye tellâllar bağırsınlar. Sonra alıp rasgele ağacın birisine asın!” diye bağırmış.</p>

  <p class="normal">Cellâtlar Bahadır’ın başına üşüşmüşler. Onu şehrin bütün sokaklarında teşhire koyulmuşlar.</p>

  <p class="normal">Emced ise sabaha kadar Bahadır’ın konağında beklemiş. O gün söken şafak Şehzâde’ye göre pek soğuk, pek hazin bir şafak olmuş.</p>

  <p class="normal">Gün ağardıktan biraz sonra Emced, tellâlların dışarıda bir şey ilan ettiklerini duymuş. Kulak kabartmış ve Bahadır’ın asılmak üzere olduğunu anlamış. Telaşlı adımlarla kendini dışarı atmış. Dosdoğru valiye gitmiş. Bahadır valinin önünde duruyormuş. Boğazına ilmiği geçirmişler. Zavallıyı ipe çekmek üzereymişler. Emced valiye koşmuş:</p>

  <p class="normal">— “Kadını öldüren bu değildir. Bunu neye asıyorsunuz? Kadını ben öldürdüm, cezam neyse çekmeye razıyım!” demiş.</p>

  <p class="normal">Vali:</p>

  <p class="normal">— “Bu kadar karışık ve ehemmiyetli bir meselede ben hüküm veremem, hüküm Padişahımızındır. Ben ikinizi de şimdi onun önüne götürürüm. Kozunuzu orada paylaşırsınız!” diye cevap vermiş.</p>

  <p class="normal">Emced’le Bahadır’ı Sultanın önüne götürmüşler. Orada Emced, mine’l-evvelü ile’l-âhir her şeyi anlatmış. O anlattıkça Padişah şaşa kalmış. “Çok garip!”, “Acayip!” diyerek sakallarını kaşımış.</p>

  <p class="normal">Emced bütün diyeceklerini sayıp döktükten sonra, Sultan onu affetmiş. Naklettiği şeylerin kitaba yazılarak başkalarına ibret olmak üzere kütüphânesinde hıfzedilmesini<sup class="calibre3"><a href="../Text/binbirgece_split_410.html#footnote-100-318" id="footnote-100-318-backlink">[318]</a></sup> emretmiş. Sonra Şehzâde’ye dönerek:</p>

  <p class="normal">— “Evlâdım sana vezaret rütbesini veriyorum, kabul eder misin? Hem bu sayede belki kaybolan kardeşini de bulursun!” demiş.</p>

  <p class="normal">Şehzâde bu iltifata teşekkür etmiş. Rütbe, ihsan, servet hepsi Emced’in olmuş. Padişah Bahadır’ı da taltif etmeyi unutmamış.</p>

  <p class="normal">Emced vezir olunca, sokak sokak tellâllar gezdirmiş ve kardeşi Es’ad’ı arattırmış. Lâkin Es’ad bir türlü bulunamamış. Değil kendisi, hatta bir iz bile elde edilmemiş.</p>

  <p class="normal">Hep bunlar olup biterken, zavallı Es’ad’ın zindanda işkenceci karının elinden çekmedikleri kalmamış. Gün geçmezmiş ki zindanın duvarları, derisi yüzülen yahut kemikleri kırılan Es’ad’ın çığlıklarıyla inim inim inlemesin.</p>

  <p class="normal">Derken ateşperestlerin bayramı yaklaşmış. Davul sarıklı Behram -çünkü bu adamın ismi Behram’mış-, artık Es’ad’ın Ateş Dağı’na götürülmesi ve orada kurban edilmesi vakti gelip çattığını arkadaşlarına söylemiş. Arkadaşları da ona bir gemi hazırlaması için izin vermişler. Behram gemiyi hazırlatmış ve geminin Ateş Dağı’na müteveccihen denize açılacağı günü Es’ad’ı bir sandığa kapayarak gemiye taşıtmış.</p>

  <p class="normal">Sarayın yüksek bir odasından denizi ve limanı seyreden Emced, o dakikada gözü önünde bir sandık içinde o kadar aradığı kardeşi Es’ad’ın taşınmakta olduğunu bileymiş, kim bilir dünyayı nasıl allak bullak edermiş.</p>

  <p class="normal">Mamafih yürekten yüreğe yol var derler ya, Es’ad’ın içinde bulunduğu sandık sarayın yanından geçerken Emced, yüreğinde kardeşi için mütemadiyen hissettiği mutât tahassürden daha şiddetli bir şeyler duymuş. Hâlbuki sandıkta ne olduğunu, ne bilsin?</p>

  <p class="normal">Sandık gemiye girdikten sonra, Behram gemicilere demir alınarak yelkenlerin açılmasını emretmiş. Gemi salına salına limandan çıkmış ve deryaya kanıksamış koca bir kuş gibi karadan ayrıldıkça yolunu arttırmış.</p>

  <p class="normal">Tam memleketin sahili gözden kaybolunca, rüzgâr derece derece ıslık çalarak şiddetini arttırmış. Derken efendim, denizi göklere karıştıran bir fırtına kopmuş. Koca gemi nehir üzerinde sürülüp giden saman çöpü gibi dalgalara tâbi kalmış, yolunu şaşırmış.</p>

  <p class="normal">İki gün sonra fırtına dinip de biraz evvel kıyametler koparan deniz sanki o değilmiş gibi sakinleşince gemi, Behram’ın tanımadığı bir sahile yanaşmış.</p>

  <p class="normal">Orada etrâfı duvarlarla, kulelerle çevrili bir şehir varmış. Gemi kaptanı Behram’ı çağırarak:</p>

  <p class="normal">— “Siz bilirsiniz arkadaşım, lâkin bu şehre uğrasak fena olmayacak. Gemide su kalmadı. Fırtınada taframızı da attık. Üstelik tayfa da pek yorgun. Bu şehrin limanına girersek, hem su, hem safra buluruz, hem de tayfa biraz dinlenmiş olur.” diye fikrini açmış.</p>

  <p class="normal">Behram kaptanı haklı bulmuş. Gemi sahildeki şehrin limanına girmiş.</p>

  <p class="normal">O şehrin sultanı Mercane adlı genç ve güzel bir kadınmış. Kaptan yine Behram’a yanaşmış:</p>

  <p class="normal">— “Arkadaş sana söylemeyi unutmuştum. Burasının sultanı Mercane adlı güzel bir kadındır. Kadın pek Müslüman ve dindardır. Şimdi memurları bize gelir, geminin bir ateşperest gemisi olduğunu anlarlarsa, zapt eder, bizleri de cayır cayır ateşlerde yakarlar ha! Ona göre davran. Hatta belki Mercane’nin bizzat gelmesi de memuldür!” demiş.</p>

  <p class="normal">Behram sakalını tutup uzunca düşünceye vardıktan sonra:</p>

  <p class="normal">— “Bunun da çâresini buldum. Şu bizim esir Es’ad yok mu ya! Onun yüzünden gözünden Müslümanlık akıyor. Onu tutar memlûk kıyâfetine sokarız. Ben sultanın kendisine yahut göndereceği adamlara kendimi memlûk tüccarı ve esirci diye satarım. Sözlerimi ispat için elimde hatta bir memlûk olduğunu söyler ve icap ederse, Es’ad’ı gösteririm.” diye cevap vermiş.</p>

  <p class="normal">Kaptan:</p>

  <p class="normal">— “Âlâ olur!” diyerek işine gitmiş.</p>

  <p class="normal">Gemi limana girmiş, yelkenler mayna edilmiş<sup class="calibre3"><a href="../Text/binbirgece_split_411.html#footnote-100-319" id="footnote-100-319-backlink">[319]</a></sup>, demir atılarak palamarlar bağlanmış.</p>

  <p class="normal">Derken efendim, Mercane Sultan bizzat sahile gelmiş. Zâbitleri, vezirleri etrâfındaymış. Kaptanı çağırtarak:</p>

  <p class="normal">— “Siz nerelisiniz, nesiniz ve necisiniz?” diye sormuş.</p>

  <p class="normal">Kaptan yerleri öperek ve temennalar ederek:</p>

  <p class="normal">— “Efendim biz alelâde bir esirci gemisiyiz. Esirci tüccar da gemidedir. Esir sata sata bu kıyıları dolaşıyoruz.” demiş.</p>

  <p class="normal">— “Âlâ, öyleyse hani ya esir tüccarı nerede? Şunu huzuruma getiriniz!”</p>

  <p class="normal">— “Baş üstüne efendim, derhal çağırtalım!”</p>

  <p class="normal">Bu söz üzerine arkasına Es’ad’ı takarak Behram ilerlemiş. Sultan ona da ne olduğunu sormuş. O da esir tüccarı olduğunu söylemiş ve arkasında memlûk kıyâfetinde yürüyen Es’ad’ı göstererek:</p>

  <p class="normal">— “İşte esirlerimin birisi!” demiş.</p>

  <p class="normal">Sultan Es’ad’a ismini sormuş. Şehzâde:</p>

  <p class="normal">— “İsmim evvelce Es’ad’dı; lâkin şimdi el-Müteessir’dir.” dedikten sonra hüngür hüngür ağlamış.</p>

  <p class="normal">Sultan Es’ad’ın ağlamasında bir fevkaladelik görmemiş. Öyle ya, esir olan sevincinden fink atmazmış ya! Lâkin gencin güzelliği, yüzünde parlayan asalet eseri, mûnisliği kalbine dokunmuş. Behram’a dönerek:</p>

  <p class="normal">— “Sen bu esiri bana sat!” demiş.</p>

  <p class="normal">Behram ellerini ovuşturarak:</p>

  <p class="normal">— “Efendim, çok esir sattık, şimdi kala kala elimizde bir bu kaldı. Onu kendime ayırmıştım. Müsaade ederseniz, onu muhafaza edeyim!”</p>

  <p class="normal">— “Ne söylüyorsun sen? Amma da şımarık herifmişsin! Alın şu çocuğu, doğru saraya götürün. Sen de buradan defol git. Bu gece ortasına kadar buradan ayrılmazsan, seni zindana attırır, zincirler içinde inim inim inletirim. Senin ne meta olduğun yüzünden gözünden belli, meymenetsiz herif!”</p>

  <p class="normal">Derhal Es’ad’ı saraya götürmüşler. Behram davul sarığıyla alelacele gemiye dönmüş. Kaptana hâli anlatmış:</p>

  <p class="normal">— “Bugün amma da uğursuz günmüş. Bunca yol aldıktan sonra, kurbanımızdan da olduk. Ah şu fırtınaya ne diyeyim. Bizi tam mantara bastırdı. Gemicilere söyle, yol hazırlıklarını yapsınlar. Evvelâ safra, sonra su alsınlar.<sup class="calibre3"><a href="../Text/binbirgece_split_412.html#footnote-100-320" id="footnote-100-320-backlink">[320]</a></sup> Başımıza daha büyük bir belâ gelmeden, buradan savuşmalıyız!” demiş.</p>

  <p class="normal">— “İyi diyorsun kardeşim, ama ben denizin kırk yıllık kaptanıyım, rüzgâr olmayınca geminin yürüdüğünü hiç görmedim. Buranın rüzgârları, gece ortasına doğru başlar. O zamana kadar bekleyeceğiz.”</p>

  <p class="normal">— “Mecburiyet olduktan sonra bittabi’ bekleyeceğiz. Lâkin ne edelim de gece ortasından evvel savuşalım!”</p>

  <p class="normal">Es’ad’ı saraya götürdükten sonra giydirmişler, kuşatmışlar, Mercane Sultanın önüne götürmüşler. Mercane Sultan yemek yiyormuş. Es’ad’ı kendi masasına oturtmuş ve ona şarap vermiş. Şehzâde bir içmiş, iki içmiş, yanakları kızarmış, gözleri bayılmış. Üstelik bir de hararet bastığı için, yemekten sonra biraz serin hava almak üzere Sultanın izniyle saray bahçesine çıkmış. Orada bir havuzun şırıltısını dinleye dinleye havuzun kenarında uyuya kalmış.</p>

  <p class="normal">Gece olunca, gemideki gemiciler, su tulumlarını sırtlamışlar ve su doldurmak üzere şehir duvarlarına yanaşmışlar. Duvarlar pek yüksek değilmiş. Güçlük çekmeksizin içeri atlamışlar, kendilerini havuzları fıskiyeli tenha bir havuzda bulmuşlar. Meğer burası sarayın bahçesiymiş.</p>

  <p class="normal">Gemicilerin bir ikisi tulumlarına havuzdan su doldururken, yanı başlarında bir de kimi görsünler? Es’ad’ın ta kendisini. Onu kavrayınca kayığa götürmüşler.</p>

  <p class="normal">Es’ad’ın geri getirildiğini görünce Behram sevincinden deli gibi olmuş. Onu getiren gemicilere<sup class="calibre3"><a href="../Text/binbirgece_split_413.html#footnote-100-321" id="footnote-100-321-backlink">[321]</a></sup> bol bol bahşişler vermiş. Gemi orada daha fazla beklemeden yelkenlerini açmış ve Ateş Dağı’na doğru yol almaya başlamış.</p>

  <p class="normal">Mercane Sultan, Es’ad’ın geri dönmekte geciktiğini görünce, hizmetçileri bahçeye göndermiş. Köleler, câriyeler ellerinde meşalelerle, şamdanlarla bahçede aramadık yer bırakmamışlar; lâkin Es’ad’ı bir türlü bulamamışlar.</p>

  <p class="normal">Mercane Sultan, hizmetçilerin Şehzâde’yi bulamadıklarını görünce, kendi kalkıp bahçeyi taharriye<sup class="calibre3"><a href="../Text/binbirgece_split_414.html#footnote-100-322" id="footnote-100-322-backlink">[322]</a></sup> koyulmuş. Her taraf yoklanmış, lâkin hiçbir tarafta Es’ad’a rast gelinememiş. Yalnız havuzun bir kenarında Es’ad’ın pabuçlarını bulmuşlar. Sonra o pabucun bulunduğu yerden duvara kadar su birikintilerini görmüşler. Duvarın o noktasının dış tarafında bazı evler varmış. Mercane Sultan o evdeki insanları getirterek birkaç saat evvel ne gördüklerini sormuş. Onlar da hep bir ağızdan:</p>

  <p class="normal">— “Sahilde bir gemi duruyordu. Geminin tayfası boş tulumlarla duvarın yanına geldiler, duvarı aştılar, bahçeden su aldılar, sonra gemilerine döndüler.” diye cevap vermişler.</p>

  <p class="normal">Mercane Sultan Şehzâde’nin bahçeden çalınıp kaldırıldığını anlamış. O kadar canı sıkılmış ki, hemen oracıkta kaptan paşasını çağırarak:</p>

  <p class="normal">— “Ne kadar harp gemim varsa, hepsini şimdilik sefer için hazırla. Bu gece limandan çıkan bir esirci gemisi yok muydu, onu kovalayıp yakalayacağız. Ben de beraber geleceğim!” diye emir vermiş.</p>

  <p class="normal">On tane koca harp gemisi hazırlanmış. Mercane Hatun en büyüğüne binmiş. Gemiler yelken-kürek açığa açılmışlar. Üçüncü günü, ufukta Behram’ın gemisini görebilmişler.</p>

  <p class="normal">Ondan sonra bir yarıştır başlamış. Sultanın gemileri daha büyük ve rüzgâr da sert olduğu için harp gemileri git gide Behram’ınkine yanaşıyorlarmış. Nihayet harp gemileri ateşperest gemisini sarmışlar. Behram artık mahvolduğunu hesaplayarak:</p>

  <p class="normal">— “Ben ölmezden evvel benim ölümüme sebep olan şu Müslüman piçini bari öldüreyim. Alınız şunu, hemen şimdi denize atınız!” diye bağırmış.</p>

  <p class="normal">Gemiciler Es’ad’ı tutunca denize atmışlar. Şehzâde güm diye denize düşmüş. Kara denizler köpüre köpüre üzerine kapanmış.</p>

  <p class="normal">Lâkin Es’ad’ın daha eceli gelmemiş olacak ki, karanlık diplere kurşun gibi indikten sonra, hızlı hızlı tekrar suyun yüzüne gelmiş. Yüzmek de biliyormuş. Birkaç kulaç atmış. Rüzgâr da yardım etmiş. Sağ sâlim sahile çıkabilmiş. Üzerindeki ıslak elbiseleri çıkarıp kurutmuş, onları giydikten sonra içeri doğru yürümüş. Günlerce yol almış. Lâkin ne bir şehre, ne bir insana, ne de bir köye rast gelmemiş.</p>

  <p class="normal">Nihayet bir akşam, uzakta bir şehrin duvarlarını seçebilmiş. Şehre gelince, geç vakit kapıların kapalı olduğunu görmüş. Şehrin dışarısındaki mezarlığa giderek orada bulduğu kapısı açık bir türbeye sığınmış. Taşların üzerine kıvrılarak uyuya kalmış.</p>

  <p class="resimalti">*</p>

  <p class="resimalti">* *</p>

  <p class="normal">Gelelim Behram’a…</p>

  <p class="normal">Gemisi sarılır sarılmaz, birdenbire rüzgâr kesilmiş, deryayı kara bir duman bürümüş. Göz gözü görmez olmuş. Behram sisten bil-istifade Mercane Sultanın gemileri arasından sıvışıp kaçmış.</p>

  <p class="normal">Birkaç gün yol aldıktan sonra, oralardaki bir ateşperest şehrine varmış. Behram’ın o şehirde bir evi, bir de Bostan adlı bir kızı varmış. Şehre gece geç vakit eriştiği için sur kapılarını kapalı bulmuş, o da Es’ad gibi sabahı mezarlıkta beklemeye karar vermiş.</p>

  <p class="normal">Mezarlığa varınca, kapısı açık türbeyi görmüş. İçeriye dalmış. Yerde bir insanın uyumakta olduğunu seçmiş. Eğilip de dikkatli dikkatli bakınca, Es’ad’ın ta kendisi olduğunu tanımış. Onu uyandırarak:</p>

  <p class="normal">— “Görüyorsun ya! Nafile bizden kaçmaya uğraşıyorsun. Nerede olsan gelip seni buluruz!” diye bağırmış.</p>

  <p class="normal">Sonra gevrek gevrek kahkahalar koparmış.</p>

  <p class="normal">Sabah olunca Şehzâde’yi gemicilerine taşıtmış, onu evinin bodrum katına hapsetmiş. Kızı Bostan’ı da çağırarak:</p>

  <p class="normal">— “Ha seni göreyim kızım! Halis muhlis bir ateşperest kızı olduğunu göster, şu Müslüman’ın anasından emdiği sütü fitil fitil burnundan getir. Ona etmedik fenalık, yapmadık işkence bırakma!” demiş.</p>

  <p class="normal">Kız cevaben kendisine havâle edilen işin üstesinden geleceğini babasına bildirmiş. Bildirmiş, ama eline kamçıyı alıp da bodrum katına inince ve âhû bakışlı, yakışıklı, nur parçası gibi delikanlıyı görünce, ona cefa etmeye yüreği razı olmamış. Bilakis Es’ad’a abayı bir âlâ yakmış. Uykudan, yemekten olmuş, durup durduğu yerde derin derin ahlar çekmeye başlamış. Cefâyı Şehzâde değil, asıl o çekiyormuş.</p>

  <p class="normal">Bodrumun anahtarları kızdaymış ya, kız ikide bir de Es’ad’a cefâ çektireceğim diyerek kapağı bodrum katına atar, mahzun Şehzâde ile tatlı tatlı muhabbetler edermiş. Ona İslâmlığın ne olduğunu ve nasıl olduğunu sorar, Es’ad da ona bu hususta hocalık edermiş.</p>

  <p class="normal">Kızın yüreğinde Şehzâde sevgisiyle beraber İslâmiyet’e bir meyil uyanmış. Günün birinde kız, kelime-i şahadet getirerek Müslüman olmuş. Bodrum katında Es’ad’la beraber namaz kılar, onun sözlerini can ve yürekten dinler, güzel güzel yemekler pişirip ona götürür ve saklı saklı yedirir, onu teselli edermiş.</p>

  <p class="normal">Ölüyü diriden, diriyi ölüden halk eden Tanrı, davul sarıklı, süpürge sakallı Behram’dan Bostan gibi nazenin, zarif ve güzel bir kız yarattığına şaşılamazmış. Kız Müslüman olduktan sonra, zaten evvelce güzel olan yüzüne başka bir sevimlilik, başka bir halâvet yayılmış.</p>

  <p class="normal">Bir gün kız, kapıda gelip geçenleri seyrederken tellâllerin bağırdıklarını işitmiş. Tellâller:</p>

  <p class="normal">— “Kim Es’ad adlı bir Müslüman gencini bulup getirirse, ona Vezir Emced hatır ve hayâle sığmaz ihsanlarda bulunacak. Kim onun bulunduğu yeri bilir de gelip haber vermezse veya onu getirip teslim etmezse, kellesi vurulacak!” diye bağırıyorlarmış.</p>

  <p class="normal">Hâlbuki Emced, Es’ad’ı memleket memleket araya araya geziyormuş. O gün de o şehre vararak tellâllere bağırdıkları gibi bağırmalarını emretmiş.</p>

  <p class="normal">Bostan doğru Emced’e giderek hâl ü keyfiyet böyle böyle diye her şeyi anlatmış.</p>

  <p class="normal">Emced, Behram’ın evine gelerek Es’ad’ı bodrum katından çıkartmış. İki kardeş birbirlerini görünce, birbirlerinin kucağına atılmışlar ve dakikalarca kendilerinden geçerek birbirlerinin göğsü üzerinde kalmışlar.</p>

  <p class="normal">İki kardeşin birbirlerine anlatacakları çokmuş. Sözün, sohbetin, muhabbetin günlerce ardı arkası kesilmemiş. Bostan’ın Es’ad’a ne kadar iyiliği dokunduğunu öğrenince Emced, kıza fevkalade ihtiram etmiş ve onu kardeş gibi sevmiş.</p>

  <p class="normal">İki kardeş günlerce birbirlerine dert yandıktan sonra, yol hazırlığı yapılmış, Es’ad’ın, Emced’in vezir bulunduğu yere gitmesi kararlaştırılmış. Bostan ile beraber babası da oraya götürülecekmiş. Lâkin Bostan bir tahtırevan içinde giderken babası zincirlerle yürütülecekmiş.</p>

  <p class="normal">Nitekim ki öyle olmuş. Yolcular selâmetle yola çıkıp varacakları yere selâmetle varmışlar.</p>

  <p class="normal">Orada Sultan, Behram’ı mahkemeye çekmiş. Onu kafasını koparılmaya mahkûm etmiş. Behram hükmü dinledikten sonra:</p>

  <p class="normal">— “Demek beni öldürmeye karar verdiniz Sultanım?” demiş.</p>

  <p class="normal">Sultan:</p>

  <p class="normal">— “Hay hay! Ha şunu bileydin yezit kâfir!” demiş.</p>

  <p class="normal">— “Bana niçin kâfir diyorsunuz, ben bakalım kâfir miyim?”</p>

  <p class="normal">— “Nasıl değilsin? Keratanın yediği naneye bakın, ettiğin haltlar başını aştı be herif!”</p>

  <p class="normal">— “Eşhedü en lâ ilâhe illallâh ve eşhedü enne Muhammeden resulallah!”</p>

  <p class="normal">— “Demek sen Müslüman oldun ha?”</p>

  <p class="normal">— “Evet, efendim, Müslüman oldum. İsterseniz beni şimdi idam ediniz. Artık gam yemem. Son günlerde gönlüme hidâyet gelmişti.”</p>

  <p class="normal">Bu sözler üzerine Sultan, Es’ad’a bakmış:</p>

  <p class="normal">— “Sen ne dersin kardeşim, bu herifin herkesten ziyade sana fenalığı dokundu, senin onda çok hakkın vardır!” demiş.</p>

  <p class="normal">— “Ben hakkımı ona helâl ettim ve kendisini affettim. Onu bana bağışlayınız ve Müslüman olarak yaşamasına müsaade ediniz!”</p>

  <p class="normal">— “Pekâlâ, öyle olsun. Haydi, seni serbest bıraktım!”</p>

  <p class="normal">İki şehzâde babalarına, Kamerüzzaman’a dönmeyi düşünmeye başlamışlar. Behram’ı da, Bostan’ı da beraber alacaklarmış. Yalnız iki şehzâdenin çektikleri çileler o kadar hadden aşırı olmuş ki, ikisinin de sinirleri bozulmuş. Olur olmaz şeyden müteessir olurlar ve oturup çocuklar gibi ağlarlarmış.</p>

  <p class="normal">Gerek Bostan olsun, gerek Behram olsun, onları teselli için bin dereden su getirirler, neler de neler anlatırlarmış.</p>

  <p class="normal">Yine şehzâdelerin böyle canları pek sıkık olduğu bir gün Behram:</p>

  <p class="normal">— “A sultanlarım, bu hâliniz nedir? Bu kederiniz nedir? Sizin başınıza gelenler dünyada başka kimsenin başına gelmedi mi sanıyorsunuz? İnsanoğulları neler çekmişler, neler de görmemişlerdir. Metin olunuz bakalım. Artık elhamdülillâh merak edecek, müteessir olacak bir şeyciğiniz kalmadı. Bakınız ben size Nimet ve Naum’un hikâyesini anlatayım da size ibret olsun!” demiş.</p>

  <p class="normal">— “Anlat bakalım!” deyince Behram söze başlamış:</p>
</body>
</html>
