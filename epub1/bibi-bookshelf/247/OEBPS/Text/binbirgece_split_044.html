<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_43">AZİZ’İN VE NİŞANLISININ MASALI</h1>

  <p class="normal">Biliniz ey Şehzâdem ki, ben enikonu zengin bir tüccarın oğluyum. Babamın biricik evlâdıyım. Bir de amcam vardı. Amcam genç ölmüş ve son nefesinde, öksüz kalan kızını babama emanet etmiş. Babam da, kız büyür büyümez, onu benimle evlendireceğini vaat etmiş.</p>

  <p class="normal">Amcamın bu kızı da babamın evindeydi. İkimiz de aynı evde büyüdük. O benim karım, ben onun kocası olacağımızı bildiğimiz için, aramızda ayrı gayrı yoktu. Ama neye inkâr edeyim, amcamın kızı benden çok daha akıllı, benden çok daha zeki idi.</p>

  <p class="normal">Nihayet babam, nikâhımızı kıymaya karar verdi. Düğün hazırlıklarının yapılması için emir verdi.</p>

  <p class="normal">Nikâhımız bir cuma günü kıyılacaktı. Babam gidip cuma günü için bütün erkek arkadaşlarını evimize dâvet etti. Annem de çıktı, bütün kadın tanıdıklarını, aynı gün için evimize çağırdı. Misafirlerin toplanacakları büyük daire silindi, süpürüldü. Halılar dövüldü, perdeler yıkanıp asıldı. Velhâsıl misafirleri ikrâm ve izâz etmek, lâyıkıyla ağırlamak için, her ne lâzımsa yapıldı, yakıştırıldı.</p>

  <p class="normal">Cuma günü dâvetliler, cuma namazından çıktıktan sonra eve geleceklerdi. Annem beni hamama göndermişti. Ben hamama girdikten biraz sonra, annem arkamdan bir bohçayla hizmetçiyi göndermiş.</p>

  <p class="normal">Hamamdan çıktıktan sonra bohçayı açtım. İçinden çok güzel, yepyeni bir elbise çıktı. Elbiseye güzel güzel kokular sürmüşlerdi. Yeni elbiseyi sırtıma geçirdim. Sokakta câmi yolunu tutturdum.</p>

  <p class="normal">İşte tam o sırada, aklıma bir şey geldi. İçtiğimiz su, yediğimiz yemek bile ayrı gitmeyecek kadar candan ahbabımın birisini, düğüne dâvet etmeyi unutmuştum. Hazır cuma namazına epeyce vakit varken, gideyim de onu dâvet edeyim, dedim.</p>

  <p class="normal">Hemen soldan geri döndüm. Yolumu kısaltmak için, yan sokakların birisine daldım. Daldım, ama vakit öğleye yakındı, güneş pek kızgındı. Ben de pek az evvel hamamın halvetinden çıkarak yeni, lâkin kalınca bir elbise giymiştim. Kan ter içinde kaldım. Sıcaktan bunalacak gibi oldum.</p>

  <p class="normal">Yan sokağın öteki ucuna gelince, kendimi küçük bir meydancık gibi bir yerde buldum. Bu meydancığın kenarındaki çimenlerin üzerine ipek mendilimi serdim, biraz nefes almak için uzanıverdim. Kaşlarımdan, burnumdan, çenemden şıpır şıpır ter damlaları dökülüyordu. Hâlbuki mendilimi altıma sermiş bulunduğum için yüzümü gözümü de silemiyordum.</p>

  <p class="normal">İçimden, “Ah ne edeyim, ah ne edeyim?” diye düşünürken, alnımı kolumun yeniyle silmek istedim. Tam kolumun yenini tutmak üzereyken, yukarıdan tertemiz, kokulu beyaz bir mendilin üzerime düştüğünü gördüm.</p>

  <p class="normal">Bu mendil acaba nereden düştü yahut bunu kim attı, diye başımı yukarı kaldırdım. Tunç bir pencerenin ipekli perdeleri arasından mendili atan kadın, yani işte şurada gördüğünüz gazâllerin sahibesi, kara gözleriyle bana bakıyordu.</p>

  <p class="normal">Ömrümde bu kadar güzel bir kadın görmemiştim. Onu tarife bile yeltenemiyorum. Çünkü o güzelliği tarife dilimin kudreti yetemeyeceğini bilirim.</p>

  <p class="normal">Kadın kendisine baktığımı görünce, bir parmağını dudaklarının üzerine götürdü, sonra başparmağıyla orta parmağını yan yana koyarak elini göğsüne koydu ve perdeleri örterek gözümden kayboldu.</p>

  <p class="normal">Onu görür görmez, sanki birdenbire yüreğime bir kıvılcım düşmüştü. O kıvılcımın yaktığı ateş, büyük bir alev oldu. O alev, bir lahzâda bütün benliğimi sardı.</p>

  <p class="normal">Kadın bana bir laf bile söylememişti. Fakat yaptığı işaretlerin mânâsını tahmin etmek için düşündüm taşındım, kafa patlattım, bin bir âh ve bin bir vâh çektim. O işaretlere hiçbir mânâ veremedim.</p>

  <p class="normal">Arada sırada kadını görmek ümidiyle pencereye baktım; lâkin bir kere kapanan perdeler, bir daha açılmadı. Evde ses seda yoktu. Saatler gelip geçmiş. Nihayet güneş batıp da her tarafı karanlık basarken, oturmuş olduğum yerden kalktım ve kadının attığı mendili koynuma saklayarak ev yolunu tuttum.</p>

  <p class="normal">Düşüne düşüne eve vardım. Aşağı yukarı gece olmuştu. Amcamın kızı oturmuş beni bekliyor ve ağlıyordu. Lâkin kız beni görür görmez yaşlarını sildi, bana güler yüz gösterdi. Gelip elbisemi üzerimden aldı:</p>

  <p class="normal">— “Ne oldun, merak ettik! Bütün dâvetliler sabah toplandılar. Emirler, kadılar, tüccarlar ve şahitler, kadın takımı, hep, hep geldiler. Yemekler yediler ve nikâhın kıyılması için senin gelmeni beklediler. Sen bir türlü gelmedin. Vakit de geç olmuştu. Onun için hepsi dağılıp yerli yerlerine gittiler. Babanızın çok canı sıkıldı, düğün için birçok masârif yapmış, bundan dolayı aradan bir sene geçmeyince düğün merasimini tekrar etmeyeceğine yeminler etti. Neye bu saate kadar geciktiniz? Başınıza bir kaza gelmiş olmasından korktum. Çok merak ettim. Çabuk söyleyiniz.” dedi.</p>

  <p class="normal">Ben ondan hiçbir şeyi gizlemedim. Her şeyi olduğu gibi anlattım. Hatta koynumdan mendili çıkararak ona gösterdim. Mendilin kokusunu ve üzerindeki işlemeleri görünce, amcamın kızının iki yanağı üzerinden yaşlar aktı. Bana titrek sesiyle:</p>

  <p class="normal">— “Peki” dedi, “bu mendili size verirken hiçbir şey söylemedi mi? Yahut sonra hiçbir işaret yapmadı mı?”</p>

  <p class="normal">— “Hayır, hiçbir söz söylemedi; yalnız başparmağını dudaklarının üzerine götürdü. Sonra, başparmağıyla orta parmağını yan yana getirerek elini göğsüne dokundurdu, sonra perdeleri indirdi, gözden kayboldu. Onu görür görmez yüreğim cayır cayır yanmıştı. Onu bir daha görmek ümidiyle, gece karanlığı basıncaya kadar orada bekledim. Lâkin kadın bir daha gözükmedi. Onu görmek ümidini kaybedince, kalktım ve işte görüyorsun ya, dosdoğru eve geldim.” dedim.</p>

  <p class="normal">Hatta şu müşkül vaziyetimde, bana yardım etmesini amcamın kızına da rica etmeyi unutmadım.</p>

  <p class="normal">Zavallı amcamın kızı, uzun uzun gözlerime baktı. Gözlerinin yaşla dolduğunu görüyordum.</p>

  <p class="normal">— “Bilirsin ki, gözlerinin ikisini de kopar at diye emretsen, onları ellerimle çıkararak atar, emrini yerine getiririm. Dünyada beni en ziyade üzen ve en ziyade müteessir eden şey, seni üzgün ve müteessir görmektir. Sen mesut ol. Saadetinle ben de mesut olurum. Sana yardım etmiş olmak için, elimden ne gelirse yapacağım. Anlaşılan sen, kadına ne kadar yanmış, âşık olmuşsan, kadın da sana o kadar âşık olmuş.”</p>

  <p class="normal">— “Peki, kadının işaretlerinden ne mânâ çıkarıyorsun?”</p>

  <p class="normal">— “Başparmağını dudağına götürmesi, onun için bir ruh mesabesinde olduğunu ve senden ayrı yaşayamayacağını ifade eder. Mendil, yalnız bir selâm mahiyetindedir. Yani sevenin sevilene gönderdiği bir hatıradan ibarettir. İki parmağını göğsüne götürmesine gelince, iki parmak, iki gün demektir. Yani iki gün sonra, yine buraya geliniz ki, ruhumda, gönlümde hissettiğim keder, sizi görerek kaybolsun, demek istemiştir. Bu işaretlerden kadının sizi çok sevdiği anlaşılıyor. Tek senin arzun yerine gelsin diye, ben kendimi kurban etmeye razıyım.”</p>

  <p class="normal">Amcamın kızının bu sözlerini duyunca, kendisine çok çok teşekkür ettim ve sevdiğim kızı görebilmek için, iki gün sabretmeye karar verdim. Hoş, sabretmesem de, kız pencereye çıkmadıktan sonra, onu görmekliğim mümkün değildi ya! Neyse, işte o iki gün beklemenin ismini sabır koyup geçelim.</p>

  <p class="normal">O iki upuzun günü nasıl geçirdiğimi bir ben, bir de Allah’ım bilir. Asırlardan beri âdeti çarçabuk akıp gitmekten ibaret olan zaman, sanki duraklayıvermiş ve olduğu yerde mıhlanıp kalmıştı. Efendim, ne saatler, ne dakikalar, ne de saniyeler geçiyordu. Başa gelen belâ çar-naçar çekilir, ben de evde bir aşağı bir yukarı geze geze, iki günü geçirdim.</p>

  <p class="normal">Canım fazla sıkıldıkça, yanan başımı amcamın kızının dizine koyuyor, öylelikle hem biraz dinleniyor, hem de amcamın kızının söylediği yumuşak sözlerle biraz teselli buluyordum.</p>

  <p class="normal">Nihayet iki gün bitti, üçüncü günü güneş doğdu. Amcamın kızı:</p>

  <p class="normal">— “Artık bu kadar sabırsızlıkla beklediğin an gelip çattı. Tereddüdü, korkaklığı bir yana at, kalk, giyin ve sevgiline git!” dedi.</p>

  <p class="normal">Bana temiz elbiselerimi getirdi, elbiselerimin üzerine kokular sürdü, beni giydirdi, kuşattı. “Allah’a ısmarladık!” diyerek kapı dışarı fırladım.</p>

  <p class="normal">Evvelce bahsetmiş olduğum yan sokağı boyladım. Evvelce uzandığım çimenin üzerine oturdum. Gözlerimi pencereye diktim.</p>

  <p class="normal">Aradan pek az zaman geçmişti ki, pencerenin perdeleri aralandı. Perdenin arasından sevdiğim kızın yüzünü görünce, başım döndü, gözlerim karardı, bayılıp yere düştüm.</p>

  <p class="normal">Bir müddet cansız bir yığın et gibi, yerde serili kaldıktan sonra, kendimi toplayarak ayılmaya başladım, yavaş yavaş kalktım. Başımı pencereye, gözlerimi de perdenin aralığına doğru çevirdim. Kızı yine gördüm, yine sanki bir girdap imiş gibi dünya etrâfımda fırıl fırıl döndü, kulaklarım ziller çaldı. Gündüzün ziyası gözlerimden silindi, yine şuursuz olarak yere yuvarlandım.</p>

  <p class="normal">Yine ayıldım. Üçüncü bakışta sevgiliyi, bir elinde bir ayna ile bir kırmızı mendil tutar gördüm. Kız kendisine baktığımı görünce, kolunun yenini yavaş yavaş sıvadı, kolunu sıvadıkça ipek kumaşlar arasında buzlar gibi, kaymaklar gibi, billurlar gibi berrak bileği ve kolu meydana çıkıyordu. Sonra elinin beş parmağını son haddine kadar açtı. Parmakları açık olarak elinin ayasını göğsünün üzerine koydu. Ellerini yanına düşürdü, aynayı kavradı. Ellerini yukarı kaldırdı, aynayı gözümün önünde parlattı. Sonra geri çekildi.</p>

  <p class="normal">Yine pencerenin önüne geldi. Mendili üç kere, pencereden aşağı indirmek sûretiyle salladı. Sonra iki eliyle mendilin iki tarafından tutarak burdu, büktü, sıktı, yine geri çekildi ve bu sefer geri çekildikten sonra, perdeleri de indirdi.</p>

  <p class="normal">Ben oralarda saatlerce kaldım, lâkin daha gözükmedi. Bu işaretlerden hiçbir mânâ çıkaramadım. Düşüne düşüne beynimi çatlatacak oldum. Lâkin çe-faide?<sup class="calibre3"><a href="../Text/binbirgece_split_298.html#footnote-100-206" id="footnote-100-206-backlink">[206]</a></sup></p>

  <p class="normal">Bekledim, bekledim, gece oldu. Artık değil pencereyi, karanlıkta burnumun ucunu bile göremez oldum. Orada daha fazla beklemek, kendimi gülünç bir vaziyete sokmaktı. İstemeye istemeye oradan ayrıldım.</p>

  <p class="normal">Eve vardığım zaman, tam gece ortasıydı. Amcamın kızını odanın bir köşesine çömelmiş, başını iki avucuna alarak hıçkıra hıçkıra ağlar buldum.</p>

  <p class="normal">Onun bu hâli kederimi büsbütün artırdı. Odaya girince, kendimi bir minderin üzerine bırakıverdim.</p>

  <p class="normal">Amcamın kızı hemen gözlerini sildi, yaşlı gözleriyle gülümsedi ve sanki hiç müteessir değilmiş gibi, yanı başıma koştu. Üzerimden elbiselerimi soydu, kendi mendili ile yüzümü sildi ve başıma ne geldiğini bana sordu. Ben gördüklerimin hepsini sırasıyla kendisine anlattım. Amcamın kızı:</p>

  <p class="normal">— “Kızın beş parmağı gerili olarak eliyle yaptığı işaret, beş gün sonra geliniz, demektir. Kırmızı mendili ile yaptığı işaret, beni boyacı dükkânında bekleyiniz demektir. Bilirsiniz ya, boyacılar bir bezi boyamak istedikleri zaman bezi boyaya batırırlar, sonra boyadan çıkarıp bükerler, sıkarlar ve asarlar. Kızın mendili ile yaptığı işaretlerin hepsi boyacı demektir. Gelelim aynaya, ayna ile yüzünüze ışık göndermesi, boyacı dükkânında beklerken size müjdeli bir haber getireceği mânâsına gelir.” dedi.</p>

  <p class="normal">Bu sözleri duyunca, yüreğimde ümit canlandı. Amcamın kızına sevinçle, “Çok doğru söylüyorsun! Çünkü ben, onu orada bekler dururken, bazen de etrâfıma bakınmıştım. Benim oturduğum yerden biraz ötede bir boyacı dükkânı görmüştüm!” diye bağırdım.</p>

  <p class="normal">Yarı sevinçten, yarı kederden, biraz da sinirden hıçkıra hıçkıra ağladım. Amcamın kızı, beni uzun uzun süzdü. Sonra:</p>

  <p class="normal">— “Biraz sabırlı, metanetli ol, dur bakalım, daha bu bir şey değil. Sen sevdâ duyalı bir hafta oldu. Hâlbuki nice kara sevdâlı âşıklar var ki, yıllarca kahrolurlar, ölür ölür yine dirilirler de, yine işkencelerine metanetle göğüs gererler.” dedi.</p>

  <p class="normal">Bana ümit vermek, teselli vermek için, tatlı sesiyle bülbül gibi öte öte ne diller dökmedi, ne derelerden sular getirmedi… Ama derdim büyüktü. Ve onun tesellisini kabul edecek hâlde değildim.</p>

  <p class="normal">O gece, uyku nedir tatmadım. Bir yudum su bile içemedim. Rengim uçtu, güzelliğim soldu. Evvelce aşkı hiç duymamıştım. Aşk birdenbire bütün ateşiyle, bütün şiddetiyle ruhumu kavurup sarıverince, hummaya yakalanmış gibi sarsılmıştım.</p>

  <p class="normal">Gün geçtikçe eriyor ve hastalanıyordum. Halime acıyan amcamın kızı da teessüründen zayıfladıkça zayıflıyor ve benden daha fena bir hâle giriyordu. Zavallı, bana bir yudum teselli, bir yudum rahat için ne zahmetlere, ne ezalara katlanmıyordu. Âşıkların çektikleri dertleri bana uzun uzun anlatıyor ve beni uyutuncaya kadar uğraşıyordu.</p>

  <p class="normal">Ben uyku mu, kâbus mu, ne olduğunun farkında olmadığım bir dalgınlıkla dalıyordum. Üzerime çöken gaflet kalktıkça, gözlerim de yavaş yavaş aralanıyordu. O zaman amcamın kızının süzgün ve mor hâleli gözlerinden, saçlarıma yaşlar damladığını görüyordum.</p>

  <p class="normal">Beş günü böylelikle geçirdik. Sevdiğim kızı göreceğim gün gelince, amcamın kızı su ısıttı, beni güzelce bir yıkadı, tertemiz iç ve dış çamaşırlar giydirdi. Kapıya kadar götürdü ve:</p>

  <p class="normal">— “Allah seni muradına nâil etsin!” diye dualar etti.</p>

  <p class="normal">Kapıdan dışarı çıkar çıkmaz, eski yolu tutturdum.</p>

  <p class="normal">O gün, günlerden cumartesi günüydü. Yan sokaktan geçtikten sonra, eski oturduğum yere geldim.</p>

  <p class="normal">Sevgilimin penceresi daha kapalıydı. İçimden, “Kapalı olup olmamasının ehemmiyeti yok, çünkü bugün boyacı dükkânına gitmek icap edecek ve orada bekleyeceğiz!” diye boyacı dükkânına kadar yürüdüm.</p>

  <p class="normal">Meğerse boyacı dükkânı kapalı değil miymiş? Dünya tepeme devrilerek altında ezildim sandım. Aklım fikrim başımdan uçtu. Sendeleye sendeleye eski yere geldim. Orada oturdum.</p>

  <p class="normal">Ne kadar beklediğimin farkında değilim. Hatta yaşadığımın bile farkında değilim. Kendimden geçkin bir hâlde pencereye gözlerimi dikmiş ve düşünceye dalmıştım. Nihayet pencereyi göremez oldum. Yüreğime bir korku geldi, sarhoşmuşum gibi sallana sallana yerimden kalktım. Ayak alışkanlığı yok mu ya? İşte o alışkanlık sayesinde evi buldum.</p>

  <p class="normal">Evde amcamın kızı Azize’yi –çünkü onun adı Azize’ydi- ayakta ve duvara dayalı olarak buldum. Bir eliyle duvara çakılı bir çiviyi tutuyordu. Müthiş bir cefanın sıkleti altında ruhunun, yüreğinin ezim ezim ezildiği yüzünden anlaşılıyordu.</p>

  <p class="normal">Beni görünce yanaklarını ıslatan yaşları sildi. Bana şen gibi göstermek istediği bir sesle:</p>

  <p class="normal">— “Ey Aziz” dedi, “-çünkü benim de ismim Aziz olduğunu size söylemeyi unutmuştum Şehzâdem- neden acele edip döndün de, sevgilinle beraber kalmadın?”</p>

  <p class="normal">Sevdâ uykumu körletmiş, gözlerimi kara bir perdeyle örtmüştü. Azize’nin o hâli taşları bile ağlatacak kadar acıklıyken, onun bu sualine ve kuş gibi çırpınarak bana koşmasına karşı ne yaptım bilir misin? Göğsüne bir tekme indirdim. Zavallı kız bir paçavra parçası gibi yere düştü. Yerde her nedense yarı çıkmış bir çivi varmış, o çivi Azize’nin alnına battı. Yüzü kan içinde kaldı. Bir bez parçasını mangaldaki ateşe tutarak yaktı. Yanık parçayı alnına tuttu. Kan dindi. Sonra başına bir sargı sardı, kanı yüzünden sildi ve sanki ona karşı ben hiç hoyratlık etmemişim gibi, gülerek yanıma geldi.</p>

  <p class="normal">— “Sorduğum suali seninle veya sevdiğin kızla eğlenmek için sormadım. Seninle veyahut senin sevdiğinle alay etmek, benden ne kadar ıraktır. Neyse, başım çatlayacak gibi ağrıyordu da ağlıyordum. Bu küçük kaza, alnımdan biraz kan akıtmakla, başımın ağrısını giderdi. Şimdi başımda artık ağrıdan eser kalmadı. Sana ne oldu? Bana anlatmaz mısın?” dedi.</p>

  <p class="normal">Ben ona, yine minel-evvel ü âhir<sup class="calibre3"><a href="../Text/binbirgece_split_299.html#footnote-100-207" id="footnote-100-207-backlink">[207]</a></sup> her şeyi anlattım. Sabahtan beri içimde toplanan gözyaşları, oluktan boşanırcasına gözlerimden aktı.</p>

  <p class="normal">Azize ellerini çırptı:</p>

  <p class="normal">— “Hiç merak etme, hiç korkma, artık neredeyse muradına ereceksin. Tilkinin derisini yüzdün, burnuna getirdin. Bu kadar cefa çektikten sonra, tam cefanın safâsını çekeceğin zaman böyle ürkeklik, korkaklık etmek reva mıdır? Cesaretli ol bakalım.”</p>

  <p class="normal">— “Azize, ben bu nakaratı dinleye dinleye bıktım. Bana olacak oldu. Bu kızdan merhamet ummak, ölüden can ummaya benzer. Ben sana kızın hiç mi hiç gözükmediğini söylüyorum, sense bana artık muradıma erişmek üzere olduğumu söylüyorsun!”</p>

  <p class="normal">Azize sözlerimden hiç alınmadı, yine yüzüme güle güle:</p>

  <p class="normal">— “Amma da tuhaf söylüyorsun Aziz! Kız çıkmadıysa, seni denemek için çıkmadı. Şimdi seni istediği gibi denemiş bulundu ya, işte onun için muradına yakınsın diyorum. Artık senin sabırlı ve aşkında sâdık olduğunu anladı. Bana inanmıyor musun yahu? Bağdat uzaksa, arşın burada. Yarın gider, yine aynı yerde oturursun. Eğer sana gözükerek işaret etmezse, buraya gelir ve bana münasip gördüğün cezayı verirsin. Ben her cezaya razıyım. Yarın git, bak da gör! Yalan mı, yoksa doğru mu söylüyorum!”</p>

  <p class="normal">Sonra kendi önüne yemek tepsisini getirdi. Ben canımdan, başımdan usanmış bir hâldeydim. Âh ve of dedikçe ağzımdan ateşler, kara dumanlar çıkarmış gibi oluyordu. Yemek tepsisine bir tekme indirdim. Tencereler, tabaklar yuvarlanarak yerlere serpildi.</p>

  <p class="normal">— “Âşık olanın deli olduğunu, ne yemek yediğini, ne de uyku uyuduğunu bilmiyor musun ki, önüme şu şeyleri yığıyorsun da canımı burnumdan getiriyorsun?” diye haykırdım.</p>

  <p class="normal">Zavallı Azize, bu hâllerimi hasta evlâtlarının çılgınlıklarını seyreden bir anne gibi seyrediyor ve yine bana güle güle:</p>

  <p class="normal">— “Hakikaten bu yaptıklarının hepsi, aşk alâmetleridir!” diyordu.</p>

  <p class="normal">Ama sözleri boğazında tıkıla kaldı. Kırık tabak parçalarını yerden toplamak için eğildiği zaman, yere koca koca gözyaşları damlıyordu.</p>

  <p class="normal">Azize kırık döküğü topladı. Odayı temizledi, derledi, topladı, yanıma gelip oturdu ve sabaha kadar hiç uyumadı. Uykusuz saatlere biraz teselli suyu serpmek için vıcır vıcır etti durdu. Benimse yegâne kaygım, sabah olmasıydı. Bütün geceyi, şafağı söktürmesi için Allah’a dua ile geçirdim.</p>

  <p class="normal">Nihayet şafak söktü, karanlıklar zâil olmaya ve her tarafa gündüzün nuru serpilmeye başladı.</p>

  <p class="normal">Ben güneşin kalkmasını beklemeden, doğru âşık olduğum kızın evinin karşısına vardım. Eve bakınca bir de ne göreyim? Pencere açık değil miymiş? Pencereyi açınca yüreğimin hopladığını duyar gibi oldum.</p>

  <p class="normal">Oraya geleli ve pencereye bakalı henüz biraz müddet olmuştu ki, pencerede sevgilimin yüzünü gördüm. Bana bakıyor, gülüyordu. Kendisini gördüğümü görünce, geri çekildi. Biraz sonra yine pencereye döndü. Ellerinde bir ayna, bir çiçek saksısı, bir torba ve bir de lamba vardı.</p>

  <p class="normal">İlk önce aynayı aldı, torbanın ağzını açtı, aynayı torbaya koydu ve torbayı içindeki aynayla beraber odanın iç tarafına bir yere attı. Sonra başındaki saçları çözdü, siyah perçemlerini, yüzünü kısmen örtmek sûretiyle alnından aşağıya sarkıttı. Sonra saçlarını kaldırıp eskisi gibi düzeltti. Bu sefer lambayı kaldırdı ve onu saksının içindeki çiçekler ve yeşillikler üzerine tuttu. Bu işaret de bitince, lambayı, saksıyı falan alınca yine pencereden çekildi ve kalın perdeleri indirerek pencereyi örttü.</p>

  <p class="normal">Orada epeyce bekledim. Bir daha kızın yüzünü görmek nasip olmadı. Kız bana bir laf söylememişti. Bana ne anlatmak istediyse, onu işaretlerle anlatmaya uğraştı. Lâkin gel de sen o işaretleri anla bakalım! Ona karşı duyduğum aşk, git gide öyle büyümüştü ki, öyle aklımda, yüreğimde kızla münasebettar olmayan bir fikir ve duygu kalmamıştı.</p>

  <p class="normal">Ne yalan söyleyeyim, sokağı yaşlarımla sulaya sulaya ve etrâfı ahlarımla inlete inlete evime döndüm.</p>

  <p class="normal">Azize yüzünü duvara çevirmiş oturuyordu. Yüreğinin endişe gibi, kıskançlık gibi, keder gibi acı duyguların taht-ı tesirinde<sup class="calibre3"><a href="../Text/binbirgece_split_300.html#footnote-100-208" id="footnote-100-208-backlink">[208]</a></sup> ezilmekte olduğu, yüzüne bakınca apâşikâr görünüyordu. Lâkin bana karşı beslediği büyük sevgi ve benim ne kadar üzüldüğümü görüşü, onu duygularını ifşadan men ediyordu. Zavallı Azize’nin yüreği ağzına geliyor, lâkin azmediyor, cehdediyor, dişini sıkıyor, dudaklarının ucuna varan çığlığı zabtediyor ve ses çıkarmıyordu.</p>

  <p class="normal">Evden çıkarken başındaki yarayı bir sargı ile sarmıştı. Eve döndüğüm zaman bu sargıların ikileştiğini gördüm. Sargının birisi, kendisini tekmelemekle, alnında açmış olduğum yaraya aitti; ikincisi ise gözlerini gölgeliyordu. Fazla ağlamaktan kızın gözleri kıpkırmızı olmuş ve kabarmıştı. Ben odaya girerken Azize, kendi kendine söyleniyordu:</p>

  <p class="normal">— “Nerede ise ey sevgilim, selâmette ol! Vakıa sen evden uzağa gittin, fakat yüreğimde her zaman hazırsın, Allah seni tuzaklardan, tehlikelerden korusun, güçlüğe rast gelirsen güçlüğü Tanrı sana kolay kılsın, sen buradan ayrılınca seninle beraber buranın şenliği de gitti. Sen yanımda olmayınca, kala kala bana bir baş dövmek kaldı. Ey gözümün bebeği, ruhumun özü!”</p>

  <p class="normal">Azize, beni görür görmez, yaşlarını sildi ve bana doğru koştu. Kara sevdâ ve yürek sızısı onu o kadar sarsmıştı ki, sözler dudaklarına gelemiyor ve tıkanacak gibi oluyordu. Neyse, gayret etti, kendini topladı ve toparladı:</p>

  <p class="normal">— “Ey amcamın oğlu, bu seferki gidişinde ne gördüğünü bana anlatmaz mısın?” diye sordu.</p>

  <p class="normal">Azize’den gizli kapaklı bir işim olmadığından, ona gördüklerimin hepsini anlattım. Azize kısa bir müddet başını eğip düşünceye vardıktan sonra, başını kaldırdı:</p>

  <p class="normal">— “Artık merak etme, üzülme!” dedi. “Muradına erdin, ümidine nâil oldun demektir. Aynayı size gösterdikten sonra onu torbaya koyması, güneş batıncaya kadar bekle, demektir. Siyah saçlarını yüzünün üzerine dökmesi, gecenin gölgesi yeryüzünü kaplar kaplamaz buraya gel, mânâsınadır. Çiçek saksısı, bahçe demektir. Yani seni karanlıkta bahçeye çağırıyor. Ama bahçenin neresine gideceksin biliyor musun? Bahçenin aydınlanmış olan tarafına. Çünkü çiçek ve yeşillik gösterdikten sonra lambayı göstermiş ve lambayı yeşilliklerin üzerinde tutması, olsa olsa bu mânâyı ifade eder!” dedi.</p>

  <p class="normal">Azize’nin bu sözleri, cesaret vereceğine, beni fena hâlde öfkelendirdi.</p>

  <p class="normal">— “Ha şimdi oldu, ha şimdi olacak dediğin kaç kere oldu? Yok muradına erdin, yok muradına eriyorsun, diye söyleye söyleye, beni şu kadar zamandır avutuyorsun ve benimle alay ediyorsun. Senin bu işaretlere koyduğun mânâlar, baştan aşağıya yanlıştır!” diye bağırdım.</p>

  <p class="normal">Azize güldü:</p>

  <p class="normal">— “Amma da sabırsız çocukmuşsun yahu! Söylediklerini kulakların işitmiyor galiba. Şurada bekleyeceğin topu topu birkaç saatten ibaret. Akşam oldu muydu, doğru bahçeyi boylar ve ümidinin husûl olduğunu görürsün. Eğer sözlerim doğru çıkmazsa, gel benden öç al.”</p>

  <p class="normal">Bana o gün hiç yemek getirmedi; çünkü bir gün evvelsi gibi yemeği görünce kızacağımdan korkuyordu. Yalnız rahat edeyim diye elbiselerimi üzerimden aldı.</p>

  <p class="normal">— “Ey Aziz, müsaade et de yanında oturayım, seninle sohbet edeyim. Akşam oluncaya kadar seni eğlendireyim. Emin ol, bugün güneş batıp gündüzün ışığı çekilince, sen de hasretliğe kavuşacaksın.” dedi.</p>

  <p class="normal">Yanıma sokuldu, bana daha ne tatlı, ne sevimli, ne okşayıcı şeyler söylemedi? Lâkin benim aklım fikrim, onun söylediklerinde değildi. Akşam olmasına can atıyordum. Azize’nin sözleri ise bir kulağımdan giriyor, öbüründen çıkıyordu.</p>

  <p class="normal">Güneş artık ufka dokunup dünyayı kızıl bir renge boyayınca, Azize yerinden kalktı. Ne çâre hem işimi görüyor, hem de hıçkıra hıçkıra ağlıyordu. Bana bir buğday has misk verdi.</p>

  <p class="normal">— “Gözümün nuru, ruhum Aziz bu miski al, sevdiğin kız karşına çıkınca, bu miski ağzına al ve kıza: ‘Ey âşıklar, âşık kara sevdâya müptelâ olunca ne yapmalı, bana öğretsenize!’ de.” dedi.</p>

  <p class="normal">Ben Azize’den çabuk kurtulmak için bir şeyler söyledim. Lâkin Azize beni öptü ve sözleri birkaç kere tekrarlattı ve o sözleri sevgilime söylemekliğimi temin için, onları söyleyeceğime dair bana yemin verdirdi.</p>

  <p class="normal">Ben sokağa çıkınca, göğün şurasında burasında yıldızlar göz kırparmış gibi pırıldamaya başlamışlardı.</p>

  <p class="normal">Üzerinden birkaç gündür geri-ileri mekik dokumuş olduğum o dar sokağın üzerinden, yine taban teperek sevdiğimin evine vardım, korka korka, usullacık kapıyı ittim. Kapı kilitli, sürgülü değildi. Ben ittikçe menteşeleri üzerinde cızırtısız-vıcırtısız kaya kaya açılıyordu.</p>

  <p class="normal">Hafif hafif basarak bahçeye girdim. Etrâfıma şöyle bir göz gezdirdim. Bahçenin tâ öteki köşesinde bir ışık gördüm. Oraya doğru ilerledim.</p>

  <p class="normal">Orada oturulacak bir yer gördüm. Üzerine fildişinden, abanozdan fevkalade güzel bir kubbe, bir kameriye inşa edilmişti. Yere gümüş ve altın sırmalarla işlenmiş çeşit çeşit yastıklar serpilmişti. Kubbenin en yüksek yerine, yani tavanının ortasına, koca bir lamba asılı duruyordu. Kubbenin tam altında, renk renk mermerle işlenmiş bir havuz vardı. Havuzun bir yanına büyücek bir masa kurulmuştu. Masanın üzerine bir ipek örtü örtülmüştü.</p>

  <p class="normal">Aman efendim, masanın üzerinde neler de neler vardı? Yahut neler yoktu? Fağfurdan uzun ve narin bir testinin içine şarabın en alasından konmuştu. Bu testinin etrâfına altın işlemeli, berrak billur bardaklar sıralanmıştı. Bunların yanı başında üzeri örtülü bir tepsi konmuştu.</p>

  <p class="normal">Tepsinin örtüsünü, köşesinden tutarak şöyle bir kaldırıverip tepsidekilere göz ucuyla bir göz gezdirdim. Dünyada ne biçim yemiş varsa, hepsinin en güzel numûneleri, o tepsinin üzerine toplanmıştı. İncir, nar, üzüm, portakal, tatlı limon, şeftali, zerdali, armut, çilek, muz hepsi vardı.</p>

  <p class="normal">Masanın üzerine yemeklerin ve tatlıların arasına çiçekler de dağılmıştı. Mavi, beyaz, pembe sümbüller, şakayıklar, yaseminler, karanfiller, güller, zambaklar, nergisler, laleler, kim bilir nerelerde araştırılarak, buldurularak oraya getirtilmişti.</p>

  <p class="normal">Bahçeye mi, havuza mı, kubbeli kameriyeye mi, yemişlere mi, çiçeklere mi, velhâsıl hangi şeyden evvelâ haz alacağımı, hangisine evvelâ şaşacağımı şaşırdım, desem vallâhi mübalağa etmemiş olurum. Bu türlü türlü güzellikleri ve güzel şeyleri seyretmekle, günlerden beri duymakta olduğumuz keder biraz hafifledi.</p>

  <p class="normal">Çok zamandan beri, ilk defa olarak ferah-fahur nefes alabildim. Neredeyse sevdiğim kızın veyahut câriyesinin çıkageleceğini sanıyordum. Hâlbuki kimse gelmedi. Etrâfta bir çıt bile yoktu.</p>

  <p class="normal">Gecenin birinci saati geçti. İkinci, hattâ üçüncü saati geçti. Lâkin kimse gelmedi.</p>

  <p class="normal">Yüreğim biraz ferahlanınca iştahım açıldı. Ağzıma yemek koymayalı günler olmuştu. İçimden, “Demek Azize’nin işaretlere verdiği mânâlar doğruymuş, kız amma da şeytan, amma da akıllıymış ha! Azize o işaretlerin hepsinden sevdiğim kızın bana, ‘Sana yanıyorum, yakılıyorum!’ demek istediği mânâsını çıkarmıştı. Mademki Azize’nin bütün işaretlere verdiği mânâ doğru çıktı, bu tefsiri de doğrudur. Yaşadın be Aziz! Artık gam ve gussayı gönlünden at, kederi unut! Şimdi muradına ereceksin. Şu tatlı intizar dakikalarının lâyıkıyla tadına var. Onların lezzetini duya duya tat. Gel keyfim gel!...” diye söyleniyordum.</p>

  <p class="normal">İşte bu düşüncelerin, kederin, hatta en ince izlerini bile yüreğimden silip atmıştım. Artık daha fazla dayanamadım. Kendi kendime, “Şimdi neredeyse muradına ereceksin! Pekâlâ, ahmak gibi aç acına ne bekliyorsun? Bari bir-iki lokmacık al da sevgilinin gelişini daha rahat bekle!” dedim.</p>

  <p class="normal">Masaya yanaştım. Masanın ortasında akik gibi kızartılmış dört bıldırcın dolması vardı. Onun etrâfına baklava ve kaymaklı kadayıf koymuşlardı. Yahu turşuların bir tanesini bile unutmamışlardı.</p>

  <p class="normal">“Bıldırcınlardan birinin ufacık butcağızını yiyeyim!” dedim. Bir budu yedikten sonra o butcağızın yanına bir de kanatcağız gönderdim. Birkaç kaşık da içindeki pirinçten yesem, hani ya pek fena olmaz diyerek, birkaç kaşık da dolmanın pirincinden yedim.</p>

  <p class="normal">“Eh! Artık bıldırcın yetişir!” diyerek bir parça patlıcan, bir parça üzüm turşusu yedim. Lâkin bıldırcının birisinin sırtı bana doğru dönmüş ve sanki bana, “Ne duruyorsun, beni de gövdene atsana!” diyordu.</p>

  <p class="normal">Efendim, o bıldırcının sırtını yedim. Bir başkasının da göğsündeki beyaz eti sıyırdım. Derken, dört-beş baklava yuttum. Baklavanın balı, şurubu yaktı. Bastım turşuyu. Turşunun sirkesi kesti. Bastım kaymaklı kadayıfı. Susadım. İçtim şarabı.</p>

  <p class="normal">Ha şundan, ha bundan derken, karnım tıka basa doldu. Ben de yan gelip beklemeye devamdan başka yapacak şey kalmadı.</p>

  <p class="normal">Gelgelelim, bana öyle tatlı, öyle tatlı bir uyku musallat oldu ki, ne ettiysem kendimi dalmaktan alıkoyamıyordum. Gözlerimi fal taşı gibi açtım. Ayağa kalkıp yerimde zıp zıp hopladım. Sabaha kadar hoplayacak değildim ya, bir kenara ilişince, bütün vücudum gevşiyor, hamur kesiliyor, yine dalmaya başlıyordum.</p>

  <p class="normal">Sözü uzatmayalım, olacak oldu. Nihayet öyle bir uykuya daldım ki, çekiçle tepemde ceviz kırsalardı, büyük laf söylemeyeyim amma, uyanamazdım. Böyle uykunun kendine uygun uyanması da oldu.</p>

  <p class="normal">Gözlerimi açınca, güneşi tâ göğün ortasında buldum. Bunu görünce tepem attı. Kendi kendime, “Eyvah, ne yaptım?” diye dövündüm. Ben uyurken karnımın ortasına tuz ekmişler, birkaç parça da kömür koymuşlar.</p>

  <p class="normal">Kalktım. Kömürü attım. Tuzu silktim. “Acaba bir kimseyi görebilir miyim?” diyerek bir sağıma, bir soluma bakındım. Bahçede in-cin top oynuyorlardı.</p>

  <p class="normal">Bahçede insan bulunmaması, haydi neyse, zaten bir gece evvel de kimse yoktu. Asıl tuhafıma giden kubbenin, kameriyenin, minderin, havuzun bulunduğu yerde şimdi yeller esmekte olmasıydı.</p>

  <p class="normal">Ben uyanınca, kendimi bir gece evvel üzerinde dalmış bulunduğum minderin üzerinde bulmamıştım ha! Lâkin kupkuru toprak üzerinde bulmuştum. Hatta ondan dolayı sağrım, budum sızlayıp duruyordu. Koca bir fırsat kaçırmıştım! Ne kadar acınsam, ne kadar dövünsem yeriydi. Yanaklarımdan aşağıya yaşlar damlaya damlaya eve vardım.</p>

  <p class="normal">Azize’yi göğsünü yumruklarken ve kederden kıvrım kıvrım kıvrılarak ağlarken buldum. Kendisi bir gece içinde sanki ihtiyarlayıvermiş, eriyip saman çöpü gibi kalmıştı. Benim yaşlarımı görünce, kendi tasasını<sup class="calibre3"><a href="../Text/binbirgece_split_301.html#footnote-100-209" id="footnote-100-209-backlink">[209]</a></sup> unuttu. Koştu gözlerimi sildi:</p>

  <p class="normal">— “Ey Aziz, sen sahiden Allah’ın sevgili kuluymuşsun. Çünkü sen aşkıyla yandığın kızın aşkına nâil oldun. Hâlbuki ben, senin için bittiğim hâlde, senden yalnız azar görürüm. Ama ulu Tanrı’dan büyük dileğim, benden dolayı sana bir ceza vermemesidir.” dedi.</p>

  <p class="normal">Kendi gözlerini de sildi. Yine o tatlı gülüşüyle yüzüme, gözlerime bakarak güldü. Beni okşadı, sokak elbiselerimi sırtımdan aldı. Onları rüzgâra sererken kokladı ve bana dönerek:</p>

  <p class="normal">— “Aziz! Bu elbiselerde mâşukunun vuslatına nâil olanlara has kokuyu bulamıyorum. Yoksa bir kaza mı oldu?” diye sordu.</p>

  <p class="normal">Ben yine olanı biteni, açık açık anlattım. Azize bu sefer tuhaf bir sûrette gülümsedi:</p>

  <p class="normal">— “Aziz! Yüreğim sıkıntıyla dolu. İnşallah bu işin sonu hayır olur. Ben bu kızda iyi niyetler sezmiyorum. Sana bu kadar cefa ettiği için, canı çıksın inşallah! Bu kadın mahsus kendini naza çekiyor. Ondan ben ürkmeye başladım. Karnının üzerine serptiği tuz, ‘Sen uyku içinde burkula kalmışsın behey budala! Ruh senin gibi pisboğazdan nefret eder. Tatsız tuzsuz bir adamsın. İşte onun için seni tuzluyorum!’ demektir. Bu kadının seni sevmediğine şimdi eminim. Çünkü seni sevseydi, dayanamaz, muhakkak gelir seni uyandırırdı. Gelelim kömüre, o da ‘Allah senin yüzünü kara etsin. Sen kendini yetişmiş bir insan sayıyorsun; hâlbuki şekere, şekerlemeye can atan bir çocuktan başka bir şey değilsin!’ demektir. İşte bu iki işaretin başı da, sonu da bundan ibarettir. Ben Allah’tan yalnız seni şu kadının şerrinden kurtarmasını dilerim!” dedi.</p>

  <p class="normal">Azize’nin bu sözlerini duyunca, göğsümü yumrukladım, başımı taştan taşa çarpmaya kalkıştım:</p>

  <p class="normal">— “Evet, doğrudur, ben onu ilk defa görmek için oraya gitmiştim. Eğer ona karşı duyduğum sevgi kuvvetli olsaydı, heyecan duyar, imkânı yok uyumazdım. Hâlbuki ne yaptım? Oraya gittim, kıtlıktan kurtulmuş gibi tıkındım, sonra başımı yere vurup yaralı domuz gibi zıbardım. Kızın bana dedikleri azdır. Eyvah, şimdi ne yapmalı, ne etmeli? Sen bana yardım edersin, susma, bana bir akıl ver.”</p>

  <p class="normal">Azize:</p>

  <p class="normal">— “Ruhum, canım, ciğer köşem Aziz! Sana kaç kere söyledim, eğer sizi birbirinize kavuşturmak elimde olsaydı, hiç tereddüt etmeden eteğimi size siper ederdim. Ben bunu yaparak kahr da olacağımı bilsem, yine seve seve, güle güle yapardım. Çünkü benim için bahtiyarlık, ancak seni memnun görmektedir. Şimdi ise sana yapabileceğim yardım, kuru sözlerden ibarettir. Bana yine kulak ver ve söylediklerimi birer birer yap. Dinle, bu gece de, dün gece yaptığın gibi, doğru bahçeye git. Kubbeli kameriyeyi bulursan, yine eski yerine otur, bekle. Yalnız dikkat et de ağzına bir şey koyma. Çünkü yemek insana uyku getirir. Kız sana gelirse, ancak gecenin bir rub’u<sup class="calibre3"><a href="../Text/binbirgece_split_302.html#footnote-100-210" id="footnote-100-210-backlink">[210]</a></sup> geçtikten sonra gelecektir. Ah bilmem, yüreğimde bir üzüntü, bir endişe var. Allah seni şu katı yürekli kızın şerrinden kurtarsın!”</p>

  <p class="normal">Azize’nin ne kadar isabetli düşündüğünü, şimdiye kadar birçok defa tecrübe ettiğimden, sevine sevine akşam olmasını bekledim. Elbette akşam da oldu.</p>

  <p class="normal">Tam sokağa çıkmak üzereyken, Azize boynuma takıldı. Kız eğer gece bana çıkacak olursa, Azize’nin bana evvelce öğretmiş olduğu sözleri kendisine tekrar edeceğime dair ant verdirdi.</p>

  <p class="normal">Sokağa çıktım. Bahçeye gittim. Bahçeyi, bir gece evvel nasıl bulduysam, o gece de yine aynen öyle buldum. Kubbeli kameriye, havuz, yemiş, yiyecek ve içecek, dolu masa… Hepsi yine yerli yerinde duruyordu. Yine minderin üzerine gidip oturdum. Yemeklerin kokuları bir gece evvelsi gibi burnuma geliyor ve beni yutkunduruyordu. Ağzıma bir lokma atasım gelince, kendimi başka düşünce, başka iştihaya verebilmek üzere, başımı başka tarafa döndürüyordum.</p>

  <p class="normal">Ne demiştik? Ha evet, uyumamaya gayret ediyor ve gözlerimi fal taşı gibi açıyordum. Minderin üzerine yaslanmıştım. Yemeklerin kokusu burnuma öyle tatlı tatlı geliyordu ki, ağzım birkaç defa su doldu. Masaya şöyle bir göz ucuyla bir daha baktım. Efendim, orada neler yoktu? Çerezinden, mezesinden tutunuz da eti, avı, dolması, hindisi, turşusu, baklavası, hep oradaydı. “Tevekkeltü alâllah”<sup class="calibre3"><a href="../Text/binbirgece_split_303.html#footnote-100-211" id="footnote-100-211-backlink">[211]</a></sup> diyerek sağ kolumu sıvadım.</p>

  <p class="normal">Evvelâ kızarmış hindiden başladım ve her şeyden tada tada, karnım doyuncaya kadar yedim.</p>

  <p class="normal">Yemeği bitirince, evvelâ göz kapaklarımın biri ağırlaştı. Onu açayım derken öbürü çöktü. Minderin üzerindeki dik vaziyetim de bana sıkıntı vermeye başladı. Başımın altına bir yastık çektim. Kendi kendime, “Şuraya uzanmakla hemen uyuyuverecek değilim ya, hem dinlenir, hem etrâfı seyrederim!” dedim.</p>

  <p class="normal">Başımı yastığın üzerine bırakıverdim. Bu vaziyette de ne kadar kaldığımı bilmiyorum. Yalnız kör-kütük sarhoş olup sızanlar gibi, hemen oracıkta derin bir uykuya dalıvermişim.</p>

  <p class="normal">Bir daha gözümü açtığım zaman, güneşin çoktan beri ufukta yükselmiş olduğunu gördüm. Ayağa kalkmak için başımı öne alınca, göbeğimin üzerinde bir de ne göreyim? Bir aşık kemiği, bir hurma çekirdeği ve çelik-çomak oyununda kullanılan bir çelik.</p>

  <p class="normal">Önüme arkama, sağıma soluma alık alık bakındım. Bir gece evvel, şurada duran masaların, dolapların, kandillerin şimdi yerinde yeller esiyordu.</p>

  <p class="normal">Yattığım yerden fırladım. Göbeğimin üzerine konulan çekirdek, tahta parçası gibi şeyleri sağa sola savurdum, öfkeli öfkeli eve yollandım.</p>

  <p class="normal">Azize’yi evde inliyor buldum. Zaten annemden emdiğim süt burnumdan fitil fitil çıkıyordu. Üstelik bir de onun inim inim inlediğini görünce, aklım zıvanasından fırlayıverdi. Büsbütün çileden çıktım. Yumdum gözümü, açtım ağzımı. Bağırdım, çağırdım, köpürdüm durdum.</p>

  <p class="normal">Ben kızıp ve ona ağız dolusu küfürler savurdukça, sanki onu seviyor ve okşayıcı tatlı şeyler söylüyormuşum gibi, zavallı amcamın kızı bir taraftan ağlıyor, bir taraftan da:</p>

  <p class="normal">— “Zavallı Aziz!” diyerek beni bağrına basıyor ve yüzümü öpüyordu. Azize beni uzun uzun süzdü:</p>

  <p class="normal">— “Galiba bu akşam da uyumuşsun Aziz!” dedi.</p>

  <p class="normal">Sert sert:</p>

  <p class="normal">— “Evet!” dedim.</p>

  <p class="normal">Göbeğimin üzerinde ne bulduğumu sordu. Ben de orada bulduğum tuhaf şeyleri tarif ettim.</p>

  <p class="normal">Öfkem biraz yatışmıştı. Bu sefer de ona bu kadar fena muamele ettiğimden dolayı kendime karşı kızıyordum. Usullacık Azize’ye yanaştım:</p>

  <p class="normal">— “Ey amcamın kızı” dedim, “ben yalnız bu çetin işin üstesinden gelemeyeceğim. Vakıa seni boyuna gücendirip incitiyorum; fakat bu kabahatlerimi sinirlerimin bozukluğuna bağışla!”</p>

  <p class="normal">Ben söyledikçe Azize canlandı. Gözlerinden teessür buğusu silindi. Uzun uzadıya düşündü taşındı.</p>

  <p class="normal">— “Tahta çelikle aşık kemiğinin mânâsı şudur” dedi, “Ağzı süt kokar bir çocuksun. Sen nerede, aşk ve muhabbet nerede? Sana sevdâ değil, aşık atmak veya çelik-çomak oynamak yaraşır. Gelgelelim hurma çekirdeğine, hurma çekirdeği ekseriya atılır. Sana çekirdeği göndermekle, artık seni yüreğinden ve hatırından silip attığını anlatmak istiyor. Bu işaretlere başka mânâ vermenin imkânı yoktur.”</p>

  <p class="normal">İşaretlerin bu tefsirini duyunca, neye döndüğümü artık bir tasavvur ediniz. Sanki sırtıma birdenbire ateşten bir gömlek kondu sandım. Vallâhi, kan ağladım dersem, yalan söylememiş olurum. Şaka değil bu! Kara sevdâya tutulmuşum.</p>

  <p class="normal">Kendi kendime, “Hay bunak! Hay salak! Hay avanak! Uyumadın, uyumadın da tam gidip zıbaracak yeri mi buldun? Gençliğine de, boyuna posuna da binlerce kere lânet olsun!” diye mırıldandım.</p>

  <p class="normal">Hırsımdan başımı yumruklayıp dişlerimi kırarcasına gıcırdattım. Hey gidi koca Mevla’m hey! Olur şey miydi bu?</p>

  <p class="normal">Fırsat kaç kere ta ayağımın uçcağızına yanaşıvermişti de ben, budalalığımdan onu tepivermiştim.</p>

  <p class="normal">Amcamın kızı bana acıyan gözlerle baktı.</p>

  <p class="normal">— “Dinle Aziz!” dedi, “Böyle boş âh ü vâhı bırak. İyi dikkat et ve ayağını denk at. Çünkü bu işte ya muradına ermek var, ya ölüm! Bana iyi bak, bu gece de uykuya daldın mıydı, mahvolduğunun resmidir ha! Sevdiğin kız, anlaşılan kurnazların kurnazı bir fettanmış. Böylesiyle aşk işleri ya pek âlâ olur, ya olmazsa pek fena olur. Eğer sana bu gece de uyuyacakmışsın gibi geliyorsa, daha vakti varken gel bu işten sağ-salim olarak elini eteğini çek. Yok, kendine güveniyorsan atıl, atıl ama uyuma, amcamın oğlu, gözümün bebeği!”</p>

  <p class="normal">— “Hayır, sana söz veriyorum, artık yağma yok! Papaz pilavı bir kere yer! Bu gece ne uyurum, ne uyuşurum. Sabaha kadar dimdik, dipdiri, upuyanık beklerim. Merak etme!”</p>

  <p class="normal">Bunun üzerine Azize, bana yemek getirdi. Onun niyeti karnımı evde doyurmaktı. Tâ ki, sonra da bahçede yemek yiyerek uykuya dalmayayım.</p>

  <p class="normal">Ben de onun sözünü dinledim. Oruca hazırlanan sahurcular gibi, biraz sonra acıkmamak için, şimdiden isteksiz isteksiz yedim.</p>

  <p class="normal">Tam kapıdan dışarı fırlayacağım sırada, Azize boynuma sarıldı. Bana ezberletmiş olduğu beyitleri okuyacağıma bana antlar verdi.</p>

  <p class="normal">Ben Azize’den ayrılınca dosdoğru bahçeye koştum.</p>

  <p class="normal">Orası yine eskisi gibi döşenmiş ve donanmış.</p>

  <p class="normal">İçimden, “Bunlar acaba cin mi, peri mi ki, göz açıp kapayacak kadar kısa bir zaman içinde buraya bu sofrayı, kandilli kameriyeleri kuruyorlar ve o kurdukları şeyleri de kurdukları kadar çabuk çabuk kaldırıyorlar. Amma da el çabukluğu mârifet ha!” diye geçirdim.</p>

  <p class="normal">Yine minderin üzerine, eski yerime gidip bağdaş kurdum.</p>

  <p class="normal">Gece ilerliyordu. Gece ilerledikçe, göz kapaklarımla başım ağırlaşıyordu. Ben uykuya kapılmamak için kâh başımı sert sert sallıyor, kâh parmaklarımla göz kapaklarımı ovuşturup yukarı kaldırıyordum. Hem aksiliğe bak ki, evde inadına tıkanık duran iştahım burada inadına açılıvermesin mi? Gece rüzgârı da sanki benimle alay ediyormuş gibi, yemeklerin kokusunu alıp tâ burnumun içine sokuyordu. Artık bunun bu kadarına dayan olmazdı.</p>

  <p class="normal">Eteklerimi toplayınca, yallah masanın yanına yanaştım. Ha şundan, ha bundan dedim yedim, biraz ondan içelim diyerek içtim. Ama bu içiş, bu birazla kalmadı. Bir bardak, arkasından bir daha, bir daha ve bir daha içtim. Zaten sevdâdan bitkin olduğumdan mest oldum, yere çam bölmesi gibi, boylu boyunca uzandım.</p>

  <p class="normal">Gözümü açtım, lâkin yine kapadım. Çünkü tâ göğün kubbesinden ortasına tırmanmış olan güneş, gözlerimi fena hâlde kamaştırdı.</p>

  <p class="normal">Gözlerimi başka tarafa çevirerek yine açtım. Bu sefer kendimi sokak ortasına atılmış buldum. Hem de göbeğimin üzerine artık biber tohumu, hurma çekirdeği gibi baharat ve süprüntü kabilinden şeyler değil, kınından taze sıyrılmış bir hançer, bir de demir dirhem konmuştu.</p>

  <p class="normal">Vallâhi gözüm korktu, yıldım. Hançeri de, dirhemi de kapınca soluğu evde aldım.</p>

  <p class="normal">Hızlı adımlarla yürüyerek bir gölge gibi sessiz, Azize’nin odasına daldım. O,<sup class="calibre3"><a href="../Text/binbirgece_split_304.html#footnote-100-212" id="footnote-100-212-backlink">[212]</a></sup> arkasını kapıya dönmüş olduğu için, odaya girdiğimin farkına varmadı. Dönüyor, saçını başını yoluyor:</p>

  <p class="normal">— “Ah bu işkence daha ne kadar devam edecek? Halimi bildirecek, derdimi açacak, teselli bulacak kimsem yok!” diye şikâyetler ediyordu.</p>

  <p class="normal">Odaya girer girmez, dirhemle hançer elimden düştü. Oda fırıl fırıl döndü. Gözlerim karardı, yere yuvarlandım. Bayılmışım.</p>

  <p class="normal">Kendime gelince, ona olanı biteni anlattım. Derdimin büyüklüğüne o da iştirak etti. Baş başa acı yaşlarımızı birbirine karıştırdık. Ben kendi hâlime yanıyordum, bî-çare Azize ise hem kendisi, hem de benim için üzülüyor, mum gibi eriyip gidiyordu.</p>

  <p class="normal">— “A Aziz, ben sana zinhar gözünü yumma, diye kaç kere tembih ettim. Sen, sözü kulağına küpe edeceksin diye söz veriyorsun, ama söz bir kulağından girip öbür kulağından çıkıyor!”</p>

  <p class="normal">— “Aman Azize, şu acıklı hâlime acı da, bir de beni azar ederek yanık yüreğimi büsbütün yakma! Sen gel de bu hançerle demir dirheme bir mânâ ver!”</p>

  <p class="normal">— “Bunu anlamayacak ne var? Dirhem insanın gözlerine delâlet eder. Yani dirhemi üzerine koymakla bu kız, gözleri üzerine bir şeyler yemin etmiş. Ne yapmaya yemin etmiş biliyor musun? Eğer bir daha gelir de yine uykuya dalarsan, karnının üzerine bıraktığı hançerin eşi bir hançerle seni öldürmeye yemin etmiş. Ah amcamın oğlu, ben bu kurnaz kızdan çok ürküyorum. Bunun niyeti pek hayırlı olmasa gerek. Yüreğime bin türlü korkunç şüpheler geliyor. Bu kızın sana bir yaman tuzak hazırladığını sezer gibi oluyorum. Üzülüyorum, eziliyorum, bitiyorum. Bu kadının bahçesine bir daha gittiğin takdirde, orada uykuya dalmayacağına, iki kere iki dört ettiği kadar emin isen, o zaman diyeceğim yok. Canın nasıl isterse öyle yap. Yok, eğer orada uyuyacağını zannediyorsan, başına bir belâ gelmeden, gel de bu sevdâdan vazgeç. Unutma ki bu kız, seni bir kere daha uyur vaziyette görürse, öldürür mü öldürür.”</p>

  <p class="normal">— “Peki amcamın kızı, bu işin oluru nedir ya? Ben sana sığınıyorum, senin aklın keskindir. Hem kadın değil misin, onun için kızın fikirlerini benden kat kat daha iyi seziyorsun.”</p>

  <p class="normal">— “Ben sana canla başla yardım ettim ve ediyorum da. Yalnız sözlerimi dinlemen lâzımdır. Sana kaç kere uyuma dedim. Sen ne diye yine uyudun?”</p>

  <p class="normal">— “Sana yemin ederim ki, bundan sonra özlediğim murada ermek uğruna, bana ne nasihat edersen, noktası noktasına yerli yerine getireceğim.”</p>

  <p class="normal">— “Peki, bahçeye gidecek zaman gelsin, sana o vakit ne yapacağını söylerim.”</p>

  <p class="normal">Sonra beni okşadı, yatağıma yatırdı. Sanki hâşâ, bir çocukmuşum gibi bana ninniler söyledi. Ayaklarımı ovdu, başımı kaşıdı, nihayet beni uyutmaya muvaffak oldu.</p>

  <p class="normal">Uyandığım zaman, güneş hemen hemen batmak üzereydi. Zavallı Azize’yi başımın ucunda yüzümü yelpaze ile rüzgârlar buldum. Ben saatlerce uyumuşum. Hâlbuki o benim yanı başımdan bir lahzâ bile ayrılmamış. Gözlerini kırpmadan bana bekçilik etmiş. Beni rahatsız etmesin diye, üzerime bir sinek bile kondurmamıştı. Yalnız ağlamaktan gözlerinin kızarmış olduğunu gördüm.</p>

  <p class="normal">Azize uyandığımı görünce, yüzüme güldü. Koşup bana yemek getirdi. O dakikada hiç ihtiyacım yoktu. İsteksiz yemek yemek de dayak yemekten farksızdır. Onun için tepsiyi ittim.</p>

  <p class="normal">— “Aman şu yemekleri yanımdan uzaklaştır, çok tokum, yemeklerin kokusu adeta içimi bulandırıyor!” dedim.</p>

  <p class="normal">— “Hani ya her söylediğimi dinleyeceğine dair bana söz vermiştin? Daha şimdiden itaatsizlik etmeye başlıyorsun!”</p>

  <p class="normal">Hakkı vardı. Tepsinin başına geçtim. Midem almıyordu. Ama ben tıka basa yiyerek vaadimi yerine getiriyordum. Mideme öyle bir rıhtım kurdum ki, deme gitsin!</p>

  <p class="normal">Azize, yemekten sonra, bana bardak bardak şerbet sundu. Onları da birbiri arkasına devirdim.</p>

  <p class="normal">Artık öyle bir hâle gelmiştim ki, değil o gece, lâkin ertesi gün de ağzıma bir lokma yemek veya bir yudum su koymanın ihtimali yoktu.</p>

  <p class="normal">Yemek bittikten sonra, yine beni Azize minderin üzerine uzandırdı. Ellerimi yıkadı. Üstüme başıma gülsuyu serpti. Yanı başıma oturdu, vıcır vıcır kuşlar gibi öterek intizar saatlerini kısaltmaya çabaladı. “Küllü âti karîb”<sup class="calibre3"><a href="../Text/binbirgece_split_305.html#footnote-100-213" id="footnote-100-213-backlink">[213]</a></sup> derler ya, işte beklediğimiz akşam da nihayet gelip çattı. Azize beni giydirdi, kuşattı:</p>

  <p class="normal">— “Aman amcam oğlu, sakın gözlerini yumayım deme; çünkü yandığın gündür. Kız yanına gelse gelse, gece ortasından çok sonra, şafağa yakın gelir. Bunu söylemekten maksadım, çok bekleyeceğini sana anlatmaktır. Ona göre davran!”</p>

  <p class="normal">Bî-çare, bunları söyledikten sonra dayanamadı, dolu gözlerinden acı yaşlar boşandı. Tam dışarı çıkacağım zaman:</p>

  <p class="normal">— “Sakın sana ezberletmiş olduğum mısraları okumayı unutma!” dedi.</p>

  <p class="normal">— “Hiç unutur muyum? Bu da söz mü?” diyerek dışarı fırladım.</p>

  <p class="normal">Ortalık alaca karanlıktı. Bahçeye gidip gelmeye ayaklarım o kadar alışmıştı ki, oraya gözüm kapalı bile olsa, yine kolay kolay varabilirdim.</p>

  <p class="normal">Neyse, sözü uzatmayalım. Bahçeye girdim. Minder, sofra, kameriye yine yerli yerinde idiler. Ben de eskisi gibi, minderin üzerine çıkıp kuruldum. Karnım toktu. Uykudan, mahmurluktan da eser yoktu. Hiç ömrümde o saat kadar keyifli olduğumu hatırlamadım.</p>

  <p class="normal">Ben bahçeye vardıktan biraz sonra, alaca karanlık, gecenin zifirî karanlığına yol verdi. Yıldızlar kırpışan gözler gibi belirmeye başladılar. Ay doğdu. El-ayak patırtısı kesildi. Ortalıkta bir çıt bile yoktu. Ay göklere tırmandı, sonra ufka doğru düşmeye başladı. Lâkin sevdiğim kız, bir türlü görünmüyordu.</p>

  <p class="normal">Yavaş yavaş keyfim bozulmaya, sinirlerim gerilmeye başladı.</p>

  <p class="normal">Derken horozlar ötmeye koyuldular. Göğün bir tarafı ağarır gibi oldu. Şaka değil, koskoca geceyi beklemekle geçirmiştim.</p>

  <p class="normal">Bir gün evvel, karnımı doldururken, bana sanki ebediyyen yemek yemeyeceğim gibi gelmişti. Hâlbuki karnım acıkmaya başlamasın mı? Kendi kendime de kızmadım değil. Lâkin ne ettimse, fayda vermedi. Yine sofranın başına geçtim.</p>

  <p class="normal">“Şunun çeşnisine bakalım, bunun tadı tuzu yerinde mi acaba? Onun şerbeti nasıl ki?” derken midemi yine ıskarça<sup class="calibre3"><a href="../Text/binbirgece_split_306.html#footnote-100-214" id="footnote-100-214-backlink">[214]</a></sup> istif etmiş bulundum.</p>

  <p class="normal">Gözlerim ağırlaştı. Beni tatlı tatlı bir mahmurluk sardı. Esnedim, habire esnedim. Tam dalacağım sırada, uzaktan bir gürültü işittim. Kulak kabarttım. İşittiğim hayâl falan değildi. İnsan yürüyüşünün ta kendisi…</p>

  <p class="normal">Bende artık ne mahmurluk, ne ağırlık kaldı. Hemen çarçabuk ellerimi, ağzımı, yüzümü yıkadım. Yüzümü ellerimi silmeyi henüz bitirmiştim ki, sevdiğim kızı bana doğru gelir gördüm.</p>

  <p class="normal">Onu görünce, bütün çektiğim sıkıntıları, zahmetleri unuttum. Ona değil ben, lâkin benim gibi binlerce delikanlı feda olsa lâyıktı.</p>

  <p class="normal">Sevgilimin yanında, on tane kadar câriye vardı. câriyeleri arasında ilerleyen sevgilim, yıldızlar arasında yükselen mehtaba benziyordu. Üzerinde altın sırmalarla işlenmiş bir ferace vardı. Kız beni görünce, şen ve şakrak bir kahkaha salıverdi:</p>

  <p class="normal">— “Acayip!” dedi, “Bu sefer nasıl oldu da uyumadınız? Neyse uyanıklığınız bana âşık olduğunuzu ispat etti. Çünkü sevdâlılığın bir şânı, göz yummadan sevgiliyi sabahlara kadar bekleyebilmektir.”</p>

  <p class="normal">Sevgilim bunun üzerine câriyelere bir işaret yaptı. câriyeler yanımızdan çekilip gittiler. Yan yana, baş başa yalnız kaldık. Sevgilim beni göğsüne sıktı, öptü. Vakit gündüz oluncaya kadar, tatlı tatlı muhabbet ve sohbet ettik.</p>

  <p class="normal">Artık neredeyse öğle ezanı okunacaktı. Bahçede artık daha fazla kalamazdım. Sevgilime gideceğimi söyledim. Elimi tutarak gitmekten beni alıkoydu. Cebinden bir mendil çıkardı. Mendili minderin üzerine açtı. Mendilde iki gazâl sûreti işlenmişti. İşte gördüğünüz mendil, bu bahsi geçen mendildir. Kız onu bana bir hatıra olarak bıraktı.</p>

  <p class="normal">Ertesi gece ve her gece, bahçeye geleceğimi vaat ederek oradan çıktım. Yalnız sevinçle Azize’nin bana ezberlettiği mısraları okumayı unutmuştum.</p>

  <p class="normal">Bir kere eve girince, doğru Azize’nin odasına koştum. Amcamın kızı cansız bir külçe gibi minderin berisine yığılmış kalmıştı. Gözlerinden oluktan boşanırmış gibi yaş akıyordu ve vâhları ise hakikaten yürek yakıcı idi.</p>

  <p class="normal">Beni görünce gözlerini sildi, koştu, gerdanımı öptü ve:</p>

  <p class="normal">— “Sana tembih ettiğim gibi o mısraları kıza okudun mu?” diye sordu.</p>

  <p class="normal">— “Hayır, okumadım.” dedim. “Vallâhi unutmazdım, ama şu mendilin üzerine işlenmiş iki gazâli görüyor musun, işte hayran hayran onların seyrine dalmıştım, o esnada mısralar da aklımdan çıkıverdi.”</p>

  <p class="normal">Bunu söylerken gazâl resimli mendili Azize’nin önüne seriverdim. Bu cevabım Azize’nin kederini yatıştırmak şöyle dursun, onu büsbütün mükedder etti, çileden çıkardı. Zavallı kız, yay gibi yerinden fırladı. Lâkin hemen kendini toplayarak yerine oturdu. Güç belâ içine akıttığı acı yaşları, artık yanaklarından aşağı salıverdi. Yalvarışlı bir tavırla omzumu tuttu:</p>

  <p class="normal">— “Ey amcamın oğlu, senden büyük bir ricam var. Beni kırma, bu mendili bana hediye et.” dedi.</p>

  <p class="normal">— “Hay hay, canla, başla! Senin olsun, bu senden iyi mi Azizeciğim!”</p>

  <p class="normal">O gün evde, döşeğimsi bir minderin üzerine yan geldim. Açık pencereden tatlı meltem rüzgârı püfür püfür esiyordu. Güzel bir şekerleme kestirmişim. Akşam olunca, yine sevdâ yolu üzerine yollanacağım sırada, Azize eteğimden tuttu:</p>

  <p class="normal">— “Aziz, bana bak!” dedi, “Bu kızdan ben bir fenalık umuyorum. Sakın bu gece ondan ayrılırken sana ezberletmiş olduğum sözleri ona tekrar etmeyi unutma ha!”</p>

  <p class="normal">Unutmayacağımı vaat ederek Azize’den ayrıldım.</p>

  <p class="normal">Bahçeye girdim. Minderin üzerine çıkarak oturdum. Kız beni bekliyordu. Hemen kameriyeye koştu, boynuma sarıldı ve yanaklarımı öptü. Yedik, içtik, görüştük, konuştuk.</p>

  <p class="normal">Enikonu geç olunca, ayrılmak üzere ayağa kalktım. İşte tam o dakikada Azize’nin bana ezberletmiş bulunduğu mısralar hatırıma geldi. Doğrusu o mısralarda ben derin bir mânâ yahut başkaca bir sanat eseri görmüyordum. Mamafih Azize’nin de onları bana derin mânâları veya bediî<sup class="calibre3"><a href="../Text/binbirgece_split_307.html#footnote-100-215" id="footnote-100-215-backlink">[215]</a></sup> kıymetleri için öğretmediğini biliyordum.</p>

  <p class="normal">Bu şiir, ancak şerrin veyahut belânın def’i için okunup üflenen tılsımlı laflar kabilindendi. O mısraları size tekrar edeyim:</p>

  <p class="normal">“Ey âşıklar, aşktan yanan bir gencin nasıl hareket etmesi icap ettiğini bana öğretiniz!”</p>

  <p class="normal">Zâhiren mânâsız olan bu sözleri duyar duymaz, kız hüngür hüngür ağlamaya başladı ve âh çekerek cevaben şu sözleri söyledi:</p>

  <p class="normal">“Aşkı gizlemeli, sabretmeli!”</p>

  <p class="normal">Kızın söylediği bu birkaç lafı kolaylıkla ezberledim. Bahçeden çıkınca, dosdoğru eve vardım. Azize’yi yerde yatar buldum. Başının ucuna annem çökmüş, kızın acınacak hâline gözyaşları döküyordu. Annem beni görür görmez kaşlarını çattı:</p>

  <p class="normal">— “Senin gibi amcazâdelerin Allah müstahakkını versin!” dedi. “Biçare kızı bu hâlde bırakarak nereye gittin? Senin yüreğinde duygu denilen şey yok mudur?”</p>

  <p class="normal">Lâkin Azize, odaya girenin ben olduğumu anlayınca, yay gibi yerinden fırladı:</p>

  <p class="normal">— “Ey Aziz, öğrettiğim mısraları kıza okudun mu?” diye sordu.</p>

  <p class="normal">— “Evet” dedim.</p>

  <p class="normal">Bu cevabım Azize’yi hıçkıra hıçkıra ağlattı. Bana bir mısra daha ezberletti. Ezberlettiği mısraı bana okuttuktan sonra, şu mısraları da öğretti:</p>

  <p class="normal">“O sabretmeye çabaladı, tahammül etti; lâkin sabırda yalnız acı buldu.”</p>

  <p class="normal">Ezberlemiş olduğum bu iki mısra da, evvelce öğrenmiş olduğum mısra gibi sevdiğim kıza söylenecekti.</p>

  <p class="normal">Vakit ve saati gelince, ben yine bahçeye gittim. Orada güzel bir vakit geçirdim. Tam döneceğim sırada, mısralar hatırıma geldi, onları kıza okudum. Tuhaf şey! Kız bu mısraları duyunca bir ağlamaktır tutturdu.</p>

  <p class="normal">Bense bu bomboş laflarda ne ağlanacak, ne de gülünecek bir şey görmüyordum. Kız epeyce ağladıktan sonra, kendisini toplayabildi ve cevaben şu mısraları söyledi:</p>

  <p class="normal">“Mademki sabır ona yalnız acı veriyor, onun acısını yalnız ölüm unutturur!”</p>

  <p class="normal">“Fesuphanallah” diyerek bu kelimeleri de birer birer ezberledim.</p>

  <p class="normal">Eve dönünce, Azize’yi bayılmış ve yerde serili buldum. Annem yine Azize’nin başı ucuna oturmuş, ona yardım ediyordu.</p>

  <p class="normal">Azize adımlarımın gürültüsünü işitince, yattığı yerden irkildi, fal taşları gibi açılan gözleri tuhaf bir ateşle yanıyordu. Helecanlı bir sesle:</p>

  <p class="normal">— “Mısraları okudun mu?” diye sordu.</p>

  <p class="normal">— “Evet” dedim.</p>

  <p class="normal">O da bir ağlamaktır tutturdu.</p>

  <p class="normal">Ben ne yapacağımı, ne edeceğimi şaşırdım. Elimden alık alık bakıp beklemekten başka bir şey gelmiyordu.</p>

  <p class="normal">Biraz sonra Azize, bazı mısralar daha okudu ve kızı görmeye gittiğim zamanlar bunları ona tekrar etmekliğimi rica etti. O mısralar şunlardı:</p>

  <p class="normal">“Duydum, anladım, artık genç yaşımda ölüyorum. Yâr ile kavuşmamıza engel olan insana selâmlarımızı bildiriniz!”</p>

  <p class="normal">Azize’nin yanına çömelerek ezberledim.</p>

  <p class="normal">Akşam vakti olunca, bahçe yolunu tuttum.</p>

  <p class="normal">Sevdiğim kız beni kapıda bekliyordu. Yan yana oturup muhabbet ettik. Öpüştük, koklaştık, yedik, içtik…</p>

  <p class="normal">Derken yine gök ağarmaya başladı. Artık ayrılmak saati gelip çatmıştı.</p>

  <p class="normal">Kıza “Allah’a ısmarladık!” derken, Azize’nin son olarak öğrettiği sözler hatırıma geliverdi. Onları giderayak kıza tekrarladım. Kız öyle bir bağırış bağırdı ki, işiten onu birdenbire şimşek çarptı sanırdı. Ben ne kızın, ne kendimin neye uğradığımızı bilemediğim için, şaşkın şaşkın, “Ne var, ne oluyoruz?” diye etrâfıma bakınıyordum.</p>

  <p class="normal">Kız iki elleriyle başını tutuyor:</p>

  <p class="normal">— “Ah gitti, biçareceğiz öldü!...” diye inliyordu.</p>

  <p class="normal">— “Yahu ölen kim, nerede öldü?” diye soruyordum.</p>

  <p class="normal">— “Bu mısraları kim söylemişse, bu saatte o çoktan ölmüştür!” diye cevap verdi ve yine başını önüne eğerek acı acı ağlamaya devam etti. Bir müddet böyle kaldıktan sonra başını kaldırdı:</p>

  <p class="normal">— “Yazıklar olsun sana! Bu sözleri sana söyleten kızla bir hısımlığınız, akrabalığınız var mıdır?” dedi.</p>

  <p class="normal">— “Evet, akrabamdır. Hem de yakın akrabamdır, amcamın kızıdır!” diye cevap verdim.</p>

  <p class="normal">— “Yalan söylüyorsun!” diye haykırdı. “O senin amcanın kızı olamaz; çünkü insan öz amcasının kızına bu kadar fenalık yapamaz! Anlaşılan kız seni çıldırasıya seviyordu. İnsan, amcasının kızı, ona karşı bu kadar büyük bir muhabbet duyar da, o insan, o kıza karşı hiçbir şey duymaz olur mu? Yazık ettin zavallı kıza, o biçare bu dakikada senin yüzünden diriler arasında sayılı değildir. O çoktan bu kara sevdâyı ruhuyla beraber kara topraklara sürükleyerek bu dünyadan göçüp gitmiştir. Senin gibi adamın Allah vücudunu yeryüzünden eksik etsin. Seni böyle seven bir amca kızının olduğunu evvelce bilseydim, sana yüz vermek değil, seni yanıma bile yaklaştırmazdım!” dedi.</p>

  <p class="normal">— “Vallâhi yalan söylemiyorum, bu mısraları bana öğreten amcamın kızının ta kendisidir. Sana yalan söylemeye borçlu değilim a! Sonra seni ne kadar sevdiğimi bilirsin. Sana yalan söylemeye dilim varamaz. Yaptığın işaretlerin mânâlarını bana anlatan da yine bu kızdır. O, doğrusu bana canla, başla yardım etti. İşaretlerinin mânâlarını söylemekle de kalmadı, buraya gelişimin her dakikasında ne yapacağımı birer birer öğretirdi. Eğer o olmasaydı, bu dakikada ben burada bulunamazdım. Muradıma ben onun sayesinde erdim.”</p>

  <p class="normal">— “Ne söylüyorsun? Demek aramızda olan biten her şeyi biliyordu ha?”</p>

  <p class="normal">— “Biliyordu ya, hem biliyordu laf mı? Sana karşı nasıl davranacağımı, bana öğreten oydu.”</p>

  <p class="normal">— “Sen gençliğini ona nasıl zehir ettinse, Allah da senin gençliğini sana zehir etsin, dünyayı sana zindan etsin, gençliğinin hayrını görme emi!” dedi.</p>

  <p class="normal">Biraz düşündükten sonra:</p>

  <p class="normal">— “Burada ne duruyorsun, biçare kızın yanına koşsana!” diye bağırdı.</p>

  <p class="normal">Ben inat edip orada beklemezdim ya! İster istemez ayağa kalkarak evin yolunu tutturdum. Bizim evin sokağına varınca, uzaktan bir vâveylânın yükseldiğini işittim. Tüylerim ürpermedi desem yalan söylemiş olurum.</p>

  <p class="normal">Korkak adımlarla kapımızın önüne vardım. Titrek ellerle kapının tokmağını çaldım. Kapıyı annem açtı. Biraz evvel Azize’yi o kapının arkasında ölü olarak bulmuşlarmış. Annem beni görür görmez üzerime atıldı. Bana demedik laf bırakmadı:</p>

  <p class="normal">— “Bu kızın ölümünün günahı senin boynundadır. Genç kızın kanının öcünü Allah senden alsın! Seni Allâhu zü’l-celâl sürüm sürüm süründürsün, inim inim inletsin. Biçareyi nasıl kahrederek yüreğini çatlattınsa, Allah da seni kahhar ismiyle kahretsin! Keşke seni doğurmaz olaydım. Senin yanında kurt, yılan, akrep melek sayılır. Ah başı kopasıca, şu kızı kim bilir nasıl işkencelerle öldürmüşsündür? Onu bir bilmek isterdim.”</p>

  <p class="normal">Annem daha söyleyeceklerini bitirmemişti ki, meydana bir de babam çıktı. O da ağzına geleni söyledi. Onların sövüp saymalarına ne hacet vardı? Azize’nin ölümüne zaten canım sıkılmıştı. Babamla beraber kızın cenaze merasimini hazırladık. Onun ruhuna hatimler indirttik. Üç gün üç gece, Azize’nin mezarı başında kaldım. Üç gün sonra eve döndüm. Evde annem beni sıkıştırmaya başladı:</p>

  <p class="normal">— “Kızın yüreğini nasıl kırdın? Ne ettin de onu öldürttün?” diye bir düzüye sorardı.</p>

  <p class="normal">Anlaşılan kızın büyük bir gönül işkencesi içinde kıvranıp çırpındığının annem farkına varmıştı. Kıza her vakit:</p>

  <p class="normal">— “Kızım nen var? Derdin nedir? Bana anlatsana?” diye sual sorar, onun ağzını ararmış. Kız:</p>

  <p class="normal">— “Hiçbir şeyim yok!” der dururmuş.</p>

  <p class="normal">Evirmişler, çevirmişler, lâkin kızın ağzından bir söz bile kapamamışlar. Kız ölüverince, annem onu nasıl öldürdüğümü merak etmiş. Nihayet bir gün, beni yine fena hâlde sıkıştırdı. Yerinde tepiniyor ve mütemadiyen:</p>

  <p class="normal">— “İllâ da illâ… Bu taze kıza ne ettin de ölümüne sebebiyet verdin?” diye soruyordu.</p>

  <p class="normal">Ardı arası kesilmeyen bu sorgu sual artık canıma tak demişti. Somurtkan bir suratla:</p>

  <p class="normal">— “Ne yapacağım, ne edeceğim, hiçbir şey yapmadım!” diye cevap verdim.</p>

  <p class="normal">— “Tazenin ölümünün intikamını Allah senden beş kat fazla alsın emi! Zavallı kız, son nefesine kadar hiç ses çıkarmadı. Bî-çareye değme işkenceyi reva gördüğün hâlde, o yine sırrını yüreğine hapsediyor, gık bile demiyordu. Seni yine çıldırasıya sevmekte devam ediyordu. Artık son nefesi yaklaşmıştı. Onu hıçkırık tutmuştu. Kapalı gözlerini açtı ve bana üzgün üzgün bir bakış saldı. İnce sesiyle:</p>

  <p class="normal">— “Anneciğim” dedi, “-bilirsin ya bî-çare öksüz beni her zaman anne diye çağırırdı- neredeyse öleceğim, bana hakkını helâl et! Ölümümün cezasını Allah oğluna çektirmesin!” dedi. Ben sözünü kestim:</p>

  <p class="normal">— “A, başıma gelenler! Bu laflar nedir? Dur bakalım daha hayatına yeni giriyorsun. Hâlbuki ölümden bahsediyorsun. Bu kadar korkak olma. Daha ihtiyarlayıncaya kadar kim bilir kaç seneler yaşayacaksın!” dedim.</p>

  <p class="normal">“Ama bu kuru teselliye kendim de inanmadım. Kızcağız göz göre göre can çekişiyordu. Onu böyle gördükçe, yüreğimin yağı eriyor, kanı sızıyordu. Kolay mı? Dağ gibi evlâdı yetiştir de tam:</p>

  <p class="normal">— “Oh! Elhamdülillâh! Zahmetini çektim, amma şu yavruyu da yetiştirdim!” diyeceğin zaman yavru da gözünün önünde yıkılıp gidiversin! Azize teselli sözlerime kulak asmadı bile:</p>

  <p class="normal">— “Anneciğim üzülme, yorulma!” dedi. “Yakında ben ölüler arasına kavuşacağım. Yalnız senden bir dileğim var. Bu öz dileğimi yerine getirirsen, gözlerim ardımda açık kalmaz, rahat rahat ruhumu teslim ederim. Senin artık bu dâr-ı dünyada bana yapabileceğin iyilik bundan ibarettir. Eğer Aziz bu akşam da, onun her akşam gitmek âdeti olduğu yere giderse ve orada her akşam rast geldiği insana rastlarsa, o insana şu birkaç sözü söylemesini unutmasın:</p>

  <p class="normal">— “Sadakat iyidir, hıyanet fenadır!”</p>

  <p class="normal">“İşte bu kadar. Kendisini sevdiğim için, onu birçok kazalardan, belâlardan korudum. Onu öldükten sonra da korumak istiyorum. İşte bundan dolayı sana bu sözleri öğretiyorum.”</p>

  <p class="normal">Ondan sonra yastığının altından küçük bir çıkın çıkardı.</p>

  <p class="normal">— “Ne zaman onun ölümünden dolayı seni ağlar görürsem, o zaman bu çıkını sana vermekliğimi tembih etti. Çıkının içinde bağlı duran şeyin ne olduğunu ona ısrarla sordum. Lâkin bir türlü söylemedi. Hem de çıkını açmayacağıma dair bana yemin ettirdi. Şimdi çıkın yanımda saklıdır. Kızın vasiyet ettiği gibi, ne zaman seni ona acıyarak ağlar görürsem, çıkını o zaman sana teslim edeceğim!” dedi.</p>

  <p class="normal">Adam sen de! Dertli dünyada dertsiz başıma dert arayacak değilim ya! Azize ölmüşse, elimden ne gelebilirdi? “Allah ona gani gani rahmet etsin!” diyerek geçtim.</p>

  <p class="normal">Benim kaygım bambaşkaydı. O günden sonra, kendimi büsbütün eğlenceye ve zevk ü safâya verdim. Sevgilimle buluşarak bütün geceyi beraber geçiriyorduk. Lâkin artık bu da beni doyurmamaya başladı.</p>

  <p class="normal">İçimden, “Âh ne etsem de gündüzleri de sevgilimle beraber geçirsem!” deyip duruyordum. Akşam olunca Aziz nereye gider? Elbette bahçeye gider. Sevgilimi merak içinde beni bekler buldum. Beni görür görmez, kuş gibi çırpına çırpına bana doğru koştu ve boğazıma sarılarak amcamın kızı hakkında bir yeni havâdisim olup olmadığını sordu:</p>

  <p class="normal">— “O çoktan öldü!” dedim. “Cenaze namazını kılalı tam dört gün oldu. Allah rahmet eylesin. İstirahat-i ruhu için hatimler indirdik ve mevlitler okuttuk.”</p>

  <p class="normal">Sevgilim bu sözlerimi duyunca, az kalsın ağlamaktan bayılacaktı. Hıçkırıkları arasında:</p>

  <p class="normal">— “Âh hain! Onun ölümüne sebep olacağını, ben sana söylememiş miydim? Sen bir amcanın kızı bulunduğunu bana iş işten geçtikten sonra haber verdin. Eğer vaktiyle haber vermiş olsaydın, belki ben onu ölümden kurtarabilirdim. Bî-çare kızın bana iyilikleri çoktur. Ancak onun sayesindedir ki, bu dakikada ikimiz birbirimize kavuşmuş bulunuyoruz. Ben ona çok medyûn-ı şükranım<sup class="calibre3"><a href="../Text/binbirgece_split_308.html#footnote-100-216" id="footnote-100-216-backlink">[216]</a></sup> ve eğer sağ olaydı, borcumu öderdim. Ne çâre ki, kuş uçtu, kafes boş kaldı. Bu kızın ölümüne sebep olduğun için, korkarım ki, senin başına büyük bir felâket gelecektir.”</p>

  <p class="normal">— “Yahu sen ne diyorsun? O ölmezden evvel bana hakkını helâl etti. Allâhu a’lem<sup class="calibre3"><a href="../Text/binbirgece_split_309.html#footnote-100-217" id="footnote-100-217-backlink">[217]</a></sup> amma onun ölümünden dolayı bana hiçbir şeyler olmaz.”</p>

  <p class="normal">Sonra Azize ölürken anneme söylediği lafları sevgilime naklettim<sup class="calibre3"><a href="../Text/binbirgece_split_310.html#footnote-100-218" id="footnote-100-218-backlink">[218]</a></sup>. Bunları duyunca sevgilim:</p>

  <p class="normal">— “Aman, annene gittiğin zaman, kızın son nefeste bana söyleyesin diye annene öğrettiği sözleri ondan sor da gel, bana söyle emi!” dedi.</p>

  <p class="normal">— “Eve gidip anneme sormaya ne hâcet? Annem bana onları çoktan söyledi. İşte: “Sadakat iyi, hıyanet fenadır!”</p>

  <p class="normal">Sevgilim bu sözleri duyunca şaşırdı. Hem başını sallıyor, hem:</p>

  <p class="normal">— “Allah kıza çok rahmet etsin, hakikaten temiz kalpli, güzel bir kızmış. Değil yalnız bu dünyada, bak öteki dünyada bile seni koruyor. Ben sana bir fenalık etmeyi<sup class="calibre3"><a href="../Text/binbirgece_split_311.html#footnote-100-219" id="footnote-100-219-backlink">[219]</a></sup> tasarlıyordum. Öyle bir fenalık ki, onun acısını ölünceye kadar unutmayasın. Hâlbuki kızın bu sözleri, sana o fenalığı yapmaktan beni alıkoydu. Sen yine o bî-çare mâsuma teşekkür et.”</p>

  <p class="normal">Ne yalan söyleyim, sevgilimin ağzından bu sözleri duyunca şaşırdım:</p>

  <p class="normal">— “Yahu birbirimizi bu kadar sevdik, bu kadar zamandır da sevişiyoruz; buna rağmen sen bana karşı nasıl fena bir niyet besleyebilirsin? Demek bunca gündür, ben koynumda bir zehirli yılan besliyormuşum da haberim yokmuş!”</p>

  <p class="normal">— “Daha ağzının süt koktuğunu görüyorum. A koca bebek, sen kadınların ne fettan, ne afacan şeyler olduğunu bilmiyorsun galiba! Bu işte acemiliğin besbelli… Sakın herhangi bir kadınla görüşeyim, konuşayım deme; çünkü kadın kısmının hilesi çoktur. Sen de bu beceriksizliğinle muhakkak onların tuzağına düşersin. Seni şimdiye kadar benim şerrimden bile kurtaran o amcanın bî-çare kızıydı. Lâkin öldükten sonra artık seni koruyacak, seni muhafaza edecek kimse kalmadı. Onun için gözünü dört aç, kadın dendi miydi, hemen kırk fersah uzağa kaç. Şaka değil bu, kadın oyunu derler. Bir kere kündeye bastın mıydı, kırk yıl belini doğrultamazsın ha!”</p>

  <p class="normal">Bu sözü duyunca, doğrusu gözüm korktu. Kendi kendime, “Bir bakındı! Ne kadar tehlikede imişim de hiç haberim yokmuş!…” diyordum.</p>

  <p class="normal">Sevgilim şöyle bir uzunca düşünceye vardıktan sonra, derin bir âh çekti ve yine bana dönerek:</p>

  <p class="normal">— “Senden bir ricam var!” dedi.</p>

  <p class="normal">— “Rican ne ise, onu işitmeden yerine getirmeye söz veririm.” diye cevap verdim.</p>

  <p class="normal">— “Amcanın kızının mezarına gitmek istiyorum. Mezar taşına birkaç söz yazacağım…”</p>

  <p class="normal">— “Baş üstüne, gideriz; ama hemen şimdi gitmeyelim. Baksana gece zifiri karanlık. İnsan nereye bastığını göremez. Sabret, sabah olsun, ilk işim seni oraya götürmek olur.”</p>

  <p class="normal">— “Peki, öyle olsun. Ah avanak ah! Amcanın seni seven bir kızı olduğunu, neden bana evvelce bildirmedin?”</p>

  <p class="normal">— “Yahu, şimdi oldu olacak, artık âh ve vâhların ne faydası var? Yalnız son olarak söylememi rica ettiği sözlerin gizli mânâları nedir? Onu bana söylesene! Bu ‘Sadakat iyidir, ama hıyanet fena!’ ne demek?”</p>

  <p class="normal">Sevgilim sualime hiç cevap vermedi. O sırada, kim bilir aklından ne geçiyordu.</p>

  <p class="normal">Tanyeri ağarır ağarmaz, sevgilim yanımdan ayrıldı, gitti, bir kese dolusu altın aldı, geri gelerek mezarlığı ziyarete hazır olduğunu söyledi. Hemen kalktım. Ben önde, o arkada mezarlık yolunu tuttuk.</p>

  <p class="normal">Sevgilim hem yürüyor, hem de konuşuyor:</p>

  <p class="normal">— “Bu parayla bî-çarenin istirahat-i ruhu için dervişlere zikrettireceğim, mezarı üzerine güzel bir türbe yaptıracağım, fukaraya onun nâmına sadakalar dağıtacağım!” diyordu.</p>

  <p class="normal">Hakikaten söylediği gibi de yapıyordu. Her rast geldiğimiz dilenciye mirasyedicesine sadakalar veriyor ve sadakayı kimin nâmına verdiğini de bildiriyordu.</p>

  <p class="normal">— “Bu sadakayı görüyorsunuz ya, bunun için bana teşekkür etmeyin. Lâkin ölünceye kadar sırrını tutan, aşkını bildirmeyen, nihayet kapıldığı kara sevdâdan kurtulamayarak ecel şerbetini içen Azize Hanıma şükürler edin, dualar edin; çünkü bu sadaka size onun nâmına veriliyor!” diyordu.</p>

  <p class="normal">Nihayet mezarlığa geldik ve Azize’nin mezarı başına vardık.</p>

  <p class="normal">Sevgilim, Azize’nin mezarını görünce, kaldırdı kendini mezarın üzerine attı. Hıçkıra hıçkıra, hüngür hüngür ağladı. Sonra cebinden ufacık bir çekiç ile ufacık bir demir kalem çıkardı, mezar taşına şu sözleri oydu:</p>

  <p class="normal">“Mezarlıkta meçhul bir mezarın önünden geçtim. Esen rüzgâra, ‘Bu mezar kimin mezarıdır?’ diye sordum. Rüzgâr bana, ‘Ey zâir<sup class="calibre3"><a href="../Text/binbirgece_split_312.html#footnote-100-220" id="footnote-100-220-backlink">[220]</a></sup>, bu mezar taşının önünde hürmetle eğil, burada bir âşık yatıyor!’ diye fısıldadı. Ey aşkın mâsum kurbanı! Sana Fatihalar gönderirim ve sidretü’l-müntehâda<sup class="calibre3"><a href="../Text/binbirgece_split_313.html#footnote-100-221" id="footnote-100-221-backlink">[221]</a></sup> makar tutmanı Kibriyâ’dan dilerim!”</p>

  <p class="normal">Bu kelimeleri hakkettikten<sup class="calibre3"><a href="../Text/binbirgece_split_314.html#footnote-100-222" id="footnote-100-222-backlink">[222]</a></sup> sonra sevgilim, mezar üzerinde yine haylice ağladı. Vakit epeyce geçmişti. Nihayet eve dönmek üzere ayağa kalktık. Oraya nasıl gelmişsek, yine aynı minval üzere sevgilimin evine döndük.</p>

  <p class="normal">Evde sevgilim ellerime sarıldı, gözlerini gözlerime dikti:</p>

  <p class="normal">— “Yemin et! Çabuk yemin et ki, benden ebediyyen ayrılmayacaksın!” dedi.</p>

  <p class="normal">Ben istediğinden daha âlâ yemin ettim, ant koştum.</p>

  <p class="normal">Her gün akşam olunca sevgilime gider, sabaha kadar yer, içer, eğlenir ve gündüz eve dönerdim. Gam, gussa nedir bilmezdim.</p>

  <p class="normal">Sevgilim, ara sıra, Azize’nin son olarak bana öğrettiği sözleri ağzımdan duymak isterdi. O istedikçe, ben de tekrar ederdim.</p>

  <p class="normal">Bu kaygısız hayat ne kadar sürdü, farkına varmadım. Çünkü zamanı saymak zahmetine bile katlanmak istemiyordum. Rahattan yanaklarım şişti, göbeğim kabardı, baldırlarım kalınlaştı. Azize’yi çoktan unutmuştum.</p>

  <p class="normal">Günler, aylar, seneler geçti.</p>

  <p class="normal">Sıcak bir yaz günüydü. Şöyle bir hamama gideyim de kendimi ovdurayım dedim. Hamamdan çıktıktan sonra, bir-iki bardak da şarap içtim. Akşam olduğu hâlde hâlâ sarhoşluktan ayılmamıştım.</p>

  <p class="normal">Mâlum ya! Her akşam gidip sevgiliyi görmek âdetimdi. Yine mâhut bahçeye doğru yürürken, sarhoşluk hâliyle, yanlış sokağa sapmışım. Acaba yol şuradan mıydı, veyahut buradan mıydı derken, sokağın öteki ucundan bir eliyle bir kandil tutan, öbür elinde de bir mektup taşıyan bir ihtiyar kadın sökün etti. Dosdoğru bana geldi, ağlar bir sesle:</p>

  <p class="normal">— “Oğlum, okumak bilir misin?” diye sordu.</p>

  <p class="normal">— “Hay hay!” diye cevap verdim.</p>

  <p class="normal">— “Aman oğlum, seni yolundan biraz alıkoyacağım, ama şu mektubu bana okumakla kazanacağın sevap, her ne işin varsa, o işe biraz geç gitmekle edeceğin ziyandan kat kat fazla olacaktır.”</p>

  <p class="normal">— “Nine mektubu çabuk ver de okuyayım. Ha… Pek uzun değilmiş yahu!”</p>

  <p class="normal">— “Evet oğlum, ne yazıyor?”</p>

  <p class="normal">— “Sıhhat ve âfiyette olduğunu ve kendisini merak etmemenizi yazıyor.”</p>

  <p class="normal">— “Allah seni mesut etsin oğlum, ölünceye kadar keder yüzü nedir görme!...”</p>

  <p class="normal">İhtiyar kadın dualar ede ede benden ayrıldı. Yan sokaklardan birine daldı; lâkin biraz sonra mektubuyla, feneriyle yine önüme çıktı. Bana:</p>

  <p class="normal">— “Âh oğlum, sana bir angaryam daha var. Bu şimdicek okuduğun mektup oğlumdan geliyor. Oğlum senelerce evvel aramızdan ayrıldı, bize ne mektup, ne haber gönderdi. Kendisini öldü sanıyorduk. Derken bu akşam, bu mektubu aldık. Onun evde bir de kız kardeşi vardır. Sen bana demincek mektubu okudun ya! Sen ne okumuşsan gidip kız kardeşine tekrarladım. Lâkin kardeşi sözlerime inanmıyor, onu aldattığımı sanıyor. Ne kadar zahmetse, evimiz ta şuracıkta, yanı başımızdadır. Oraya kadar geliveriniz de, sokak kapısının önünde şu mektubu okuyunuz. Kızım da kapı ardından mektubu dinleyiversin!” dedi.</p>

  <p class="normal">Ben, hayır diyemezdim ya… İhtiyar kadın önde, ben arkada ihtiyarın evine doğru yollandık.</p>
</body>
</html>
