<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_11">SÂDIK PAPAĞANINI ÖLDÜREN ADAM</h1>

  <p class="normal">Bir varmış, bir yokmuş, eski zamanda zengin, fakat zengin olduğu kadar da kıskanç bir tüccar varmış. Bu tüccar, ticaret için ara sıra komşu memleketlere gittiği zaman, “Acaba karım ne yapıyor!” diye kıskana kıskana içini yermiş.</p>

  <p class="normal">Bir defa yine böyle uzunca bir seyahate çıkmazdan evvel, evde bir gözcü bırakmayı düşünmüş. Lâkin tüccarın hiç kimseye emniyeti olmadığı için, bu gözcüyü insanlardan seçeceğine, kuşlardan seçmeyi aklına koymuş. Gidip pazardan bir papağan satın alıp evine getirmiş. Maksadı, seyahatinden geri dönünce, kendisi bulunmadığı zamanlarda evde olup biten işleri papağana söyletmekmiş.</p>

  <p class="normal">Tüccar seyahate çıkıp evine dönünce, doğru papağana gitmiş ve o seyahatteyken papağanın ne gördüğünü ve ne işittiğini papağana sormuş. Papağan da:</p>

  <p class="normal">— “Siz efendim buradan gittikten sonra, her akşam hanımınızın bir sevgilisi buraya gelirdi ve hanımınız, size her akşam hıyanet ederdi.” demiş.</p>

  <p class="normal">Tüccar bunu işitince, doğru karısına gidip ona güzel bir dayak atmış.</p>

  <p class="normal">Kadın, kocası yokken yaptığı hıyaneti, birisinin gidip ona haber verdiğini anlamış. Hizmetçilerini birer birer yoklamış, isticvap<sup class="calibre3"><a href="../Text/binbirgece_split_119.html#footnote-100-27" id="footnote-100-27-backlink">[27]</a></sup> etmiş. Ve hıyanetinin kocasına, papağan tarafından haber verildiğini öğrenince, papağanı öldürtmeye karar vermiş.</p>

  <p class="normal">Bir gece, kocası çarşıdan bir şey satın almak üzere dışarı çıkınca, kadın üç hizmetçisini çağırmış. Birisinin eline bir kova su, öbürünün eline bir değirmen, üçüncüsünün eline de bir ayna vermiş. Kovayı tutan hizmetçi, papağanın kafesi üzerinden suyu dökerken, diğer hizmetçi de kafesin altında değirmeni çevirecek, üçüncü hizmetçi de ara sıra aynayı papağanın gözünün önünde çevirecekmiş.</p>

  <p class="normal">Hizmetçiler, hanımları ne emretmişse, gidip yapmışlar. Evin efendisi geri gelince, doğru papağana gitmiş ve çarşıdayken evde neler olup bittiğini sormuş. O da cevaben:</p>

  <p class="normal">— “Vallâhi efendim, gök o kadar gürlüyor, şimşek o kadar çakıyor ve yağmur o kadar çok yağıyordu ki, ne bir şey görebildim, ne de bir şey işitebildim. Gece de çok karanlıktı.” demiş.</p>

  <p class="normal">Tüccar şaşmış:</p>

  <p class="normal">— “Yahu sen ne diyorsun? Ben şurada, çarşıda, dört adım ötedeydim. Hava açıktı, sıcaktı, hem de güzel bir ay ışığı vardı. Hâlbuki sen “yağmur yağıyordu, gök gürleyip şimşek çakıyordu.” diyorsun.</p>

  <p class="normal">Papağan da söylediğinin doğru olduğunu yeminle te’kid<sup class="calibre3"><a href="../Text/binbirgece_split_120.html#footnote-100-28" id="footnote-100-28-backlink">[28]</a></sup> edince, tüccar kızmış, “Ben sana gösteririm, yalancı kuş!” diyerek papağanı tuttuğu gibi yere çarpmış. Biçare papağan da oracıkta ölüvermiş.</p>

  <p class="normal">Aradan birkaç gün geçince, tüccarın sâdık bir kölesi, karısının hıyanet ettiğini efendisine bildirmiş. Tüccar da evde saklanarak kölenin sözlerinin ne dereceye kadar doğru olduğunu gözüyle görmüş. Kamasını sıyırarak gidip hem karısını, hem sevgilisini oracıkta öldürüvermiş. O zaman, papağanın yalan söylemediğini anlamış; ama ne fayda ki, papağanı öldürmüş bulunuyormuş.</p>

  <p class="normal">Vezir, Padişahın bu hikâyesini duyunca:</p>

  <p class="normal">— “Ey Padişahım, Hekim Doban bana ne fenalık etti ki, onu size çekiştireyim ve onun mahvını isteyeyim? Sizi çok sevdiğim içindir ki, size bunları söyledim. Düşüncem, Allah esirgesin, başınıza bir felâket gelmemesi içindir. Eğer benim söylediklerim doğru çıkmazsa, beni Sidbad’ın vezirinin idam edildiği gibi idam ettirin!” demiş.</p>

  <p class="normal">Padişah da:</p>

  <p class="normal">— “O vezir nasıl idam edildiydi?” diye sorunca, Vezir hikâyeyi şöylece anlatmış:</p>
</body>
</html>
