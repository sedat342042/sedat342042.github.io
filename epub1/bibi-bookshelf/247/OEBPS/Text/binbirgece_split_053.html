<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_52">SEVDÂLI NİMET’LE SEVDÂLI NAUM</h1>

  <p class="normal">Bir varmış bir yokmuş, evvel zaman içinde, kalbur saman içinde Basra’da, Kufe şehrinde, eşrâftan<sup class="calibre3"><a href="../Text/binbirgece_split_415.html#footnote-100-323" id="footnote-100-323-backlink">[323]</a></sup> Hatem oğlu Râbia adlı bir zengin adam varmış.</p>

  <p class="normal">Bu adam, bu yalancı ve cefâlı dünyada yaşayan insanların en mesudu sayılabilirmiş. Öyle ya, nâmerde muhtaç değilmiş. Çünkü parası varmış. Ailesinde bir uygunsuzluk yokmuş. Ev halkının hiçbirinde bir illet yahut bir hastalık yokmuş. Bu dünyada bundan fazla ne aranabilir?</p>

  <p class="normal">Onun nur topu gibi Nimetullah adlı bir oğlu varmış.</p>

  <p class="normal">Bir gün Râbia, esir pazarında dolaşırken, satılık bir esir kızının koynunda mini mini, yumuk yumuk, bembeyaz bir kız çocuğu görmüş. Yavru annesinin sütünü emiyormuş. Râbia ufacık çocuğa bayılmış. Annesini de, koynundaki çocukla beraber satın alarak eve götürmüş.</p>

  <p class="normal">Râbia’nın karısı, kocasının getirdiği çocuklu kadını görünce, “Bu de ne?” diye taaccüp etmiş. Kocasına:</p>

  <p class="normal">— “Yahu senin âdetin değildi. Şimdi durup dururken eve bir odalık getirmek fikri sana nereden esti?” diye sormuş.</p>

  <p class="normal">Râbia da:</p>

  <p class="normal">— “Aman karıcığım, ben kadını odalık diye almadım. Koynundaki çocuğu görmüyor musun? İşte onun için satın aldım. Hele git de haspaya bir bak. Tıpkı bizim oğlana benziyor. Hem onunla da yaşıt galiba? Şu kız bir büyüsün, güzeller güzeli olacak!...” diye cevap vermiş.</p>

  <p class="normal">Râbia’nın karısı esir kadına:</p>

  <p class="normal">— “Kızım adın ne?” diye sormuş.</p>

  <p class="normal">— “Benim adım Bedia’dır.”</p>

  <p class="normal">— “Kızının adı ne?”</p>

  <p class="normal">— “Onun da adı Saad’dır.”</p>

  <p class="normal">Sonra kocasına:</p>

  <p class="normal">— “Peki kocacığım. Çocuğa yeni bir isim takmak lâzım gelecek, ona ne ad takalım?”</p>

  <p class="normal">— “Adını sen tak!”</p>

  <p class="normal">— “Naum adına ne dersin?”</p>

  <p class="normal">— “Öyle olsun, adı Naum olsun!”</p>

  <p class="normal">Naum ile Nimetullah’ı aynı beşikte yatırmışlar ve aynı sûrette bakılmışlar. İkisi de on yaşına basınca, insan hangisinin ötekisinden daha güzel olduğunu, bir türlü kestiremezmiş. İkisi de o kadar güzel, o kadar da birbirlerine benzerlermiş. Erkek kıza “kız kardeşim” der, kız da erkeğe “ağabeyciğim” dermiş. İki çocuğun birbirlerini böyle çağırdıklarını işiten Râbia bir gün oğluna:</p>

  <p class="normal">— “A oğlum, Naum senin kardeşin değil, onu sen doğduktan biraz sonra satın almıştım. O bir köle kızıdır.” demiş.</p>

  <p class="normal">Nimetullah da:</p>

  <p class="normal">— “Öyleyse o benim eşim olacak, ben onunla evleneceğim!” demiş.</p>

  <p class="normal">Hemen annesine koşarak babasının ne dediğini ve kendisinin ne cevap verdiğini anlatmış. Annesi:</p>

  <p class="normal">— “Baban doğru söylüyor oğlum. Onunla evlenirsen iyi edersin!” demiş.</p>

  <p class="normal">Bunun üzerine Nimetullah ile Naum birbirlerine varmışlar, karı koca olmuşlar. Bu onu, o bunu o kadar severmiş ki, dünyada birbirini bu kadar seven bir çift daha bulmak pek güç sayılırmış. İnsanın böylesine de bu kadar sevgi yaraşırmış ha! Çünkü Nimet hakikaten pek yakışıklı bir erkek olduğu kadar, Naum’un da bir eşi daha bulunmaz kız güzellerindenmiş. İkisi de tatlı huylu, nâzik yürekli, ince duygulu, uysal gençlermiş. O zaman ilim olarak, fen olarak öğrenilip bilinen ne varsa, hepsine âşina imişler.</p>

  <p class="normal">Hele Naum bir uda el salınca, bir kanun üzerinde parmak gezdirince dağları taşları ağlatan yahut oynatan bir musikî sihirbazı olurmuş. Sesini bir salıverdi miydi dere tepe, ağaç, bulut, deniz hep kendinden geçer, sâmit ve sakin o lâhutî sesi dinlerlermiş.</p>

  <p class="normal">Bir akşam Nimet, Naum’a biraz ud çalmasını yalvarmış. Naum sazı alarak fasla başlamış. Saza sesini de uydurmuş. Konu komşu, hep tepeden tırnağa kadar kulak kesilmişler. Lâkin çobana kavalını çaldırtan kuzunun meleyişi, kurtta kuzuyu boğazlamak iştihasını uyandırır.</p>

  <p class="normal">Râbia’nın evinden iki taş atımı uzakta Kufe Valisi Haccac’ın konağı varmış. O gece, Haccac’ın ta kendisi o güzel sesi duymuş ve ne yapıp yapıp Naum’u ele geçirmeyi kurmaya başlamış. Zaten bütün şehir Naum’un güzelliği dedikodusuyla çalkanıyormuş.</p>

  <p class="normal">Haccac da kızın ânını şânını duymuş. O içinden, “Anladığıma göre yeryüzünde güzellikte bu kızın bir misli yok! Sesine gelince, şahide ne hacet, dinleyip duruyorum. Ey Haccac, sana ne düşer bilir misin? Şu kızı kaçırmak düşer. Kaçırdıktan sonra hatunu Şam’daki Halife Mervan oğlu Abdülmelik’e göndermeli. Halife güzelin böylesine bayılır. Doğrusu, sonra kim bilir bana ne rütbeler, ne ihsanlar yağdırır. Boş vakit geçirmeye gelmez. Demir kızgınken dövülür. Hemen iş başına geçelim!” diye düşünüyormuş.</p>

  <p class="normal">Hemen “Şırak, şırak!” diye ellerini çarpmış. Yoktan var olmuş gibi, karşısında bir köle peyda olmuş. Haccac ona:</p>

  <p class="normal">— “İhtiyar cadı gelsin!” demiş.</p>

  <p class="normal">Köle, bu ihtiyar cadının kim olduğunu biliyormuş ki, ses çıkarmadan ortadan kaybolmuş.</p>

  <p class="normal">Biraz sonra Haccac’ın önüne, süklüm püklüm bir koca karı gelmiş. Vali cadaloza:</p>

  <p class="normal">— “Rabia’nın oğlu Nimet’in karısı Naum’u bilirsin ya, onu buraya getirmeli. Sen gayret edersen, bu işin üstesinden gelirsin! Naum buraya gelmezse, sen âhirete göçersin! İşte bu kadar, haydi defol!” diye bağırmış.</p>

  <p class="normal">Karı, fırtınanın önüne katıp altüst ederek sürdüğü bir paçavra parçası gibi, sapartayı<sup class="calibre3"><a href="../Text/binbirgece_split_416.html#footnote-100-324" id="footnote-100-324-backlink">[324]</a></sup> yiyince, soluğu kapı dışarısında almış. Şaka değilmiş bu, herkesi gadriyle<sup class="calibre3"><a href="../Text/binbirgece_split_417.html#footnote-100-325" id="footnote-100-325-backlink">[325]</a></sup> titreten Haccac imiş. Dediği dedik, ettiği ettikmiş.</p>

  <p class="normal">Ertesi günü, sabah erken, ihtiyar kadın, üstünü başını hazırlamış. Bugün bir cübbe giymiş, boğazına iki binlik bir tesbihi dolamış, eline bir asâ almış, sokağa çıkmış. Her adım başında, dudaklarını, dua okur gibi kıpırdatır, sağına soluna üfler, arada sırada kelime-i şehâdet getirir, “Allah! Allah! Allah!” diye inlermiş. Onu o hâliyle gören, “Amma da dindar, amma da muhterem bir kadıncağız!” dermiş; ağzıyla böyle bal döküp dururken onun arı gibi, akrep gibi sokabileceğini imkânı yok tahmin edemezmiş.</p>

  <p class="normal">Öğle namazı vakti olunca, koca karı Râbia’nın evine gelmiş. Kapının tokmağını tutarak “Çat!... Çat…” diye vurmuş. Ama tekbire<sup class="calibre3"><a href="../Text/binbirgece_split_418.html#footnote-100-326" id="footnote-100-326-backlink">[326]</a></sup>, tehlile<sup class="calibre3"><a href="../Text/binbirgece_split_419.html#footnote-100-327" id="footnote-100-327-backlink">[327]</a></sup> hiç fâsıla vermemiş. Bilakis kuru göğsünü lafza-i celâl<sup class="calibre3"><a href="../Text/binbirgece_split_420.html#footnote-100-328" id="footnote-100-328-backlink">[328]</a></sup> ile gümbür gümbür öttürüyormuş.</p>

  <p class="normal">Râbia’nın kapıcısı kapıyı açıp da ihtiyar kadını görünce:</p>

  <p class="normal">— “Kimi istiyorsunuz?” diye sormuş.</p>

  <p class="normal">Cadı:</p>

  <p class="normal">— “Evlâdım, dünyadan elini eteğini çekmiş, âhireti düşünür bir kadıncağızım! Sizin kapının önünden geçerken öğle ezanını duydum. Dizlerimde derman yok ki, namaz vaktini geçirmeden evime kadar sürüklenebileyim. Burasının Müslüman evi olduğunu bilirim. İzin ver de içeri gireyim ve öğle namazını eda edeyim!” diye mırıldanmış ve hemen kelime-i şahâdeti fısıldamaya koyulmuş.</p>

  <p class="normal">Kapıcı:</p>

  <p class="normal">— “A kadınım, evet, bu ev Müslüman evidir; ama evdir, câmi veya tekke değildir ki, her gelen geçen içeri girip namaz kılsın. Câmi buradan pek uzakta değildir. Artık oraya kadar bir gayret ediverin.” demiş.</p>

  <p class="normal">Kadın, kapıcının kapıyı kapamasına vakit vermeden:</p>

  <p class="normal">— “Bilirim oğlum bilirim, burası câmi değildir. Ama acaba câmiler Râbia gibi temiz pak bir Müslüman’ın evinden daha münasip midir ki, ben şu zavallı hâlimle oraya kadar debeleneyim?” diye ısrar etmiş.</p>

  <p class="normal">Kapıcı, “Olmaz!” dedikçe kadın söylenmiş. Nihayet kapıcının yakasına sarılmış:</p>

  <p class="normal">— “Ben emirlerin, vezirlerin evlerine istediğim gibi ve istediğim zaman girebilirken sen mi benim buraya girmemi yasak edeceksin!” diye bağırmış.</p>

  <p class="normal">Gürültüyü yukarıdan Nimet duymuş. Aşağıya koşmuş. Koca karının öfkesini görünce gülmüş. Kapıcıya “Bırak girsin!” diye emretmiş.</p>

  <p class="normal">Kadın Nimet’e hayır dualar ede ede içeri girmiş. Naum’u görünce, “Tüh tüh kırk bir kere maşallah, Yaradan’a kurban olsunlar!” dedikten sonra dudaklarını kıpırdatmış, ellerini dua vaziyetinde açmış, sonra Naum’un yüzüne üflemiş. Sanki fazla ihtiyarlığından yürüyemiyormuş gibi ıhlaya pıhlaya ve “Ya Allah, ya Muhammed!” diye inleye inleye odanın mihrabımsı bir köşesine giderek namaza durmuş. Bir rekat kılmış, iki rekat kılmış; akşam olmuş, cadı hâlâ, habire namaz kılar dururmuş. Onu seyreden Naum artık dayanamamış:</p>

  <p class="normal">— “A hanım nineciğim, biraz oturup ayaklarını dinlendirsene!” demiş.</p>

  <p class="normal">— “A hanım kızım, âhireti arayan bu dünyada kendini yormalıdır. Bu dünyada kendini yormadın mıydı, âhirette mesut olamazsın!”</p>

  <p class="normal">Bu söz üzerine kız yerinden kalkmış, gitmiş, cadı için bir tepsi yemek hazırlamış. Tepsiyle odaya girerek:</p>

  <p class="normal">— “Hanım nine, bizim gibi tembel insanlar, sizin gibi insanların dualarına muhtaçtırlar. Sana yemek hazırladım. Allah’ın bize dirlik düzenlik vermesi için dua et. Biz doğrusu ibadette biraz kusur ediyoruz. Bari sen Allah’a yalvar da kusurlarımızı affetsin.”</p>

  <p class="normal">— “Ah kızım, niye zahmet ettin, gördün mü ya, oruçlu olduğum için bir şey yiyemeyeceğim! Neyse evlâdım, sanki yemiş gibi oldum. Sen üzülme yavrum, her duamda seni anmayı unutmam!”</p>

  <p class="normal">Naum’la cadı karşı karşıya geçmişler ve bu minval üzerine konuşup durmuşlar. Artık gece olmuş. Nimet de odaya girmiş. Naum Nimet’e:</p>

  <p class="normal">— “Kocacığım bu ihtiyarcık ne iyi kadın, ona bizim evde kalmasını teklif et. Ona bir oda veririz. Zavallının gece gündüz işi namaz, ibadetten ibaret. Böylelerinin hayır duaları makbul olur!” demiş.</p>

  <p class="normal">Nimet bu teklife:</p>

  <p class="normal">— “Yarına kadar düşünürüz. Nasılsa bu kadın bu gece buradadır. Bu saatte sokağa çıkamaz ya!” diye cevap vermiş.</p>

  <p class="normal">Artık herkes kendi odasına çekilmiş. İhtiyar karı namaz kıldığı odada kalmış. Evin her tarafında duyulabilecek bir sesle sabaha kadar Kur’an okumuş.</p>

  <p class="normal">Sabah olunca, Nimet’le Naum kadının geceyi geçirdiği odaya gitmişler. Koca karı evden gitmeye hazırlanıyormuş. Nimet’le Naum:</p>

  <p class="normal">— “A… Nereye gidiyorsun nine? Biz sana evde bir oda hazırladık, orada istediğin vakit, istediğin kadar ibadet eder, namaz kılarsın.”</p>

  <p class="normal">— “Allah sizi berhudar etsin evlâtlarım. Doğrusunu söylemek lâzım gelirse, ben geceleri tekkede geçiririm. Ama sizi de kırmak istemem. Onun için evde kalmayı kabul ederim. Yalnız ikide birde zikr-i ilâhide bulunmak için, tekkeye gidip gelmekliğim lâzımdır. Kapıcıya tembih ediniz de, benim eve gelip gitmeme mümanaat etmesin<sup class="calibre3"><a href="../Text/binbirgece_split_421.html#footnote-100-329" id="footnote-100-329-backlink">[329]</a></sup>. Şimdi meselâ dergâha gideceğim.”</p>

  <p class="normal">Naum bu hacı kadını o kadar sevmeye başlamış ki, hacı kadın dergaha gidip gelmek üzere evden çıkarken oturup ağlarmış. Zavallı kız, bu hacı kadının koltuğu altında ne biçim bir plan taşıdığının farkında değilmiş.</p>

  <p class="normal">İhtiyar cadı, evden dergaha gidiyorum diye ayrıldıktan sonra doğru Haccac’ın evine varmış. Haccac:</p>

  <p class="normal">— “Ee… Ne yaptın?” diye sormuş.</p>

  <p class="normal">— “Efendim Naum’un evine gittim, kızı gördüm. Hakikaten kız, kaçırılacak kadar, hatta uğrunda can feda eyleyecek kadar varmış. Ne gözler, ne kaşlar, ne vücut, ne endam, hey Allah’ım hey! Doğrusu kız dediğin böyle olmalı, seyrine vallâhi doyum olmuyor. Bal gibi, şeker gibi tatlı! Kıza baktıkça zevk-i seliminize hayran oldum. Kırk bu kadar sene bu sanatta saç-baş ağarttım, şimdiye kadar görmediğim güzel, ayartmadığım kadın kalmadı, ama bunun gibisine vallâhi ilk defa olarak şimdi rast geliyorum.”</p>

  <p class="normal">— “Haydi, gevezelenip durma! Onun ne fıstık olduğunu ben bilirim. Sana verdiğim vazifenin hakkından gelip gelmeyeceğini aklın kesti mi? Sen bana onu söyle!”</p>

  <p class="normal">— “Hiç böyle şeyin üstesinden gelemez olur muyum? Kızın güzelliğini gördükçe, vazifemi özene bezene yapacağım. Yalnız sizden bir ay mühlet isterim. Kız vakıa mâsum ve toy; fakat etrâftakiler ona dört gözle bakıyorlar.”</p>

  <p class="normal">— “Pekâlâ, öyle olsun, bugünden itibaren sana tam bir ay mühlet veriyorum. Bir ayda kızı bana getirmezsen, senin içini dışına çevireceğim!”</p>

  <p class="normal">Bu laflar üzerine hacı kadın, şeytanlığına var kuvvetini vermiş. Ev halkını eve girip çıkmasına alıştırmak için, olur olmaz vakitlerde girer çıkar durur, evde bulundukça namazla, zikirle ve Kur’an okumakla vakit geçirirmiş. Artık evdekiler ona öyle emniyet bağlamışlar ki, onun üzerine yemin ederlermiş.</p>

  <p class="normal">İhtiyar kaltak herkesin, efendisinin, kölesinin de hürmetini, muhabbetini kazanmış. Bir gün evde Naum’la baş başa kaldığı zaman:</p>

  <p class="normal">— “A kızım, benim gibi günahlı bir kulun duasından ne çıkar? Dergaha gittiğim zaman beraber gel de kulağın zikrullah ile dolsun. Onların duası, nefesi benimki gibi değildir. Yüreciğin açılır, gönlün ferahlanır, safâ nedir o zaman anlarsın!” demiş.</p>

  <p class="normal">Naum da:</p>

  <p class="normal">— “Vallâhi hacı nine, çok doğru söylüyorsun, ne olur, tekkeye gittiğin zaman beni de oraya götürsene…” diye yalvarmış ve sevinçle ellerini çırpmış.</p>

  <p class="normal">Hacı kadın içinden, “İşim tıkırında!” diye düşünerek ellerini ovuşturmuş.</p>

  <p class="normal">Ertesi gün Naum kaynanasına:</p>

  <p class="normal">— “Aman anneciğim, ben utanıyorum, söyleyemiyorum, sen bari Nimet’e söyle de bana izin versin, hacı nineyle tekkeye giderek dervişlerin zikrini göreyim. Hatta sen de bizimle beraber gel!” demiş.</p>

  <p class="normal">— “A kızım Nimet’in huyunu bilmez misin? Buluttan nem kapar. Ben ona söylerim. İnşallah izin verir.”</p>

  <p class="normal">Akşam olup da işi Nimet’e açtıkları zaman, Nimet izin vermemiş. Ne kadar yalvarmış, yakarmışlarsa, olmaz demiş.</p>

  <p class="normal">Nimet’in Naum’u dergaha götürmesine izin vermediğini koca karı duyunca, canı sıkılmış. Lâkin bu kadarcık bir mümanaat, tasarladığı planı mevki-i fiile<sup class="calibre3"><a href="../Text/binbirgece_split_422.html#footnote-100-330" id="footnote-100-330-backlink">[330]</a></sup> koymaktan vazgeçecek değilmiş ya!</p>

  <p class="normal">Dergâha gidiyorum diye evden çıkmış. Ertesi günü sabah yine eve dönmüş. Nimet işine gitmiş. Cadı Naum’u bir odada yalnız otururken bulmuş:</p>

  <p class="normal">— “Ah kızım dün gece keşke geleydin. Aman görseydin, nasıl canla, aşkla zikrettik. Şeyhüşmeşayih efendi hazretleri de dergâhtaydı. Esma çektik. Buhurlar yandı, kudümler çalındı, naatlar okundu. Aşkullah<sup class="calibre3"><a href="../Text/binbirgece_split_423.html#footnote-100-331" id="footnote-100-331-backlink">[331]</a></sup> ile yandık. Bu sabah öğleye kadar yine zikir var. İstersen bir kaçamak yap. Dergâha kadar gideriz, dinler sonra çarçabuk döneriz. Biz eve geldiğimiz zaman kocan daha dönmemiş olur. Kendisine dergaha gittiğimizi hiç açmayız, Allah uğrunda yalan günah değildir kızım!” demiş.</p>

  <p class="normal">Kızı kandırmış. Kız kaynanasına giderek:</p>

  <p class="normal">— “Anneciğim ben hacı kadınla dergâha gidip kocam dönmezden evvel geri geleceğim. Sen Nimet’e bir şey söyleme olur mu!” demiş.</p>

  <p class="normal">Naum’un kaynanası da hacı kadına:</p>

  <p class="normal">— “Aman kadınım, sakın gecikmeyiniz! Çünkü Nimet, Naum’un kendisinden izinsiz çıktığını duyarsa, analarımızdan emdiğimiz sütü fitil fitil burnumuzdan çıkarır. Oğlanın öfkesi pek fenadır!” demiş.</p>

  <p class="normal">— “A hanımcığım, gidip de geri dönmemiz bir olur. Hatta niyetim, hanım kızımızı hiç oturtmamak… Zikre şöyle bir kulak misafiri olsun, yeter. Koşa koşa geri döneriz. Sevabı çoktur böyle şeylerin!...”</p>

  <p class="normal">Bu sözler üzerine Naum, en sıkı çarşafına bürünmüş. Hacı nine önüne düşmüş ve sokakta yürümeye başlamışlar. Ama sizin de kolayca anladığınız gibi, dergaha mergaha gittikleri yokmuş.</p>

  <p class="normal">Hacı kadın, en kestirme yoldan Haccac’ın konağına doğru yürüyüvermiş. Nitekim ki, birkaç dakika içinde Haccac’ın konağının tokmağını vurmuş. Koca karı ve onun ardı sıra Naum içeri girmişler.</p>

  <p class="normal">Hacı karı Naum’u, “Beni bekle!” diyerek bir odaya kapamış. Kendi yukarı kata, Haccac’ın yanına çıkmış. Haccac’a kızı getirdiğini ve kızın aşağıda bir odada kapalı durduğunu söylemiş.</p>

  <p class="normal">Haccac yay gibi yerinden doğrularak aşağıya koşmuş. Naum’u görmüş, gözleri parlamış. “Hakikaten güzel parçaymış!” diye Naum’un güzelliğine parmak ısırmış.</p>

  <p class="normal">Zavallı Naum, yılışık suratlı Valiyi görünce, neye uğradığını ve ne kadar fena bir tuzağa düştüğünü anlamış. Alnını buz gibi terler ıslatmış.</p>

  <p class="normal">Haccac hemen birkaç köle çağırmış. Bir hecin katarı hazırlatmış. Kölelere kızı doğru Şam’a götürüp Halife Mervan oğlu Abdülmelik’e teslim etmelerini tembih etmiş, hatta Halifeye bir de mektup yazmış. Uşaklara:</p>

  <p class="normal">— “Bu mektubun cevabını da getirmeyi unutmayınız ha, vallâhi gözlerinizi patlatırım!” demiş.</p>

  <p class="normal">Kervan, Naum’la beraber, palas pandıras Kufe’den çıkmış. Kısa bir zamanda Şam’a varmış.</p>

  <p class="normal">Kölelerin reisi, Naum’u Halifenin harem dairesine bıraktıktan sonra Halifenin huzuruna çıkarak Haccac’ın mektubunu Halifeye vermiş. Halife köleye cevap vermiş, köle çıkıp gitmiş.</p>

  <p class="normal">Naum harem dairesine gelince, Halifenin kız kardeşi, Halifeye gönderilen yeni odalığı görmek istemiş. Naum’un kapalı bulunduğu odaya varmış. Kadın Naum’u görünce:</p>

  <p class="normal">— “Vah kardeşim, değil bin altın, sen iki bin altın bile edersin!” demiş.</p>

  <p class="normal">— “Aman hanımcığım, bu ev kimin evidir ve ben neredeyim?”</p>

  <p class="normal">— “Seni Haccac’ın esir pazarından bin altına satın alarak Halife Abdülmelik’e gönderdiğini bilmiyor musun? Haccac mektubunda öyle yazıyor. Ben Halifenin kız kardeşiyim.”</p>

  <p class="normal">— “Vallâhi hanımcığım hiç haberim yoktu.”</p>

  <p class="normal">Naum bu sözlerden Haccac’ın ne gibi bir dolap çevirdiğini ve kendisi ne fena bir kapana kapandığını anlamış. Ama ses çıkarırsa, hakikati anlatsa, kimsenin ona inanmayacağına eminmiş. Hiçbir şey söylememiş. Yalnız acı acı ağlamış.</p>

  <p class="normal">O gün Halifenin kız kardeşi Naum’un odasına bir daha gelmemiş. Ertesi günü gelmiş. Beraberinde ipek elbiseler, kıymetli küpeler, elmas bilezikler, pırlanta gerdanlıklar getirmiş. câriyeler başına üşüşmüşler ve sanki Naum gelin olacakmış gibi onu allamışlar, pullamışlar.</p>

  <p class="normal">O günün akşamı, Halife Hazretleri, Naum’un odasını teşrif etmişler. Halifenin kız kardeşi, Halifeyle berabermiş. Ağabeysine:</p>

  <p class="normal">— “A kardeşim, Allah bu kızı yaratırken sanki kâinatta güzellik nâmına ne varsa hepsini toplayıp bu kızın üzerine yığmış!” diye Naum’u methe koyulmuş.</p>

  <p class="normal">Zavallı Naum bu sözleri duyunca, renkten renge girmiş. Peçesini sıkı sıkı yüzüne çekmiş. Halife Naum’un elleriyle el bileklerinden başka bir yerini görememiş. Onun için ona:</p>

  <p class="normal">— “Ey nazlı güzel, peçeni kaldır da yüzünü göster!” demiş.</p>

  <p class="normal">Naum yüzünü daha sıkı örtmüş. Halife fena bir adam değilmiş. Kız kardeşine:</p>

  <p class="normal">— “Galiba kız çok utangaç, onu ürkütmeyelim. Hem de yol yorgunluğunu da hesap etmeli. Onu üç gün sonra görmeye gelirim. O zamana kadar sen onunla konuş, onu teselli et ki, neş’esi yerine gelsin!” demiş ve Naum’a “Allah’a ısmarladık!” diyerek odadan çıkmış.</p>

  <p class="normal">Halifenin bu sözleri üzerine, harem halkı, var kuvveti teselliye vermişler. Onlar teselli ettikçe, Naum’un kederi artıyormuş. O kadar ki, Halifenin kendisini ziyaret ettiğinin ikinci günü, ağır hasta olarak yatağa düşmüş.</p>

  <p class="normal">Halifenin Naum’a gönül bağladığını anlayan saray halkı, sokak sokak hekim aramaya koyulmuşlar. Hekim, çıkrıkçı, üfürükçü kime rast gelmişlerse, çal-yaka ederek Naum’un başucuna götürmüşler. Lâkin ne hekimlerin ilacı, ne çıkrıkçıların mârifetleri, ne de üfürükçülerin üfürükleri Naum’un derdine devâ olamamış. Onun rengi solmuş, gözleri çökmüş, etleri erimiş.</p>

  <p class="resimalti">*</p>

  <p class="resimalti">* *</p>

  <p class="normal">Gelelim Nimetullah’a…</p>

  <p class="normal">Cadaloz kadının Naum’u evinden kaçırdığı günün akşamı, evine dönmüş. Odasına çıkmış. Naum onu her gün kapıda karşılarmış. Naum’un gözükmeyişi, onu meraka komuş. Odada “Naum!... Naum!...” diye bağırmış. Hiç kimse cevap vermeyince, daha sert bağırmış. Lâkin yine Naum gözükmemiş.</p>

  <p class="normal">İşte o zaman yerinden kalkarak doğru annesine gitmiş ve Naum’un ne olduğunu sormuş. Annesi ezile büzüle bütün hakikati anlatmış.</p>

  <p class="normal">Nimet evden çıkınca, soluğu memleketin polis müdüründe almış. Derdini ona yanmış. Polis müdürü her şeyi biliyormuş. Lâkin Validen korktuğu için, sesi çıkmamış. Üstünkörü taharriyattan sonra “Kızı bulamadık!” diye cevap vermiş.</p>

  <p class="normal">Nimet, bu sefer polis müdürünü Haccac’a şikâyet etmiş. Haccac polis müdürünü yalancıktan paylamış, azarlamış. Ama Naum bir türlü bulunamamış.</p>

  <p class="normal">Bunun üzerine Nimet kederinden hasta olup yatağa düşmüş. Annesi olsun, babası olsun, eve getirmedik doktor bırakmamışlar, lâkin bir şey fayda vermemiş.</p>

  <p class="normal">Bu sıralarda Kufe’de İranlı bir hekim varmış. Bu adamın işi gücü şehirde ne olur ne biterse anlamaya uğraşmakmış. Her söze kulak kabartır, koca karı lafı demez dinler, dedikodu demez dinlermiş. Ona “Yahu her şeyle niye bu kadar alakadar oluyorsun?” diyenlere, “Sakla samanı, gelir zamanı!” diye cevap verirmiş.</p>

  <p class="normal">İşte bu İranlı, ne yapmış yapmış, Naum meselesinin hakikatini öğrenmiş. Herifin de hekim olarak ânı şânı her tarafa yayılmış bulunduğundan, bir gün Nimetullah’ın babası Râbia, onu alıp oğlunun yanına götürmüş.</p>

  <p class="normal">Acem, Nimetullah’ı muayene ettikten sonra babasına:</p>

  <p class="normal">— “Bunun hiçbir hastalığı mastalığı yok, bu bir kızı seviyor, onun hasretiyle yanıyor. Kız ise Şam’dadır. Bunun iyileşmesi, o kızla birleşmesine bakar!” demiş.</p>

  <p class="normal">Râbia:</p>

  <p class="normal">— “Çok doğru söylediniz. Eğer bunların kavuşması işini siz başarabilirseniz, benden ne dilerseniz, dileyiniz!...” diye cevap vermiş.</p>

  <p class="normal">Acem, Râbia’ya bir kervan hazırlatmış. Nimet’i de yanına alarak Şam yolunu tutmuş.</p>

  <p class="normal">Oraya varınca, çarşıda bir dükkân açmış. Kendisi hekim olmuş, Nimet’e de hekim muavini süsünü vermiş. Herkesin ağrısına merhem, hastalığına ilaç, velhâsıl derdine bir devâ bulmuş. Öyle ki, az zamanda Şam’da ustalığıyla şöhret bulmuş. Her derdi olan ona gelir ve ondan derman ararmış.</p>

  <p class="normal">Bir gün saraydan bir koca karı gelerek Naum için Acem’den ilaç aramış. Acem saraydaki hastanın Naum olduğunu anlayınca, sevincinden takla atacağı gelmiş. Lâkin büyük âlimlere yaraşır bir somurtkanlığı elden bırakmak işine gelmezmiş. Muavinine ilaç yaptırıyorum diye, Nimet’e bir mektup yazdırmış. Mektubu muska gibi üç köşe bükerek Naum’a göndermiş.</p>

  <p class="normal">Naum, Nimet’in mektubunu alır almaz canlanmış, hastalığından eser kalmamış. Cümle âlem, Acem’in maharetine parmak ısırmışlar.</p>

  <p class="normal">Halife Hazretleri kesenin bağını çözmüş. Acem’in üzerine bol keseden ihsanlar yığdırmış.</p>

  <p class="normal">Nimet bu yığılan ihsanların bir kısmını ihtiyar kadına devrederek ihtiyar kadının gönlünü almış. Ona sırrını açmış. İhtiyar kadın:</p>

  <p class="normal">— “Demek onun efendisi, kocası sizsiniz ha?” demiş.</p>

  <p class="normal">— “Evet benim, nereden bildin?”</p>

  <p class="normal">— “Nasıl bilmem, senin ismin gece gündüz kızın dudağından eksik olmuyor ki!...”</p>

  <p class="normal">İhtiyar kadın günlerce düşünmüş, taşınmış, nihayet iki sevdâlıyı birbirlerine kavuşturmak için bir plan kurmuş. Doğru Acem’in dükkânına gitmiş. Dükkânın arkasında izbe bir kiler varmış. Nimet’i odaya çekmiş. Nimet’e kadın elbiseleri giydirmiş. Kulaklarına küpe, zülüflerine inci, gerdanına gerdanlık ve bileklerine bilezik takmış. Nimet’i öyle bir otarmış, öyle bir kotarmış ki, imkânı yok onun erkek olduğu anlaşılamazmış. Bu iş bittikten sonra koca karı Nimet’e:</p>

  <p class="normal">— “Şimdi arkamdan yürü! Ama erkek gibi, öyle oklava yutmuş gibi değil ha, şöyle biraz naz ederek yürü!” diye tembih etmiş.</p>

  <p class="normal">Sokağa çıkmışlar. Nimet onun arkasından yürüyormuş. Onu sokakta gören:</p>

  <p class="normal">— “Vay haspa kız, amma da nazlı şey ha!...” demekten kendini alıkoyamazmış.</p>

  <p class="normal">Böylelikle ihtiyar kadın ve arkasından yürüyen Nimet saray kapısına varmışlar. Saray kapıcısı Nimet’i içeriye sokmamaya kalkışmış:</p>

  <p class="normal">— “Emir emirdir, bana yabancı sokma dediler, ben de sokmam vesselâm!” demiş.</p>

  <p class="normal">Koca karı:</p>

  <p class="normal">— “Sen bu kızı biliyor musun? Halifenin sevdiği Naum Hatunun câriyesidir. Naum Hatun bugün hastalıktan kalktığı için, Halife Hazretleri ona bir yeni câriye satın aldılar. İşte o câriye de bu gördüğün kızdır. Onun girmesini yasak ettiğini Halife duyarsa vay hâline!...” diye diller dökmüş, kapıcıyı tehdit etmiş.</p>

  <p class="normal">Nihayet kapıcı:</p>

  <p class="normal">— “Öyleyse geçiniz!” diye bağırmış.</p>

  <p class="normal">İçeri girmişler. Avluya girince koca karı Nimet’e:</p>

  <p class="normal">— “Oğlum, buraya kadar sağ sâlim geldik, inşallah buradan çıkışımız da öyle olur. Naum’un odasına ikimiz birden girersek olmaz. Evvelâ sen gir. Şu geçidi görüyor musun? İşte o geçitten yürü, sağ taraftan beş kapı say, altıncı kapıya gir.” demiş.</p>

  <p class="normal">Nimet’in yüreği küt küt diye atıyormuş. İhtiyar kadından ayrıldıktan sonra, heyecanından kapıların hesabını şaşırmış. Yedinci kapıdan sonraki sekizinci kapıyı açmış ve içeri girmiş. Kendisi zengin adam evlâdı olduğu hâlde, odanın bu kadar süslüsünü, o güne kadar görmemiş. Odada hiç kimse yokmuş. Naum’un gelmesine intizaren bir minderin üzerine çökmüş. Orada epeyce beklemiş.</p>

  <p class="normal">Neden sonra kapı açılmış, lâkin içeriye Naum gireceği yere Halifenin kız kardeşi girmiş. Odasında yabancı bir kızın durduğunu görünce şaşırmış. Biraz düşündükten sonra kendi kendine “Muhakkak kardeşimin bir odalığı olacak!” diyerek Nimet’e kim olduğunu sormuş.</p>

  <p class="normal">Nimet’in sesi pek kadın sesine benzemiyormuş. Taklitte de mârifeti biraz kıtmış. Erkek olduğu belli olmasın diye, Halifenin kız kardeşine cevap vermemiş.</p>

  <p class="normal">Halifenin kardeşi sordukça soruyor, Nimet de cevap vermeyince küplere biniyormuş. Hanım o kadar kızmış ki, ellerini Nimet’in göğsüne uzatarak onu sarsmaya kalkışmış. İşte o zaman Nimet’in göğsünde kadınlara mahsus şişkinliği görmeyince, onun bir erkek olduğunu anlamış.</p>

  <p class="normal">Hiddetlenmiş, oraya niçin ve nasıl geldiğini sormuş. nimet de hakikati daha fazla gizleyemeyeceğini anladığı için minel-evvel ilel-âhir<sup class="calibre3"><a href="../Text/binbirgece_split_424.html#footnote-100-332" id="footnote-100-332-backlink">[332]</a></sup> her şeyi elifinden ye’sine kadar saymış.</p>

  <p class="normal">Halifenin kız kardeşi bu duyduklarına şaşmış. Nimet sözün arkasını getirince:</p>

  <p class="normal">— “Korkma evlâdım! Hakikat senin anlattığın gibiyse, ben sana yardım ederim ve karıcığınla beraber kendi evine dönersen!” diye teminat vermiş.</p>

  <p class="normal">Gelelim ihtiyar kadına…</p>

  <p class="normal">O neden sonra Naum’un odasına uğramış. Nimet’i orada görmeyince etekleri tutuşmuş, Naum’a:</p>

  <p class="normal">— “Yahu kocan buraya gelmedi mi?” diye sormuş.</p>

  <p class="normal">Naum “Gelmedi!” deyince, “Aman Allah’ım, belânın büyüğüne çattık!” diyerek kapıya koşmuş. Kapı tokmağına o el sürmezden evvel tokmak kendiliğinden dönmüş, kapı açılmış. Halifenin kız kardeşi içeriye girmiş. Nimet de onun arkasından geliyormuş.</p>

  <p class="normal">Halifenin kız kardeşi Nimet’i Naum’a göstererek:</p>

  <p class="normal">— “Bu kimdir?” diye sormuş.</p>

  <p class="normal">— “Kocamdır!” diye hıçkıran Naum, bayılarak yerlere düşmüş.</p>

  <p class="normal">Hemen onu ayıltmışlar. Ondan daha iyi bir hâlde olmayan Nimet’in de yüzüne sular serperek başka bir odaya götürmüşler.</p>

  <p class="normal">Akşam üzeri Halife, harem dairesine ayak basına kız kardeşi onu karşılamış ve Naum ile Nimet’in başlarından geçeni ona anlatmış. Halife Haccac’a bir kızmış, bir kızmış ki, öfkesinden sakalının her teli, ayrı ayrı titremiş. Naum ile Nimet’e develerle hediyeler vererek onları Kufe’ye göndermiş.</p>

  <p class="normal">Naum ile Nimet’in Kufe’ye ayak bastıklarının ertesi günü, şafak sökerken, şehrin en büyük meydanında, cellât, Vali es-Sakafî oğlu Haccac’ın başını bir pala vuruşuyla gövdesinden ayırmış bulunuyormuş.</p>

  <p class="normal">O günden itibaren, tâ ecelleri gelinceye kadar, Nimet ile Naum mesut ve bahtiyar yaşamışlar. Çektikleri çilenin acısını kat kat çıkarmışlar.</p>

  <p class="resimalti">*</p>

  <p class="resimalti">* *</p>

  <p class="normal">Behram’ın bu masalına Emced ile Es’ad kahkahalarla gülmüşler. Tam o sırada, şehirde bir kıyamet kopmuş. “Davranın, vurun, kırın, kaçın!...” diye bağıran bağıranaymış.</p>

  <p class="normal">Bu curcuna arasından memlûkün biri sıkı sıkı soluyarak saraya dalmış:</p>

  <p class="normal">— “Aman Padişahım, şehrin ta kıyısına bir ordu yanaştı. Askerler denizin dalgaları gibi ilerliyorlar. Şehir halkı, ‘Canını kurtaran sultandır!’ diye önlerinde çil yavrusu gibi dağılıyorlar!” diye gördüklerini bildirmiş.</p>

  <p class="normal">Emced Sultana:</p>

  <p class="normal">— “Durunuz, gideyim de bakayım!” diyerek şehrin dışarısına çıkmış. Orduya kumanda eden sultanı aramış. Lâkin sultan diye karşısına akbaşlı bir ihtiyar çıkacağına nur topu gibi bir kadın çıkmış. Emced’e:</p>

  <p class="normal">— “Benim ismim Mercane Sultandır. Ben buraya genç bir memlûkü aramaya geldim. Eğer onu şehrinizde bulursam, size hiçbir zararım dokunmaz. Lâkin onu burada bulmayacak olursam, yedinizden yetmişinize kadar, hepinizi kılıçtan geçirteceğim!” demiş.</p>

  <p class="normal">Emced, Mercane Sultanın aradığı genç memlûkün ne biçim bir çocuk olduğunu sormuş. Mercane Sultan onu tarif etmiş, ismini de Es’ad diye vermiş.</p>

  <p class="normal">Emced, aranılan memlûkün kendi kardeşi olduğu anlamış. Mercane Sultanı şehrin Sultanının yanına getirmiş. Es’ad’ı burada görünce, Mercane Sultan çok sevinmiş. Artık harp darp tehlikesi kalmamış.</p>

  <p class="normal">Mercane Sultanın geldiğinin üçüncü günü, üç gün evvel kopan kıyamete rahmet okutacak bir kıyamet daha kopmuş. Ucu bucağı görünmeyen koca bir ordu, şehri de, Mercane Hatunun ordusunu da her taraftan kara bulut gibi sarıvermiş.</p>

  <p class="normal">Es’ad ile Emced, bu ordunun pişdarlarına doğru yürümüşler. Ordunun sultanının huzuruna götürülmelerini rica etmişler. Ricaları kabul olunmuş. Biraz sonra kendilerini Padişahın otağında bulmuşlar. Padişah:</p>

  <p class="normal">— “Benim adım Gayur Sultandır. Senelerce evvel kızım Bedir Sultanla kocası Kamerüzzaman, babaları Şahüzzaman’a gideceğiz diye ayrıldılar. O zaman bu zamandır kendilerinden bir havâdis alamadım. Ben onları arıyorum!” demiş.</p>

  <p class="normal">Emced ile Es’ad, Gayur Sultanın dedelerinin ta kendisi olduğunu anlamışlar ve Gayur Sultana her şeyi anlatmışlar. Gayur Sultan sevincinden ağlamış. İki şehzâdeye:</p>

  <p class="normal">— “Siz merak etmeyiniz, ben sizi babanıza götürür barıştırırım!” diye teminat vermiş.</p>

  <p class="normal">O da orada misafir kalmış. Ama o gece, ikinci kıyamete bile taş çıkaran bir üçüncü kıyamet daha kopmuş. At nallarının uzaktan gürültüsü gök gürleyişine benziyormuş. Koskoca bir ordu, tozu dumana karıştırarak yaklaşıyormuş. Yine el- Es’ad ile el- Emced sefir gönderilmişler. Kiminle karşılaşmışlar beğenirsiniz? Babaları Kamerüzzaman’ın ta kendisiyle…</p>

  <p class="normal">Aman efendim, öpüşmelerin, koklaşmaların sonu, nihayeti gelmemiş. Kamerüzaman da şehirde misafir kalmış. belâların, çilelerin yalnız gelmedikleri gibi, artık mesut hâdiseler de toptan vâki olmaya başlamışlar.</p>

  <p class="normal">Kamerüzzaman yol yorgunluğunu gidermezden evvel, bir kıyamet daha kopmuş. Artık herkes böyle kıyametlerin arkasından saadet geldiğini göre göre, kıyamete falan aldırmaz olmuşlar. “Ordu geliyor!” diye bağırıldıkça, mısırcı mısırları kaynatmaya, helvacı helvasını pişirmeye devam etmiş. Ama devam etmekte de haklıymışlar ya! Çünkü bu sefer gelen padişah Hâlidan Adaları Sultanı Şahüzzaman’mış.</p>

  <p class="normal">Artık ne cümbüş, ne şenlik olmuş bir tasavvur ediniz. Hasretli hasretlisine kavuşmuş, baba oğluna, oğul babaya, kız anasına, koca karısına, karı kocasına… Artık kavuşan kavuşana olmuş.</p>

  <p class="normal">Es’ad’la Mercane Hatun birbirleriyle evlenmişler. Emced de Bostan kızla evlenmiş. Dokuz ay sonra Bostan, bir fidan salıvermiş. Es’ad da ağabeysinden geri kalmamış.</p>

  <p class="normal">Velhâsıl-ı kelâm, herkes mesut ve memnun, ölünceye kadar bahtiyar yaşamışlar.</p>

  <p class="resimalti">*</p>

  <p class="resimalti">* *</p>

  <p class="normal">Bu masalı bitirince, Şehrazat’a Şehriyar Sultan:</p>

  <p class="normal">— “Şehrazat, bu hikâyen amma da güzeldi!” demiş.</p>

  <p class="normal">Şehrazat da:</p>

  <p class="normal">— “Evet, güzeldir; lâkin şimdi anlatacağım bundan da güzeldir Sultanım!” demiş ve anlatmaya başlamış:</p>
</body>
</html>
