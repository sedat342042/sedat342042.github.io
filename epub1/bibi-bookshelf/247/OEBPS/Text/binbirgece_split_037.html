<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_36">FEŞAR DÜZENBAZLARA NASIL DÜZEN ETTİ?</h1>

  <p class="normal">Ey Sultanım, Feşar’ın iki kulağı da kesiktir. Onun kulaklarını dört-beş sene evvel kesmişlerdi.</p>

  <p class="normal">Babamız fukara bir adamdı, evlâtlarına, yani bizlere pek iyi bakmıyordu. Onun için ta genç yaşımızdan beri, her birimiz ekmek parası çıkarmak kaygısına düşmüştük. Fakat Feşar’ın elinden hiçbir iş gelmiyordu. Onun için, kör olan ağabeyimiz gibi, o da dilenciliğe saptı.</p>

  <p class="normal">Babamızdan bize yedi yüz parça gümüş kalmıştı. Her birimiz hissesi olan yüz parçayı aldı. Feşar kendi payına düşen parayla bardak, çanak gibi birçok evani<sup class="calibre3"><a href="../Text/binbirgece_split_226.html#footnote-100-134" id="footnote-100-134-backlink">[134]</a></sup> satın almıştı.</p>

  <p class="normal">Bir gün Feşar, bu evaniyi geniş bir tepsiye dizmiş. Tepsiyi sokakta, ayak kaldırımının üzerine koymuş, kendi de ayakta durarak sırtını duvara dayamış. Bu vaziyette derin bir hülyaya dalmış.</p>

  <p class="normal">Kendi kendine şöyle düşünmeye başlamış:</p>

  <p class="normal">Meselâ bu camları ben iki yüz gümüşe satsam ve o iki yüz parça gümüşle yine bunlar gibi birçok camlar satın alsam, onları da dört yüze satsam, o zaman bir-iki sene içinde dünyanın en zengin adamı olurum.</p>

  <p class="normal">Haydi, farz edelim ki, dünyanın en zengin adamı oldum. Hemen gidip saray gibi bir ev satın alır, konağımı bir sürü köleyle, hizmetçiyle doldururum. Ahırlarımda yedi yüz küheylan bulundururum. Padişahların bile yemediği tatlı ve pahalı yemeklerden yer, padişahların bile içemediği şaraplardan içerim. Dünyada ne kadar tatlı sesli kızlar, rakkaseler<sup class="calibre3"><a href="../Text/binbirgece_split_227.html#footnote-100-135" id="footnote-100-135-backlink">[135]</a></sup> varsa hepsini sarayıma toplayarak onlara şarkı söyletir, raks yaptırırım. Gece gündüz sarayımda musikî sesi eksik olmayacak.</p>

  <p class="normal">Sonra, evimdeki yaşlı başlı karıları görücülüğe gönderirim. Baş Vezirin kızının ne kadar güzel, ne kadar zarif olduğunu duyuyorum. Görücülerimi baş Vezirin evine gönderir, onun kızını istetirim.</p>

  <p class="normal">Kıza hediye olarak on bin altınlık bir yüzük gönderirim. Eğer Vezir kızını iyilikle bana verirse ne âlâ, olmazsa adamlarımı gönderir, Vezirin sarayını bastırır, kızı zorla kaçırtırım.</p>

  <p class="normal">Her gün sokakta, at üzerinde gezerim. Eğeri incili, elmaslı, yakutlu, zümrütlü, atımın önünde on, arkasında yirmi seyis yürütür, ahâliyi hayretlere düşürürüm. Ben atımın üzerinde bir sultan gibi kurularak ve sağıma soluma bakmaya tenezzül etmeyerek doğru Vezirin konağına giderim.</p>

  <p class="normal">Vezir beni görünce, yerinden kalkarak bana yerini verecek ve kendisi hürmeten yere çömelecek. O zaman ellerimi birbirine çırpacağım, kölelerimden sekseni, önüme gelip yerlere kadar eğilecekler, onların ellerinde tuttukları keselerle altınları Vezirin önüne koymalarını emredeceğim. Bu sûretle Vezir ne kadar cömert olduğumu anlayarak şaşıracak, parmaklarını ısıracak.</p>

  <p class="normal">Sonra kalkıp geldiğim heyetle konağıma döneceğim. Vezirin bana göndereceği her adamı, sırtına ipekli elbiseler giydirerek ve beline para dolu bir kese bağlayarak geri göndereceğim. Vezir bana bir hediye gönderirse kabul etmeyeceğim!</p>

  <p class="normal">Güveyi gireceğim gece, elbiselerimin en güzelini giyeceğim. Mücevheratla kaplı büyük bir sedire kurulacağım. Gelini giydirip kuşatacaklar, ayın on dördü gibi güzel ve nurlu yüzünü tüllerle örtecekler, topuklarına kadar inen saçlarıyla beraber, sırma, tel, elmas ve inci şelâleleri akacak.</p>

  <p class="normal">Nihayet her şey hazır olunca, utancından kızaran ve titreyen gelini yavaş yavaş önüme getirecekler. Büyük ve kuvvetli insanların karşısında fukara, zayıf ve küçük olanlar nasıl üzüle büzüle el pençe divan dururlarsa, ben de gelini ayakta durdurtacağım.</p>

  <p class="normal">O karşımda titreyecek, ama ilmimin genişliğine, aklımın büyüklüğüne kıyasen hakir olan onun şahsiyetine bakmaya tenezzül etmeyeceğim.</p>

  <p class="normal">Etrâfımdaki kadınlar bana, “Aman efendim, tenezzül buyurup câriyenize bir defa bakınız!” diye yalvaracaklar. Ben geline bakacağım. Fakat hakir bir nazar atıp yüzümü yine başka tarafa çevireceğim.</p>

  <p class="normal">Gelini karşımda saatlerce ayakta durdurduktan sonra, onu yatak odasına göndereceğim. Ben başka bir odaya giderek gecelik elbiselerimi giyeceğim, sonra gelinin bulunduğu odaya giderek sedirin üzerine oturacağım ve küskün küskün, mağrur mağrur tavana bakacağım.</p>

  <p class="normal">Kadınlar yine geline bakmaklığımı isteyecekler. Fakat ben onlara cevap vermeden bir köle çağırıp bin altınlık bir kese getirteceğim. Keseyi oradaki kadınlara vererek çekilip gitmelerini emredeceğim.</p>

  <p class="normal">Onlar gidince, gelinin yanına oturacağım. Fakat ona arkamı döneceğim. İşte o zaman gelin içinden, “Kocam amma da mağrur, amma da kibirli, amma da büyük adam…” diye düşünecek, kapı aralığından tavrımı seyreden gelinin annesi, o zaman içeri girecek, ellerimi öpecek ve önümde eğilerek, ağlaya ağlaya:</p>

  <p class="normal">— “Ey Sultanım tenezzül buyurunuz da, câriyenizin yüzüne bakınız!” diyecek.</p>

  <p class="normal">Lâkin ben cevap vermeyeceğim. O zaman kaynanam ayaklarımı öpecek. Ben ses çıkarmayınca, ayaklarımı bir defa daha öpecek. Öptükçe ben kabaracağım. Kaynanam bana yine:</p>

  <p class="normal">— “Ey şerefli, azametli Sultanım, siz kızımın gördüğü ilk erkeksiniz. Eğer siz ona karşı nefret izhar ederseniz, onun yüreğini kırmış olursunuz, onun için câriyenizle konuşup onu teskin buyurunuz!” diye yalvaracak.</p>

  <p class="normal">Ben bu kadar yalvarmaya tekabül geline yalnız gözümün ucuyla bakacağım. Kaynanam yine:</p>

  <p class="normal">— “Cariyenize acıyınız, o sizin câriyenizdir, esirinizdir, ona merhamet ediniz!” diyecek ve kızına dönerek bana bir bardak şarap getirmesini emredecek.</p>

  <p class="normal">Kız altın bir bardak içinde bana şarap getirecek:</p>

  <p class="normal">— “Ey zamanın Sultanı, ben sizin câriyenizim, ayağınızın tozuyum. câriyenizin getirdiği şu şarabı reddetmeyiniz!” diyecek.</p>

  <p class="normal">Ben ona cevap vermeyeceğim. O zaman o, ağlamaya başlayarak bu sefer gözyaşlarıyla yalvaracak. Ben ses çıkarmayacağım. Yalnız elimle bardağı iterken, sanki bir köpeğe tekme atıyormuşum gibi, ona şöyle bir tekme atacağım!...</p>

  <p class="normal">Düşüncesinin burasında, Feşar geline bir tekme atıyorum sanarak, önünde duran cam dolusu tepsiye öyle bir tekme vurmuş ki, tepside kırılmadık ne bir bardak, ne bir şişe, ne de bir çanak kalmış.</p>

  <p class="normal">Feşar, bütün varının yoğunun parça parça olduğunu görünce, “Ah işte gururumun cezasını gördüm. Yeryüzünde on param kalmadı. Şimdi ne edeceğim? Ne yapacağım?” diye ağlamış. Teessüründen üstünü başını yolup yırtmış.</p>

  <p class="normal">Tam o sırada minarelerde müezzinler cuma ezanını okuyorlarmış. Çarşıdan, evlerden kadın erkek câmilere doğru akın etmişler. Ahâli Feşar’ın hâlini görünce etrâfına toplanmışlar. Câmiye gidenler arasında beyaz bir eşeğe binmiş bir kadın varmış. Kadının eşeğinin eğeri bile altın işlemeliymiş. Bu zengin kadın, Feşar’ın teessürünün sebebini anlamak istemiş. Orada biriken insanlara:</p>

  <p class="normal">— “Bu adam neden bu kadar dövünüyor?” diye sormuş.</p>

  <p class="normal">Ahâli de,</p>

  <p class="normal">— “Bu adam fakir bir adamdır. Cam, bardak, çanak satar da ekmek parasını öyle çıkarır, hâlbuki demincek camdan ibaret olan bütün sermayesi kırıldı. Onun için ağlıyor.” diye cevap vermişler.</p>

  <p class="normal">Kadın Feşar’a acımış. Arkasından gelen hizmetçilerin birisine:</p>

  <p class="normal">— “Bu fukara adama bir kese veriniz!” diye emretmiş.</p>

  <p class="normal">Hizmetçi keseyi götürüp Feşar’a vermiş. Feşar keseyi açınca içinde beş yüz parça altın bulmuş. Gözlerine inanamamış. Ona bu kadar büyük bir sadaka vermiş olan kadına saatlerce dualar etmiş.</p>

  <p class="normal">O gün, Feşar zengin bir adam olarak evine dönmüş. Evine girdikten az vakit sonra, kapısı çalınmış. Kapıyı gidip açmış. İçeriye ihtiyar bir kadın girmiş. İhtiyar kadın:</p>

  <p class="normal">— “Oğlum” demiş, “namaz vaktinin geçmesine pek az zaman kaldı, hâlbuki abdestim yoktur. Evime kadar gidersem, namaz vakti geçecek. Onun için müsaade et de burada abdest alıp namaza yetişeyim.”</p>

  <p class="normal">Feşar kadına izin vermiş. Kadın abdest alıp Feşar’ın oturduğu odada öğle namazının on rekâtını kılmış. Tespih çektikten sonra, ellerini kaldırarak kardeşim Feşar’a dualar etmiş. Dua bitince, kardeşim kocakarıya teşekkürler etmiş. Kesesini açarak kesedeki o gün aldığı altınlardan iki parçasını kadına vermiş. Kadın altın dolusu keseyi görünce şaşırmış:</p>

  <p class="normal">— “Oğlum senin fukaralığına şaşmam, lâkin şu fukaralığına rağmen seni seven kadının aklına şaşarım. Sen bu bana verdiğin iki altını geri al, keseyi götür de sana sevdâ bağlayıp keseyi veren hanıma geri ver.” demiş.</p>

  <p class="normal">Feşar bu sözleri duyunca, hemen kadına yaklaşarak:</p>

  <p class="normal">— “Aman hanımanne, ben o kadınla nasıl görüşebilirim?” diye yalvarmış.</p>

  <p class="normal">İhtiyar kadın cevaben:</p>

  <p class="normal">— “Oğlum o kadın seni görür görmez sevdi. Şimdi ben seni onun yanına götüreceğim, sen bütün paranı yanına al. Onun yanında para sarf etmekten sakınma ki kadın senin onu sevdiğine inansın ve sen de istediğine nâil olasın!”<sup class="calibre3"><a href="../Text/binbirgece_split_228.html#footnote-100-136" id="footnote-100-136-backlink">[136]</a></sup> demiş.</p>

  <p class="normal">Bunun üzerine Feşar, altın kesesini yanına alarak ihtiyar kadının arkasına düşmüş. İkisi beraber yürümüşler, yürümüşler, nihayet büyük bir konağın kapısına varmışlar.</p>

  <p class="normal">İhtiyar kadın kapıyı çalınca melek yüzlü, oynak bir kız kapıyı açmış. İhtiyar kadın içeri girmiş, Feşar’a da girmesini işaret etmiş.</p>

  <p class="normal">Feşar’ı mükellef bir daireye götürmüşler, yüksek tavanlardan som altın telden işlenmiş perdeler, kumaşlar yerlere kadar sürünüyormuş. Kardeşim yumuşak bir minderin üzerine kurulmuş, altın kesesini önüne, başından da külahını çıkararak dizine koymuş.</p>

  <p class="normal">Birdenbire dairenin bir yanındaki perdeler iki yana ayrılmış. Perdelerin arasından, mayıs sabahı doğan güneş gibi, güzel bir kadın içeriye girmiş.</p>

  <p class="normal">Feşar’ın gözleri kamaşmış, başı dönmüş, dizleri titremiş. Ömründe bu kadar güzel bir insan görmemişmiş. Feşar ayağa kalkmış, kadın ona gülmüş, o kadına sırıtmış. Kadın onun yanına gelmiş, onu o daireden alıp küçücük bir odaya götürmüş. Feşar’ın yanına oturarak elini tutmuş.</p>

  <p class="normal">Beraberce konuşmuşlar, görüşmüşler. Zavallı Feşar, vaktin ne çabuk geçip gittiğinin farkına bile varmamış.</p>

  <p class="normal">Üç dört saat böyle baş başa kaldıktan sonra kadın:</p>

  <p class="normal">— “Siz beni burada bekleyiniz, ben şimdi geleceğim.” diyerek dışarı çıkmış.</p>

  <p class="normal">Feşar kadını bir kaç saat beklemiş. Nihayet birdenbire kapı açılmış, dev cüsseli bir zenci, elinde koca bir pala sallaya sallaya içeriye dalmış, Feşar’ın ödü kopmuş. Dizleri korkudan tir tir titremiş, dişleri birbirine vurmuş. Zenci:</p>

  <p class="normal">— “Hey gidi soytarı suratlı kâfir hey, seni buraya kim getirdi?” diye öyle bir bağırmış ki, Feşar’ın korkudan dili, bacakları elleri birbirine düğümlenmiş. Hiç cevap veremeyerek olduğu yerde donmuş kalmış.</p>

  <p class="normal">Zenci Feşar’ın kulağından tutunca, palanın yassı tarafıyla sırtına yüz defa vurmuş. Feşar kan içinde kalmış, yere yıkılmış. Zenci Feşar’ı öldü sanmış.</p>

  <p class="normal">— “Meliha nerededir?” diye bir nara atmış.</p>

  <p class="normal">Odaya hızlı adımlarla bir genç kız girmiş. Kızın elinde bir tepsi ve tepsinin içinde toz varmış. Zenci o tozdan tutam tutam alıp Feşar’ın yaraları üzerine serpmiş. Yaralar zencinin dudakları gibi yarılıp açılmış</p>

  <p class="normal">Feşar’ın canı yanıyormuş, ama zenci kendinin diri olduğunun farkına varmasın diye sesini çıkarmıyor, dişlerini kısıyormuş.</p>

  <p class="normal">Bu iş de bittikten sonra zenci, bir nara daha atmış. Tozu getiren kız ortadan kaybolmuş. Onun yerine Feşar’ı biraz evvel oraya getiren ihtiyar kadın çıkmış. İhtiyar kadın Feşar’ın topuklarından tutunca, onu sürüye sürüye derin bir kuyunun kenarına götürmüş. Orda ona bir tekme atmış. Feşar kuyunun içine düşmüş. Meğer bu kuyunun içi, ölü insan cesetleriyle doluymuş.</p>

  <p class="normal">Feşar bu kuyunun dibinde, tam iki gün kalmış. Çabuk ölsün diye, zencinin Feşar’ın yaralarına serptiği tozlar kanı durdurmuş, Feşar’ın hayatını kurtarmış. Allah Feşar’ı sıyanet etmiş<sup class="calibre3"><a href="../Text/binbirgece_split_229.html#footnote-100-137" id="footnote-100-137-backlink">[137]</a></sup>.</p>

  <p class="normal">İki gün sonra, ayakta duracak, yürüyecek kadar kuvvet toplamış. Kuyunun duvarlarını eliyle yoklarken, duvarın bir tarafı, elinin teması üzerine açılmış, Feşar kendini, bir geçidin ağzında bulmuş. İçeri dalmış. Karanlıkta yürürken gözleri bir aydınlık görmüş. Derken, şehrin kenarında bir dağın eteğindeki bir mağaraya çıkıvermesin mi? Mağaradan dışarı çıkmak, Feşar için bittabi işten bile değilmiş.</p>

  <p class="normal">Feşar, dışarı çıkar çıkmaz, parasını çalan, kendisini öldüresiye kadar döven insanlardan nasıl intikam alacağını düşünmeye koyulmuş.</p>

  <p class="normal">Aradan birkaç gün geçip de yaraları büsbütün kapandıktan sonra, bir sürü kırık cam parçaları toplamış. Bu cam parçalarını, bir ipek kesenin içine doldurmuş. Yüzünü Bağdat’a gelen yabancılar gibi örtmüş, elbiselerinin altına bir kılıç saklamış ve doğru çarşıya gitmiş.</p>

  <p class="normal">Çünkü kurtulduktan sonra, çarşıya uğradıkça, kendisini aldatıp o menhus<sup class="calibre3"><a href="../Text/binbirgece_split_230.html#footnote-100-138" id="footnote-100-138-backlink">[138]</a></sup> eve götüren ihtiyar kadının ara sıra çarşıya uğrayarak başka erkekleri de peşine taktığını ve onları da o menhus eve götürdüğünü görmüş.</p>

  <p class="normal">Feşar ihtiyar kadına yanaşmış. Yüzü örtülü olduğu için, yüzünden tanınması ihtimali yokmuş. Sesini de değiştirmiş ve kadına:</p>

  <p class="normal">— “Hanım nine, ben buranın yabancısıyım, yanımda birkaç bin altın vardır. Bu altınların ayarının eksik olup olmadığını anlamak için tarttırmak istiyorum. Senin buralarda bildiğin bir sarraf var mı?” diye sormuş.</p>

  <p class="normal">Sorarken de cam dolu keseyi çıngırdatmış. İhtiyar kadının sevinçten gözleri parlamış:</p>

  <p class="normal">— “Tanıdığım çok namuslu ve çok doğru bir sarraf vardır, arkama düş de seni onun evine götüreyim!” demiş.</p>

  <p class="normal">Feşar, ihtiyar kadının arkasına düşmüş. İhtiyar kadın, onu yine evvelce götürdüğü eve götürmüş. Tıpkı evvelce olduğu gibi, yine güzel kadın meydana çıkmış ve Feşar’la oynaşmış. Yine evvelce olduğu gibi, güzel kadın güya biraz sonra dönmek üzere dışarı çıkmış.</p>

  <p class="normal">Kadın dışarı çıkınca, Feşar elbiseleri altında sakladığı kılıcı çekmiş, zenci kölenin gireceği kapının yanına gizlenmiş.</p>

  <p class="normal">Kapı açılıp da zenci köle, başını odanın içine sokar sokmaz, Feşar, tekmil kuvvetiyle öyle bir kılıç çalmış ki, zencinin temel direği gibi boynu kesilivermiş. Başı ve gövdesi cansız olarak ayrı ayrı yerlere düşmüş.</p>

  <p class="normal">O zaman Feşar zencinin sesini taklit ederek:</p>

  <p class="normal">— “el Meliha nerede?” diye bir nara atmış.</p>

  <p class="normal">Evvelce toz tepsisini getirmiş bulunan kız, içeri dalmış. Feşar bir pala çalışında, onun da canını cehenneme göndermiş.</p>

  <p class="normal">O zaman ikinci narayı salmış. Bu sefer ihtiyar kadın, hemen koşmuş gelmiş. Feşar onun da tepesine bir kılıç vurmuş ve gövdesini tepeden tırnağa kadar iki parçaya bölmüş.</p>

  <p class="normal">Hemen konağın ötesini berisini yoklamış. Konakta birçok eşya ve mücevherat bulmuş. Lâkin güzel kadın kaçmışmış. Eşyayı kendi evine nakletmiş, o akşam evinde zengin olarak rahat rahat uyumuş.</p>

  <p class="normal">Ertesi günü sabah uyanınca evinin dört taraftan valinin zâbitleri tarafından sarıldığını görmüş. Zâbitler Feşar’ı alıp valiye götürmüşler.</p>

  <p class="normal">Vali evindeki malları nereden bulduğunu sormuş. Feşar olup biteni tekmiliyle valiye anlatmış. Vali, bu mallar senin değil diyerek, bütün malları zapt etmiş. Vali, bu muamelesini<sup class="calibre3"><a href="../Text/binbirgece_split_231.html#footnote-100-139" id="footnote-100-139-backlink">[139]</a></sup> başkasına anlatmasın diye, Feşar’ı sürgün etmiş.</p>

  <p class="normal">Feşar şehir dışarısında dolaşıp dururken onu hırsızlar yakalamışlar. Üzerini aramışlar, lâkin üzerinde bir şey bulamayınca kızmışlar ve kulaklarını kesmişler.</p>

  <p class="normal">Ben Feşar’ın başına gelenleri duydum. Onu aradım taradım, buldum ve gizlice evime getirdim.</p>

  <p class="normal">Gelelim altıncı kardeşim Şakalık’a…</p>
</body>
</html>
