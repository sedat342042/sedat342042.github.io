<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_60">SENDİBAD’IN ALTINCI SEYAHATİ</h1>

  <p class="normal">Beş kere denizlere batıp birçok felaket çektikten sonra bir adamın bir daha deniz seyahatine çıkmasını delilik addedersiniz değil mi? Ben de öyle zannediyordum ve son seyahatimden döndükten sonra artık bir daha denize açılmamaya yemin etmiştim. Lâkin insan büyük laf söylememeli. Zira insanın kalbinde büyük bir arzu olunca, onu, ölüm ve felaket korkusu bile arzusunu icra etmekten men edemiyor. Bunu nefsimde tecrübe ettim.</p>

  <p class="normal">Arkadaşlarımın, evlâd ve akrabamın ricalarına kulak asmadan bir gün altıncı seyahatimi yapmak üzere gene yola çıktım.</p>

  <p class="normal">Bu sefer doğru Basra körfezi’ne gitmedim, karadan İran’a geçtim. Birkaç gün Hemedan’da, birkaç gün İsfahan’da kaldıktan sonra, İran’ın Bahr-i Muhit-i Hindî<sup class="calibre3"><a href="../Text/binbirgece_split_458.html#footnote-100-366" id="footnote-100-366-backlink">[366]</a></sup> kıyılarındaki bir limana vardım. Orada uzun bir sefere çıkacak olan gemiye bindim.</p>

  <p class="normal">Seyahatimizin ilk on günü pek tatlı geçti. Bir gün, gemi kaptanı çıldırmış gibi birdenbire “Aman mahvolduk, aman batacağız!” diye bağırmaya, saçlarını, sakallarını yolup başını, göğsünü yumruklamaya koyuldu. Hepimizi müthiş bir korku sardı.</p>

  <p class="normal">Aradan beş dakika geçince, önümüze yüksek bir dağ çıktı. Akıntı, gemiyi bu dağın sarp kıyılarına doğru baş döndürücü bir hızla götürüyordu. Dağa yaklaştıkça yaklaştık. Nihayet gemi dağa çarpınca bin bir parça oldu. Gemideki insanların ancak yarısı kıyıya çıkabildi. Ben de onların arasında idim. Dağ o kadar sarptı ki, kıyıdan dağa çıkmak kabil değildi. Kıyıdan sağa sola da yürümek imkânsızdı. Çünkü sağdan soldan müthiş uçurumlar derin suların üstüne abanmışlardı.</p>

  <p class="normal">Sahil kırılmış gemi direkleriyle, ölmüş insan kemikleriyle dolu idi. Burada parçalanan gemilerde bulunan mücevherat, elmaslar, firuze ve zümrütler sahilde yığınlar teşkil ediyorlardı. Bu altınlara, mücevherata baktıkça büsbütün kederleniyorduk.</p>

  <p class="normal">Dağa gelince, dağ da billur bir dağdı. Billurun ötesinde berisinde kırmızı, yeşil taşlar güneşte pırıl pırıl parlıyordu. Bizi sürükleyip dağa çarpan akıntı, dağın eteğindeki büyük bir deliğin içine giriyordu. Deliğin dibi karanlık olduğu için, deliğe girdikten sonra akıntıların ne olduğu görülmüyordu. Dağın tepesinden kıyıya katran gibi simsiyah bir su akıyordu. Bu su denize girince, balıklar geliyor ve katran gibi kara kara parçalarını yutuyorlar, sonra yuttukları katranları ak amber olarak istifra ediyorlardı. Onun için sahil boyu ak amberle dolmuştu.</p>

  <p class="normal">Karaya çıkanlar on beş-yirmi kişi kadardık. Elimize geçen yiyeceği, içeceği aramızda kardeş payı yaptık. Çok yemek yiyip ekmeklerini çabuk bitirenler açlıktan ölmeye başladılar. Ben pek az yiyor, ekmeğimi idare ediyordum. Öbürlerine de benim gibi yapmalarını tavsiye ettim. Nihayet arkadaşlarımın hepsi açlıktan öldüler, ben adada yapayalnız kaldım. Benim de sonum uzak değildi. Çünkü elimde pek az ekmek vardı. Kıyıda bir kayanın üzerine yattım ve artık ölümü bekledim.</p>

  <p class="normal">Sonra aklıma bir fikir geldi. Kendi kendime, “Sendibat sen nasıl olsa öleceksin, bari ölmezden evvel şu akıntının aktığı deliğin içine bir salla gitsen ne olur? Eğer bu akıntı dünyanın başka bir yerinden dışarı çıkıyorsa, sen de dışarı çıkar kurtulursun. Eğer çıkmıyorsa, boğulup ölürsün. Zaten burada açlıktan ölecek değil misin?” diye söylendim.</p>

  <p class="normal">Bu fikrimi beğendim. Kalkıp gemi tahtalarından çok sağlam bir sal yaptım. Kıyıdaki mücevheratı toplayarak torbaların içine koydum. Torbaları da salın üzerine koyarak sıkı sıkı bağladım.</p>

  <p class="normal">Salın üzerine oturarak salı ite ite akıntının içine kapıp koyuverdim. Sal hemen şimşek gibi ilerlemeye başladı. Evvela deliğin tavanı pek yüksekti ve sal da daha delikten pek uzakta olmadığı için etrâfımı görebiliyordum. Lâkin sonraları delik zifiri karanlık oldu. Deliğin tavanı alçaldıkça alçaldı. Hatta bir yerde tavan o kadar alçalmıştı ki, az kaldı başım parçalanacaktı. Ben başımı vurmamak için sala yattım. Tahminime göre böyle üç gün-üç gece akıntının üzerinde yıldırım gibi gidiyordum.</p>

  <p class="normal">Nihayet açlıktan kendimden geçmiştim. Artık ne olduğumu bilmiyordum. Bir de gözlerimi açtım, etrâfımda birçok zencilerin bana baktıklarını gördüm. Ben yerde, bir nehrin kenarında yatıyordum. Nehrin kıyısında da torbalarımla beraber sal duruyordu. Zencilere Kur’an’ın bir suresini okudum. Onlar da Müslüman imişler. İçlerinden birkaç tanesi Arapça biliyorlardı. Onlara başımdan geçenleri anlattım. Hayret ettiler. Beni alıp Sultanlarının karşısına götürdüler. Sultanın hâlinden pek iyi yürekli bir adam olduğu anlaşılıyordu. Şaşa şaşa beni dinledi. Hikâyemin sonuna gelince, mücevherat torbalarını önüne getirdim. Ve “İşte o müthiş dağın kıyısında bulduğumuz mücevherat bunlardır. Bunlar sizindir, bu mücevheratla ne isterseniz yapınız…” dedim.</p>

  <p class="normal">Sultan mücevheratı kabul etmedi ve bilakis bana bir hediye vereceğini söyledi.</p>

  <p class="normal">Benim çıktığım yer Serendip’miş. Sultan da Serendip’in sultanıymış. Hazreti Adem cennetten kovulduktan sonra buraya gelmişti.</p>

  <p class="normal">Serendip’te bir ay kadar kaldıktan sonra Bağdat’a geri dönmek için Sultandan izin istedim. Sultan bana izin verdi ve Bağdat’ta Halife Harun Reşid’e de kendi tarafından bir mektupla bazı hediyeler götürmemi rica etti. Sultan bana da birçok hediyeler verdi.</p>

  <p class="normal">Basra’ya gitmek üzere emanetleri ve kendi torbalarımı alıp gemiye bindim. Basra’ya vardıktan sonra oradan develerle Bağdat’a geldim. Ailem, akrabam beni gözyaşlarıyla karşıladılar. Bağdat’a vardığımın ertesi günü, Serendip Sultanının emanetlerini ve mektubunu alarak Harun Reşid’e teslim ettim. Harun Reşid Serendip’e nasıl gittiğimi sordu. Ben de anlattım. Çok hayretler etti.</p>

  <p class="normal">Harun Reşid bana birçok hediyeler verdi ve ben izin alıp huzurdan çıktım. Kendi kendime evime gittim ve artık bu defadan sonra bir daha ailemden ayrılmamaya karar verdim.</p>
</body>
</html>
