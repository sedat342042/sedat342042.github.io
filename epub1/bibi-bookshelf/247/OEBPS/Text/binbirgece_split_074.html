<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_73">ŞEHZÂDEYİ ÖLDÜRMEK İSTEYEN<br class="chapter" />
  VEZİRİN HİKÂYESİ</h1>

  <p class="normal">Vaktiyle büyük bir Padişah vardı. Bu Padişah, biricik şehzâdesini çok severdi ve çocuk ne isterse, reddetmezdi.</p>

  <p class="normal">Bir gün, genç Şehzâde ava çıkmak için babasından izin istedi. Padişah gözbebeği gibi sevdiği Şehzâdesinin başına bir felaket gelebileceğini düşündü:</p>

  <p class="normal">— “Aziz evlâdım” dedi, “ben seni yalnız gönderemem. Maazallah başına bir felaket gelir. Seni ancak en emniyetli vezirlerimden birinin refakatinde gönderebilirim. Nasıl, razı mısın?”</p>

  <p class="normal">Şehzâde, babasının bu teklifini büyük bir memnuniyetle kabul etti.</p>

  <p class="normal">Günlerce av hazırlığı görüldü. Şehzâde ile Vezir ve maiyetleri halkı bir sabah güneş doğarken saraydan çıktılar.</p>

  <p class="normal">İki-üç gün yol aldıktan sonra cennet gibi ferahlı bir çemenzara geldiler. Etrâfta türlü türlü meyva ağaçları vardı ve bu ağaçların serin gölgeliklerinden akar sular geçiyordu.</p>

  <p class="normal">Şehzâde burasını pek beğenmişti. Derhal çadırların kurulmasını emretti.</p>

  <p class="normal">Her gün atlara binip tazılarıyle beraber ava çıkıyorlar, güneş batana kadar avlandıktan sonra çadırlarına dönüyorlardı.</p>

  <p class="normal">Günün birinde, büyük bir ormanda avlanırken Vezir, bir ceylanı kovalamak bahânesiyle Şehzâdeyi maiyetindeki zabitlerden ayırdı. İkisi beraber ceylanın arkasından atlarını sürdüler. Bir hayli açılmışlardı. Ormanın sık bir yerinde Vezir atının gemlerini kastı.</p>

  <p class="normal">Şehzâde sordu:</p>

  <p class="normal">— “Dönecek miyiz, yoksa ben takip edeyim mi?”</p>

  <p class="normal">Vezir cevap verdi:</p>

  <p class="normal">— “Ben pek yoruldum, fazla gidemeyeceğim… Sen ceylanın peşini bırakma ve dönüşte beni burada bul…”</p>

  <p class="normal">Şehzâde, saniye fevt etmeden atını mahmuzladı, kuş gibi uçup sık ağaçların arasında kayboldu.</p>

  <p class="normal">O zaman hain Vezir müstehzi bir kahkaha koparıverdi:</p>

  <p class="normal">— “Sağ dönebilirsen aşk olsun!...” diye bağırdı. “Cadılar insanoğlunu kolay kolay bırakmazlar.”</p>

  <p class="normal">Filhakika yolun ondan ötesi cadılar memleketi denilen vahşi bir ülkeydi. Kazara yolunu şaşırıp da cadıların eline düşenlerin vay hâline!...</p>

  <p class="normal">Ve işte ihtiyar Vezir, bunu pek iyi bildiği içindir ki, zavallı Şehzâdeye böyle bir tuzak kurmuştu. Maksadı Şehzâdeyi bu suretle ortadan kaldırmak ve padişah ölünce veliahtsız kalan memlekette kendisini hükümdar ilan etmekti. Padişaha vereceği cevabı ise şimdiden tasarlamıştı: “Şehzâde söz dinlemedi, bir ceylanın peşine düşüp bizden ayrıldı ve helâk oldu!...” diyecekti.</p>

  <p class="normal">Vezir içten içe sevinerek çadırına dönedursun, biz gelelim Şehzâdeye:</p>

  <p class="normal">Akşama kadar ceylanı kovaladıktan sonra, karanlık basınca nereye gideceğini bilemedi. Yolu büsbütün kaybetmeyeyim diye düşündü ve atının üstünde sabahladı.</p>

  <p class="normal">Nihayet sabah oldu, ortalık ağardı. Fakat bütün gece uykusuz, aç ve susuz kalan genç Şehzâde, karargahın yolunu bulamadı.</p>

  <p class="normal">Şimdi ne yapsın? Arkasında kocaman bir orman bırakmıştı. Önünde ise nihayetsiz bir kuru çöl vardı.</p>

  <p class="normal">Tekrar ormana dalsa mahvolacağı muhakkak olduğu için, belki bir şehre tesadüf ederim diye çölü geçmeye karar verdi.</p>

  <p class="normal">Atını sürdü, akşama kadar yol aldı. Geceyi yine uykusuz geçirdi ve şafakla beraber tekrar yola çıktı. Hakikaten pek bitap bir hâle gelmişti. Nihayet öğleye doğru büyük bir şehir harabesine vardı. Etrâfta ne yeşil bir ağaç, ne de bir çeşme!... Sıcak da o kadar şiddetli ki, ortalığı fırın gibi yakıp kavuruyor…</p>

  <p class="normal">Şehzâde öteye beriye bakındı. Suya benzer bir şey bulamayınca, yıkık duvarlardan birinin gölgesine oturdu.</p>

  <p class="normal">Bu ıssız ve harap yer cidden insanın içine korku veriyordu. İn-cin top oynuyor…</p>

  <p class="normal">Genç Şehzâde çok yorgundu. Fazla düşünmedi, başını duvara dayadı, uyuyakaldı.</p>

  <p class="normal">Aradan ne kadar zaman geçtiğini tahmin edemiyordu. Bir hıçkırık sesi gibi bir sesle uyanmıştı. Sakın rüyâ olmasın?...</p>

  <p class="normal">Hayır, bu sesi rüyâda işitmiş değildi.</p>

  <p class="normal">Filhakika biraz ötedeki duvarın dibinde, ayın on dördü gibi güzel bir kız hüngür hüngür ağlıyor, gözlerinden sel gibi yaşlar akıtıyordu.</p>

  <p class="normal">Genç Şehzâde, büyük bir hayret içinde kalmıştı. Bu kız burada ne arıyordu? Acaba kimin kızıydı ve bu beyabana<sup class="calibre3"><a href="../Text/binbirgece_split_551.html#footnote-100-459" id="footnote-100-459-backlink">[459]</a></sup> nasıl düşmüştü?...</p>

  <p class="normal">Kızın yanına sokuldu, büyük bir nezaketle selâm verdikten sonra:</p>

  <p class="normal">— “Siz kimsiniz?” diye sordu. “Ve sizi buraya kim getirdi?”</p>

  <p class="normal">Güzel kız gözlerini kaldırıp Şehzâdenin yüzüne hayran hayran baktı. Sonra cevap verdi:</p>

  <p class="normal">— “Ben Şehba Melikinin kızıyım. Bir gün sarayın bahçesinde dolaşırken, korkunç bir ifrit beni ansızın kapıp kaçırdı. Havaya doğru uçmaya başladık. Fakat o sırada bir yıldırım ifriti yaktı ve yere inmeye mecbur etti. Ben de kurtulup buralara düştüm. Lâkin hamd olsun ki, sana rast geldim de taze hayat buldum. Yoksa korkumdan ölüp gidecektim.”</p>

  <p class="normal">Şehzâde kızın sözlerini işitince ona çok acıdı:</p>

  <p class="normal">— “Gel” dedi, “seni de beraber alıp götüreyim.”</p>

  <p class="normal">Ve kızı atının terkisine bindirdi:</p>

  <p class="normal">— “Sen hiç korkma” diye ilave etti, “inşallah yakında Padişah babamın memleketine varırız da seni de sağ-salim pederine gönderirim…”</p>

  <p class="normal">Bir müddet yol aldılar. Kız Şehzâdeye dedi ki:</p>

  <p class="normal">— “Beni lütfen biraz yere indirir misiniz? Hâşâ min-huzur abdest bozacağım geldi de…”</p>

  <p class="normal">Şehzâde bunun üzerine genç kızı attan indirdi. Kız bir ağacın arkasına gitti. Biraz sonra gayet çirkin suratlı, koca burunlu, çapa dişli bir acuze heyetinde çıkagelmişti.</p>

  <p class="normal">Şehzâdenin aklı başından uçtu. Kendi kendine, “Eyvahlar olsun!...” dedi, “Meğer o peri gibi güzel kız hâlis-muhlis bir cadıymış!...” Ve korkusundan şaşırıp telaş asarı göstermeye başladı.</p>

  <p class="normal">Cadı karı ise ihtiyar görünmesine rağmen çevik bir delikanlı gibi bir sıçrayışta atın terkisine binmişti. Şehzâdeye sordu:</p>

  <p class="normal">— “Ey aziz Şehzâdem… Çehrenizde korku ve endişe alametleri seziyorum. Bunun sebebi nedir?”</p>

  <p class="normal">Şehzâde sükûnetini muhafazaya çalışarak cevap verdi:</p>

  <p class="normal">— “Aklıma korkunç bir mahluk geldi de ihtimal onun için biraz sarardım…”</p>

  <p class="normal">— “Ya öyle mi?... O hâlde askerinle ve Padişah babanın bütün ordularının kuvvetiyle o düşündüğün şeyi helak et bakalım!...”</p>

  <p class="normal">— “Benim düşündüğüm şey” dedi, “askerden ve Padişah ordularından korkmaz…”</p>

  <p class="normal">— “Mademki ordular ve asker kuvveti fayda etmiyor, o hâlde, pederinin hazineleriyle defet!..”</p>

  <p class="normal">Şehzâde:</p>

  <p class="normal">— “Hayır” dedi, “Padişah babamın hazineleri de bu hususta işe yaramaz…”</p>

  <p class="normal">Cadı, baykuş sesini andıran bir kahkaha koyuverdi:</p>

  <p class="normal">— “Demek hazineler de işe yaramıyor!” dedi, “O hâlde her şeye kâdir zannettiğin semadaki Tanrı’ya iltica et… Bakalım o seni kurtaracak mı?...”</p>

  <p class="normal">Şehzâde büyük bir imanla dua ettikten sonra arkasındaki cadı karısını şiddetle itti. Cadı karı yere düşer düşmez derhal yanıp kül olmuştu.</p>

  <p class="normal">Şehzâde işte bu suretle cadının elinden kurtuldu ve kalbinde taze bir ümitle atını sürerek bir-iki gün içinde memleketine kavuştu.</p>

  <p class="normal">Görüyorsunuz ki, Padişahım, zavallı gencin başına gelen belâyı yanındaki Vezir hazırladı. Zira Vezirin maksadı Şehzâdeyi öldürmek ve neticede saltanat tahtına oturmaktı. Esasen vezirlere hiçbir zaman körü körüne itimat etmek caiz değildir. Sizin vezirleriniz Şehzâdenin suçlu olduğunu bildikleri hâlde, onun idamına mani olmaya kalkışıyorlar. Acaba bunun sebebi nedir? Ya maazallah hainâne bir maksatları var da sizi hal’etmeyi<sup class="calibre3"><a href="../Text/binbirgece_split_552.html#footnote-100-460" id="footnote-100-460-backlink">[460]</a></sup> tasavvur ediyorlarsa?... Aksi takdirde Şehzâdeyi bu derece muhafaza etmemeleri lâzımdı. Mamafih yine zat-ı şahâneniz vaziyeti daha iyi takdir buyurursunuz. Cariyenizin maksad-ı hâlisânem sizi tehlikelere karşı ikaz etmekten ibarettir…</p>

  <p class="normal">Padişah câriyeyi çok sevdiği için onun sözüne inandı ve Şehzâdenin katlolunmasını tasmim etti<sup class="calibre3"><a href="../Text/binbirgece_split_553.html#footnote-100-461" id="footnote-100-461-backlink">[461]</a></sup>.</p>

  <p class="normal">Fakat sabah olunca Üçüncü Vezir huzura girdi. Yere kapanıp secde ve tazim ettikten sonra:</p>

  <p class="normal">— “Ey Padişahım!...” dedi, “Kulunuzun reyine göre Şehzâde-i civan-baht hazretlerini haksız yere idam etmiş olacaksınız. Zira câriye meseleyi gözünüzde büyütüyor, gayri kabil-i af<sup class="calibre3"><a href="../Text/binbirgece_split_554.html#footnote-100-462" id="footnote-100-462-backlink">[462]</a></sup> bir cinayet şekline sokuyor. Bazı ahvâl vardır ki, az-buçuk şeyden iş büyür; fakat yangın saçağı sardıktan sonra da iş işten geçmiş olur. Vaktiyle işitmiştim, hâlâ da hatırımdadır: İki köy ahalisi bir damla bal yüzünden birbirlerini ifna<sup class="calibre3"><a href="../Text/binbirgece_split_555.html#footnote-100-463" id="footnote-100-463-backlink">[463]</a></sup> etmişlerdi. Sonra pişman olmuşlar, ama çi-faide!...”</p>

  <p class="normal">Padişah vak’ayı merak etti:</p>

  <p class="normal">— “Anlat bakalım şu hikâyeyi!...” dedi.</p>

  <p class="normal">Bunun üzerine Üçüncü Vezir hikâyeyi şöylece nakletti:</p>
</body>
</html>
