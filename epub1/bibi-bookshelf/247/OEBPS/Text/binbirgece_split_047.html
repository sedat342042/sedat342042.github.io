<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_46">ALAEDDİN’İN GÜZEL ZÜBEYDE,<br class="chapter" />
  CÂRİYE KÛTULKULÛB, YASEMİN,<br class="chapter" />
  HIRSIZ AHMED VE HÜSNÜ MERYEM<br class="chapter" />
  SULTAN İLE SERGÜZEŞTLERİ</h1>

  <p class="normal">Ey saadetli Padişahım, bir varmış, bir yokmuş, âhir zamanda, kalbur samanda, Kahire’de Şemseddin adlı zengin bir tüccar varmış. Bu adam Kahire’nin en doğru sözlü, en doğru özlü bir tüccarıymış. Emrinin altında sayısız zenci köleler, câriyeler ve eli silahlı hizmetçiler varmış. Bu adam bütün Kahire’nin tüccarlarının şehbenderiymiş<sup class="calibre3"><a href="../Text/binbirgece_split_330.html#footnote-100-238" id="footnote-100-238-backlink">[238]</a></sup>.</p>

  <p class="normal">Sözü uzatmayalım, Hazreti Allah bu tüccara her şeyi bağışlamış. Fakat ondan yalnız bir şeyi esirgemiş. Esirgediği şey de evlâtmış.</p>

  <p class="normal">Şemseddin, çok sevdiği bir kadınla, kırk seneden beri evliymiş. Lâkin bu kadın dünyaya ne erkek, ne de kız hiçbir evlât getirmemiş. Şemseddin çarşıya çıkıp da bütün dükkânlarda dükkân sahiplerinin bir veya birkaç evlâtlarının kendilerine yardım ettiğini gördüğü zaman, yüreği cız diye yanarmış.</p>

  <p class="normal">Bir cuma günü Şemseddin, cuma namazına hazırlanmak üzere hamama gidip abdest almış. Rahat rahat yıkanıp keselendikten sonra, halvetten çıkıp giyinmiş. Eline orada duran bir aynayı alarak yüzünü seyre koyulmuş. Kendi yüzünü aynada görünce, yüreğini acı bürümüş. Çünkü gür sakalında artık beyaz kıllar, kara kıllardan daha ziyadeymiş. Sakalın ağarması ise, ölümün yaklaşması demek olduğu için, Şemseddin üzülmüş.</p>

  <p class="normal">Şemseddin’in karısı da kocasını çok severmiş. Kocası sokağa çıkıp da eve dönme vakti yaklaşınca, yıkanır, giyinir, kuşanır, süslenir ve kocasını temiz ve süslü olarak karşılarmış.</p>

  <p class="normal">İşte bu cuma da, kadıncağız üstüne başına ve yüzüne çeki-düzen vererek kocasını beklemiş.</p>

  <p class="normal">Şemseddin, kapıyı çalınca, karısı gidip kapıyı açmış. Ona “Safa geldiniz efendim!” demiş.</p>

  <p class="normal">Şemseddin, karısının “Hoş geldiniz!” demesine, her sefer güler yüz ve tatlı dille cevap verirmiş. Bu, kırk seneden beri böyle olagelmişmiş. Lâkin o gün Şemseddin kaşlarını çatmış, yüzünü buruşturmuş ve karısına cevap olarak:</p>

  <p class="normal">— “Şimdiye kadar hiç safâ bulmadık ki!” demiş.</p>

  <p class="normal">Kocasından beklemediği bu cevaba kadının canı çok sıkılmış. Lâkin kadıncağız, canının acısını hiç belli etmeden, yine kocasının etrâfında pervaneler gibi dolaşarak onun işini görmekte devam etmiş. Sofraya oturup yemek yemek vakti gelince, kadın kocasına:</p>

  <p class="normal">— “Sofraya buyurunuz efendim!” demiş.</p>

  <p class="normal">Lâkin Şemseddin yüzünü bozmuş, başını sofradan öteye çevirerek:</p>

  <p class="normal">— “Hiçbir şey yemeyeceğim, iştahım yok!” diye cevap vermiş.</p>

  <p class="normal">Bu hâl, kadının ârına gitmiş.</p>

  <p class="normal">— “Aman efendim, kırk senedir, her gün bu saatte yemek yemek âdetiniz olduğu hâlde, bugün neden sofraya oturmuyorsunuz? Yoksa canınızı sıkan, sizi kederlendiren bir hâl mi oldu?” demiş.</p>

  <p class="normal">Şemseddin:</p>

  <p class="normal">— “Kederimin sebebi sizsiniz!” diye cevap vermiş.</p>

  <p class="normal">Karısı:</p>

  <p class="normal">— “Neden?” demiş, Şemseddin de:</p>

  <p class="normal">— “Çünkü bugün, dükkânımı açmaya gittiğim zaman, bütün meslektaşlarımın dükkânlarında birer, hatta ikişer ve üçer oğulları bulunduğunu ve bu evlâtların babalarına ellerinden geldiği kadar yardım ettiklerini gördüm. Hâlbuki zavallı ben, değil bir erkek evlât, lâkin bir kıza bile mâlik değilim! Buna sebep hep sensin! Çünkü seninle evlendiğim zaman, senin üstüne evlenmeyeceğime ve hatta evime ne Rum, ne zenci, ne de başka bir milletten bir câriye almayacağıma dair bana yeminler ettirdin. Görüyorsun, ben yeminime sâdık kaldım. Hâlbuki, her kocanın karısından beklediği bir nimeti, bana bağışlayamaz bir vaziyete girdin. Her babanın, her evin şenliği olan evlâttan mahrum olarak hayattan göçüp gidiyorum da ona yanıyorum!” diye acı acı şikâyet etmiş.</p>

  <p class="normal">Kocasının bu sözlerine karşı kadın öyle tesliyetkâr<sup class="calibre3"><a href="../Text/binbirgece_split_331.html#footnote-100-239" id="footnote-100-239-backlink">[239]</a></sup>sözler söylemiş ki, Şemseddin karısının yüreğini kırdığına bin kere pişman olmuş.</p>

  <p class="normal">Aradan bir müddet geçtikten sonra, bir gün kadın, Şemseddin’e yanaşarak çoktan beri özlediği bir evlâda kavuşacağını<sup class="calibre3"><a href="../Text/binbirgece_split_332.html#footnote-100-240" id="footnote-100-240-backlink">[240]</a></sup>, yakında baba olacağını müjdelemiş.</p>

  <p class="normal">Nihayet beklenilen evlât dünyaya gelmiş; hem de tosun gibi bir erkek yavruymuş.</p>

  <p class="normal">Ebe kadın, çocuğun kulağına tekbir alıp ezan okumuş, Muhammed adını üç kere tekrar etmiş.</p>

  <p class="normal">Çocuk annesinin memesinden kana kana süt emdikten sonra kırmızı gül goncaları gibi kızarmış, rahat bir uykuya dalarak meleklere gülümsemeye başlamış.</p>

  <p class="normal">Ebe kadın üç gün loğusanın yanında kalmış. Doğumun yedinci günü, dağıtılması âdet olan yemişlerin, tatlıların, şerbetlerin hazırlanmasına yardım etmiş.</p>

  <p class="normal">Yavru yedinci gününe basınca, babası annesini ziyaret etmiş, sağ sâlim kurtulduğu için, karısını gözyaşlarıyla tebrik etmiş ve Allah’ın kendilerine emanet etmiş olduğu nur topu yavruyu görmek istemiş.</p>

  <p class="normal">Anne de yüreği gururla şişe şişe Yaradan’ın özene özene yarattığı bebeği, babasının kucağına vermiş. Evlâdının güzelliğini görünce, Şemseddin’in göğsü karısınınkinden ziyade kabarmış. Doğrusu çocuk iftihar edilecek kadar varmış. Yüzü ayın on beşi gibi pürüzsüz, parlak ve güzelmiş. Yanağında da amberdenmiş gibi bir de ben varmış. Şemseddin:</p>

  <p class="normal">— “Karıcığım, yavrumuzun adını ne koydun?” diye sormuş.</p>

  <p class="normal">Kadın da:</p>

  <p class="normal">— “Eğer kız olaydı, adını ben koyardım, lâkin erkek olduğu için, ona bir ad koymayı sana terk ettim.” diye cevap vermiş.</p>

  <p class="normal">Şemseddin’in tam o dakikada aklından “Alaeddin” adı geçmiş ve aklından o dakika bu adın geçmesini bir hayra alâmet telâkki etmiş. Karısına dönerek:</p>

  <p class="normal">— “Bu oğlun adını Alaeddin koyalım.” demiş.</p>

  <p class="normal">Karısı da bu isme muvafakat etmiş. Yeni doğan çocuğa dadılar, lalalar ve hizmetçiler tutulmuş. Alaeddin iki sene annesinden süt emmiş.</p>

  <p class="normal">İki seneden sonra çocuk boy atmış, evde öteye beriye pıtır pıtır yürümüş. Babası Alaeddin’i çok sevdiği için, fena gözden, nazara uğramasından çok korkarmış. Nazarlıklara da çok itimadı olmadığı için, çocuğu geniş bir odaya kapattırmış ve çocuğun sakalları çıkmaya başlayıncaya kadar o odadan dışarıya çıkarılmamasını emretmiş. Maksadı çocuğu kimsenin görmemesini temin etmek ve çocuğunu nazardan korumakmış. Oraya yalnız çocuğun dadısı ve lalası girermiş.</p>

  <p class="normal">Çocuk biraz daha büyüyünce, babası onu sünnet ettirmiş. Büyük bir sünnet düğünü yapmış.</p>

  <p class="normal">Çocuk öğrenmek çağına girince Şemseddin, Kahire’nin en âlim hocasını çocuğuna muallim almış. Fakat aksilik olacak ya! Bir gün lalası çocuğa yiyecek götürdükten sonra, oradan çıkarken kapısını açık bırakmış. Çocuk aralık kapıdan çıkıverince, koşa koşa annesinin odasına kaçmış.</p>

  <p class="normal">Tam o sırada annesi de misafirlerini kabul ediyormuş. Kahire’de ne kadar büyük aileler varsa, hepsinin kadınları, Alaeddin’in annesinin yanında bulunuyorlarmış. Bu koca cemaatin içine nur topu gibi bir oğlan giriverince, kadınların hepsi oğlanın güzelliğine şaşa kalmışlar.</p>

  <p class="normal">— “Dünyada bu kadar güzellik olur mu?” diye parmaklarını ısırmışlar.</p>

  <p class="normal">Isırmışlar, ama sahte namus satmaktan da kendilerini alamamışlar. Şaşkınlıkları biraz geçtikten sonra hepsi, “A!.. Aa!...”lar çekerek yüzlerini gözlerini örtmüşler. Ev sahibesine dönerek:</p>

  <p class="normal">— “Aman hanımcığım, bu yaptığın iş nedir? Hepimizin ırz ehli kadınlar olduğumuzu bilmez misin? Nasıl olur da aramıza böyle genç ve güzel bir erkeğin dalmasına izin verirsin?” diye şikâyetler etmişler.</p>

  <p class="normal">Ev sahibesi de:</p>

  <p class="normal">— “Hanımlar, bu gördüğünüz oğlan yabancı değildir, kendi evlâdımdır. Babası onu nazardan korumak için, evin bir odasına kapattırmıştı. Galiba hizmetçilerin biri, oda kapısını kapamayı unutmuş olacak ki, çocuk oradan kaçarak buraya geldi. Aranıza yabancı bir erkek sokmak, benim hiç hatırımdan geçer mi? İsteyerek yapmadığım bu kusurumdan dolayı beni affediniz!” demiş.</p>

  <p class="normal">Kadınların birçoğu:</p>

  <p class="normal">— “Sizin bir evlâdınız olduğundan haberimiz bile olmadı. Hâlbuki bu koca delikanlıya evlâdım diyorsunuz!” diyerek ev sahibesinin bir oğlu olduğuna inanmamaya kalkışmışlar.</p>

  <p class="normal">Kimisi de:</p>

  <p class="normal">— “Ayol, Şemseddin’in oğluna sünnet düğünü yapıldığını duymadınız mı?” diyerek Alaeddin’in Şemseddin’in öz oğlu olduğunu tasdik etmişler.</p>

  <p class="normal">Neyse, sözü uzatmayalım. Bazısı oğludur, bazısı değildir, diye epeyce münakaşa ettikten sonra, ortalarında gördükleri can yakıcı delikanlının Şemseddin’in oğlu olduğunda ittifak etmişler. Baş sedire oturtmuşlar.</p>

  <p class="normal">Alaeddin, oturduğu sedirin yanındaki pencere kafesleri arasından sokağı seyrediyormuş. Tam o sırada hizmetçiler, eve donanmış ve süslenmiş bir eşek getirmişler. Alaeddin eve giren eşeğin kimin eşeği olduğunu sormuş. Babasının her zaman o eşeğe binerek çarşıya gittiğini ve hizmetçilerin eşeği sonra geri getirdiklerini söylemişler. O zaman Alaeddin babasının ne iş ve ne güçle meşgul olduğunu sormuş.</p>

  <p class="normal">— “Baban bu memleketin tüccarlarının başbuğudur ve bu memleketin en büyük adamlarının en büyüğüdür. Tüccarların şehbenderidir. Onun binlerce kölesi ve hizmetçisi var, işlerini onlar görürler. Eğer bin parça altın veya bin parça altından ziyade bir mal satacak olurlarsa, o zaman gidip babanın fikrini alırlar. Değeri ondan daha aşağı olan bir mal için gidip sormazlar, kendiliklerinden satarlar ve satın alırlar. Ne yabancı memleketlerden Mısır’a, ne de Mısır’dan yabancı memleketlere, onun mâlumatı olmayınca, mal getirilip götürülmez.” demiş.</p>

  <p class="normal">Alaeddin bu sözleri duyunca, annesine:</p>

  <p class="normal">— “Anneciğim” demiş, “babamın bu kadar büyük adam olduğuna çok memnun oldum. Ona böyle yüksek bir makam ihsan ettiği için Allah’a bin şükürler ederim. Yalnız neden acaba beni bir odaya kapayıp orada mahpus bırakıyor? Bunan sebep nedir? Bunun hikmeti nedir?”</p>

  <p class="normal">Annesi de:</p>

  <p class="normal">— “Oğlum, baban seni odaya fenalık olsun diye kapatmadı, o seni o kadar sever ki, üzerine nazar değmesinden korkar. Onun için seni odaya kapattı. Seni kimse görmezse, o vakit kimsenin nazarı da değmez sanıyor.”</p>

  <p class="normal">— “Pekâlâ anneciğim, lâkin babam kaderin yapmak istediğine insanların mâni olamayacaklarını bilmiyor mu? Dedemin canını alan Azrail, bir gün babamın da hayatına hâtime çeker… O zaman da bir odada tıkalı kalamam ya! Elbette dışarı çıkarım. Bir kere çıkınca da, beni görürler. Eğer nazar değmek mukadder ise, bana o zaman da nazar değebilir. Sonra farz et ki nazar değmedi, ben Şemseddin’in oğluyum diye meydana çıkınca, kimse sözlerime inanmaz. Onun için anneciğim, sana çok yalvarırım, bu söylediklerimi babama sırasıyla anlat. Bana da kendi dükkânı gibi bir dükkân açsın, yaptığı işi bana da öğretsin. Ben de o işi yapayım da, onun gibi büyük adam olayım.”</p>

  <p class="normal">Annesi, evlâdının söylediklerini dikkatle dinledikten sonra, söylediklerini babasına söyleyeceğini vaat etmiş.</p>

  <p class="normal">Akşam olunca, Şemseddin eve dönmüş. Yukarıki katta karısını Alaeddin ile oturur görünce, şaşırmış. Karısına telaşlı telaşlı:</p>

  <p class="normal">— “Aman çabuk söyle, ne oldu? Bir kaza mı oldu? Nasıl oluyor ki, çocuk kapalı odadan çıktı? Onu neden odadan çıkardınız?” diye bin bir sual sormuş.</p>

  <p class="normal">Karısı:</p>

  <p class="normal">— “A kocacığım” demiş, “onu odasından kimse çıkarmadı. Yalnız hizmetçi odasından çıkarken dalgınlıkla kapıyı açık bırakmış. Çocuk da kapıdan çıkınca, benim yanıma koştu…”</p>

  <p class="normal">Sonra, kocasına sabahleyin Alaeddin’in kendisine söylediği sözlerin hepsini birer birer tekrar etmiş.</p>

  <p class="normal">Şemseddin, oğlunun bu sözlerine çok sevinmiş. Oğluna dönerek:</p>

  <p class="normal">— “Pekâlâ oğlum” demiş, “istediğin gibi olsun. Yarın emir verir ve sana çarşının en kalabalık yerinde, en güzel dükkânı açtırırım. Yalnız dikkat et, terbiyeli davran!...”</p>

  <p class="normal">Alaeddin o geceyi, güzel rüyâlar görerek geçirmiş. Babasının sözlerine çok memnun olmuş.</p>

  <p class="normal">Ertesi günü, sabah olunca, Şemseddin oğlunu hamama götürüp tertemiz yıkatmış. Sırtına bir misli ancak padişahların üzerinde görülebilecek bir hil’at geçirtmiş. Yemek yemişler, şerbet içmişler. Şemseddin kendi eşeğine binmiş, Alaeddin’i de ayrı bir eşeğe bindirtmiş. Şemseddin önde, Alaeddin arkada çarşı yolunu tutmuşlar.</p>

  <p class="normal">Çarşıdaki tüccarlar, uzaktan Şemseddin’i tanımışlar. Lâkin Şemseddin’in ardındaki on beş günlük ayı bile çirkinim diye utandıracak güzellikte olan Alaeddin’i bir türlü tanıyamamışlar.</p>

  <p class="normal">Tüccarların şehbenderi çarşıya gelince, çarşı nakibinin bütün tüccarları toplayarak onlarla beraber bir Fatiha okuması ve sonra hep birden şehbenderin dükkânına giderek orada da ikinci bir Fatiha okumaları ve ondan sonra alış-verişe başlamaları âdetmiş.</p>

  <p class="normal">O gün şehbender dükkânına gidip oturunca, tüccarlar âdetleri hilâfına Fatiha okumamışlar ve şehbenderin yanına yanaşmamışlar.</p>

  <p class="normal">Şemseddin bu hâle şaşmış. Hemen çarşı nakibini yanına çağırtmış. Nakip, Simsim adlı ihtiyar ve fukara bir adammış. Ona tüccarların âdetleri veçhile neden yanına gelerek Fatiha okumadıklarını sormuş. Nakip de:</p>

  <p class="normal">— “Efendim, tüccarlar bir münakaşadır tutturdular. Arkanızdan gelen genci tanımadıkları için, bazıları delikanlıyı karınızın akrabasından sanıyor, bazıları hizmetinize tayin edilen bin memlûk olduğu fikrini ileri sürüyor!” demiş.</p>

  <p class="normal">Şemseddin:</p>

  <p class="normal">— “Bu delikanlı ne benim karımın akrabası, ne de benim memlûkümdür; benim öz evlâdım, oğlumdur.” diye cevap verince, nakibin gözleri hayretle açılmış:</p>

  <p class="normal">— “Efendim, zât-ı âlilerinin bir erkek evlâdı olduğunu, şimdiye kadar hiç duymamıştık!” diye cevap vermiş.</p>

  <p class="normal">Şemseddin gülerek:</p>

  <p class="normal">— “Alaeddin’i tanımamakta haklısınız, kendisi oğlumdur. Yalnız onu çok sevdiğimden ve ona nazar değmesinden korktuğumdan, kendi eliyle kendi sakalını tutuncaya kadar, onu evin bir odasından çıkarmamaya ahdetmiştim. Lâkin ne çâre ki, onu bir odada kapalı tutmaklığıma annesi razı olmadı. Kendisi de çarşıda bir dükkân sahibi olarak alış-veriş etmek istedi. Onun için, onu buraya getirdim. Maksadım onu dükkâna yerleştirmektir.”</p>

  <p class="normal">Şemseddin’in söylediklerini, çarşı nakibi gidip tüccarlara bildirince, bütün tüccarlar cemaat olarak şehbenderin dükkânına gelmişler. Yek-âvâz olarak Fatiha okumuşlar. Sonra hep birden:</p>

  <p class="normal">— “Ya!... Demek sizin gizli kapaklı çok işleriniz varmış ha! Oğlunuz oluyor, büyüyor, koskoca bir delikanlı oluyor da, bizlerin böyle şeylerden haberimiz olmuyor. Hani ya çocuğun doğumu şerefine şerbetler, hani ya çocuğun sünnet alayı? Hep bunlardan vazgeçtik, yalnız bizi bir asîde<sup class="calibre3"><a href="../Text/binbirgece_split_333.html#footnote-100-241" id="footnote-100-241-backlink">[241]</a></sup> ziyafetinden vazgeçiremezsiniz. İlle asîde de asîde!” diye söylenmişler.</p>

  <p class="normal">Şemseddin bu sözlere çok gülmüş, tüccarların ihtiyarlarına da, gençlerine de ertesi günü bir asîde ziyafeti çekmeyi vaat etmiş.</p>

  <p class="normal">Ertesi günü, sabah olunca, şehir haricinde, çimenlik bir yerde, dâvetlilerin hepsi toplanmışlar. İki büyük sofra kurulmuş. Sofranın birisi ihtiyarlara ve birisi de genç tüccarlara mahsusmuş.</p>

  <p class="normal">Alaeddin, gençlerin ihtiyarlardan ayrıldığına şaşmış. Babası:</p>

  <p class="normal">— “Oğlum, bunda şaşılacak bir şey yok. Gençler babalarının önünde veyahut babaları çağında olan yaşını başını almış adamların yanında yemek yemekten utanırlar. Sıkılmasınlar diye, onları ayırttım.” demiş.</p>

  <p class="normal">Alaeddin, babasının görgüsünü ve doğru düşünüşünü takdir etmiş. Ziyafet vakti yaklaşınca, tüccarlar sökün etmeye başlamışlar. Çimenliğin bir ucunda Alaeddin ve öteki ucunda babası, ayakta durarak misafirleri karşılamışlar. İhtiyarları Şemseddin, gençleri de Alaeddin kabul eder ve sofrasına götürürmüş.</p>

  <p class="normal">Nihayet herkes yerli yerine oturmuş. İhtiyarlar ilimden, tefsirden ve bazen de alış-verişten bahsediyorlarmış. Gençler tarafında ise gürültü yolundaymış. Her genç, sırasıyla ticarete nasıl sülûk<sup class="calibre3"><a href="../Text/binbirgece_split_334.html#footnote-100-242" id="footnote-100-242-backlink">[242]</a></sup> ettiğini anlatıyormuş.</p>

  <p class="normal">İçlerinden Hasan adlı birisi, mesleğe girişini şöyle nakletmiş:</p>

  <p class="normal">— “Ben büyüyüp de kendi başımın çâresine bakarak kendi yağımla kavrulmak yaşına girince, babama gittim, “Babacığım, ben artık çocuk değilim. Tüccar olmak istiyorum. Bana biraz sermaye ver de mal alıp satayım!” dedim. Babam, “Çok âlâ söylüyorsun oğlum. Lâkin galiba benim ne züğürt bir adam olduğumu unuttun. Sizin iaşenizi<sup class="calibre3"><a href="../Text/binbirgece_split_335.html#footnote-100-243" id="footnote-100-243-backlink">[243]</a></sup> güç belâ temin ederken, nasıl olur da şimdicek sana alış-verişte bir sermaye olabilecek kadar bir para verebilirim? Sonra, o parayı nereden bulurum?” diye cevap verdi. Bu cevabı alınca, ben niyetimden döndüm mü sanıyorsunuz? Hiç de değil. Ben taş çatlasa kendi ekmeğimi kendim çıkarmayı aklıma koymuştum. Gidip derdimi zengin bir tüccara anlattım. Her şeyi apaçık söyleyişim, onun hoşuna gitti. Dolabını açarak bana hemen ödünç olarak bin altın verdi. O paralarla birçok eşya satın aldım. Bir dakika kaçırmadan denklerimle beraber Suriye yolunu tuttum. Suriye’de malları, bana mâl oldukları fiyattan bir misli fazlaya sattım. Bana ilk kâr o kadar kolay, o kadar tatlı geldi ki, durmadan, dinlenmeden boyuna kâr edip dünyanın en zengin adamı olmayı kurdum. Bağdat’ta çok istenilen ne gibi eşya varsa, hepsinden satın aldım. Abbas yine yolcu oldu. Tabanlarımı yağlayınca, eşya ile beraber soluğu Bağdat’ta aldım. Oraya götürdüğüm eşyayı kat kat kârla satmayayım mı? Artık efendim, gel keyfim gel! Durup durduğum yerde, dünyanın en zengini olmanın kolayını bulmuştum. İşte böyle uğraşa uğraşa, seyahat ede ede, nihayet on bin altınlık bir sermaye toplayabildim.”</p>

  <p class="normal">Ticaret hayatına nasıl daldığını ve o hayatta nasıl muvaffakiyet kazandığını anlatmak sırası Alaeddin’e gelmiş. O da:</p>

  <p class="normal">— “Arkadaşlarım, benim size nakledecek bir şeyim yoktur. Ben bu yaşıma kadar dünya yüzü görmedim. Ben mahpus gibi kapalı bir odada yaşadım. Şimdi de niyetim sabah evden dükkâna gelmek, akşam dükkândan eve gitmektir.” demiş.</p>

  <p class="normal">Alaeddin bunu söyleyince, gençler bir kahkaha salıvermişler:</p>

  <p class="normal">— “Sen evde kapanmaya alışık olduğunu söylemeseydin bile biz, onu hâlinden, kılığından, kıyâfetinden anlardık. Ticaret demek seyahat demektir. Bir seyahat edip turnayı tâ gözünden vurunca, artık ölünceye kadar rahat edersin. Ticaretin evveli de, âhiri de seyahatten ibarettir.” demişler.</p>

  <p class="normal">Alaeddin:</p>

  <p class="normal">— “Söylediğiniz çok doğru… Lâkin birçok tehlikeleri göze alarak yorucu seyahatlere kalkışmaya hiç mecburiyetim yoktur. Çünkü babam bu memleketin en zengin adamıdır.” demiş.</p>

  <p class="normal">Tüccarlar yine gülmüşler. Birbirlerine:</p>

  <p class="normal">— “Balığa benzemiyor mu yahu? Sudan çıkınca boğuluyor. Bu yaşına kadar kapalı odada oturmaya alıştıktan sonra, ona seyahat tavsiye etmek nafiledir!” diye eğlenmeye başlamışlar.</p>

  <p class="normal">Bu sözler Alaeddin’in gücüne gitmiş. En candan<sup class="calibre3"><a href="../Text/binbirgece_split_336.html#footnote-100-244" id="footnote-100-244-backlink">[244]</a></sup>ahbabı olan bir genç tüccar da ona:</p>

  <p class="normal">— “Arkadaşım, bu sözleri duyarak kalbin kırılmasın. Lâkin hakikaten ticaretin temeli, ticaretin ruhu, kazanç için seyahat etmektir.” deyince, Alaeddin herçi-bâd-âbâd<sup class="calibre3"><a href="../Text/binbirgece_split_337.html#footnote-100-245" id="footnote-100-245-backlink">[245]</a></sup>seyahate karar vermiş.</p>

  <p class="normal">Ziyafet bitince, Alaeddin dosdoğru annesinin yanına gitmiş ve:</p>

  <p class="normal">— “Anneciğim” demiş, “bugün canım çok sıkılıyor. Çünkü şehrin bütün delikanlı tüccarları, iş bilmediğim için benimle eğlendiler. Onların bu hâlleri, benim çok gücüme gidiyor. Onun için, seyahate çıkmaya ve başka tüccarlar gibi, el illerinde alış-veriş etmeye karar verdim.”</p>

  <p class="normal">— “Nerelere gitmek istiyorsun?”</p>

  <p class="normal">— “Bağdat’ı çok methediyorlar. Oraya mal götüren, malını değerinden dört-beş misli fazlaya satarmış.”</p>

  <p class="normal">Alaeddin’in annesi, başını iki eline aldıktan sonra, derince bir düşünceye varmış. Sonra:</p>

  <p class="normal">— “Oğlum, baban çok zengin bir adamdır ve isterse dükkânlarla mal bulabilir. Lâkin bil-farz baban buradan ayrılmana razı olmaz ve sana mal vermezse, ben elimden geldiği kadar yardım ederim. Benim kendime ait olmak üzere mahzende on denk kadar pahalı mallarım vardır. Şimdi emir vereyim, onları hazırlasınlar.” demiş.</p>

  <p class="normal">Alaeddin, annesine sarılarak öpmüş, ona tâ yüreğinin dibinden teşekkür etmiş.</p>

  <p class="normal">Akşam olunca, Alaeddin’in babası eve dönmüş. Şemseddin’in karısı, kocasını kapının önünde karşılamış ve genç tüccarların Alaeddin ile nasıl alay ettiklerini ve bunun üzerine çocuğun nasıl seyahate çıkmaya karar verdiğini elifinden ye’sine kadar birer birer anlatmış. Şemseddin eve girerek oğlunu yanına çağırmış:</p>

  <p class="normal">— “Oğlum” demiş, “başından geçenleri demincek annen bana anlattı. Doğrusunu söyle, seyahate çıkmaktaki kararın kat’î midir?”</p>

  <p class="normal">— “Babacığım, bugün gördüğüm muameleden sonra niyetim, daha fazla beklemeden hemen seyahate çıkmak ve uzak ellerde alış-veriş ederek sizin gibi zengin ve itibarlı olmaktır. Bunun için sermaye ve mal bulursam ne âlâ, eğer bulamazsam, yine seyahate çıkar, lâkin sırtıma bir derviş cübbesi, elime de bir derviş asası alır, gurbet ellerinde dolaşa dolaşa kısmetimi ararım. Dünyada hiçbir şey, hiçbir kuvvet, beni bu fikrimden döndüremez. Karşıma mezarımın taşı bile çıksa, yine seyahatten vazgeçmem.”</p>

  <p class="normal">— “Oğlum hiç merak etme. Mademki seyahati aklına koydun, malları bulup hazırlamak bana düşer…”</p>

  <p class="normal">Şemseddin, Alaeddin’i hazinesine götürerek orada yığılı ve bağlı duran kırk denk eşyayı göstermiş. Sonra:</p>

  <p class="normal">— “Oğlum” demiş, “bu denklerin içinde, her memlekete göre eşya var. Her dengin içindeki eşyanın değeri de denklerin üstünde yazılıdır.”</p>

  <p class="normal">Alaeddin bakmış, filvâki<sup class="calibre3"><a href="../Text/binbirgece_split_338.html#footnote-100-246" id="footnote-100-246-backlink">[246]</a></sup> her dengin üzerinde “bin altındır” sözleri yazılı bulunuyormuş. Demek ki, kırk dengin değeri kırk bin altınmış. Şemseddin:</p>

  <p class="normal">— “Oğlum, kırk dengi beraberinde al, bu kırk denge annenin verdiği on dengi de ilâve et. Maksadın ticaretse, bu elli denk eşyayı kârla satarak dünyanın en zengin adamı olursun. Lâkin aklımdaki endişeyi sana, bırak da açayım. Memleket aşırı ticaret çok iyidir, çok kazançlıdır. Yalnız tehlikeleri de o nispette büyüktür. Mesela Bağdat’a giderken yolun Aslanlar Ormanı’na düşecek. O ormandan geçenlerden sağ ve sâlim kurtulanlar, parmakla sayılacak kadar azdır. Âh gözümün nuru evlâdım, orada senin de kurban gitmenden korkarım. Sana bir hâl olursa, ben ve annen ne yaparız? Bunu bir düşündün mü? Onun için mümkünse, gel sen şu seyahat sevdâsından vazgeç! Benim servetim hem bana, hem de sana kifâyet eder.” diye yalvarmış.</p>

  <p class="normal">Lâkin Alaeddin, gideceğim diye inatta devam etmiş. Babası da artık oğlunun seyahatine mâni olamayacağını iyiden iyiye anlamış. Gözünden damlayan acı yaşlar aksakalını ıslatmış:</p>

  <p class="normal">— “Âh oğlum! Bu Aslanlar Orman’ı hakkındaki sözlerimi kulağına küpe et. Sen bizden ırak oldukça, hem benim, hem de anneciğinin yüreklerimiz tir tir titrer. Bu ormanda müthiş bir bedevi eşkıyası vardır, ismi Aclan’dır. Allah seni o adamla rast gelmekten ve onun şerrine uğramaktan korusun. Aman oğlum, kendine dikkat et. Kendi nefsinin, kendi indinde kıymeti yoksa, düşün ki, seni çıldırasıya seven bir anneciğin, bir de ihtiyar baban vardır. Gözümde benim ne servet, ne sâmân<sup class="calibre3"><a href="../Text/binbirgece_split_339.html#footnote-100-247" id="footnote-100-247-backlink">[247]</a></sup> vardır. Benim dünyada yalnız biricik oğlum, biricik Alaeddin’im vardır. Sakın o söylediğim ormana varınca orada yatayım, orada dinleneyim deme; ardına, yanına bakma, gece de olsa, gündüz de olsa yoluna devam et. Sen bir kere aramızdan ayrıldıktan sonra, bizim sana yapacağımız yardım, hepimizi yaradan Allah’ın seni korumasını dua etmekten ibaret kalır.”</p>

  <p class="normal">— “Babacığım, beni erkek olarak dünyaya getirdin, ben de erkek olarak yaşamaya karar verdim. Böyle tehlikeleri göze alıp atlatmak, sanırım ki bizlerin şânındandır. Hem kendim, hem de sizin için, elimden geldiği kadar ihtiyatkâr davranacağım. Emin ol ki, bir tehlikeye maruz kalırsam, canımı kaldırıp kayaya çarpar gibi feda etmem. Sonra düşünün ki, bütün insanların hayatlarını idare eden bir kader vardır. Eğer nasibim ölmek, mahvolmaksa, evvelce kapalı bulunduğum odada ölür, mahvolurdum. Allah beni sıyanet eder! Merak etmeyiniz, ahmak değilim, beceriksiz değilim. Her hâlde tehlike arasında kurtuluş yolunu bulurum.”</p>

  <p class="normal">Bu laflar üzerine baba oğul, eşeklerine binerek çarşı yolunu tutturmuşlar. Orada sürücü başısını yanlarına çağırmışlar. Sürücü başı, yaşlı başlı bir adam ve eskiden beri Şemseddin’in tanıdığı bir arkadaşıymış. Sürücü başı şehbenderin elini öperek:</p>

  <p class="normal">— “Aman efendim, sizi hangi rüzgâr buralara attı! Çok zamandan beri buraya uğradığınız ve bizi ticari işlerinizde kullandığınız yoktu.” demiş.</p>

  <p class="normal">Şemseddin, sürücü başı Mukaddem’e dönerek:</p>

  <p class="normal">— “Seni doğrudan doğruya kendi işimde değil, lâkin şu gördüğün evlâdımın işinde kullanacağım. Onun işi de benim işim değil midir ya! Kendisi seyahate çıkacak. Böyle işlerde bu şehirde senin dengin olmadığını bilirim.”</p>

  <p class="normal">Mukaddem Alaeddin’i görünce:</p>

  <p class="normal">— “Allah ömrünü uzun etsin ve her daim size bağışlasın!...” diye dua etmiş.</p>

  <p class="normal">Şemseddin, Mukaddem ile bir mukavele yapmış. Seyahat esnasında Mukaddem Alaeddin’e pederlik, Alaeddin de ona evlâtlık edecekmiş. Alaeddin çok tecrübeli olan Mukaddem’in sözü haricine çıkmayacakmış. Şemseddin, yolda sarf edilmek üzere Mukaddem’e yüz parça altın vermiş. Sürücü pazarından da denkleri taşımak için altmış tane ester<sup class="calibre3"><a href="../Text/binbirgece_split_340.html#footnote-100-248" id="footnote-100-248-backlink">[248]</a></sup>, bir de Seyyid Abdülkâdir Geylanî ve Hazreti Ahmed el-Rufaî için bir pûşide<sup class="calibre3"><a href="../Text/binbirgece_split_341.html#footnote-100-249" id="footnote-100-249-backlink">[249]</a></sup> satın almış. Bu işler olup bittikten sonra, baba oğul evlerine dönmüşler.</p>

  <p class="normal">Hâfızlar çağırılmış, seyahatin uğurlu ve kazasız olması için hatim indirilmiş. Fukaraya sadakalar dağıtılmış. Ayrılacağı zaman, Şemseddin, yaşlı gözlerini silerek cesaretli ve metin bir yüz göstermeye çalışmış. Oğluna on bin parça altını ihtiva eden koca bir para kesesi vermiş:</p>

  <p class="normal">— “Evlâdım! Olur ki, Bağdat’a varınca, bu götürdüğün denk denk eşyalara hiç alıcı çıkmayıverir. Bu ticaret işi biraz da kumara benzer. Mal iki ay istenmez de, üçüncü ay kapışılır. Sen oraya varınca, mallarına talip çıkan olmazsa, sıkılmayasın diye bu parayı sana veriyorum. O zaman bu parayı sarf eder, fırsatı beklersin. Bir gün gelir, o mal senden istenir. O zaman turnayı tâ gözünden vurmuş olursun.” demiş.</p>

  <p class="normal">Altmış estere mallar yüklenmiş, yola çıkmak üzere, her şey hazırlanmış. Baba, ana ve oğul birbirlerinin kucaklarına düşmüşler. Tatlı akrabalara, acıklı elvedalar edilmiş. Yaşlar dökülmüş, çığlıklar çınlamış, hıçkırıklar işitilmiş. Birbirlerine babalık, analık ve evlâtlık gibi bağlarla bağlı olanlar, sanki yürekleri göğüslerinden kopup parçalanıyormuş gibi, birbirlerinden ayrılmışlar, kopmuşlar.</p>

  <p class="normal">Alaeddin’in sağ sâlim dönmesi için, arkasından kova kova sular dökmüşler, nihayet Alaeddin gözden kaybolmuş. Onun gözleri bunları, bunun gözleri onları göremez olduğu zaman bile, sevgili yürekleri birbirlerini uzaktan görür ve duyar olmuşlar.</p>

  <p class="normal">Kederli ve ağır yüreklerini, göğüslerinde birer kurşun parçası gibi taşıyan yolcular, vahşi ormanları, sarp dağları aşmışlar. Ateşlerle yanan ıssız çölleri geçmişler. Nihayet Şam’a varmışlar. Orada biraz istirahat ettikten sonra, ver elini Halep demişler.</p>

  <p class="normal">Halep’te de epeyce konaklamışlar. Oradan yine yollarına düzülmüşler. Gece dememişler yürümüşler, gündüz dememişler yürümüşler, nihayet Bağdat’a yaklaşmışlar.</p>

  <p class="normal">Yaklaşmışlar, ama Bağdat ile aralarında Aslan Ormanı varmış. Alaeddin çok yorgun ve üzgün bulunduğu için, orada konaklamak istemiş. Sürücü başı:</p>

  <p class="normal">— “Aman evlâdım, bu yerlere Aslan Ormanı derler. Burada bir dakika beklemek câiz değildir. Sağ sâlim buraya kadar vardık; hiç durmayalım da, bir an evvel Bağdat’a varalım. Bağdat ile aramızda az yol kaldı. Biraz acele edersek, akşamdan evvel Bağdat’a varırız; Bağdat’ın kapılarını açık bulur, içeri gireriz. Gecikirsek, Bağdat’a gece varırız, o zaman Bağdat’ın kapılarını kapalı buluruz; çünkü orasının kapıları yalnız güneş kalktıktan sonra açılır ve akşamüzeri kapanır. Kapıların gece kapalı durmasına sebep, Rafızîlerdir. Bağdatlılar, Rafızîlerin apansızın gece şehre girerek şehri talan etmelerinden, Bağdat kütüphanelerindeki kıymetli kitapları Dicle nehrine atmalarından korkarlar. Onun için, hiç durmadan yolumuza devam edelim.” demiş.</p>

  <p class="normal">Alaeddin:</p>

  <p class="normal">— “Ben Bağdat’a kadar yalnız ticaret etmek için değil, lâkin seyahat etmek ve tanımadığım yerleri görmek için geldim. Şimdi Bağdat’a kadar gitmek istesem bile, gönlümün arzusuna ayaklarım ve vücudum itaat etmez. Yorgunluktan bir adım atacak hâlim kalmadı. Mademki yorgunum, hem de etrâfı görmek, öğrenmek istiyorum, bırak şurada geceleyelim. Bugün Bağdat’a varsak bile, geç varırız. Herkes evlerine çekilmiş bulunacak. Getirdiğimiz denk denk eşyaların sokaktan geçtiğini kimse görmeyecek. Bunun âlâsı, bu gece burada dinlenip yarın Bağdat’a varmak ve Bağdat ahâlisine getirdiğimiz malları seyrettirmektir.”</p>

  <p class="normal">— “Oğlum, sen eşyalarını Bağdat’a göstermek için burada konaklamak istiyorsun. Hâlbuki burada konaklarsak, belki Bağdat’a hiç varamayız, varsak bile çırılçıplak varırız. Bağdatlılara gösterecek elimizde hiçbir eser kalmaz.”</p>

  <p class="normal">Alaeddin’in Arap damarı tutmuş bulunuyormuş. Öfkelenmiş, ona sözün, nasihatin doğrusunu söyleyen Mukaddem’e:</p>

  <p class="normal">— “Sen benimle bana hizmet etmek için mi geldin, yoksa bana emretmek için mi, bunu bilmek isterdim?” diyerek ihtiyar sürücü başının yüreğini kırmış.</p>

  <p class="normal">Mukaddem, başını önüne eğmiş:</p>

  <p class="normal">— “Ben sana doğrusunu söyledim. Keyfin nasıl isterse öyle yap! Ben vazifemi yapmak istedim. Gerek kendi başına, gerek bizim başımıza bir belâ gelirse, mesuliyeti senindir vesselâm!” diyerek esterlerin üzerindeki yüklerin yere indirilmesini emretmiş.</p>

  <p class="normal">Münasip bir yerde çadır kurulmuş. Güneş batmış, yıldızlar çıkmış, etrâfı gecenin karanlıkları sarmış.</p>

  <p class="normal">Gece ortasına az kala, sıcaktan çadırında uyuyamayan Alaeddin, biraz serin hava almak üzere dışarı çıkmış. Uzaklarda bir şeylerin parıldamakta olduğunu görmüş. Taaccüp etmiş. Mukaddem’i uyandırarak parıldayan şeyleri ona göstermiş. Mukaddem onların ne olduğunu hemen kestirmiş. Gözüken şeyler bedevi eşkıyasının ellerinde taşıdıkları yalın kılıçlarla kargılarmış.</p>

  <p class="normal">Gelen eşkıya, Aclan Ebu Nâib’in çetesiymiş. Çete yaklaşıp da küme küme denkleri ve esterleri görünce, sevincinden hoplamaya başlamışlar. “Bu gece kısmetimiz amma da açıkmış, ganimetin böylesine çoktandır rast geldiğimiz yoktu!” diye birbirlerini tebrike koyulmuşlar.</p>

  <p class="normal">Bedevi eşkıyasının bu sözlerini duyan Mukaddem:</p>

  <p class="normal">— “Davranmayın ey sefiller!” diye haykırmış.</p>

  <p class="normal">Aclan, elindeki kargıyı, zavallı ihtiyar sürücü başısının göğsüne saplamış. Kargı kanlı parıltılarla Mukaddem’in arkasından gözükmüş. Mukaddem, bî-ruh<sup class="calibre3"><a href="../Text/binbirgece_split_342.html#footnote-100-250" id="footnote-100-250-backlink">[250]</a></sup> olarak yere yuvarlanmış.</p>

  <p class="normal">Kervanın sakası, bir silaha sarılarak kendini müdafaa etmek istemiş. Çete efrâdından birisi, ona bir pala çalınca, zavallı saka da bu dünyadan göçüvermiş.</p>

  <p class="normal">Alaeddin’in ömründe böyle bir manzara gördüğü yokmuş. Şaşkınlığından, korkudan, durduğu yerde donakalmış. Gözleri bayağı patlayıp yüzünden fırlayacak gibi açılmış.</p>

  <p class="normal">Eşkıya, bütün kervanın hizmetçilerini, sürücülerini birer birer kılıçtan geçirmiş. Nihayet durduğu yerde taş kesilmiş gibi duran Alaeddin’e dönerek, “Sen kurtulmak istiyorsan, üstünde başında ne varsa, hepsini çıkar ver!” diye bağırmışlar.</p>

  <p class="normal">Ödü patlamak üzere olan Alaeddin, elbiselerini çıkarmış. Başıkabak, yalın ayak, yalnız bir don ve bir iç gömleğiyle kalmış. O soyunup dururken eşkıya öldürdükleri insanların üstlerini başlarını yoklamaya dalmışlar. Alaeddin bu fırsattan istifade ederek, Mukaddem’den akan kanların teşkil ettiği bir gölceğize yatıp ötesini berisini kana boyamış ve sanki yaralı ve ölüymüş gibi yerde serili kalmış.</p>

  <p class="normal">Aclan arkadaşlarına dönerek:</p>

  <p class="normal">— “Ey bedeviler, bu kervan Mısır’dan Bağdat’a mı gidiyordu, yoksa Bağdat’tan başka bir yere mi gidiyordu?” diye sormuş.</p>

  <p class="normal">Eşkıya:</p>

  <p class="normal">— “Bağdat’a geliyordu!” diye cevap verince Aclan:</p>

  <p class="normal">— “Aman öyleyse dikkat ediniz, galiba bu kervanın sahibini öldüremedik. Onu muhakkak bulunuz ve hesabını görünüz…” diye emirler vermiş.</p>

  <p class="normal">Bunun üzerine eşkıya evvelce öldürmüş bulundukları cesetlere yeni baştan kargılar saplamaya koyulmuşlar. Sıra Alaeddin’e gelince, ta yüreğinin dibinden, “Aman pîrim Abdülkâdir Geylanî, beni bu heriflerin şerrinden kurtar!” diye dua etmiş.</p>

  <p class="normal">Ucu onun göğsüne doğru çevrilmiş olan kargıyı, meçhul bir el yana itmiş, bedevi farkına varmadan Mukaddem’i bir ikinci defa kargılamış. Bu iş bittikten sonra eşkıyalar, şarkılar söyleyerek ve gülerek denkleri esterlerin sırtlarına bağlamışlar.</p>

  <p class="normal">Alaeddin ayağa kalkarak koşup kaçmaya koyulmuş. Onun yaptığı patırtıyı eşkıya başı uzaktan duymuş. Çetesine, “Galiba birisini diri diri bıraktık!” diyerek etrâfın yoklanıp aranmasını emretmiş. Bedevinin birisi Alaeddin’i görmüş. Ona:</p>

  <p class="normal">— “Behey ahmak herif, çıplak ayaklarla seni kovalayan atların önünden kaçacağını mı sanıyorsun?” diyerek atının kıçına bir kamçı şaklatmış.</p>

  <p class="normal">At, yerinde şahlanınca Alaeddin’e doğru dörtnala koşmaya başlamış. Oralarda üzeri kapalı bir kuyu varmış. Alaeddin, şaşkınlıkla kuyunun kubbesi altına girmiş. Onun oraya girdiğini gören bedevi, kubbeye yanaşınca, atından inmiş. Alaeddin’in eli kolu titriyormuş. Ta yürekten bir “Âh!” çekmiş ve evliyalardan Kahire’de yatan Nefise’ye kurtarılması için dualar etmiş.</p>

  <p class="normal">Alaeddin’i yakalamak üzere bedevi elini kubbenin içine sokunca, bir kızgın akrep çıkarak bedevinin elini öyle bir sokmuş ki, bedevi Alaeddin’i kovalamaktan vazgeçmiş. İnleye inleye arkadaşlarının yanına gitmiş. Kaçan adamı yakalayamayacaklarına akılları yatan eşkıya, onu yakalamaktan sarf-ı nazar etmişler. Atlarına atlayınca, cümbür cemaat inleri yolunu tutmuşlar.</p>

  <p class="normal">Bedevi eşkıyasının defolup gittiğini görünce Alaeddin, sarnıcın bir duvarına dayanarak uykuya dalmış. Bin türlü fena rüyâlar görmüş. Uyandıktan sonra Bağdat yolunu tutturmuş. Yürüye yürüye oraya varmış.</p>

  <p class="normal">Bağdat’ta bir tanıdığı bulunmuyormuş ki, gidip onun evinde misafir olsun. Hanın birisine gidip yatacak parası da yokmuş. Vakit geç olduğu hâlde, saatlerce yabancı şehri sokak sokak gezmiş. Artık ayakta duracak hâli kalmayınca, kapısını açık bulduğu bir câmiin avlusuna girerek bir köşeye sinip saklanmış.</p>

  <p class="normal">Aradan biraz geçince, içeri, ellerinde iki fener tutan iki zenci kölesi girmiş. Zenci kölelerinin arkasından tüccar kıyâfetli iki kişi yürüyormuş. Bu adamların birisi ihtiyar, ötekisi de yakışıklı genç bir delikanlıymış. Bu iki adam şöyle konuşuyorlarmış:</p>

  <p class="normal">— “Amca, ne yaparsan yap, karımı, yani kızını gerisin geriye evime getirin…” demiş.</p>

  <p class="normal">İhtiyar da cevaben:</p>

  <p class="normal">— “Ben sana bin kere, on bin kere kızı boşama demedim miydi külhanî?...”</p>

  <p class="normal">Tam o sırada Alaeddin, ihtiyar tüccarın gözüne ilişmiş. İhtiyar, ayın on beşi gibi bir güzel delikanlı görünce şaşmış. Alaeddin’e selâm verip yanaşmış. Nereden ve niçin geldiğini, Bağdat’ta ne iş tutacağını sormuş. Alaeddin de ismini bildirmiş. Kahire tüccarının şehbenderinin oğlu olduğunu söylemiş. Başından gelip geçenleri minel-evvel vel-âhir anlatmış. İhtiyar:</p>

  <p class="normal">— “Hah, tam işimizi bulduk. Sana bir iş teklif edeceğim, o işin başından gelirsen, sana bin altın paradan maada bir de bin altın değerinde bir kat elbise hediye edeceğim.” demiş.<sup class="calibre3"><a href="../Text/binbirgece_split_343.html#footnote-100-251" id="footnote-100-251-backlink">[251]</a></sup></p>

  <p class="normal">Alaeddin ihtiyarın dediklerini duyunca, merak etmiş:</p>

  <p class="normal">— “Aman babacığım” demiş, “şu işi çabuk söyleyin, yapmaya çalışırım.”</p>

  <p class="normal">— “Yanımda yürüyen genç adamı görüyor musun? Bu adam, benim yeğenimdir. Babasının bundan başka bir evlâdı olmadı. Benim de yalnız bir kızım dünyaya geldi. Bu genç, benim kızımı aldı. Kızımın adı Zübeyde Udiyye’dir. Babası olduğum için kızımı söylemiyorum, fakat güzellikte kızımın bir eşi daha yoktur. Bu genç, kızımı çok sevdi. Fakat nedense kız, kocasını seveceğine ondan nefret etti ve ona kin bağladı. Yeğenim bundan müteessir oldu ve kızımı talâk-ı selâse<sup class="calibre3"><a href="../Text/binbirgece_split_344.html#footnote-100-252" id="footnote-100-252-backlink">[252]</a></sup> ile boşadı. Kızım da örtüsünü başına geçirince yallah evime geldi. Kocası, kızı yine evine getirtmek için yapmadığını bırakmadı. Lâkin kız, mademki talâk-ı selâse ile eski kocasına varabilmek için evvelce başkasıyla evlenmesine razı olmuyor, bu sebeple bir çıkmazadır girdik.<sup class="calibre3"><a href="../Text/binbirgece_split_345.html#footnote-100-253" id="footnote-100-253-backlink">[253]</a></sup> Ama sizi görünce aklıma bir fikir geldi. Siz buranın yabancısı bulunduğunuz için, kızı sizinle evlendirirsek, iş dallanıp budaklanmaz. Onun için size nakden bin altın, bir de bin altınlık cübbe vereyim. Siz şimdi kızımla evleniniz. Bir gece için kızın kocası olur ve ertesi günü onu boşarsınız. Bu para ve bu malı kendinizin telâkki edebilirsiniz.”</p>

  <p class="normal">Alaeddin düşünmüş taşınmış, içinden, “Bu yabancı şehirde serseri serseri dolaşmaktansa, şu bin parça altını almak, elbette daha hayırlı olacak!” diyerek ihtiyarın teklifine muvafakat cevabı vermiş.</p>

  <p class="normal">İhtiyar tüccar, eski damadını ve yeni damadı olacak Alaeddin’i yanına alarak kadıya gitmiş. Kadı, Alaeddin’i görünce yüreğinde ona karşı bir sevgi uyanmış. İhtiyar tüccara:</p>

  <p class="normal">— “Sebeb-i ziyaretinizi öğrenebilir miyim?” diye sormuş.</p>

  <p class="normal">İhtiyar da:</p>

  <p class="normal">— “Bu gördüğünüz gençle kızımı evlendirmek istiyorum. Çünkü eski kocası kızımı talâk-ı selâse ile boşadı. Bu genç yarın sabaha kadar kızımın kocası olacak, sabah olunca kızımı boşayacak. Siz kızımın nikahını, on bin altın diye yazınız. Eğer bu genç, kızımı yarın boşayacak olursa, biz kendisinden on bin altın nikah parasını almaktan vazgeçeceğiz. Hatta ona bin altın para ve bin altın değerinde bir kat elbise hediye edeceğiz. Yok, eğer kızımı boşamak istemezse, on bin altını verecek. Fakat bu on bin altını ödeyemeyeceği için, kızımla arasında nikah kalmayacak…” diye cevap vermiş.</p>

  <p class="normal">Kadı nikah mukavelenâmesini ihtiyar tüccarın tarif ettiği gibi yazıp çizmiş. Kağıda imzalar, mühürler konulmuş.</p>

  <p class="normal">Bu iş bittikten sonra, ihtiyar tüccar Alaeddin’i evine götürüp sırtına yeni bir elbise geçirtmiş. Oradan çıkıp kızın evine varmışlar. Eve evvelâ kızın babası girmiş:</p>

  <p class="normal">— “Kızım, seni bu gece için genç bir delikanlı ile evlendirdim. Nikahınızı on bin altına kıydırdım. Eğer bu genç, yarına kadar seni boşamayacak olursa, on bin altın vermesi icap edecek. Eğer bu parayı veremezse, aranızdaki nikah bozulmuş olacak. Ben hesabımı sağlam tuttum. Ne de olsa, yarın sabah bu gençle olan nikahınız bozulmuş olacak!” demiş.</p>

  <p class="normal">İhtiyar bunun üzerine Alaeddin’i eve sokmuş, kendi ayrılıp gitmiş.</p>

  <p class="normal">Zübeyde’nin eski kocası, Alaeddin’in ne kadar yakışıklı ve güzel bir delikanlı olduğunu takdir etmiş bulunduğu için, karısının görür görmez bu gence tutulacağından korkmuş. İhtiyar bir dadısı varmış. Eve varınca bu korkusunu dadısına açmış:</p>

  <p class="normal">— “Aman dadıcığım” demiş, “ne yaparsan yap, Zübeyde’nin bu gece kocasını görmemesini temin et. Çünkü Zübeyde bu delikanlıyı bir görürse, artık bir daha benim yüzüme bakmaz.”</p>

  <p class="normal">İhtiyar dadı, başını öne eğerek uzunca düşünmüş, gence dönerek:</p>

  <p class="normal">— “Hiç korkma oğlum” demiş, “ben şimdi öyle oyun çeviririm ki, kız genci, genç delikanlı da kızı görmekten vazgeçerler.”</p>

  <p class="normal">Çarşafını giyince palas pandıras Zübeyde’nin evine koşmuş. Alaeddin’i evin iç avlusunda bekler bulmuş. Ona:</p>

  <p class="normal">— “Âh oğlum, şu gençliğine, yakışıklılığına, boyuna posuna bakıyorum da senin için yüreğim kanlar ağlıyor, yavrucak!” diye inlemiş.</p>

  <p class="normal">Alaeddin şaşkın gözlerle koca karıya bakarak:</p>

  <p class="normal">— “Aman anneciğim, bende acınacak ne görüyorsun ki, bana bu kadar acıyorsun?” diye sormuş.</p>

  <p class="normal">İhtiyar cadaloz:</p>

  <p class="normal">— “Daha ne olacak! Bu kıza nikahlamakla, seni pek fena bir tuzağa oturttular. Kız söyledikleri kadar güzel olsaydı, ona gece yarısı tâ köşe bucakta koca mı arayacaklarını sanıyorsun? Kızda miskin hastalığı<sup class="calibre3"><a href="../Text/binbirgece_split_346.html#footnote-100-254" id="footnote-100-254-backlink">[254]</a></sup> var. Onun kimse yüzüne bakmak istemez, gelgelelim kız, aman koca isterim diye, dünyayı babasına dar etti. Sana yazık değil mi? Sen de bir ana-baba kuzusu değil misin?”</p>

  <p class="normal">İhtiyar kadın, Alaeddin’i iyiden iyiye ürküttükten sonra, dosdoğru kızın yanına varmış. Kıza da Alaeddin’e söylediklerinin aynını söyleyerek onun da gözünü adam akıllı yıldırmış. Biçare kız:</p>

  <p class="normal">— “Aman nineciğim! Sen beni onun yüzüne âşık mı sanıyorsun? Zaten uyuz köpeğin evde kalacağı yarın sabaha kadar. Yarın sabah ya beni kendi isteğiyle boşayacak yahut nikah paramı veremeyecek de benden boşanmış bulunacak. Sen babamı iyi tanırsın. O her işini sağlam kazığa bağlar.” demiş.</p>

  <p class="normal">Sonra iki ellerini çırparak bir hizmetçi çağırmış. Hizmetçiye:</p>

  <p class="normal">— “Aşağıda bekleyen genci sakın yanıma getirmeyiniz. Şimdi yemek zamanıdır. Bir tepsi içinde yemeğini götürünüz, o aşağıda yesin, uyusun. Sabah olunca erkenden onu kapı dışarı edersiniz!” diye emretmiş.</p>

  <p class="normal">Hizmetçiler, emir mucibince hareket etmişler. Bir tepsi içinde Alaeddin’e yiyecek ve içecek götürmüşler.</p>

  <p class="normal">Alaeddin açlıktan bayılmak üzereymiş. Tepsinin başına geçerek karnını bir âlâ doyurmuş. Ağzını, ellerini yıkayıp sildikten sonra, bir köşeye oturup Yasin-i şerif sûresini okumaya başlamış.</p>

  <p class="normal">Alaeddin’in öyle güzel bir sesi varmış ki, memleketinde bir gazel okumaya başladı mıydı, yedi mahallenin gün görmemiş kızlarının yüreklerini yakarmış. Onu duyan, Hazreti Dâvut ilahî okuyor sanırmış.</p>

  <p class="normal">Alaeddin’in sesi, gecenin durgun karanlıklarına sinip<sup class="calibre3"><a href="../Text/binbirgece_split_347.html#footnote-100-255" id="footnote-100-255-backlink">[255]</a></sup> uzaklaştıkça, yukarı katta bunu duyan Zübeyde Udiyye’nin yüreği de ud teli gibi titremeye başlamış.</p>

  <p class="normal">Kız kendi kendine, “Hiç uyuz, kuduz yahut miskin bir adamdan böyle ses çıkar mı? Muhakkak eski kocamın dadısı, bu genç hakkında bana bir yalan uydurdu!” diye düşünmüş.</p>

  <p class="normal">Alaeddin’in tatlı sesi, tatlı dolanışlarla genç kızın yüreğine dolandıkça, kız yerinde duramaz olmuş. Gözleri baygınlaşmış. Ta sinesinin en derin yerinden yanık ve uzun “Ah!...”lar çıkmaya başlamış. Alaeddin’in sesi durunca, kız elini uzatarak bir köşede asılı duran udunu almış.</p>

  <p class="normal">Bu sefer de kızın sesi, şahane yükselişlerle gönüllere kadar bir süzülüş süzülmüş ki, gökteki melekler, kuşlar, bulundukları yerde duraklamışlar. Yerin dibindeki şeytan bile şeytanlığını unutmuş.</p>

  <p class="normal">Bu sefer baygınlık sırası Alaeddin’e gelmiş. O da içinden, “Bu kadar güzel bir sese mâlik olan kadın, imkânı yok miskin ve uyuz olamaz. Muhakkak beni aldattılar!” diye düşünmeye başlamış.</p>

  <p class="normal">Kız durdukça o söylemiş, o durdukça kız söylemiş. Cennet bahçesindeki bülbüller gibi birbirlerine ruh verip ruh almışlar. Bunların âvâzından ev sarsılmış.</p>

  <p class="normal">İkisi de oturdukları yerden kalkmışlar, her birinin sesi, ötekisine koca konağın dolambaçlı geçitlerinde kılavuzluk etmiş. Yavaş yavaş o buna, bu ona yaklaşmışlar. Nihayet karşı karşıya gelmişler. Fakat ikisinin de birbirinden şüphesi olduğu için, yüzleri örtülüymüş. Alaeddin kızı örtülü görünce:</p>

  <p class="normal">— “Hemşire” demiş, “sizin hastalığınızı biliyorum, onun için yaklaşmayınız, bana acıyınız. Hastalığınızı bana geçirmeyiniz…” diye yalvarmış.</p>

  <p class="normal">Kız cevap vereceğine, bileğini örten örtüyü biraz aralıklamış. Örtünün altından has fildişinden de, hatta yeni yeni yağan karlardan da daha beyaz bir bilek ve bir kol görünmüş. Kol sanki etten ve kemikten değil de ayın aydınlığından, cennetlerin nurundan yoğrulmuş gibiymiş. Bu sefer kız söylemeye başlamış ve Alaeddin’e:</p>

  <p class="normal">— “Ey genç, sen benden ürkme; çünkü ben hasta değilim. Sen asıl kendi hastalığını bana geçirerek büyük bir günah işlemekten kork!” demiş.</p>

  <p class="normal">Alaeddin:</p>

  <p class="normal">— “Benim hasta olduğumu sana kim söyledi?” diye sormuş.</p>

  <p class="normal">Kız da:</p>

  <p class="normal">— “Eski kocamın ihtiyar dadısı, bana her şeyi bildirdi!” diye cevap vermiş.</p>

  <p class="normal">Alaeddin ses çıkarmadan kolunu göstermiş. Bu sefer meydana çelikten, çeviklikten, beyazlıktan yapılma bir erkek kolu meydana çıkmış. İkisi de aldatıldıklarının farkına varmışlar. O gece gelin-güvey olmuşlar.</p>

  <p class="normal">Ertesi günü, sabah olunca, Alaeddin âhlar vâhlar çekmeye başlamış. Kıza:</p>

  <p class="normal">— “Bu kadar büyük bir sevginin saadeti, ancak bir gün mü devam etmeliydi?” diye şikâyetler etmiş.</p>

  <p class="normal">Zübeyde:</p>

  <p class="normal">— “Ne demek istiyorsun? Canın neden sıkılıyor?” diye sormuş.</p>

  <p class="normal">— “Canım nasıl sıkılmasın? Neredeyse ayrılık saati çalacak!”</p>

  <p class="normal">— “Onu kim demiş?”</p>

  <p class="normal">— “Zübeyde, bizim ne şartlarda evlendiğimizi bilmiyor musun? Ben bu sabah ya on bin altını vermeliyim yahut kadı beni hapsedecek ve aramızdaki nikahı bozacak. Benim bu dakikada cebimde bin altın değil, bir altın bile yok!...”</p>

  <p class="normal">— “Bu nasıl laf? Nikah kıyıp bozmak, yalnız onun elinde midir? Bizim bu işte hiçbir sözümüz, hiçbir hakkımız yok mudur?”</p>

  <p class="normal">— “Bizim nikah bağımız paradır. O da bende yok!”</p>

  <p class="normal">— “Bu iş senin sandığın gibi güç değildir. Biz kadınların akılları birçok şeylere ermeyebilir; lâkin bazı şeyler vardır ki, o şeylerde sizin aklınızdan kat kat üstündür. Sen şu yüz altını şimdi yanına al. Benim daha fazla olsaydı, sana hepsini feda ederdim. Ama şimdilik bu para da işimizi bitirmeye yetişir. Babam eski kocamı, yani kendi kardeşinin oğlunu çok sever. Benim ne kadar malım, mülküm, mücevheratım varsa, hepsini ona verdi. Onun için elimde yalnız şu paradan başka bir şey kalmadı. Sen burada rahat rahat oturur beklersin. Kadı kendisine gidip beni boşamadığını görünce, buraya bir adam gönderir. Bu memur seni alıp kadı’nın önüne götürür. Sen oraya varınca, babamla kadı sana “Boşa!” derler. Sen onlara,</p>

  <p class="normal">— “Bu nasıl iştir? İnsanların bir akşam evlendirilerek ertesi akşam boşandırıldıkları hangi memlekette, hangi kanunda görülmüş?” dersin.</p>

  <p class="normal">“Bu sözleri der demez kadıya yanaşarak elini öper, eline de birkaç parça altın bırakırsın. Sonra sırasıyla şahitlerin, katiplerin ellerinden öper ve her birinin eline birkaç parça para koyarsın! O zaman hepsinin birdenbire senden taraf olacağını göreceksin. Eğer ısrar ederler de sana,</p>

  <p class="normal">— “A oğul, neden boşamıyorsun? Neden boşamakla eline geçecek bin parça altınla bin parça altınlık elbiseleri kendi ayağınla tepiyorsun?” diyecek olurlarsa, sen de,</p>

  <p class="normal">— “Karımın her bir kılı, nice binlerce altından daha kıymetlidir. İndimde o öyle kıymetlidir ki, onu ben dünyanın bütün parasına, malına, mülküne değişmem!” diye cevap verirsin. O zaman sana:</p>

  <p class="normal">— “Öyleyse çık paraları bakalım!” diye emrederlerse,</p>

  <p class="normal">— “Vallâhi verecek on param yoktur. Param olunca vereceğimi vaat ederim!” dersin.</p>

  <p class="normal">“O vakit bu on bin altını götürüp kendilerine teslim etmen için, sana bir mühlet vereceklerdir.”</p>

  <p class="normal">Alaeddin ile Zübeyde böyle konuşur, danışırlarken kapı “Trak! Trak!” diye hızlı hızlı çalınmış. Üst pencerelerin birinden aşağı bakmışlar. Kapıyı çalan, kadı’nın gönderdiği memurmuş. Gelin-güvey aşağı inip kapıyı açmışlar. Memur:</p>

  <p class="normal">— “Şimdi kayınpederiniz kadıya geldi ve kızını daha boşamadığınız için, sizden davacı oldu. Kadı sizi huzuruna çağırıyor!” demiş.</p>

  <p class="normal">Alaeddin:</p>

  <p class="normal">— “Memur efendi yahu, hangi kanun, hangi âdet beni bir akşam nikahlar da o akşamın sabahı boşar?” diye sormuş.</p>

  <p class="normal">Memur gülümsemiş:</p>

  <p class="normal">— “Böyle dâvâları halletmek bana düşmez. Geliniz şimdi kadıya gidelim. Siz kanundan çakmıyorsanız, ben size yardım ederim.” diye cevap vermiş.</p>

  <p class="normal">Neyse, sözü uzatmayalım. Memurla Alaeddin kadı’nın önüne varmışlar. Kadı:</p>

  <p class="normal">— “A oğul, neden kızı boşayıp ba-mukavelenâme<sup class="calibre3"><a href="../Text/binbirgece_split_348.html#footnote-100-256" id="footnote-100-256-backlink">[256]</a></sup> sana ait olan paraları almıyorsun?” diye sormuş.</p>

  <p class="normal">Alaeddin hiç sesini çıkarmadan kadı’nın yanına yaklaşmış, onun elini öperken Zübeyde Udiyye’nin tembihi veçhile, eline birkaç parça altın bırakmış, sonra sırasıyla katiplerin, şahitlerin de ellerini öperek ve her öptüğü elin avucuna beş-on altın koymuş. Sonra odanın ortasına dikilerek ve kadıya dönerek:</p>

  <p class="normal">— “Ey muhterem kadı efendi, hangi kanundur ki, beni bir akşam birisine nikahlar da o akşamın sabahı beni karımdan ayrılmaya mecbur eder?” diye sormuş.</p>

  <p class="normal">Kadı:</p>

  <p class="normal">— “Vallâhi evlâdım, İslâmiyet’te zorla boşanmak yoktur!” diye cevap vermiş.</p>

  <p class="normal">O zaman ihtiyar tüccar da söze karışarak:</p>

  <p class="normal">— “Evet efendim, zorla boşanmak yoktur; lâkin bu genç, dün akşam kızıma nikahlanırken, on bin altın mihir vereceğini vaat etmişti. Vaadini tutsun da on bin altını versin!” diye bağırmış.</p>

  <p class="normal">Alaeddin başını önüne eğmiş, kadıya:</p>

  <p class="normal">— “Efendim, kayınpederim parayı istemekte haklıdır. Lâkin benim bugün param yoktur. Bana izin veriniz, üç gün sonra parayı hazırlar kendisine teslim ederim.” demiş.</p>

  <p class="normal">Kadı:</p>

  <p class="normal">— “Üç gün, kısa bir mühlettir. Haydi oğlum, parayı bulmak için sana on gün mühlet veriyorum. On gün sonra, on bin altını bulup bana, buraya getirirsin. Eğer bu müddet zarfında getiremezsen, o zaman kız senden boş düşer!”</p>

  <p class="normal">Kadı’nın hükmüne itiraz etmek kolay değilmiş. Herkes gık demeden işlerine dağılmışlar.</p>

  <p class="normal">Alaeddin dosdoğru çarşıya gitmiş; kuzu, yemiş, balık ve sair yemesi içmesi hoş olan ne varsa, hepsinden satın almış. Arkasına bir hamal takarak karısının evine varmış. Zübeyde’ye olup bitenleri bildirmiş. Zübeyde:</p>

  <p class="normal">— “Hiç merak etme!” demiş. “On gün çok zamandır. Gün doğmadan bakalım meşime-i şebden<sup class="calibre3"><a href="../Text/binbirgece_split_349.html#footnote-100-257" id="footnote-100-257-backlink">[257]</a></sup> neler doğar. Hani bir söz vardır, “Öfkelendiğin zaman öfkeni tut, yavaş ol, sana bir belâ çattığı zaman şaşırma ve sabırlı ol. Çünkü gün doğmadan meşime-i şebden neler doğar!” derler. Bu analar babalar sözüne inan. Bakalım mühlet bitinceye kadar devran neler gösterecek?”</p>

  <p class="normal">Karı-koca oturup dünya kaygısını bir tarafa savurmuşlar, yemişler, içmişler. Zübeyde Udiyye, udunu eline almış, öyle bir nevâ okumuş ki, onu duyan taşlar, katı kayalar bile yumuşayarak dile gelmiş gibi olmuşlar. Lisan-ı hâlleriyle bir şeyler anlatmışlar.</p>

  <p class="normal">Alaeddin ile Zübeyde çalgı çalarak, oynaşarak, gülüşerek hoşça vakit geçirirlerken, “Çat çat!” diye kapı çalınmış. Alaeddin aşağı inerek kapıyı açmış. Kapının önünde ellerinde asa, sırtlarında aba dört derviş duruyormuş.</p>

  <p class="normal">Alaeddin ne istediklerini sormuş. Onlar hep bir ağızdan:</p>

  <p class="normal">— “Hu!... Destur!...” demişler. “Biz dört garip dervişiz, bizim gönlümüzün dilediği musikî ve ahenktir. Ancak onun için yeryüzünde diyar diyar gezeriz. Biz ancak şiir bulmak, şiir duymak için bu dâr-ı dünyada vücutlarımızı taşırız. Güzel sesiniz bizi uzaklardan size çağırdı. Bu akşam size tanrı misafiri olmasını dileriz. Sabah olunca, garip gönüllerimizde sizin tatlı hatıralarınızı taşıyarak çekilip gideriz. Allah size bu geceki misafirperverliğinizin mükâfatını versin. Müsaade ediniz, yanık bağırlarımızı, gönüllerimizi musikînizle şâd edelim. Biz de nice nice nevalar, nağmeler, ilahiler biliriz!” diye yalvarmışlar.</p>

  <p class="normal">Alaeddin:</p>

  <p class="normal">— “Durunuz, yukarıya bir danışayım, gelip size bir cevap veririm.” demiş.</p>

  <p class="normal">Meseleyi gidip Zübeyde’ye anlatmış. Zübeyde:</p>

  <p class="normal">— “A kocacığım, ne duruyorsun? Kapımıza uğrayan garipleri çevirmek yazıktır. Onları içeri al!” diye fikir vermiş.</p>

  <p class="normal">Bunun üzerine Alaeddin aşağıya inerek dervişleri eve almış. Onları yumuşak minderlerin üzerlerine oturtmuşlar. Önlerine de üzerinde yiyecek ve içecek dolu bir tepsi koymuşlar. Lâkin dervişler, ağızlarına bir lokma bile koymamışlar. Alaeddin ve Zübeyde’ye:</p>

  <p class="normal">— “Ey misafirperver kullar, yemek yemek âdetimiz değildir. Biz yüreğimizin içinden Hazreti Allah’ı düşünerek yaşarız ve bu düşünüşle tok dururuz. Bize yiyecek değil, musikî ikrâm ediniz. Bizim istediğimiz, candan insanlar sandığımız sizin gibilerin sohbetidir. Yemek içmek, bizim gibilere değil, hayvanlara yaraşır. Demincek kader adımlarımızı buralara doğru sürüklerken, uzaktan uzağa hoş bir nevâ işittik. Yüreklerimiz kapınızı aradı. Biz buraya varınca nevâ durdu. Ne olur, o nevâyı bize bir defa daha duyursanız!...”</p>

  <p class="normal">Alaeddin, demincek şarkı söyleyen kızın kendi karısı olduğunu, Zübeyde ile nasıl evlendiğini dört dervişe anlatmış. Dervişlerin en yaşlısı:</p>

  <p class="normal">— “Hiç mühlet biter de parayı bulamam diye korkma! Ben büyük bir tekkenin şeyhiyim. Benim kırk derviş müridim vardır. Onlar emrimden dışarı çıkmazlar. Onlara bir emir veririm, her birisi çarçabuk bu on bin parça altını toplarlar. Siz o parayı kayınpederinize verir ve karınızdan ayrılmak tehlikesini atlatırsınız. Mamafih zevcenize söyleyiniz de bir-iki şarkı söylesinler. musikî bazılarına gıda, bazılarına devâ gibidir; bazılarına da yelpaze vazifesini görür.”</p>

  <p class="normal">Bu dört dervişin hiçbirisi de derviş falan değilmiş. Bunların birisi, yani Alaeddin’e on bin parça altını bulduracağını vaat eden, Halife Harun Reşid’in ta kendisiymiş. Birisi de Harun Reşid’in veziri Cafer Bermekî imiş. Ötekiler ise Ebu Nüvas el-Hasan ile Cellât Mesrur imişler.</p>

  <p class="normal">Onların böyle dolaşmalarına gelince, o günün akşamı, Harun Reşid’in yüreği çok sıkılmış, yanına veziri Cafer’i çağırmış. Derviş kıyâfetine girmesini ve yanına da aynı kıyâfette Mesrur ile Hasan’ı almasını emretmiş. Kendisi bu üç kişinin başına geçerek sokak sokak dolaşmış. Alaeddin’in evine yaklaşınca Zübeyde’nin şarkısını duymuşlar ve güzel kızın güzel sesine hayran olarak onu yakından dinlemek istemişler.</p>

  <p class="normal">Alaeddin, Zübeyde’yi çağırarak ona şarkılar söyletmiş, gerek Zübeyde, gerek kocası ve gerek Halife ile gelen arkadaşları gazeller okuyarak tatlı tatlı sohbetler ederek hayli vakit geçirmişler. Sabaha yakın Halife, seccadenin altına yüz parça altın bırakmış ve Alaeddin’e teşekkür ederek evden çıkıp gitmiş.</p>

  <p class="normal">Halife ve arkadaşları gittikten sonra Zübeyde, odanın eşyasını düzeltirken Halifenin seccade altına bıraktığı yüz parça altını bulmuş. Kocasına göstererek:</p>

  <p class="normal">— “Bak bize dervişler ne bıraktılar!” demiş.</p>

  <p class="normal">Ertesi gün sabah olmuş, öğle olmuş, akşam olmuş; lâkin Halife bir türlü eve uğramamış. O zaman Alaeddin Zübeyde’ye:</p>

  <p class="normal">— “Görüyorsun ya Zübeyde” demiş, “dört dervişin dördü de yalancı çıktı. Hani ya, bize bugün on bin altın bulup getireceklerdi?”</p>

  <p class="normal">Lâkin Alaeddin ile Zübeyde Udiyye böyle konuşurlarken kapı çalınmış. Kapıyı çalanlar yine bir akşam evvel gelen dervişlermiş. Alaeddin kapıyı açıp misafirleri ağırlamış, havadan sudan bahsettikten sonra, dervişlerin en ihtiyarına, yani Halife Harun Reşid’e Alaeddin:</p>

  <p class="normal">— “Vaat buyrulan on bin altını getirdiniz mi?” diye sormuş.</p>

  <p class="normal">Halife:</p>

  <p class="normal">— “Hayır! Şimdiye kadar bir para bile toplayamadık. Lâkin merak etmeyiniz; er-geç paranız toplanıp size getirilecektir. Bizim size ricamız, bizlere dün gece çektiğiniz musikî ziyafeti gibi bir ziyafet daha vermenizdir! Çünkü, bilirsiniz ya, dördümüz de güzel seslerin, güzel nağmelerin deli divâne âşıklarıyız!” diye cevap vermiş.</p>

  <p class="normal">Alaeddin yine karısı Zübeyde Udiyye’yi çağırmış. Zübeyde mızrabı eline alıp udu çalmaya, aynı zamanda da sesiyle en yanık gazellerden birisini söylemeye koyulmuş.</p>

  <p class="normal">Alaeddin ve dervişler kendilerinden geçmişler, gaşy olmuşlar. musikî faslı bitince yine Halife seccadenin altına yüz parça altın saklayarak Alaeddin’e “Allah’a ısmarladık!” demiş ve arkadaşlarıyla beraber çekilip gitmiş.</p>

  <p class="normal">O akşamdan sonra, on akşam Halife gelmekte devam etmiş. Yine musikî dinler, yine seccadenin altına yüz altın bırakır gidermiş.</p>

  <p class="normal">On birinci akşam ise ne Halife gelmiş, ne de arkadaşları. Halifenin on birinci akşam ziyarete gelmemesinin sebebi, kendisinin meşguliyeti imiş. Harun Reşid sarayında kalmış. Bağdat’ın en büyük tüccarını sarayına çağırtmış. Ona:</p>

  <p class="normal">— “Şimdi eşya mahzenlerine gider, Kahire’den buraya gönderilmesi âdet olan eşyaların en kıymetlilerinden elli deve yükü eşya seçersin. Her deve yükü eşyanın kıymeti bin parça altın olacaktır. Her dengin üzerine, “Bu denkteki eşya bin altın kıymetindedir” diye yazı yazarsın. Bir de Habeşî köle bulursun. Bu işleri bitince gelip bana haber verirsin!” diye emretmiş.</p>

  <p class="normal">Tüccar yedi yerden yeri öperek ve “Semi’nâ ve ata’nâ!”<sup class="calibre3"><a href="../Text/binbirgece_split_350.html#footnote-100-258" id="footnote-100-258-backlink">[258]</a></sup> diyerek Harun Reşid’in huzurundan çekilmiş. Halifenin emirlerini çarçabuk yerine getirmiş. Develeri katar ederek ve katarın başına da Habeşî köleyi yürüterek saraya dönmüş.</p>

  <p class="normal">Halife, Habeşî köleye altından yapılma bir leğen ve bir ibrik vermiş; birçok da pahalı pahalı hediyeler teslim etmiş. Sonra eline kalemi alarak Alaeddin’in babası Kahire tüccarları şehbenderi Şemseddin’in ağzından uzun bir mektup yazıp köleye vermiş:</p>

  <p class="normal">— “Bu mektupları, bu emanetleri ve elli yüklü deveyi al, Kahire’den, yabancı ellerden şimdicek Bağdat’a varmışsın gibi, şehirlerin sokaklarına dal, önüne gelen her adamdan “Bağdat tüccarları şehbenderi nerededir?” diye sorarsın. Tabiî sana ahâli sağlık verirler. Seni şehbenderin yanına götürürler. Şehbenderin önüne varınca, ona Kahire’den geldiğini ve Alaeddin’in babası Şemseddin tarafından oğluna eşyalar getirdiğini söyler ve Alaeddin’in nerede olduğunu sorarsın. Seni Alaeddin’e götüreceklerdir. Mektubu, emanetleri, eşyayı babası tarafından gönderilmiş gibi ona teslim edersin!”</p>

  <p class="normal">Köle Halifenin emirlerini yerine getirmeye koyulmuş.</p>

  <p class="resimalti">*</p>

  <p class="resimalti">* *</p>

  <p class="normal">Zübeyde Udiyye’nin eski kocasına gelelim:</p>

  <p class="normal">Kadı tarafından Alaeddin’e verilen mühlet o gün bittiği için, kalkıp doğru eski kayınpederinin evine varmış. Kayınpederine:</p>

  <p class="normal">— “Haydi babacığım! Ne duruyorsun? Bugün Alaeddin’in ya on bin altını vermesi yahut da karımı boşaması icap eder. Hâlbuki o züğürtte para ne gezer! Kalk da ona uğrayalım ve karımı boşamasını isteyelim.” demiş.</p>

  <p class="normal">Kayınpederi ile eski damat birlikte sokağa fırlamışlar. Alaeddin’in evine yaklaşırken sokakta, elli yüklü deveye ve Habeşî köleye rast gelmişler. Zübeyde’nin babası, malın bu kadar bolluğuna ve bu kadar zenginliğine fal taşları gibi gözlerini açmış. Habeşî köleye:</p>

  <p class="normal">— “A oğul, bu mallar kimin acaba?” diye sormuş.</p>

  <p class="normal">Köle:</p>

  <p class="normal">— “Bu malların hepsi, benim şanlı efendim Alaeddin’indir. Efendimin babası, kendisine birçok eşya vererek buralara gelmesine izin vermişti. Lâkin yolda eşkıyalar efendimi soymuşlar. Efendimin babası, oğlunun soyulduğunu duyunca, kaybettiği malların yerine bu gördüğünüz deve yüklerini hazırlattı. Bunlardan başka kendisine teslim edilmek üzere bana elli bin parça altın, bir mektup, bir altın leğen ile bir ibrik, kırk tane samur kürk verdi. Ben şimdi efendim Alaeddin’in evini arıyorum.” diye cevap vermiş.</p>

  <p class="normal">Kayınpeder:</p>

  <p class="normal">— “Aman evlâdım, ben Alaeddin’in kayınpederiyim. Şimdi de onun evine gidiyorum. Yanımıza takıl da seni oraya götürelim.” demiş.</p>

  <p class="normal">Sokaklardan acele adımlarla, çabuk çabuk geçe geçe Alaeddin’in bulunduğu konağın önüne varmışlar. Kapıyı çalmışlar.</p>

  <p class="normal">Alaeddin, Zübeyde Udiyye ile beraber evin yukarı katında oturmuş ve ne yapacaklarını kumru gibi düşünüyorlarmış. Kapı çalınınca, Alaeddin meyus yüzünü kaldırarak karısına:</p>

  <p class="normal">— “Ne olacak ya kadı’nın memuru yahut valinin adamıdır. Şimdi bana “Ya paraları bayıl, ya ortadan savul!...” diyecekler. Maşallah ve tebarekallah<sup class="calibre3"><a href="../Text/binbirgece_split_351.html#footnote-100-259" id="footnote-100-259-backlink">[259]</a></sup>, bayılacak mangırım olmadığından, galiba bize ortadan savrulmak nasip olacak. Âh karıcığım, ben senden ayrılmaya nasıl dayanırım?” diye ağlamış.</p>

  <p class="normal">Zübeyde kendi gözlerinin yaşlarını silerek ve güler yüz göstererek:</p>

  <p class="normal">— “Korkma kocacığım!” diye onu teselli etmiş, “Allah’tan ümit kesme! İnsan bir şeyi kırk yıl bekler de, tam beklemekten usandığı ve bıktığı zaman, kırk yıl beklediği şey, o dakikada oluverir. Sen aşağıya git de kapıyı aç!” demiş.</p>

  <p class="normal">Alaeddin aşağıya inerek kapıyı açmış. Kapının önünde kayınbabasını, karısının eski kocasını, bir de Habeşî köleyi bulmuş. Habeşî köle, hemen Alaeddin’in yanına koşarak ellerini öpmüş. Alaeddin:</p>

  <p class="normal">— “Siz kimsiniz ve ne istiyorsunuz?” diye sormuş.</p>

  <p class="normal">Köle de:</p>

  <p class="normal">— “Ben, efendim, Mısır tüccarları şehbenderi Şemseddin oğlu Alaeddin’in kölesiyim efendim. Alaeddin’in babası, beni oğluna bir mektup, birçok eşya ve birçok emanetlerle gönderdi. O emanetleri size teslime geldim. Mektubunuzu işte elinize veriyorum.” diye cevap vermiş ve mektubu koynundan çıkarmış, öpüp başına koyduktan sonra Alaeddin’e uzatmış. Alaeddin mektubu açarak şunu okumuş:</p>

  <p class="normal"><span class="ideitalik">Oğlum Alaeddin,</span></p>

  <p class="normal"><span class="ideitalik">Selâm eder ve iki gözlerinden öperim. Oğlum, Bağdat’a varmak üzereyken yolda eşkıya tarafından soyulduğunu ve adamlarının da öldürüldüğünü işittim. Hem ben, hem de anneciğin çok mahzun olduk. Ama ne yapalım, kader böyleymiş. Senin canın sıkılmasın, bir altınlık mal kaybettinse, ben sana, onun yerine, iki altınlık mal gönderiyorum. Sana elli deve yükü Mısır eşyası gönderiyorum. Her yükün kıymeti bin parça altındır. Bunlardan başka sana birçok samur kürkler, bir altın leğenle bir ibrik ve elli bin altın da gönderiyorum. Hem ben, hem de annenin ve bütün akrabanın sıhhat ve afiyetleri yerindedir. Orada Zübeyde Udiyye adlı bir kadınla evlendiğini de duyduk. Bu havâdise çok memnun olduk. Yalnız bu kadının eski kocası kendisini talâk-ı selâseyle boşadığı için, onu sana verirken, kıza on bin altın nikahlık vermeyi şart koşmuş. Senin hiç paran olmadığını bildiğimiz için, sana elli bin altını gönderdim. O paranın on bin altınını kızın mihri olarak verirsin. Mütebaki para ile de mesut yaşayıp mesut kalman için hepimiz dualar ederiz evlâdım.</span></p>

  <p class="normal"><span class="ideitalik">Baban Şemseddin</span></p>

  <p class="normal">Alaeddin mektubu okuyup da ardı arkası gelmeyen yüklü develere bir göz atınca, “Oh kurtuldum!” diye derin bir nefes almış. Kayınpederine dönerek:</p>

  <p class="normal">— “İşte babacığım sana şimdi Zübeyde Udiyye’nin mihrini verebileceğim. Siz bu memleketin tüccarlarının şehbenderisiniz. Bu malları siz alın bunlarla alış-veriş edin. Alış-verişinizin kârı size kalsın, yalnız bu malların sermayesini benim için saklayınız!” demiş.</p>

  <p class="normal">Kayınpederi de:</p>

  <p class="normal">— “Oğlum, kızımın mihrini almak bana düşmez. Bu para ona aittir. Bu iş için sen onunla görüş. Mallara gelince, mademki bunlarla alış-veriş yapmaklığımı istiyorsun, peki, senin istediğin gibi olsun...”</p>

  <p class="normal">Damat ve kayınpeder böylece konuşurlarken köle boş durmamış. Bütün yükleri develerden indirerek evin avlusuna taşımış.</p>

  <p class="normal">Aşağı indikten sonra Alaeddin’in bir türlü yukarı dönmediğini gören Zübeyde, merak ederek aşağı inmiş. Avluda birçok deve yüklerini ve babasını görünce, şaşırmış. Babasına:</p>

  <p class="normal">— “Bunlar da ne?” diye sormuş.</p>

  <p class="normal">Babası da eşyanın nereden, nasıl ve kime geldiğini anlatmış. Zübeyde sevinçten ellerini çırpmış. Alaeddin karısının mihrini Zübeyde’ye vermiş. Altın leğenle ibriği, samur kürkleri de ona hediye etmiş.</p>

  <p class="normal">Zübeyde’nin eski kocası, bir köşede donakalıp taş kesilmiş. Neden sonra kendine gelince:</p>

  <p class="normal">— “Aman babacığım, benim hâlim ne olacak? Alaeddin’e söyle de Zübeyde’yi boşasın!” diye yalvarmış.</p>

  <p class="normal">Fakat o:</p>

  <p class="normal">— “Artık bu hak ve bu kuvvet benim elimde değil, Alaeddin kızın mihrini verdikten sonra evlilik bağı artık büsbütün onun eline geçti. Bizim bir laf söylemeye hakkımız kalmadı.” diye cevap vermiş.</p>

  <p class="normal">Her ne kadar eski koca, aman zaman diye bir sürü diller dökmüşse de, kuru lafın bir faydası olmamış. Nihayet artık Zübeyde’yi Alaeddin’den boşatıp kendisi evlenemeyeceğini anlamış. Yüreği cızz ederek evine dönmüş. Hastalanmış, yatağa düşmüş, biraz sonra da ölüp dünya kaygısından kurtulmuş.</p>

  <p class="normal">O gün Alaeddin o kadar sevinmiş, o kadar sevinmiş ki, yanına bol bol para alarak çarşıya uğramış, “Şu güzel, şu daha güzel!” diyerek satın almadık eşya bırakmamış. Eve dönünce Zübeyde’ye:</p>

  <p class="normal">— “Yalancı dervişleri gördün mü? Bugün mühlet bitti, onlar da parayı getirmediler. Eğer onlara kalsaydık, yaya kalacaktık. Neyse Allah’tan oldu. Şu babamın gönderdikleri Hızır gibi imdadımıza yetişti. Dervişler bugün gelirse, onlara kapıyı açmayacağım!” demiş.</p>

  <p class="normal">Zübeyde’de:</p>

  <p class="normal">— “Sen başkasına o kadar kusur bulma. Olur a, zavallı dervişler aramışlar taramışlardır da, sana getirecek kadar para bulamamışlardır. Düşün bir kere, sen koca Mısır tüccarlarının şehbenderinin oğlusun da, dün, hatta bu sabah senden istenilen on bin altını değil, bir altın bile bulamıyordun. Başkalarına çamur atmazdan evvel bir kere kendinden pay biç. Yine zavallı dervişler, ellerinden geldiği kadar yardım ettiler. Ya her akşam bıraktıkları yüz altını bırakmasalardı, şu on gün içinde hâlimizin ne olacağını bir düşünsene! Onun için bu akşam gelirlerse, kapıyı açmamazlık etme, sen iyiliği yap da denize at; balık yemezse, Hâlik sayar. İnsan bir yana bir iyilik eder de mükâfatını başka yandan görür. Bize gelen bu paralar, bu nimetler, belki de yine o dervişlere gösterdiğimiz misafirperverliğin mükâfatıdır.”</p>

  <p class="normal">Akşam olunca, Alaeddin ile karısı, yan yana oturarak açlıklarını ve susuzluklarını nefis yemekler ve nefis içkilerle gidermişler. Sonra da musikî faslına geçmişler.</p>

  <p class="normal">Onlar böyle eğlenirlerken “Çat çat!” kapı çalınmış. “Acaba kim geldi?” diye kapıyı açan Alaeddin, yine o eski dört dervişle yüz yüze gelmiş. Onlara:</p>

  <p class="normal">— “Safa geldiniz, yalancı başılar, içeri teşrif buyurunuz bakalım!” diye dervişleri yukarı çıkarmış.</p>

  <p class="normal">Alaeddin ve karısı onları ikrâm ve izâz etmişler. Hep bir arada yemişler, içmişler. Karınlarını doyurmuşlar. Dervişlerin en yaşlı başlısı Alaeddin’e:</p>

  <p class="normal">— “Birader” demiş, “sizin için çok merak ettik, bugün yine bir mühletiniz vardı. Biz dün de size gelecektik, ama para aramakla meşgul olduk. İşimiz çok aksi gitti. Para bulamayınca utandık, size uğrayamadık. Hâlbuki bugün merakımız o kadar arttı ki, dayanamayarak size koştuk!”</p>

  <p class="normal">Alaeddin de:</p>

  <p class="normal">— “Merak etmeyiniz” demiş, “min-tarafullah<sup class="calibre3"><a href="../Text/binbirgece_split_352.html#footnote-100-260" id="footnote-100-260-backlink">[260]</a></sup> bize imdat yetişti. Babam soyulup soğana çevrildiğimi duymuş. Mısır’dan hemen yüklerle develer kaldırıp bana göndermiş. Paralar, altın ibrikler, samur kürkler, daha neler de neler göndermiş. Çarçabuk karımın mihrini verdim. Gözünü sevdiğimin parası, nasıl çabuk iş bitirir. Kaynatamla da barıştık, dost bile olduk. Artık karım tastamam benim oldu. Allah’a bin şükür bu belâyı da baştan savdık!” diye cevap vermiş.</p>

  <p class="normal">Bu sözler üzerine Halife kalkıp aralarından ayrılmış. Cafer Bermekî de yerinden kalkarak Alaeddin’e hürmeten önünde eğilmiş ve kulağına eğilerek:</p>

  <p class="normal">— “Alaeddin!” demiş, “Demincek büyük bir kusur işledin. Karşında yaşlı başlı bir derviş kıyâfetinde duran Halife Harun Reşid’den başkası değildir. Ona gösterilmesi lâzım olan hürmeti göstermeyerek büyük bir hata işledin!”</p>

  <p class="normal">Dünya Alaeddin’in başına yıkılır gibi olmuş. Şaşkınlığından az kalsın aklını kaçıracakmış. Cafer Bermekî’ye:</p>

  <p class="normal">— “Aman efendim, Halife Hazretlerine ne gibi bir kusurda bulunduk? Eğer kusur işledikse, bilmeyerek işledik. Affetmek büyüklüğün şânındandır. Yeter ki Halife Hazretlerinin aflarına mazhar olalım, her türlü fedakarlıktan zerrece çekinmem.” diye yalvarmış.</p>

  <p class="normal">Vezir Cafer:</p>

  <p class="normal">— “Demincek konuşan ve demincek de aramızdan ayrılan adamın Halifenin ta kendisi olduğunu size bildirdim. Ben de Vezir Cafer Bermekî’yim. Diğer iki arkadaşımın birisi Mesrur, diğeri de Hasan’dır. Şimdi Alaeddin düşün ve bana cevap ver. Kahire’den Bağdat’a bir kervan kaç günde gelir?”</p>

  <p class="normal">— “Kırk beş günde efendim!”</p>

  <p class="normal">— “Sizin eşyanız, eşkıyalar tarafından alınalı, bugün on gün oluyor. Bu on gün zarfında felâketinizin babanız tarafından duyulması ve babanızın da size yüklü mallar hazırlatarak onları Kahire’den buraya göndermesi ve malların bugün size erişmesi, bu on gün içinde olup bitebilir mi? Hiç bunları düşünmediniz mi?”</p>

  <p class="normal">— “Aman Vezir Efendi, merakımdan patlıyorum, peki bu mallar nereden geldi?”</p>

  <p class="normal">— “Nereden? Halife Harun Reşid Hazretlerinden. Harun Reşid Hazretleri size karşı büyük bir muhabbetle bağlandı. Onun için size bu şeyleri bağışladı!”</p>

  <p class="normal">Vezir ile Alaeddin böyle konuşurlarken Harun Reşid içeri girmiş. Onu görünce Alaeddin yeri öperek ayağa kalkmış:</p>

  <p class="normal">— “Allah ömrünüzü uzun etsin! Sizin lütuf ve ihsanınız yeryüzünden eksilmesin! Size nasıl teşekkür edeceğimi, minnettarlığımı nasıl ispat edeceğimi bilemiyorum!” demiş.</p>

  <p class="normal">Halife, “Biraz musikî dinleyebilirsek, borcunu ödemiş olursun!” diye emretmiş.</p>

  <p class="normal">Zübeyde Udiyye eline udu almış, olanca maharet ve sanatını göstermiş. Tâ sabaha kadar sesi etrâfta çın çın ötmüş.</p>

  <p class="normal">Tanyeri ağarınca, Harun Reşid arkadaşlarını yanına alarak çekilmiş. Giderken Alaeddin’e:</p>

  <p class="normal">— “Yarın sabah sarayda büyükler toplanacaklar, toplananların arasında muhakkak seni de görmek isterim!” demiş.</p>

  <p class="normal">Alaeddin:</p>

  <p class="normal">— “Emriniz başım üzerine!” diyerek şanlı misafirlerini tâ sokağa kadar teşyî’ etmiş.</p>

  <p class="normal">Sabah olunca Alaeddin, on tepsi dolusu hediyeler hazırlamış. Tepsileri güzel örtülerle örterek Halifenin sarayına varmış.</p>

  <p class="normal">Harun Reşid, en mükellef tahtının üzerine oturmuş bulunuyormuş. İki tarafında iki kıt’a askerler, yedekte aslanlar tutuyorlarmış. Koca dairenin her tarafı, sırmalı ipek halılarla örtülü bulunuyormuş. Vezirler, büyükler iki taraflı el-pençe divan duruyorlarmış.</p>

  <p class="normal">Alaeddin yedi yerden yeri öperek tahta doğru ilerlemiş, tahtın on adım ötesinde duraklayarak:</p>

  <p class="normal">— “Ey büyük Halifemiz, her doğan gün şanınıza şan katsın, düşmanlarınızın da burunları toz toprağa sürünsün. Size aydın olan günler, düşmanlarınızın gözüne zindan kesilsin!” diye dua etmiş.</p>

  <p class="normal">Halife Alaeddin’e:</p>

  <p class="normal">— “Hoş geldin Alaeddin!” diye iltifat etmiş.</p>

  <p class="normal">Alaeddin de hizmetçilere hediye dolu tepsileri getirtmiş ve Harun Reşid’e:</p>

  <p class="normal">— “Vakıa hâk-i pâyinize<sup class="calibre3"><a href="../Text/binbirgece_split_353.html#footnote-100-261" id="footnote-100-261-backlink">[261]</a></sup> koyduğumuz şu hediyeler size yakışmaz, zaten dünyanın en kıymettar şeyi bile size takdim edilse, yine şân ve ânınıza kıyasen küçük düşer. Lâkin şu getirdiğim hediyeleri, size karşı yüreğimde kanayan derin şükran hislerinin birer zavallı nişanesi olarak lütfen kabul eyleyiniz!” diye rica etmiş.</p>

  <p class="normal">Harun Reşid, hediyeleri kabul etmiş, Alaeddin’e bir hil’at giydirtmiş. Onu Bağdat tüccarları şehbenderliğine tayin etmiş. Tahtının yanı başındaki büyük makamların en büyüğünü vermiş.</p>

  <p class="normal">Alaeddin teşekkürler ederek makamına geçmiş.</p>

  <p class="normal">O öyle dururken, biraz evveline kadar bütün tüccarlar şehbenderi olan kaynatası içeri gelmiş. Alaeddin’in kendi yerine oturduğunu görünce şaşırmış. Etrâftakilere neden Alaeddin’in gidip oraya oturduğunu sormuş. Onlar da damadının kendi yerine tüccarlar şehbenderi tayin edildiğini söylemişler. Alaeddin’in kaynatası ses çıkarmamış. Başına gelene razı olmuş.</p>

  <p class="normal">Bütün Bağdat sokaklarında tellâllar dört gün dört gece “Alaeddin tüccarlar şehbenderliğine tayin edildi, biliniz hey!...” diye bağırmışlar.</p>

  <p class="normal">Alaeddin<sup class="calibre3"><a href="../Text/binbirgece_split_354.html#footnote-100-262" id="footnote-100-262-backlink">[262]</a></sup> ertesi günü çarşının en gösterişli yerinde, büyük bir dükkân açmış. Kendisi sarayda iken tüccarların işini gücünü vekaleten görsünler diye, birkaç vekil de tayin etmiş.</p>

  <p class="normal">Bir gün Alaeddin dükkânında otururken, büyük memurlardan biri, Halifenin yanına giderek:</p>

  <p class="normal">— “Ömrünüz uzun olsun efendim, lâkin has arkadaşlarınızdan birisi öldü!” diye haber vermiş.</p>

  <p class="normal">Harun Reşid:</p>

  <p class="normal">— “Alaeddin nerede?” diye sormuş.</p>

  <p class="normal">Hemen koşuşmuşlar, Alaeddin’i çarşıdan alıp saraya getirmişler. Harun Reşid onu görünce:</p>

  <p class="normal">— “Ölen has arkadaşlarımın birisinin yerine, seni has arkadaşım olarak tayin ettim!” demiş.</p>

  <p class="normal">Artık değil yalnız Harun Reşid’in huzuruna çıkmak, lâkin onunla beraber bir masada yemek yemek şerefi bile Alaeddin’e bahşedilmiş bulunmuş.</p>

  <p class="normal">Bir gün de büyük emirin biri elinde kılıç ve kalkan olarak Harun Reşid’in sarayına varmış, Halifenin önüne çıkmış:</p>

  <p class="normal">— “Demincek onyedilerin reisi, sizlere ömür, Allah’ın rahmetine kavuştu!” diye haber vermiş.</p>

  <p class="normal">Halife biraz düşündükten sonra:</p>

  <p class="normal">— “Alaeddin’i onyedilerin başbuğluğuna tayin ettim!” diye emir vermiş.</p>

  <p class="normal">Pek kısa bir zaman içinde Alaeddin, en büyük makamlara çıkabilmiş.</p>

  <p class="normal">Ölen onyediler reisinin ne karısı, ne çocuğu, ne de kardeşi varmış. Alaeddin ondan kalan malın kime ait olduğunu bir türlü tayin edememiş.</p>

  <p class="normal">Halife tahtı üzerinde, vüzera meclisine reislik yaparken Alaeddin içeri girerek halledemediği müşkülü Halifeye anlatmış. Harun Reşid:</p>

  <p class="normal">— “Mademki varisi yoktur, onun konaklarını, emlâkini, köle ve câriyelerini hep sana bağışladım!” demiş ve bu sözleri bitirince, belindeki ipek mendili çıkararak sallamış. Bu mendili sallamak, meclisin dağılmasına işaretmiş. Bütün vezirler, yerleri öperek çekilip gitmişler.</p>

  <p class="normal">Onyediler reisi olan, sokakta yalnız gezemezmiş. Ata bindikleri zaman, sağ taraflarında kırk süvari, sol taraflarında kırk süvari yürürmüş. Alaeddin’in sağ tarafında yürüyen süvarilerin zâbitinin ismi Ahmed Denef imiş. Sol kolunda yürüyenlere ise Hasan Şuman adlı bir zâbit reislik edermiş.</p>

  <p class="normal">Böylelikle Alaeddin uzun zaman mesut yaşamış.</p>
</body>
</html>
