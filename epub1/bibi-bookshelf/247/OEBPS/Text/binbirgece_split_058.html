<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_57">SENDİBAD’IN ÜÇÜNCÜ SEYAHATİ</h1>

  <p class="normal">Bir müddet böyle rahat rahat yaşayınca, evvelce çekmiş olduğum sıkıntıları ve zahmetleri, tesadüf ettiğim tehlikeleri he unuttum, hem de yaşım pek genç olduğu için böyle işsiz-güçsüz yaşamaktan da bıktım.</p>

  <p class="normal">Rast gelebileceğim her muhataraya33 karşı kendimi hazırladıktan sonra Bağdat’ta tedarik ettiğim birçok kıymetli eşyalarla Basra’ya gittim. Basra’da yine birçok tacirlerle bir gemiye binerek denize açıldım. Uzun bir seyahat yaptık ve birçok limanlara uğradık. Her yerde alış-verişimiz yolunda gitti.</p>

  <p class="normal">Bir gün, gemi açık denizde giderken, bir fırtına koptu. Deniz, rüzgâr kükredi, kabardı. Gemi yolunu şaşırdı. Rüzgâr günlerce esti. Nihayet ne tacirlerin, ne kaptanın hiç tanımadığı bir adanın önüne vardık. Adanın limanı gözüküyordu. Kaptan limana girmek istemiyordu. Lâkin yine fırtınalı havada denize açılacak değiliz ya, ister istemez limana girip demir attık, yelkenleri topladık.</p>

  <p class="normal">Demir atalı çok zaman geçmemişti ki, bir alay iki-üç karış boyunda kırmızı kıllı vahşiler yüze yüze gelerek gemimizin dört tarafını sarmaya başladılar.</p>

  <p class="normal">Bizi hayretlere düşüren bir çeviklik ve çabuklukla geminin her tarafından tırmanarak güvertenin üstüne çıkıyorlardı.</p>

  <p class="normal">Vahşiler gemiye dolar dolmaz yelkenleri indirdiler. Geminin demire bağlı olan zincirini kırdıktan sonra, gemiyi karaya yanaştırdılar. Gemi karaya yanaşınca, hepimizi dışarıya çıkarttılar ve gemiyi alıp kendilerinin gelmiş bulunduğu başka bir adaya götürdüler.</p>

  <p class="normal">Bizim çıktığımız adaya kimse uğramazmış. Çünkü o ada çok tehlikeli bir yermiş. Lâkin hiç başka çaremiz yoktu. Biz adaya çıkmaya mecburduk. Onun için başımıza gelecekleri tevekkül ile bekledik.</p>

  <p class="normal">Adanın kıyılarında yiyecek-içek hiçbir şey yoktu. Onun için cümbür cemaat adanın içerlerine doğru yürüdük. Ve orada yiyecek ot ve yemiş bulduk.</p>

  <p class="normal">İçeri doğru ilerlerken, uzaklarda bir şehri andıran birçok evler gördük. O evlere doğru yürümeye başladık. Oraya varınca, birçok evlerden mürekkep zannettiğimiz binanın koca bir saray olduğunu anladık. Sarayın kapısından geçerek büyük bir avluya ayak basınca, karşımızda büyük bir oda görünüverdi. Odanın bir tarafında bir sürü insan kemikleri yığılmıştı. Öbür tarafında da birçok kızartma şişleri dizilmişti. Bu hâli görünce, hepimizin ödü koptu.</p>

  <p class="normal">Zaten uzun yoldan gelerek yorulmuştuk. Ayaklarımızın kuvveti kesilmişti. Titreyerek düştük. Ve epeyce zaman, hiç kıpırdamadan yere yığılakaldık.</p>

  <p class="normal">Güneş battı. Biz böyle, acınacak bir hâlde yerlerde serli yatarken, büyük bir gümbürtü ile kapı açıldı. Hurma ağacı kadar yüksek, kapkara bir insan içeriye yürüdü. Bu devin yalnız bir gözü vardı. O gözü de tam alnının ortasında idi. Gözü kızarmış kor gibi kıpkızıl ışıldıyordu.</p>

  <p class="normal">Ağzının ön tarafındaki dişleri kama kadar büyük ve keskindi. Bu dişler dudaklarını aşıyordu. Üst dudağı dişlerinin arasından geçerek göğsünün üstüne sarkıyordu. Kulakları fil kulaklarına benziyordu. Tırnakları yırtıcı kuşların tırnaklarından daha büyük, hançer gibi sipsivri, keskin ve kıvrıktı.</p>

  <p class="normal">Bu korkunç devi görünce, hepimiz bayıldık. Ve artık ölü gibi durduğumuz yerde kalakaldık. Kendimize gelip gözlerimizi açtığımız zaman, devin kapının eşiğinde oturup bizlere baktığını gördük. Bizi tek gözüyle uzun uzun süzdükten sonra kalktı. Eliyle ensemden tutarak beni yerden kaldırdı.</p>

  <p class="normal">Vücudumun etli olmadığını ve her tarafımın da bir deri ve kemikten ibaret olduğunu görünce, beni yine yere koydu.</p>

  <p class="normal">Hepimizi böyle birer birer muayene etti. Kaptan hepimizin en şişmanı olduğu için, onu muayene ederken sırıttı. Koca bir şişi alıp başından aşağı soktu. Onu kızarttı ve akşam yemeği olarak yedi. Sonra yine avluya döndü. Orada yere yatarak uyumaya başladı. Uyurken gök gürültüsü gibi horluyordu.</p>

  <p class="normal">Sabaha kadar uyudu. Bize gelince, uyumak, uyuklamak şöyle dursun, korkudan fal taşı gibi gözlerimizi açmış, birbirimize hiçbir şey söylemeden bakınıyorduk.</p>

  <p class="normal">Sabah olunca dev uyandı. Kalktı ve kapıdan çıkarak gitti. Devin sesimizi işitmeyecek kadar uzaklaştığını tahmin edince, hepimiz hâlimizi düşünmeye başladık. Hâlimiz o kadar fena idi ki, arkadaşlarımızın birçoğu, bu kadar fena bir ölümle ölmektense, kendilerini denize atarak boğulmaya karar verdiler.</p>

  <p class="normal">Fakat devi öldürmek için aklıma gelen bir çareyi arkadaşlarıma tarif ettim.</p>

  <p class="normal">Benim fikirlerimi herkes kabul etti. Hemen deniz kıyısına koşarak bulabildiğimiz ağaç kütüklerinden sallar yaptık. Bu salların her biri üç kişiyi taşıyabilirdi. Akşama doğru saraya döndük. Ve dev yine arkadaşların birini yakalayarak kızarttı ve yedi. Yine eskisi gibi yattı ve uyumaya başladı.</p>

  <p class="normal">Dev her zamanki âdeti veçhile adam akıllı horlamaya başlayınca, aramızda en cesurlardan dokuz kişi –ki bunlardan bir tanesi de bendim- dokuz sivri şiş alarak şişlerin uçlarını ateşte kıpkırmızı oluncaya kadar ısıttık. Sonra hepimiz birden koşup her birimiz ellerimizdeki şişleri devin kapalı olan tek gözüne sapladık. Dev kör olmuştu. Devin canı fena hâlde acıdı. Müthiş surette bağırarak yeri göğü titretti. Hiç olmazsa bir-iki tanemizi yakalayıp öldürmek için pençelerini sağa-sola götürerek birimizden birimizi yakalamaya uğraşıyordu. Biz kendimizi kaptırmamak için köşeye bucağa sinmiştik. Dev hiçbirimizi eline geçiremeyeceğini anladıktan sonra, elleriyle kapıyı araştırarak buldu, açtı ve bağıra bağıra kaçtı.</p>

  <p class="normal">Dev çıkınca, biz de arkasından çıktık ve deniz kıyısına koşarak sallarımızı denize sürdük. Eğer dev bizi arayacak olursa, hemen binip denize açılmaya hazırlandık. Belki de devin başka arkadaşları vardı. Onun için ihtiyatlı davranıyorduk. Eğer sabaha kadar dev geri dönmez de bizim el’an işittiğimiz havlayışlarına da bir nihayet verirse, onun artık öldüğüne hükmedecektik. Dev eğer ölürse, adada kalıp bir geminin adaya yakın geçerek bizi almasını bekleyecektik.</p>

  <p class="normal">Lâkin şafak sökmeye başlarken, uzaktan, gözünü çıkardığımız devin kendisi gibi büyük birçok başka devlerle gelmekte olduğunu gördük. Devlerin ikisi, gözünü çıkardığımız devin elinden tutup ona kılavuzluk ediyorlardı. Öbür devler önden ve arkadan koşa koşa gidiyorlardı. Bunu görünce, biz hemen sallarımızın üzerine atlayıp gücümüz yettiği kadar evvelce hazırlamış olduğumuz kürekleri çekmeye başladık. Devler kaçmakta olduğumuzu görünce, deniz kıyısına koştular. Ve bellerine kadar suya girerek koca kaya parçalarını üzerimize atmaya başladılar. Benim bulunduğum sal çok uzaklara açılmış olduğundan, ona yetiştiremediler. Ben ve iki arkadaşım kurtulduk. Öbür sallarda bulunanların hepsi boğuldular.</p>

  <p class="normal">Biz denize açılınca rüzgâr sertleşti. Denizin yüzü dalga dalga oldu. Rüzgâr ve dalgalar bizi bazen şuraya, bazen oraya itiyordu. Gece ve gündüz, âkibetimizin ne olacağını anlayamayarak salın üzerinde kaldık.</p>

  <p class="normal">Nihayet dalgalar bizi bir adanın kıyısına attı. Biz boğulmaktan kurtulduğumuza sevine sevine karaya çıktık. Ada ormanlıktı. Ağaçların üzerlerin tatlı yemişler bulduk. Irmaklarda serin sular bulduk. Yemişlerden yedik, sulardan içtik ve kendimizi biraz toplayabildik.</p>

  <p class="normal">Gece karanlığı basarken adanın kıyısında uykuya daldık. Lâkin çok uyumadık. Çünkü upuzun bir yılanın yaklaştığını duyduk. Yılanın üzerindeki pullar yerlere sürünürken büyük bir hışırtı yapıyordu. Bu gürültü bizi uyandırmıştı. Yılan gelip arkadaşımın birini yuttu. Arkadaşım çok çabaladı ve bağırdı, lâkin yılan onu birkaç kere havaya kaldırıp yere çarptı. Biz hemen kaçmaya başladık.</p>

  <p class="normal">Yüksek bir ağaca rast geldik. Evvelâ ben, sonra arkadaşım ağacın üzerine tırmandık. Ağacın tepesine varınca, artık kendimizi emin yerde zannettik. Orada uyumaya hazırlanırken yılan ıslık çalarak ağacın dibine geldi. Sonra ağaca dolana dolana yukarı çıkmaya başladı. Benden daha aşağıda, ağacın kütüğüne sarılmış olan arkadaşımı alıp götürdü. Biraz sonra arkadaşımın feryatları kesilince, artık yılanın onu da yuttuğunu anladım.</p>

  <p class="normal">Ta şafak sökünceye kadar ağacın tepesinde kaldım. Yılanı görmeyince ağaçtan indim. Boş durmamak için koca birçok dikenli ağaç dalları kestim. O dalları küme küme bağladım. Kümeleri, tepesinde bir gece geçirmiş olduğum ağacın kütüğünün dibine çepeçevre dizdim. Akşam olunca, bana geçit vazifesi görecek olan bir delikten girdikten sonra, o deliği de bir küme dikenli dalla kapattım.</p>

  <p class="normal">Yılan yine uzaktan gelmeye başladı. Dikenleri aşıp bana varamayacağını anlayınca çekilip gitti.</p>

  <p class="normal">Ertesi sabah uzaklarda, denizde, bir geminin adaya doğru yaklaştığını gördüm. Hemen başımdan sarığımı çıkartarak havada salladım. Aynı zamanda da boğazımın yettiği kadar bağırmaya başladım. Gemidekiler beni görmüş olacak ki, hemen adaya bir kayık gönderdiler.</p>

  <p class="normal">Gemiye çıkar çıkmaz, gemide bulunan gemiciler o adaya nasıl olup da çıktığımı öğrenmek için etrâfıma toplandılar. Ben onlara her şeyi gördüğüm gibi anlattım.</p>

  <p class="normal">Birçok adalara uğraya uğraya nihayet Salabat’a vardık. Limana girip demir attık.</p>

  <p class="normal">Tüccarlar mallarını karaya çıkararak onları ya satıyorlar veya başka mallarla değiştiriyorlardı. Ben gemide duruyordum. Kaptan beni yalnız görünce, yanıma yaklaştı ve “Kardeşim” dedi, “vaktiyle bu gemiye bir tacir binmişti. O tacir öldü, gemide birçok malları kaldı.” Ve güverteye getirilip önüme yığdırılan balyaları, denkleri göstererek, “İşte bunlar, o ölen tacirin mallarıdır. Siz bu malları karaya çıkartıp kâr ile satabileceğinizi satınız, kârı paylaşırız.”</p>

  <p class="normal">Bana iş görmek fırsatını verdiği için kaptana çok teşekkür ettim. Geminin katibi, her tacire kendi mallarını teslim ederken tacirin ismini bir deftere yazıyordu. Sıra benim satacağım mallara gelince, katip kaptana dönerek o malların kimin ismine kaydedilmesi lâzım geldiğini sordu. Kaptan da cevaben:</p>

  <p class="normal">— “Seyyah ve gemici Sendibat nâmına kaydediniz!” dedi.</p>

  <p class="normal">Ben kendi ismimin anıldığını görünce, helecandan yüreğim çarptı. Kaptanın yüzüne dikkatli dikkatli bakınca, onu tanıdım. Önümde duran kaptan, ikinci seyahatimde adada, pınar kenarında uykuya daldığım zaman beni bırakıp giden ve geri dönüp beni aramayan kaptanın ta kendisiydi.</p>

  <p class="normal">— “Lâkin kaptan,” dedim, “bu malların sahibinin ismi Sendibat mıydı?”</p>

  <p class="normal">Kaptan cevaben:</p>

  <p class="normal">— “Evet” dedi, “o tüccarın ismi Sendibat’tı.”</p>

  <p class="normal">— “Kaptan” dedim, “bana dikkatle bakınız. Benim Sendibat olduğumu tanıyacaksınız. Ben pınar kenarında uyuyakalmıştım. Uyandığım zaman herkesin çoktan gitmiş bulunduğunu gördüm!” diye ilave ettim.</p>

  <p class="normal">Kaptan beni dikkatle muayene etti ve beni tanıdı. Beni kolları arasına alarak öptü.</p>

  <p class="normal">Eşyamı aldım. Ona teşekkür ettim.</p>

  <p class="normal">Salabat Adası’ndan kalkıp başka bir adaya vardık. Son vardığımız adadan kimyon, biber ve baharat satın aldım. Nihayet Basra’ya vardık. Oradan hemen Bağdat’a gittim. O kadar para ve mal toplamıştım ki, birçok şeyler daha satın aldıktan başka, birçok saraylar daha yaptırdım. Fukaraya bol bol para dağıttım.</p>
</body>
</html>
