<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_62">SEYFÜLMÜLÛK VE CİN SULTANI<br class="chapter" />
  BEDİATÜLCEMAL SULTAN</h1>

  <p class="normal">Eski zamanda Mısır’da Saffan oğlu Âsım adlı bir padişah varmış. Pek cömert, pek âdil bir Padişahmış. Bütün tebaası onu can ve gönülden severmiş. Bu büyük Padişahın memleketlerinin ucu bucağı yokmuş. Ordusu ve askerleri ise denizin dalgaları gibi kalabalık imiş.</p>

  <p class="normal">Bu Padişahın Salih adlı emektar ve sâdık bir veziri varmış. Bu insanların yegâne kabahati doğru dine iman etmeyip ateşe tapmaları imiş.</p>

  <p class="normal">Padişah senelerce zevk ve safâ ile devlet sürmüş; ama seneler geçtikçe saçı sakalı ağarmış, dizlerinin kuvveti azalmış, sırtı kamburlaşmış.</p>

  <p class="normal">İhtiyarlık Sultana vız gelirmiş; ama gelgelelim erkek evlâdı yokmuş. Bir gün Sultan sarayda büyük bir kurultay kurmuş, bütün kodamanları oraya dâvetli imiş. Hepsi en zengin elbiselerini giyerek ve birer ikişer yetişkin delikanlı oğullarını peşine takarak Sultanın önüne gelip diz çökmüşler. Bu nur topları gibi evlâdlar karşısında Sultan kendi evlâdsızlığını acı acı duymuş. Kendi kendine “Hâlim neye varacak? Yaş ilerledi. Nerde ise Azrail ecel şerbetiyle önüme dikilecek. Ben bu dünyadan ayrılınca, tacım tahtım el ellerine düşecek ve yeryüzünde benden bir nişan kalmayacak. Dünyada taç ve taht, devlet ü dârâta<sup class="calibre3"><a href="../Text/binbirgece_split_459.html#footnote-100-367" id="footnote-100-367-backlink">[367]</a></sup> nail oldum. Ama kaç para eder ki. Felek bir çöpçüden, bir ameleden esirgemediği evlâdı benden esirgedi. Keşke bu taht o rençperin olsaydı da, o evlâd da benim öz evlâdım olsaydı!” diye düşünmüş.</p>

  <p class="normal">Bu kara fikirlerin tesiri altında çocukmuş gibi tahtın üzerinde hüngür hüngür ağlamış, acı bir çığlık salıvererek tahtından düşmüş, yere yuvarlanmış. Vezirler derhal,</p>

  <p class="normal">— “Aman efendimiz rahatsız oldu, savulunuz!” diyerek orada toplananları dağıtmışlar. Yalnız ihtiyar ve sâdık Vezir Salih, Sultanın yanında kalmış.</p>

  <p class="normal">Sultan biraz kendine gelir gibi olunca, yerleri öptükten sonra ona:</p>

  <p class="normal">— “Ey zamanın ulu hakanı! Bu keder nedir?” demiş.</p>

  <p class="normal">Sultan hiç cevap vermemiş. Vezir yine yerleri öpmüş, Sultana:</p>

  <p class="normal">— “Efendim, sizi böyle sıkıntı içinde çırpınır görmektense, ölmeyi tercih ederim. Eğer sizi üzen şeyin ne olduğunu bana söylemezseniz, şimdi sizin gözünüz önünde canıma kıyarım!” diye bağırmış.</p>

  <p class="normal">Bunun üzerine Sultan Asım, başını kaldırmış, gözyaşlarını silmiş:</p>

  <p class="normal">— “Yaşım yüz seksene vardı. Biliyorsun ki, ne bir erkek, ne de bir kız evlâdına mâlikim. Genç yaşımda bu mahrumiyet bana bu kadar dokunmuyordu. Hâlbuki, vallahi bu yük altında yüreğim ezilmiyor, parçalanmıyor dersem, yalan söylemiş<sup class="calibre3"><a href="../Text/binbirgece_split_460.html#footnote-100-368" id="footnote-100-368-backlink">[368]</a></sup> olurum. Yarın yahut öbürüsü gün öleceğim. Burada ne nâm, ne nişan bırakmayacağım. Unutulup gideceğim. Bu insana ağır gelmez de, bu hâle insan ağlamaz da neye ağlar?”</p>

  <p class="normal">— “A!.. Sultanım senin yüreğine ağır gelen bu yoksunluk beni de ezip durmaktadır. Benim ne kız, ne de erkek evlâdım yoktur. Baş vurmadık çare bırakmadım. Hepsi boşa çıktı. Şimdi artık son bir çare var. Onu da tecrübe edeceğim. Hatta bu son çareyi beraber tecrübe edelim. Davut aleyhisselâmın oğlu Süleyman aleyhisselâm diye birisi varmış. Bu adamın ânı, şânı dünyanın dört bucağına yayılmış. Bu adamın tapındığı bir Allah varmış ki, bütün bizlerin tapındığımız putlardan da daha üstünmüş. Bu dünyaları, gökleri, yıldızları yaratan o imiş. Şimdi ona müracaat etmeyi düşünüyorum. O Allah’ına yalvarsın, belki bu sayede biz de birer evlâd babası oluruz.”</p>

  <p class="normal">Bu sözleri duyunca, nedense Sultanın yüreğine ümit doğmuş. Vezirine emir vermiş, büyük bir kervan hazırlatmış. Vezir Salih, Davut aleyhisselâmın oğlu Süleyman aleyhisselâmın memleketine doğru yol almış.</p>

  <p class="normal">Süleyman aleyhisselâm tahtının üzerinde oturmuş ve bu dünyanın yalancılığı hakkında uzun uzun tefekküre dalmış bulunuyormuş. O anda göklerden bir melek inmiş. Süleyman aleyhisselâma:</p>

  <p class="normal">— “Mısır Padişahının ve Vezirinin evlâdları olmuyormuş. Onun için Mısır Padişahı sana Vezirini gönderiyor. Vezir büyük bir kervan ve birçok hediyelerle yoldadır. Sen kendi vezirin Barkiye oğlu Asaf’ı onlara gönder. Vezire, “Sizin ne sebepten Hz. Süleyman’a gittiğinizi Hz. Süleyman bildi. Beni sizi karşılamak için yolladı. Sizlerin istediğiniz olacak, lâkin bir şartla ki, siz doğru din olan Din-i İslâm’ı kabul edesiniz.” desin. Hem Vezir, hem de Sultan senin teklifini kabul edeceklerdir. Çünkü onlara mintarafillah<sup class="calibre3"><a href="../Text/binbirgece_split_461.html#footnote-100-369" id="footnote-100-369-backlink">[369]</a></sup> hidayet yetişmiştir.” demiş.</p>

  <p class="normal">Süleyman aleyhisselâm da veziri Barkiye oğlu Asaf’ı çağırarak ve ona iş şöyle böyle diyerek her şeyi anlatmış, onu yola çıkarmış. Vezir Asaf, Mısır Sultanının gönderdiği Veziri yarı yolda karşılamış.</p>

  <p class="normal">— “Gelen misafirlere selâm olsun! Hoş geldiniz, size büyük müjdeler getirdim. Hz. Süleyman’a bir dileğinizin yerine getirilmesi için gidiyorsunuz. İşte o dileğiniz hasıl oldu, biliniz.” demiş.</p>

  <p class="normal">— “Acayip, bizim geleceğimizden ve bizim ne istediğimizden kim sizi haberdar etti?”</p>

  <p class="normal">— “Hz. Süleyman aleyhisselâm.”</p>

  <p class="normal">— “Peki bu şeyleri ona kim haber verdi?”</p>

  <p class="normal">— “Seni, beni, cümle kainatı yaratan Hz. Allah bildirdi.”</p>

  <p class="normal">— “Doğrusu tapındığınız Tanrı, ulu Tanrı imiş.”</p>

  <p class="normal">— “Öyle ya!... Mademki ulu Tanrı olduğunu kabul ediyorsunuz, neden ona iman etmiyorsunuz da kendi ellerinizle yaptığınız putlara tapınıyorsunuz?”</p>

  <p class="normal">— “Biz güneşe taparız.”</p>

  <p class="normal">— “Güneş Hz. Allah’ın yarattığı yıldızlardan bir tanesidir. Bazan göktedir, bazan da gökten eksilir. Hâlbuki bizim Allah’ımız her zaman ve her yerde hâzır ve nâzırdır ve her şeye kaadirdir.”</p>

  <p class="normal">İki vezir, böylece konuşa konuşa yol almışlar. Nihayet Hz. Süleyman’ın şehrine varmışlar. Mısır Veziri ve halkını Hz. Süleyman misafirler sarayında misafir ettirmiş. Onlara üç gün, üç gece ziyafetler çektirmiş. Yol yorgunluklarının giderilmesi için ne yapmak lâzımsa, hepsini yapmış.</p>

  <p class="normal">Dördüncü günün sabahı, Mısır Padişahının Veziri ve halkı, Hz. Süleyman’ın huzuruna çıkarılmışlar. Vezir hemen yerlere kapanmış ve Hz. Süleyman’ın eteğini öpmeye davranmış. Hâlbuki Süleyman aleyhisselâm tahtından inip onu elinden tutarak ayağa kaldırmış. Ona:</p>

  <p class="normal">— “Hiçbir insanın diğer bir insanın önünde yerlere kapanması caiz değildir. İnsan gerek sultan, gerek köle olsun insandır. O ancak hâlikı bulunan Hz. Allah’ın karşısında yerlere kapanır veyahut eğilir. Onun için hiçbirinizin önümde eğilmesine izin vermem. Eğer durmaktan içinizde hoşlanan varsa, hoşuna giden şeyi yapsın ve ayakta dursun. Yoksa, bana el-pençe divan durulmasına izin vermem.” demiş.</p>

  <p class="normal">Bu sözler üzerine Mısır Veziri şaşa şaşa bir mindere oturmuş. Mısır halkının bazısı oturmuşlar, bazısı da ayakta durmuşlar.</p>

  <p class="normal">Hz. Süleyman,</p>

  <p class="normal">— “Sizin buraya neden geldiğinizi biliyorum. Mısır Sultanı padişahınızın yaşı ilerlemiş olduğu hâlde bir evlâdı olmamıştır. Siz ona teselli verdiniz ve benim belki ikinizin de imdadıma yetişebileceğimi söylediniz. Onun için sizi buraya gönderdi. Böyle olmadı mı, söyleyiniz?” diye minel-evvel ilel-âhir<sup class="calibre3"><a href="../Text/binbirgece_split_462.html#footnote-100-370" id="footnote-100-370-backlink">[370]</a></sup> her şeyi sayıp döküvermiş.</p>

  <p class="normal">Vezir:</p>

  <p class="normal">— “Ey ulu Peygamber! Söylediklerinizin hepsi doğrudur. Yalnız ben Sultanla görüşürken yanımızda kimse yoku. Bütün bu şeyleri size kim anlattı?” diye sormuş.</p>

  <p class="normal">— “Benim tapındığım ulu Tanrı bana her şeyi bildirdi.”</p>

  <p class="normal">— “Öyleyse ben sizin ulu Tanrı’nıza iman ettim. Allah yalnız ve ancak O’dur. O’ndan başka Allah yoktur, inandım.”</p>

  <p class="normal">Vezirin İslâmiyet’i kabul etmesi üzerine Vezir ile gelen bütün Mısır halkı fevç fevç İslâm olmuşlar. Hz. Süleyman’ın sarayında büyük şenlik olmuş. Mısır Veziri, Mısır Sultanının Hz. Süleyman’a gönderdiği hediyeleri ona takdim etmiş.</p>

  <p class="normal">Ertesi günü, Hz. Süleyman onu erkenden çağırtmış ve ona:</p>

  <p class="normal">— “Siz şimdi memleketinize döneceksiniz. Padişahınızla beraber ikinizin de hani ya şu çok sevdiğiniz hurma ağacına çıkarsınız. Ne konuşursunuz, ne de gürültü edersiniz. Öğle ile ikindi arasında ağaçtan ininiz. Ağacın altında iki yılan göreceksiniz. Bu yılanların birisinin başı maymun başına, ötekininkisi ise ifrit başına benzeyecektir. Siz hemen onların üzerine beraberinizde getirmiş olacağınız okları atınız ve ikisini de öldürünüz. Sonra iki yılanın da baş ve kuyruk taraflarından birer karış uzunluktaki kısmı kesip atınız. Mütebaki kısmını pişiriniz ve o yılanları iki karınıza yediriniz. Dokuz ay sonra ikisinin de birer erkek evlâdı olacaklarını görürsünüz.” diye tembih etmiş.</p>

  <p class="normal">Ellerini çırpmış, gelen bir köleye, bir mühürlü yüzük, bir kılıç, bir de işlemeli cübbe getirtmiş. Onları Vezire göstererek:</p>

  <p class="normal">— “Allah’ın izniyle evlâdlarınız doğup da delikanlı oldukları zaman, bu üç hediyeyi onlara verirsiniz. Onların ikisi de bu üç şey içinden beğendiklerini alsınlar.” diye ilave etmiş.</p>

  <p class="normal">Mısır Veziri Hz. Süleyman’ın elini öptükten sonra ona dua etmiş ve vatan yolunu tutmuş. Mısır’a varmış. Vezir olanı biteni anlatmış ve Sultana İslâmiyet’i teklif etmiş. Sultan hemen oracıkta İslâm olmuş ve tebaasının da İslâm olmalarını emretmiş.</p>

  <p class="normal">Ertesi günü Padişahla beraber oklarını ve yaylarını alarak hurma ağacının üzerine çıkmışlar. Hz. Süleyman’ın tembih ettiği saat gelince inmişler. Yerde yılanları görmüşler. Yılanların boyunlarında pırıl pırıl parlayan altın bilezikler varmış. Vezir ile Sultan yılanları öldürüp de baş ve kuyruk kısımlarından birer karış keserek ahçılara pişirtmişler. İkisi de ayrı yollardan giderek karılarına o yılanları yedirmişler. Gerek Sultan, gerek Veziri o gece karılarının yanından ayrılmamışlar.</p>

  <p class="normal">İşte o günden sonra üç koca ay geçmiş. Sultanın karısı, bir gün karnında bir sancı duymuş. Artık nerde ise ana olacağını anlamış. Kölenin bir tanesini çağırarak:</p>

  <p class="normal">— “Git, Sultan nerede olursa olsun, onu hemen bul ve ona validelik alametleri duyduğumu söyle.” diye emir vermiş.</p>

  <p class="normal">Sultan haberi alınca çok sevinmiş ve üç hafta geceli gündüzlü eğlenceler tertip ettirmiş.</p>

  <p class="normal">Sultanın karısı dokuz ayını ikmal edince, dünyaya nur topu gibi bir erkek evlâd getirmiş. Sultan oğlunun adını Seyfülmülûk koymuş.</p>

  <p class="normal">Aynı günde de Vezirin bir oğlu olmuş. O da oğluna Suat ismini vermiş. İki çocuk yan yana büyümüşler. Sevimli, güzel delikanlılar olmuşlar. Bir gün Sultan, Veziri çağırmış:</p>

  <p class="normal">— “Artık ikimiz de adam akıllı ihtiyarladık. Oğlum Seyfülmülûk, Allah’a şükür istediğim gibi yetişti. Harpte cesurdur, zekada da dengi yoktur. Ahlâkını ben çok iyi görüyorum. Zannedersem devleti herhalde benim idare edeceğimden bin kat daha iyi idare eder. Onu yerime oturtmayı düşünüyorum. Bana gelince, artık dünyada dilediğim, hevesim kalmadı. Şöyle bir köşeye çekilip rahat rahat eceli bekleyeceğim. Fikrime ne dersin?”</p>

  <p class="normal">— “Vallahi doğru düşünmek eski âdetinizdir. Hatta ben de sizi taklit edeceğim. Ben de bir köşeye çekilip kendi kendime kalmakla vakit geçireceğim. Sizden bir ricam var. Madem ki ben de çekileceğim, oğlumu bilirsiniz, onu yerime vezir tayin ediniz. Biz şöyle bir köşede dururuz. İcap ederse, onların yardımına koşuveririz.”</p>

  <p class="normal">— “Öyle ise, sen hiç durma, memleketin büyüklerine yaz. Muayyen bir günde buraya toplansınlar.”</p>

  <p class="normal">Vezir hemen dışarıya çıkmış, katiplerin başına geçmiş. Katipler geceli gündüzlü kalem çalmışlar. Bu mektupları tatar ağaları memleketin dört bucağına ulaştırmışlar. Her taraftan emirler, vezirler, paşalar, beyler fevç fevç<sup class="calibre3"><a href="../Text/binbirgece_split_463.html#footnote-100-371" id="footnote-100-371-backlink">[371]</a></sup> payitahta akmaya başlamışlar. Kurultay günü dâvetlilerin hepsi gelmiş bulunuyormuş.</p>

  <p class="normal">Sultan şehrin en geniş meydanında otağını kurmuş. Otağın içine büyük taht konulmuş. Padişah tahta çıkıp oturmuş. Meydan göz alabildiğine uzanıyor ve bakan bir insan da göz alabildiğine insan başlarından başka bir şey görmüyormuş. Nihayet Padişah kurultayı açmış:</p>

  <p class="normal">— “Ey ahali! Yaşım ilerledi. Sizi idarede kusur ederim diye korkuyorum. Ben şimdi bir köşeye çekilerek Allah’a dua etmekle vakit geçirmek istiyorum. Oğlum Seyfülmülûk’ü tanırsınız. Onu oğlum olduğu için değil, lâkin sizi idareye lâyık olduğu için kendi yerime sultan ve üzerinize padişah yapmak istiyorum. Bana bir diyeceğiniz var mı? Bu münasip midir?” diye sormuş.</p>

  <p class="normal">Hazır olanlar bir ağızdan:</p>

  <p class="normal">— “A! Sevgili padişahımız, sen kölelerin bir tanesini başımıza padişah tayin edeydin, madem ki onu sen tayin ettin, biz ona sevine sevine baş kesip boyun eğerdik. Şehzâdenizi başımızda padişah görmenin bizi ne kadar sevindirdiğini bir anlayınız.” diye bağırmışlar.</p>

  <p class="normal">Bunun üzerine ihtiyar Sultan tahtından inmiş, Seyfülmülûk’ü yerine oturtmuş. Biraz sonra Vezir Salih yerinden kalkmış. Ahaliye dönerek,</p>

  <p class="normal">— “Ey ahali! Ben yüz yirmi seneden beri size vezirlik ettim. Aranızda bir memnun olmayan var mı? Eğer bir kimseye bir haksızlık ettiysem, bile bile olmamıştır. O hakkını bana helal eder mi?” diye sormuş.</p>

  <p class="normal">Ahali:</p>

  <p class="normal">— “Şu vezirimizin dediğine bak! Hiçbirimizin sende bir hakkı yok ki, sana helal edelim.” diye çığırmışlar.</p>

  <p class="normal">Vezir, yine sesini yükseltmiş:</p>

  <p class="normal">— “Ben de Padişah gibi artık ihtiyarladım, çürüdüm. Ben de çekilmek istiyorum ve oğlum Suat’ı yerime büyük vezir tayin etmek istiyorum. Onu vezir olarak kabul eder misiniz?” demiş.</p>

  <p class="normal">Bin bir ağızdan, “Ederizzzz!” cevabı çıkmış.</p>

  <p class="normal">O zaman Vezir Salih başındaki vüzera kavuğunu çıkararak yanı başında duran Suat’ın başına koymuş.</p>

  <p class="normal">Resmi geçitler, şenlikler yapıldıktan sonra ihtiyar Sultanla ihtiyar Vezir oğullarını alıp saraya gitmişler. Baş haznedarı çağırarak Hz. Süleyman aleyhisselâmın yirmi şu kadar sene evvel bir cübbe, bir mühürlü yüzük, bir de kılıçtan ibaret olan hediyelerinin hazineden çıkartılıp onlara getirilmesini emretmişler.</p>

  <p class="normal">Haznedar başı emanetleri getirmiş. İhtiyar Sultan üç emaneti iki gence göstererek, “Bunların içinden istediklerinizi alınız.” demiş. Evvela Seyfülmülûk beğenmiş. Mühürlü yüzükle işlemeli cübbeyi almış. Suat da kılıcı almış. İki genç, iki ihtiyarın ellerini öptükten sonra yerli yerlerine çekilmişler.</p>

  <p class="normal">İki genç, bir vakitler ufak iki yumurcakken beraber yatmayı âdet etmişler. Büyüdükten sora bu âdetten vazgeçememişler. İkisinin ayrı ayrı yatakları bir odaya serilmiş. İşte delikanlılar oraya gitmişler.</p>

  <p class="normal">Seyfülmülûk yorgun bulunduğu için cübbenin sarılı bulunduğu bohçayı hiç açmamış, bir köşeye koyarak yatağına çekilmiş. Gece ortasına kadar deliksiz bir uyku uyumuş. Gece ortasından biraz sonra uyanmış. Sağa dönmüş, sola dönmüş, ama bir türlü dalamamış. Böyle dönüp dururken, minderin üzerine bıraktığı bohça gözüne ilişmiş. Suat daha uyuyormuş.</p>

  <p class="normal">Seyfülmülûk kalkıp bohçayı almış. Yanı başına da bir şamdan koyarak bohçayı açmış. İçerisine cinlerin işlemiş olduğu bir işlemeden bir cübbe görmüş. Ama ne cübbe imiş o! Örümcekler bile işin bu kadar incesini yapamazlarmış. Doğrusu Seyfülmülûk şaşa şaşa cübbenin ötesini berisini muayene ederken, cübbenin göğsü üzerine işlenmiş bir resim görmüş. Bu resim uzun gözlü, uzun kirpikli bir peri ve cin dilberinin resmi imiş. Onu görür görmez, Seyfülmülûk’ün aklı başından kaçmış. Aşk, dâvet beklemez ya! Genç padişahın aklını, fikrini, gönlünü, yüreğini öyle bir sarışla sarmış ki…</p>

  <p class="normal">Nihayet Suat Vezir uyanmış. Seyfülmülûk’ü o hâlde görünce, yatağından fırlamış.</p>

  <p class="normal">— “A kardeşim, bu hâlin nedir? Aman çabuk söyle, sana ne oldu?” diyerek Seyfülmülûk’ün kolunu sarsmış.</p>

  <p class="normal">— “A kardeşim, hâlimi sana açmaya utanıyorum.” demiş.</p>

  <p class="normal">— “Allah aşkına, benden derdini gizleme. Ben senin hem kardeşin, hem kölen, hem de vezirinim. Benden utanmak mı olur?”</p>

  <p class="normal">— “Öyle ise şu resme bak!”</p>

  <p class="normal">Suat resme bakmış ve bakmasıyla beraber hayran olmuş. Onu uzun uzun şamdanın titrek ışığında seyrettikten sonra altındaki yazıyı okumuş:</p>

  <p class="normal">“Bu resim, cin ve peri sultanı Bediatülcemal Sultanın resmidir. Kendisi Babil’de Bağ-ı İrem’de ikamet eder.”</p>

  <p class="normal">Bu yazıyı okuyunca Suat, Seyfülmülûk’e:</p>

  <p class="normal">— “Arkadaşım, bu kadının kim ve nerede oturduğunu biliyor musun ki, gidip onu arayalım.” demiş.</p>

  <p class="normal">— “Hayır bilmiyorum.”</p>

  <p class="normal">— “Gel de şu yazıyı oku öyle ise.”</p>

  <p class="normal">Seyfülmülûk yazıyı okuyunca birkaç kere ayılıp bayılmış.</p>

  <p class="normal">Sabah olunca Seyfülmülûk tahtına çıkmış. Cübbe yanında imiş. Çünkü resme göz attığı dakikadan beri, cübbeyi ne giymeye kıyıyor, ne de onu yanından ayırabiliyormuş.</p>

  <p class="normal">Lâkin o hâliyle kimsenin davasını dinleyemeyeceğini aklı kesmiş. Veziri Suat’ı çağırarak ona:</p>

  <p class="normal">— “Ahaliye hasta olduğumu söyle. Davalarını iyi olur olmaz göreceğimi vaat ederim.” demiş.</p>

  <p class="normal">Suat da aldığı emri ifa etmiş. Ahali yeni Sultanın birdenbire hasta olduğuna şaşa şaşa dağılmışlar.</p>

  <p class="normal">İhtiyar Sultan, oğlunun tahtına çıktığının ilk günü, rahatsızım diyerek ashâb-ı mesalihin<sup class="calibre3"><a href="../Text/binbirgece_split_464.html#footnote-100-372" id="footnote-100-372-backlink">[372]</a></sup> işlerini yüz üstü bıraktığını duyunca, kulaklarına inanmayacağı gelmiş. Oğluna gitmiş. Onu o hâlde görünce, etekleri tutuşmuş. Memlekette ne kadar âlim, sihirbaz, müneccim, hekim varsa, hepsini saraya çağırarak var kuvvetlerini, marifetlerini evlâdının iyi olmasına hasretmelerini emretmiş.</p>

  <p class="normal">Sihirbazlar sihirlerini, hocalar üfürüklerini, müneccimler tılsımlarını, hekimler bakmalarını, ilaçlarını yapmışlar. Üç ay gece dememişler, gündüz dememişler uğraşmışlar.</p>

  <p class="normal">Lâkin Seyfülmülûk’ün hâlinde iyiliğe doğru bir değişiklik görülmemiş.</p>

  <p class="normal">Bunun üzerine ihtiyar Padişah, büyük dairenin yanı başındaki bir tenha odacığa çekilmiş, Seyfülmülûk’ü oraya çağırtmış, sesini alçaltarak:</p>

  <p class="normal">— “Oğlum, benden gizleme, duyduklarım doğru mudur? Sen bir resme âşık olmuşsun. O resim nerede, onu bana göster. Hem bunu evvelce neden haber vermedin? Belki ben sana yardım edebilirdim.” demiş.</p>

  <p class="normal">— “Babacığım sizden çok utanıyorum. Nasıl size gelip de, ben bir resimde gördüğüm kızı seviyorum ve onun için yanıp hasta oluyorum, diyebilirim!”</p>

  <p class="normal">— “Oğlum bu cin kızını ne yapacaksın? Maşallah gençsin, güzelsin, biraz aklını başına topla, ava çık, oyna, eğlen, gül, yemek ye, rahat rahat uyku uyu, kız istedikten sonra ondan bol ne var.”</p>

  <p class="normal">— “Babacığım, ben o resimde gördüğüm kızı seviyorum. Başka bir kız, dünya güzeli de olsa, bana güzel gözükmüyor.”</p>

  <p class="normal">— “Pekâlâ, sen söyle, vaziyet böyle olunca, ben ne yapayım? Sana nasıl yardım edeyim?”</p>

  <p class="normal">— “Emir verelim, memleketin içinde ne kadar garip, ne kadar seyyah, ne kadar tüccar varsa, hepsi burada toplansınlar. Belki birisinden birisi bu Bağ-ı İrem’in nerede olduğunu bilir. Yahut bilmese bile hiç olmazsa duymuş olabilir.”</p>

  <p class="normal">— “Öyle yapalım bari. Gemi kaptanlarını da çağıralım. Olur a, belki bu Bağ-ı İrem deniz aşırı bir yerdedir.”</p>

  <p class="normal">Bunun üzerine memleketin dört tarafına salınan tellallar memlekette ne kadar seyyah, garip, tüccar ve gemi kaptanı, ihtiyar gemici varsa, hepsinin payitahta toplanmasını çığırmışlar.</p>

  <p class="normal">Her taraftan asasına dayanan payitaht yolunu tutmuş. Karmakarışık bir kalabalık itişe kakışa, dürtüşe koşuşa payitahta girmişler. Bu sayısı belirsiz insanlar arasında Bağ-ı İrem’i bilen ve duyan bir kişi bile yokmuş.</p>

  <p class="normal">Yolcular kafile kafile çekilmişler. Toplanış yeri olan şehrin at meydanında biricik garip kalmış. İhtiyar Sultanı etekledikten sonra:</p>

  <p class="normal">— “Efendim, bendeniz Bağ-ı İrem’in nerede olduğunu ne biliyorum, ne de duydum. Mamafih orasını bir bilen olsa olsa Çin payitahtında olur. Çünkü Çin payitahtına dünyanın her tarafından seyyahlar gelir. Eğer Bağ-ı İrem’i orada da bilen yoksa, onu hiç nafile aramayınız. Çünkü, insanoğulları orasını bilmiyorlar demektir.” diye fikir vermiş.</p>

  <p class="normal">Seyfülmülûk, bu sözler üzerine, babasına bir gemi hazırlatmasını, çünkü bizzat kendisi Çin’e gidip uzun gözlü, uzun saçlı peri kızının oturduğu yeri araştıracağını söylemiş.</p>

  <p class="normal">Emirler verilmiş. Seyfülmülûk için kırk tane gemi hazırlattırılmış. Gemilere pür-silah bin tane memlûk bindirilmiş. Çin padişahına da gidecek hediyeler unutulmamış.</p>

  <p class="normal">Seyfülmülûk gemilerin en büyüğüne bindikten sonra ipekli yelkenler açılmış. Rüzgâr serin serin sağanaklıyormuş.</p>

  <p class="normal">Gemiler gece-gündüz dalgalar üzerinde seken martılar gibi yol almışlar. Nihayet Çin payitahtına varmışlar.</p>

  <p class="normal">Çin payitahtı halkı, şehir duvarları üzerinden, saff-ı harp<sup class="calibre3"><a href="../Text/binbirgece_split_465.html#footnote-100-373" id="footnote-100-373-backlink">[373]</a></sup> teşkil ederek kırk harp gemisinin gelmekte olduklarını görünce, düşmanlar geldi sanarak kapıları kapamışlar. Silahlanıp burçlara koşmuşlar. Oklar, sapanlar, kargılar hazırlamışlar.</p>

  <p class="normal">Seyfülmülûk, şehirdekilerin kendisini harp etmeye gelen bir donanma sandığını anlayarak gemilerinin içinden en ufağını şehre doğru ilerletmiş. Bu gemideki iki memlûk sefir vazifesini göreceklermiş. Bunlar karaya çıkmışlar. Çin padişahının sarayına gitmişler ve baş mabeyinciye, gelen donanmanın Sultan Asım’ın oğlu Sultan Seyfülmülûk’e ait olduğunu, Seyfülmülûk’ün bizzat gemilerin birinde bulunduğunu ve buraya harp etmek için değil, gezmek için geldiğini ve kendisine inanılmayacak olursa, şehir halkını rahatsız etmemek için karaya çıkmadan geriye döneceğini söylemişler.</p>

  <p class="normal">Çin Sultanının adı Fağfur<sup class="calibre3"><a href="../Text/binbirgece_split_466.html#footnote-100-374" id="footnote-100-374-backlink">[374]</a></sup> Şah imiş. Fağfur Şah, gençliğinde Seyfülmülûk’ün babası Sultan Asım’ı tanımışmış. Gelen adamın bu eski tanışık Asım Şahın oğlu Sultan Seyfülmülûk olduğunu duyunca, sefirlere kıymetine baha biçilmez hediyeler vermiş. Kendi gemilerine binerek Seyfülmülûk’ün donanmasını açık denizde karşılamış. Biri ihtiyar, ötekisi genç iki sultan kucaklaşmışlar. Seyfülmülûk’e ayrı bir saray, Vezir Suat ile memlûklara da ayrı bir saray tahsis etmişler.</p>

  <p class="normal">Misafirler şerefine şehirde şenlik olmuş. Davullar, kösler çalınmış, nöbetler vurulmuş, gülbanklar söylenmiş. Seyfülmülûk ile takımı böylece kırk gün eğlenmişler. Kırk birinci gün, Fağfur Şah, Seyfülmülûk’e:</p>

  <p class="normal">— “Evlâdım, sen buraya gezmek için değil, her hâlde bir iş için geldin. O iş ne ise söyle de elimizden gelirse hemen yaparız.”</p>

  <p class="normal">— “Ah! Benim hikâyem acıklıdır. Ben Bediatülcemal Sultana âşıkım.”</p>

  <p class="normal">Bediatülcemal adını duyunca, Fağfur Şahın beti benzi kül gibi sararmış. Yaşlar gözlerine gelmiş. Seyfülmülûk’e acır bir bakışla bakıp bir “Ah!” çektikten sonra:</p>

  <p class="normal">— “Pekâlâ, istediğin nedir evlâdım?” diye sormuş.</p>

  <p class="normal">— “Benim sizden bir ricam var. Bu payitahtta ne kadar seyyah, garip ve gemici varsa, hepsini bir araya toplayarak onlardan bu resmin aslı hakkında mâlumat toplamaktır.”</p>

  <p class="normal">— “A, evlâdım bundan kolay ne var!”</p>

  <p class="normal">Bunun üzerine seyyahlar, garipler, gemiciler şehrin en büyük meydanında toplandırılmışlar. Seyfülmülûk bunlardan her birisine birer birer Bediatülcemal, İrem Bağı, Babil şehri hakkında sorgular sormuş. Hiç kimse ne cin kızını, ne de bulunduğu yeri biliyormuş. Nihayet ihtiyar bir gemici ileri gelmiş:</p>

  <p class="normal">— “Padişahım!” demiş, “Bu yeri olsa olsa Hindistan’ın ötesindeki adalarda bilirler. Oraya gidip bir sorsanız fena etmezsiniz.” demiş.</p>

  <p class="normal">Seyfülmülûk gemilerin sefere hazırlanmasını emretmiş. Fağfur Şahla vedalaşmışlar. Gemiler denize açılmış. Dört ay rüzgâr pek müsait esmiş ve gemiler kazasız belâsız yol alıp durmuşlar.</p>

  <p class="normal">Lâkin dördüncü ayın sonuyla beraber rüzgâr kudurmuş, dalgalar dağlar gibi yığılmış, yağmur bardaktan boşalırmış gibi şarıl şarıl akmış. Gökler gürlemiş, şimşekler çakmış. Bu kıyamet arasında gemileri kullanmak ihtimali yokmuş. Yelkenler parça parça yırtılarak ta göklere savrulmuş. Direkler çatır çutur kırılarak denize düşmüş. Gemiler birbirlerine çarpa çarpa tuz ile buz olmuşlar.</p>

  <p class="normal">Bu kıyametten, biraz ileride giden Seyfülmülûk’ün gemisinden başka kurtulan olmamış. Rüzgârlar kesilip de deniz cam gibi apışınca Seyfülmülûk etrâfına göz gezdirmiş. Göz alabildiğine kadar gök ve denizden başka bir şey görünmüyormuş.</p>

  <p class="normal">Denizin yüzünde yalnız kendi gemisi tek ve tenha durmakta imiş. Gemi boyuna gidiyormuş. Ama nereye gidiyormuş?... Orasını bilen yokmuş. Rüzgâr ve dalgalar onu önlerine katmış bulunuyor ve istedikleri gibi götürüyorlarmış.</p>

  <p class="normal">Gemi böylece günlerce gitmekte devam etmiş. Güneşle yanan güvertenin üzerinde açlıktan ve susuzluktan kıvrım kıvrım kıvranıyorlarmış.</p>

  <p class="normal">Neden sonra ufukta bir ada görünmüş. Zaten rüzgâr gemiyi oraya doğru itiyormuş. Sahile yaklaşınca demiri atmışlar. Palamarı kıyıya uzatmışlar. Ada ağaçlıklarla örtülü imiş.</p>

  <p class="normal">Ağaçlar cıvıldaşan kuşlar, çiçekler ve yemişlerle dolu imiş. Gemiciler kendi içlerinden birisini gemide nöbetçi bıraktıktan sonra karaya çıkmışlar. Sulu ve tatlı yemişlerden doya doya yemişler. Lâkin birdenbire bir bağırış duymuşlar.</p>

  <p class="normal">Bağıran ak saçlı, ak sakallı, ihtiyar mı ihtiyar bir adammış. Bu adam onlara:</p>

  <p class="normal">— “Evlâdlarım bu yemişlerden yemeyiniz. Bunların manzarasına ve tadına aldanmayınız. Bunlar size zarar getirir. Çünkü hepsi daha hamdır. Geliniz de ben size olgun yemişlerden ikram edeyim.” diye ünlüyormuş.</p>

  <p class="normal">Gemiciler bu bunak ihtiyarı görünce, onu kendi batan gemilerinden her nasılsa kurtulan ve aklını kaybederek bu adaya düşen bir adam sanmışlar.</p>

  <p class="normal">Gemicilerden birisi ihtiyara yaklaşmış. İhtiyar, gemicinin adam akıllı geldiğini görünce, bir sıçrayışta onun omzuna binmiş. İki diz ve ayağını beline kilitlemiş. Hâlbuki bu ihtiyar bir cin imiş. Zavallı gemiciye:</p>

  <p class="normal">— “Artık sana ölünceye kadar yürümek düşer. Artık sen benim katırım, eşeğim oldun. Kıyamete kadar sırtından inmem. Topuklarımla yanlarını mahmuzlaya mahmuzlaya seni istediğim yere yürütürüm.” demiş.</p>

  <p class="normal">Biçare gemici yalvarmış, yakarmış, diller, yaşlar dökmüş. Lâkin ha bir taşa, ha bu cine yalvarmış, hiç farkı yokmuş. Eşek vaziyetine giren biçare, cinin şerrinden kurtulamayacağını kestirince arkadaşlarına bağırmaya, çağırmaya başlamış.</p>

  <p class="normal">— “Hey arkadaşlar,” demiş, “bu gördüğünüz ihtiyarlar insan değil, cindir. Burada bir sürü daha var. Onların maksadı sırtlarınıza binip ölünceye kadar sizi eşek gibi kullanmaktır. Sakın burada bir saniye daha durayım demeyiniz. Çünkü başıma çatan belâya siz de çatar, mahvolursunuz. Çabuk, aman çabuk kaçınız!”</p>

  <p class="normal">Biçareyi gören ve böyle bağırdığını duyan tayfa hemen var kuvvetlerini tabanlarına vererek soluğu kayıklarında almışlar. Bütün güçleriyle küreklere yapışmışlar. Seyfülmülûk da aralarında imiş. Kayığı can korkusuyla bayağı uçurmuşlar, gemiye alelacele binerek yelkenleri açınca savuşmuşlar.</p>

  <p class="normal">Bir ay müddetle denizin yüzünde yol almışlar.</p>

  <p class="normal">Nihayet ufak bir ada daha görmüşler. Yine acele acele karaya çıkmışlar. Bu ada da ağaçlarla örtülü imiş. Ağaçların üzerlerindeki yemişlerin bolluğundan, iriliğinden dalları yerlere kadar eğiliyormuş. Gerek gemiciler, gerek Seyfülmülûk ellerine geçen meyvayı gövdeye atmışlar. Açlığın kabası çabuk yutulan birkaç yemişle giderildikten sonra gemi halkı etrâfına merakla bakınmaya başlamış. Ağaçlıklar arasından ağıra ağıra adanın içlerine doğru bir yol gidiyormuş. Ta uzaklarda yolun üzerinde upuzun bir şeyin yatmakta olduğunu görmüşler.</p>

  <p class="normal">Merak ederek yolun üzerinden yürümüşler. Bunun yol üzerine yatmış cehennem zebanisi kıyâfetli bir gulyabani olduğunu görmüşler. İçlerinden biri, yabaniyi tekmelemiş. Gulyabani gök gürlemesine benzer bir inilti ile ayağa davranmış, kendisine en yakın bulunan tekme atıcı ukalayı kapınca adanın içlerine doğru yürümeye başlamış. Gulyabaninin saldığı nara bütün adayı sarmış. O gürültüyle ötede beride birçok gulyabaniler daha kalkmışlar. Gemiciler pek korkunç bir yere ayak basmış bulunduklarını anlamışlar.</p>

  <p class="normal">“Canını seven ayaklarına güvensin!” diye bağıra bağıra kayıklara doğru koşmuşlar. Neyse, gulyabaniler yetişememişler.</p>

  <p class="normal">Seyfülmülûk ve gemiciler gemiye binince, yine yelkenleri rüzgâra açmışlar, yine açık denizler üzerinde kaymaya koyulmuşlar. Gitmişler, gitmişler, geride bıraktıkları ada tam ufukta kaybolacağı sırada başka bir ada gözükmüş.</p>

  <p class="normal">Adaya varmışlar. Kıyıdan pek ayrılmayarak orada buldukları yemişleri yemeye koyulmuşlar.</p>

  <p class="normal">Lâkin ne olmuş? Birden bire bir kıyamet kopmuş. Ağaçların, çalıların arasından ızbandut gibi simsiyah insanlar fırlamışlar. Bunlar kazma dişli, kızıl gözlü, alamet gibi şeylermiş. Ne Seyfülmülûk, ne de gemicilerin yerlerinden kıpırdanmasına vakit kalmadan onları sıkı fıkı tutmuşlar, kaldırıp adanın içerlerine doğru götürmüşler.</p>

  <p class="normal">Adanın ortasında vahşi kayalardan ibaret bir tepe varmış. İnsanları oraya sürüklemişler. O kayanın üzerinde kaba saba bir taht varmış. Tahtın üzerinde yamyamların kralı kurulmuş bulunuyormuş. Etrâfında da yamyamlar saf tutmuşlarmış.</p>

  <p class="normal">Seyfülmülûk ve arkadaşlarını padişahlarının önüne getiren yamyamlar:</p>

  <p class="normal">— “Efendim, bu kuşları, ağaçlar arasından yemiş yerken yakaladık ve getirdik.” demişler.</p>

  <p class="normal">Kralları:</p>

  <p class="normal">— “İyi ettiniz, karnım çok açtı ve av eti istiyordum. Hemen ikisini kesiniz ve pişiriniz:” diye inlemiş.</p>

  <p class="normal">Kendilerini ne gibi bir âkibet beklediğini anlayan gemiciler olsun, Seyfülmülûk olsun, ciyak ciyak bağırmaya, ağlamaya, yalvarmaya koyulmuşlar. Zebellalar insanoğullarını tutunca kafeslere tıkamışlar.</p>

  <p class="normal">Bu zebellalar kralının bir kızı varmış. Kız yeni evlenmişmiş ve adanın başka bir kıyısında bir şehirde oturuyormuş. Babasının hoş sedalı kuşlar tuttuğunu duyunca, zebella kızı olmakla beraber kadın değil mi ya! O da birkaç kuş istemiş ve babasına haber göndermiş. Babası “Hay hay!” diyerek kızına bir kafes göndermiş. Bu kafesin içinde Seyfülmülûk ile birkaç memluk varmış. Kız kuşları görünce bayılmış. Oturduğu odanın tavanına asmış.</p>

  <p class="normal">Günler geçtikçe bu kuşların uçmadığını, küçücük elleri ayakları bulunduğunu gören kralın kızı, onları bazan serbest bırakır, oda içinde gezdiklerini seyredermiş. Sonraları artık kuşların eve alıştıklarına ve kaçmayacaklarına kanınca, onların bahçeye çıkmalarına bile, hatta dışarıya, kırlara çıkıp kendisine çiçek toplamalarına bile izin vermiş. O kadar ki, bazan Seyfülmülûk ve memluklar birkaç gün kırlarda gezerlermiş. Bir gün, böyle kırda otururken, bir sal yapıp hep birlikte buradan kaçmayı kararlaştırmışlar.</p>

  <p class="normal">Hemen işbaşına geçmişler. Yığın yığın ipler bükerek çalılar arasına saklamışlar. Her gün kralın kızına biraz çiçek toplayıp götürmüşler. Günün öteki saatlerini de sal yapmaya hasrederlermiş.</p>

  <p class="normal">İpler bükülüp bittikten sonra, kütükleri güç belâ keserek kuytu bir yerde toplamışlar. Kütükleri iplere bağlamışlar. Kıyıya birçok da yemişler biriktirmişler. Her şey hazır olunca, gecenin karanlığını beklemiş, karanlık basınca salı denize sürmüşler. Yemişleri yükleyip kendileri de binmişler, adaya “Allaha ısmarladık” diyerek denize açılmışlar.</p>

  <p class="normal">Dört ay denizde yavaş yavaş yol almışlar. Bir gün salın yanındaki deniz köpürmüş. Sular altüst olmuş, suların içinden dev gibi bir timsah çıkmış. Salın üzerindeki memlûklerin birini alınca denizin dibine gitmiş. Biraz sonra suyun yüzün cam gibi olmuş.</p>

  <p class="normal">Seyfülmülûk ile öteki iki memlûkün gözleri korkudan fal taşı gibi açılmış. O gün timsah bir daha gözükmemiş.</p>

  <p class="normal">Bu vak’adan birkaç gün sonra saldakiler uzakta bir ada görmüşler. Çok sevinmişler. Salı idare edebildikleri kadar idare ederek ada yolunu tutmuşlar. Tam adaya dokunacakları zaman su yine bulanmış, köpürmüş, çalkalanmış, yüze koca bir timsah çıkmış, elini uzatınca salın üzerinde kalan iki memlûkün ikisini de denize atmış, onları denizde yakalayarak dibe götürmüş. Seyfülmülûk yalnız olarak adaya varmış.</p>

  <p class="normal">Ada sipsivri bir dağdan ibaretmiş. Seyfülmülûk bu ıssız ve sarp dağın kaba yamaçlarını terleye inleye tırmanmış. Yukarıya varınca yaylamsı bir yerle karşılaşmış. Burada yemiş veren ağaçlar yok değilmiş. Seyfülmülûk onlardan doya doya yemiş. Şırıl şırıl, buz gibi akan ırmaklardan da kana kana içmiş.</p>

  <p class="normal">Derken efendim, karşısına yirmi-otuz tane kadar maymun çıkmış. Bunların her birisi bir katır boyunda imiş. Seyfülmülûk bunları görür görmez irkilmiş, ödü patlayacak gibi olmuş.</p>

  <p class="normal">Lâkin munis yüzlerine, tatlı bakışlarına dikkat edince korkusu azalmış. Maymunlar başlarıyle işaret etmişler ve Seyfülmülûk’e “arkamızdan gel” demek istemişler.</p>

  <p class="normal">Seyfülmülûk maymunların peşine düşmüş. Epeyce yürüdükten sonra duvarları kale duvarları gibi yüksek güzel bir sarayın önüne varmış. Kapısından içeri girmişler. İçerde ne yokmuş, her taraf ipekliler, zümrütler, inciler, elmaslar, yakutlar, firuzelerle donanmış imiş. Doğrusu debdebenin böylesini Seyfülmülûk ne babasının, ne de Fağfur Şahın sarayında görmemişmiş. Şaşa kalmış; ama ses çıkarmadan maymunları takip etmiş. Nihayet maymunlar Seyfülmülûk’ü genç bir çocuğun karşısına çıkarmışlar. Bu tatlı sözlü, tatlı yüzlü bir insanmış. Daha yanaklarında tüy bitmemiş. Lâkin boyu fevkâlâde uzunmuş.</p>

  <p class="normal">Seyfülmülûk konuşabilecek, danışabilecek, dert yanacak insanoğullarından bir arkadaş bulduğuna çok sevinmiş. Genç çocuk Seyfülmülûk’ü görür görmez:</p>

  <p class="normal">— “Adınız nedir? Hangi memlekettensiniz? Ve buraya nasıl geldiniz? Benden bir şeyi gizlemeyerek her şeyi anlatınız. Çünkü bu sorduğum şeylerin cevaplarını alamazsam, size burada yardımım dokunamayacak.” diye sormuş.</p>

  <p class="normal">— “Ben Mısırlıyım. Adım Seyfülmülûk’tür. Ben Saffan oğlu Sultan Asım’ın oğluyum.” diye başlayarak başına gelenleri birer birer anlatmış.</p>

  <p class="normal">Genç adam:</p>

  <p class="normal">— “Ben buranın sultanıyım. Bu adanın ucu bucağı yoktur. Adada vakıa insan yoktur; ama bu gördüğünüz maymunların elinden her iş gelir. İsterseniz kendi yerime sizi bu adaya sultan yapayım.”</p>

  <p class="normal">Yemek vakti gelmiş bulunduğu için adalı genç maymunlara bir işaret etmiş. Biraz sonra bellerinde ipek peştemaller sarılı birçok maymunlar sökün etmişler. Sofralar kurulmuş, yemekler yenmiş, vakit biraz daha gecikince, bu sefer üzerlerinde buz parçaları yığılı sulu ve soğuk yemişler getirmişler. Ayrı ayrı iki dairelerde iki gence kat kat döşekler yapmışlar.</p>

  <p class="normal">Seyfülmülûk bir ay kadar bu adalı gençte misafir kalmış. Lâkin Bediatülcemal’in hayali artık onu yerinde oturamaz etmiş. Adalı gençten izin istemiş, gurbet asasını ve abasını alıp çöllere düşmüş. Adalı maymunlar onu adanın öteki ucuna kadar götürmüşler. Adayı karadan ayıran dar bir boğaz varmış. Seyfülmülûk’ü bir küçük kayığa bindirip boğazın ötesine geçirerek kendileri geri dönmüşler.</p>

  <p class="normal">Oradan öte Seyfülmülûk yalnız gitmiş. Ne kızgın güneş demiş, ne aşılmaz dağ demiş, ağlaya inleye yürümüş. Bazan aç kalmış, susuz yatmış, nihayet neden sonra çölün ta ucundan bir şeyin kararmakta olduğunu görmüş.</p>

  <p class="normal">Ne kadar zamanmış ki, ne ine, ne de cine rast gelmişmiş. Adımlarını sık sık ata ata uzaktan kocaman, kara bir leke gibi görünen bir şeye yaklaşmış. Yaklaştıkça buranın kara bir mermerden yapılma büyük bir saray olduğunu görmüş. Lâkin saray viranmış.</p>

  <p class="normal">Meğer bu saray Hz. Nuh aleyhisselâmın oğlu Yafes’in binlerce sene evvel yaptırdığı saraymış. Seyfülmülûk yüreğinde bir ürperti hissede ede sarayın kapısından dalmış. Bir kapıdan geçmiş, iki kapıdan geçmiş; lâkin kimseye rast gelmemiş. Böylelikle yedi kapıdan geçip de kimseyi bulamayınca dizleri titremeye başlamış.</p>

  <p class="normal">Sol tarafta üzeri zengin bir perde ile örtülü bir kapı varmış. İleri yürümüş, perdeyi bir yana çekmiş, kapıyı açmış, içeriye girmiş. Kendisini büyük bir dairede bulmuş. Bu dairenin ortasında altın mücevher basamaklar yükseliyor, yükseliyor, nihayet geniş bir tahtın ayak ucuna birleşiyormuş. Bu tahtın üstünde yüzüne bakılmaya kıyılmayacak kadar güzel bir kız oturuyormuş. Kızın üzerinde dünyanın en büyük şehinşahlarına yaraşacak elbiseler varmış. Ziynete gelince, gelin gibi ziynetli imiş.</p>

  <p class="normal">Onu görünce Seyfülmülûk’ün gözleri kamaşmış. Gözlerini yere eğmiş, lâkin içinden, “Acaba hayâl mi gördüm?” diye düşünerek gözlerini yine kaldırmış; kız yine oturduğu yerde oturuyormuş.</p>

  <p class="normal">Seyfülmülûk durduğu yerde akılsız, fikirsiz, lisansız mıhlı kalmış. Kız:</p>

  <p class="normal">— “Siz cin misiniz, insan mısınız?” diye sormuş.</p>

  <p class="normal">— “Ben insanım. Padişah oğlu padişahım.”</p>

  <p class="normal">— “Dileğiniz nedir? Ama belki yorgunsunuzdur. Evvela arkanızda kurulu duran sofradan yemek yiyiniz, sonra bana hikâyenizi ve buraya nasıl geldiğinizi anlatırsınız.”</p>

  <p class="normal">Bu emir üzerine Seyfülmülûk arkasındaki bir masaya giderek sıkıla sıkıla birkaç lokma yemek yemiş ve birkaç yudum da su içmiş. Onun üzerine ayağa kalkarak kızın yeni bir emir vermesini beklemiş. Kız:</p>

  <p class="normal">— “Buraya çıkınız ve yanıma oturunuz!” demiş.</p>

  <p class="normal">Utancından ayakları birbirine geçerek Seyfülmülûk merdivenleri çıkmış, kızın yanına ilişmiş. Kız yine:</p>

  <p class="normal">— “İsminiz nedir? Hikâyeniz nedir? Sizi buraya kim getirdi?” diye sormuş.</p>

  <p class="normal">— “Hikâyem uzun olduğu kadar acıklıdır.”</p>

  <p class="normal">— “Peki nerelisiniz ve sizi buraya kim getirdi? Bir dileğiniz vardır elbette, o nedir?”</p>

  <p class="normal">— “Evvelce tenezzül edin, kerem edin de bana kim olduğunuzu, sizi buraya kimin getirdiğini ve neden burada yalnız kaldığınızı anlatınız.”</p>

  <p class="normal">— “Peki. Ben size söyleyim öyle ise. İsmim Devlet Hatundur. Ben Hindistan Padişahının kızıyım. Babam Serendip’te oturur. Orada onun büyük ve güzel bir bahçesi vardır. O bahçenin yer yüzünde bir misli daha yoktur. Bahçenin ortasında kocaman bir mermer havuz vardır. Bir gün câriyelerimle beraber bahçeye indim. Hava sıcak olduğu için soyunarak hepimiz birden havuza daldık.</p>

  <p class="normal">“Birbirimize su çırparak, gülüşerek, oynaşarak eğleniyorduk. Böylece hoş bir vakit geçirirken kara bulut gibi bir duman beni bürüdü, doladı, suyun içinden çırçıplak alarak yer-gök arasına yükseldi. Saçlarımdan, vücudumdan sular şırıl şırıl akıyordu. Bulutun ortasından bir tarraka koptu, kuvvetli bir ses bana, “Korkma ey Devlet Hatun, yüreğini keder üzmesin güzelim!” diye bağırdı. Kısa bir zaman içinde birçok memleketleri aştım. O adam getirip beni buraya bıraktı.</p>

  <p class="normal">“Önümde girdap gibi döndü, döndü, lâkin döndükçe toplandı, hayal meyal bir insan şeklini aldı. Nihayet gözümün önüne, yüzüne bakılmayacak kadar güzel bir delikanlı dikilmiş bulunuyordu. O kadar güzeldi ki, ona kızmak, yaptığı iş için onu paylamak elimden gelmedi. Delikanlı bana gülümser bir yüzle bakarak ‘Korkma Devlet Hatun! Ben kimim biliyor musun? Ben cin padişahı Gök Sultanın oğlu ve şehzâdesiyim. Babam Kulzum kalesinde oturur ve altı bin uçucu cin ile altı bin dalıcı cine kumanda eder. Sizi havuzda yıkanırken gördüm. Ben gökyüzünden geçiyordum. Duman şekline girerek sizi bürüdüm, kaldırıp buraya getirdim. Ben burada otururum. Gerek ben ve gerekse onun emri altındaki cinler, elhamdülillah imanı yerinde Müslüman cinlerdeniz. Onun için benden endişe etmenize mahal yoktur. Buraya kimse uğramaz. Yani insan uğramadığı gibi, taifemizden hiçbiri de buralara gelmez. Burasıyla babanızın memleketi arasında yüz yirmi senelik bir mesafe vardır. Onun için buradan oraya dönmenizin ihtimali yoktur. Burada kalırsanız, burada aşk yuvamızı kurarız. Ben size ne lâzımsa, her ne isterseniz, buraya getiririm.’ dedi. Bunun üzerine geldi, kollarıyla beni sardı, beni koynuna alarak öptü, okşadı. Sonra uçup gözümden kayboldu. Aradan birkaç saat geçince, burada gördüğünüz şeyleri taşıyıp getirdi. Her salı günü bana gelir ve benimle üç gün kalır. Cuma günü öğle olunca, uçar gider. Sonra ertesi salıya kadar gözükmez. Salı olunca yine bana koşar. Buraya geldikçe benimle beraber yer, içer. Bana neler, neler anlatmaz. Beni öper, okşar. Söylemesine utanıyorum, lâkin söyleyeyim, bütün bunlara rağmen ben onun el’an karısı değilim. Babamın adı Tacülmülûk’tür. Zavallı babamın benden hiç haberi yoktur. Ne olduğumu daha hâlâ bilmiyordur. İşte size benim hikâyem bundan ibarettir. Şimdi sizinkini anlatınız.”</p>

  <p class="normal">— “Ey sultanım, benim başıma gelenler sizin başınıza gelenlerden daha çoktur. Anlatması da pek uzun olur. Korkarım ki, sözümün sonu gelmeden sizi kaçıran cin buraya gelmesin!”</p>

  <p class="normal">— “Hayır, hayır, korkma! Bugün cuma ya, siz gelmeden biraz evvel o burada idi. Demincek yanımdan ayrıldı. Onun gelmesine günlerce vakit var daha. Siz korkmadan anlatınız.”</p>

  <p class="normal">— “Pekâlâ öyle ise” diyerek başlayan Seyfülmülûk çektiği çileleri ve feleğin ona reva gördüğü cilveleri teker teker anlatmaya başlamış. Bediatülcemal Sultana olan aşkını anlatırken Devlet Hatunun birden gözleri dolmuş, bir “Ah!” göğsünü yakmış.</p>

  <p class="normal">— “Ah Seyfülmülûk, ben kendi yerimde, kendi sarayımda olmalı idim. Senin istediğini yerine getirmek işten bile olmazdı. Zira Bediatülcemal benim süt kardeşimdir. Gelgelelim ben burada mahpus kaldım. Annem, babam, memleketin ahalisi benim ne olduğumu bildikleri yok. Eğer benim buralarda olduğumu bilselerdi, beni muhakkak kurtarırlardı. Şimdi ellerinden bir şey gelmez.”</p>

  <p class="normal">— “Ama Devlet Hatun, azmin elinden bir şey kaçmaz. Ne duruyorsun, haydi firar edelim.”</p>

  <p class="normal">— “İmkan mı var? Bırak ki, ifrit üç gün sonra gelecek ve biz ancak o zamana kadar yalnız üç günlük yol almış bulunacağız. Lâkin bu üç günde kırk yıllık yol dahi alsak o göz açıp yumuncaya kadar dünyaları fırıl fırıl dolaşır. Bizi nerede isek bulur, mahveder.”</p>

  <p class="normal">— “Durunuz, başka bir şey düşündüm. Ben burada münasip bir yerde saklanırım. O size gelince onu kılıcımla keserek öldürürüm.”</p>

  <p class="normal">— “Onun da ihtimali yok. Çünkü onu öldürebilmek için canının nerede olduğunu bilmelisin. Bu insan değil ki, ifrit ve cin.”</p>

  <p class="normal">— “Peki canı nerede saklı bu şeyin?”</p>

  <p class="normal">— “Ben ona canın nerede diye kaç kere sordum. Lâkin bir türlü canının nerede olduğunu bana itiraf etmedi. Bir gün onu suallerimle, sorgularımla sıkıştırdım da kızdı, bana çıkıştı.</p>

  <p class="normal">— “Canımın nerede olduğunu bana kaç kere soracaksın? Elverir artık. Bırak, nerede olursa olsun. Senin nene lâzım? Hem canım hakkındaki bu merakın nedir, onu anlat bakayım!” diye bağırdı. Ben işi tatlılığa boğdum:</p>

  <p class="normal">— “Ruhum Hatim (cinin adı Hatim), bir düşün! Yeryüzünde bir Allah ve bir senden başka kimsem var mı? Ya canına -Allah esirgesin- bir şey olursa, bu yaban yerde benim hâlim ne olacak? Onun için boyuna sana canının nerede olduğunu soruyorum.” diye yalvardım. Bunun üzerine biraz yumuşadı:</p>

  <p class="normal">— “Ben doğduğum zaman sihirbazlar ve müneccimler, babama, ölümümün bir insan evlâdı elinden olacağını söylemişler. Hem de bir padişah evlâdı beni öldürecekmiş. Onun için ben canımı alıp bir serçe kuşunun yüreğine soktum. O serçeyi ufak bir kafesin içine hapsettim. Kafesi bir demir kutuya kapadım. O kutuyu da bir yer içine koydum. Yedi tane tunç sandığa soktum. Sonra kocaman ve kalın bir mermer tabut yaptırdım. Sandıkları onun içine yerleştirdim. Mermer tabutun kapağını su sızmayacak surette örttüm. Gidip kıyısı bu topraklara ulaşan ummanın ortasına attım. Bu denizlerde zaten ne in, ne cin gezer. Onun için hayatımın bulunmayacağına eminim. Lâkin ne olur, ne olmaz; bu sırrı kimseye söyleme ha!” dedi.</p>

  <p class="normal">“Ben sanki onun benden şüphe etmesine çok hayret ediyormuşum gibi “Allah Allah!...” diyerek başımı salladım ve ona:</p>

  <p class="normal">— “Ayol, bırak ki, başımı kesseler sırrını kimseye bildirmem. Haydi bildirecek olsam, kime bildirebilirim? Buradan ne kuş uçar, ne kervan geçer. Taşlara mı, toprağa mı, göğe mi sır açayım? Bazan çok müsevvis<sup class="calibre3"><a href="../Text/binbirgece_split_467.html#footnote-100-375" id="footnote-100-375-backlink">[375]</a></sup> ve çok da tuhafsın. Artık şüphelenmenin böylesi de fazla!” diye söylendim.</p>

  <p class="normal">“O bana uzun uzun baktı,</p>

  <p class="normal">— “İşi bu kadar sağlama bağladığımı çok görme” dedi. Ben:</p>

  <p class="normal">— “Çok görürüm ya, bayağı benden şüphelenmekle beni tahkir ediyorsun!” diye serzeniş ettim.</p>

  <p class="normal">— “Haşa” dedi ve “muradım hiçbir zaman seni tahkir değildir. Lâkin insanoğullarının birinde eğer Hz. Süleyman aleyhisselâmın mührü varsa, bu mermer tabutun içinde bile, canım sağlam ve tehlikesiz yerde sayılmaz. Çünkü o mühür insan evlâdlarının birisinin elinde ise ve mührü şöyle şu denize dokundursa ve “Mühür üzerindeki isimler yüzü suyu hürmetine, Hatim’in canı nerede ise buraya gelsin!” diye bağırsa, bizim mermer tabut, denizin dibinde yattığı yerden ayağa kalkar, taş değil, hafif bir tahta imiş gibi yüzer gelir ve o mühür sahibinin yanına varır. O zaman, o adam tabutu da, tunç sandığı da, kutuyu da kırar açar. Yüreğinde canımı saklayan serçe kuşu seke seke meydana çıkar. O adam, serçeyi tutunca boğarsa, o zaman, ben durduğum yerde, ister gökte, ister denizde olayım, ölür giderim. Onun için bu kadar tertibat aldığıma, bu kadar ihtiyatlı davrandığıma şaşma. Vallah billah seni tahkir hatır u hayalimden bile geçmedi.” diye ilave etti.</p>

  <p class="normal">“Ben onun aklını daha fazla deşmek için ‘İncindim, gücendim!’ diyerek ağız yaptım; ama artık söyleyecek bir şey kalmamıştı.”</p>

  <p class="normal">— “Aman Devlet Hatun, söylediklerin yüreğimi memnuniyetle doldurdu. Cinin söylediği padişah oğlu, insan evlâdı benim. Bahsettiği Hz. Süleyman aleyhisselâmın mührü de işte parmağımda gördüğün mühürdür. Haydi hiç boş yere vakit sarf etmeyelim. Denizin kıyısına giderek ifritin doğru mu, yalan mı söylediğini tecrübe edelim.”</p>

  <p class="normal">Bu sözler üzerine Devlet Hatun ile Seyfülmülûk dışarı çıkıp denizin kenarına koşmuşlar. Seyfülmülûk beline kadar denize girmiş, elindeki mühürlü yüzüğü suya dokundurarak heyecanından kalınlaşan Davudî bir sesle:</p>

  <p class="normal">— “Bu mührün üzerindeki isimler yüzü suyu hürmetine ve Süleyman aleyhisselâmın lütfu ve keremiyle cin padişahı Gök Sultanın oğlu Hatim’in canı nerede ise buraya gelsin!” diye ünlemiş.</p>

  <p class="normal">Birdenbire durgun denizin yüzü allak bullak olmuş. Seyfülmülûk’ün battığı yer sanki kaynıyormuş gibi duman ve habbeler fırlamış. Birdenbire koca bir mermer tabut yüze gelmiş. Seyfülmülûk, onu sanki tüy imiş gibi kolayca kıyıya çekmiş. Kaya parçalarını kaldırıp mermer kapağın üzerine vurmuş. Kapak tuz ve buz olarak etrâfa dökülmüş. İçerden tunç kutular çıkmış. Seyfülmülûk onları tutunca taşlara çarpmış. Onlar da evvela bükülüp sonra kırılmışlar. Derken içinden serçenin mahpus bulunduğu kafes çıkmış. Seyfülmülûk kafesin ağzını bin bir ihtimamla açmış, kuşu kaçırmamak için elini içine sokmuş, kuşu avucu içinde sapasağlam kavrayınca, Devlet Hatunla beraber viran saraya dönmüşler.</p>

  <p class="normal">Tam o sıralarda da gökler gürler gibi inlemiş, yerler müthiş bir zelzele ile sarsılmış. Sarayın üzerinde çarhlar yaparak<sup class="calibre3"><a href="../Text/binbirgece_split_468.html#footnote-100-376" id="footnote-100-376-backlink">[376]</a></sup> kapkara bir duman toplanmış. Duman bir kabus gibi Seyfülmülûk ve Devlet Hatunun bulunduğu odanın üstüne çökmüş. Bu dumanın içinden müthiş bir ses çıkmış. Bu ses:</p>

  <p class="normal">— “Aman beni öldürmeyiniz. Ben size vaat ediyorum, ne isterseniz yapınız!” diye inliyormuş.</p>

  <p class="normal">Seyfülmülûk bayağı şaşırmış, ahmak ahmak bakmaya başlamış. Devlet Hatun, Seyfülmülûk’ü kolundan sert sert sarsmış.</p>

  <p class="normal">— “Aman kendine gel, sakın sözlerine inanma, daha yaklaşmasına meydan verme. Elinden serçeyi kaparsa, ilk işi seni parça parça etmektir; sonra da beni mahvetmek olur. Ne duruyorsun be adam! Serçeyi boğsana! Boğsana yahu!” diye çın çın öten bir çığlık salıvermiş.</p>

  <p class="normal">Seyfülmülûk’ün hemen aklı başına gelmiş. On parmağının kuvvetiyle serçenin boğazını sıkmış, onu adam akıllı boğmuş. Hem Devlet Hatunu, hem Seyfülmülûk’ü, hem de viran sarayın duvarlarını zangır zangır titreten bir tarraka kopmuş. Birden bire yerlere siyah kömür gibi bir toz akmaya başlamış. Bu ölen ve kül olan cinin külü imiş.</p>

  <p class="normal">Kül kamilen yerde durup da Devlet Hatunla Seyfülmülûk birbirlerinin yüzlerini seçmeye başlayınca Devlet Hatun:</p>

  <p class="normal">— “Elhamdülillah bu lânet şeyin elinden kurtulduk. Gelgelelim şimdi ne yapacağız?” diye sormuş.</p>

  <p class="normal">Bunun üzerine Seyfülmülûk, viran sarayın tahta kapılarını yoklayıp muayene etmiş. Bu kapılar pek kalın imişler. Seyfülmülûk bu kapıları birer birer menteşelerinden çıkarmış. Denizin kıyısına taşımış. Perdelerin ipek bağlarını sökmüş, onlarla kapıları birbirine bağlayarak geniş bir sal uydurmuş. Salı denize sürdükten sonra, onu bir iple kıyıya bağlamış. Sonra Devlet Hatunla beraber sarayda altın, elmas, inci, zümrüt gibi pahada ağır, yükte hafif ne varsa, hepsini salın üzerine taşımışlar ve salı kıyıya bağlayan ipi çözmüşler. Denizin akıntısı koca salı sanki hafif bir çöpmüş gibi sürüyerek açığa götürmüş.</p>

  <p class="normal">Gece olunca Seyfülmülûk salın bir kıyısına yatmış ve kılıcını kınından çekerek arkasına uzatmış ve Devlet Hatunu salın en rahat yerine, yani kılıcın yerine yatırmış.</p>

  <p class="normal">Böyle dört ay denizin yüzünde gitmişler. Biraz açlık ve susuzluk çekmemiş değiller; ama azimkâr yürekler bu kadarcıkla meyus olacak değiller imiş ya!</p>

  <p class="normal">Bir gece Devlet Hatunla Seyfülmülûk uyurlarken, uykusu arasında Devlet Hatun bazı sesler duymuş. Etrâfına bakınmış, etrâfında birçok gemiler görmüş. Gelen sesler de onların sesleri imiş. Hâlbuki denizin yüzünde kaya kaya sal gece vakti bir limanın içine girmişmiş.</p>

  <p class="normal">Devlet Hatun, Seyfülmülûk’ü dürterek uyandırmış. Ona müjdeyi vermiş. O da sevine sevine gemicilerin birisine:</p>

  <p class="normal">— “Yahu burası neresidir?” diye sormuş.</p>

  <p class="normal">Gemici şen bir kahkaha kopararak:</p>

  <p class="normal">— “Zozun, yalancıya bak! Mademki burasının neresi olduğunu bilmiyordun, neye buraya geldin? Yoksa alay edecek vakit bulmadın da gece ortası benimle mi gönlünü eğlendirmeye kalkışıyorsun?” diye bağırmış.</p>

  <p class="normal">— “Vallahi arkadaş, alay etmiyorum. Karanlık olduğu için sen görmüyorsun, biz bir gemide değil, sal üzerindeyiz. Ticaret için geminin biriyle giderken fırtınaya yakalandık, gemimiz battı. Bir sal yaparak üzerine bindik. Akıntı bizi buraya getirdi. Burasının neresi olduğunu bildiğimiz yok. Onun için soruyoruz.”</p>

  <p class="normal">— “Vay, deme! Öyle ise geçmiş olsun arkadaş. Ne ise, sahil-i selâmete erdiniz. Sizi tebrik ederim. Buradaki şehrin adı Emareyek’tir; limanın ismi de Gemi Nilbahir’dir.” demiş.<sup class="calibre3"><a href="../Text/binbirgece_split_469.html#footnote-100-377" id="footnote-100-377-backlink">[377]</a></sup></p>

  <p class="normal">Devlet Hatun bu ismi işitince sevinmiş:</p>

  <p class="normal">— “İşte Hak tealâ hazretleri inayet buyurup bizi halas eyledi. Zira bu beldenin padişahı benim amcamdır. İsmi de Âliyyülmülûk’tür. Sen gemiciden Âliyyülmülûk’ün sağ ve hâlâ tahtta olup olmadığını sor.” demiş.</p>

  <p class="normal">Seyfülmülûk gemiciye seslenmiş:</p>

  <p class="normal">— “Buranın padişahı hâlâ Âliyyülmülûk müdür?”</p>

  <p class="normal">Gemici yine kızmış:</p>

  <p class="normal">— “Behey herif, sen garip olduğunu söylüyorsun, bu şehri bilmediğini söylüyorsun, sonra da padişahını soruyorsun. Bu nasıl iş? Hem niçin soruyorsun?”</p>

  <p class="normal">Devlet Hatun gemicinin konuşmasından amcasının sağ olduğunu anlamış. Hatta sesinden gemiciyi de tanımış. Bu kaptanın ismi Muineddin imiş ve Devlet Hatunu aramakla görevlendirilen kaptanlardan biriymiş. Aramalarından bir sonuç alamayarak bu şehre gelip limana demir atmışmış.</p>

  <p class="normal">Devlet Hatun, Seyfülmülûk’e, ona Muineddin olup olmadığını sormasını söylemiş. Oda sormuş:</p>

  <p class="normal">— “Arkadaş, sen Muineddin misin?”</p>

  <p class="normal">İyice öfkelenen kaptan bunları görmek için yanlarına gelmiş. Öfkeli bir sesle,</p>

  <p class="normal">— “Sen beni nereden biliyorsun?” diye sormuş.</p>

  <p class="normal">Sala ve Seyfülmülûk’ün haline hayretle bakarken arkada oturan Devlet Hatunu görmüş:</p>

  <p class="normal">— “Bu arkanda oturan kimdir?” diye sormuş.</p>

  <p class="normal">— “Bu Devlet Hatun nâmında bir kızdır.”</p>

  <p class="normal">Kaptan durumu öğrenince koşarak saraya gitmiş. Padişahın huzuruna girerek müjdeyi vermiş:</p>

  <p class="normal">— “Efendim, kardeşinizin kızı Devlet Hatun bulundu ve şehrinize geldi. Getiren de çok güzel yüzlü bir delikanlıdır.”</p>

  <p class="normal">Padişah, kaptana müjdelikler vermiş ve Devlet Hatun ile Seyfülmülûk’ü hemen saraya getirtmiş. Onlara hususi bir konak tayin etmiş. Sonra da kardeşine müjdeciler göndermiş.</p>

  <p class="normal">Devlet Hatunun babası haberi alınca, birkaç bin süvari ile kardeşinin memleketine gelmiş. Baba-kız gözyaşlarıyle birbirlerine sarılmışlar, hasret gidermişler. Devlet Hatun başına gelenleri ve Seyfülmülûk’ün kendisini kurtarışını birer birer hikâye etmiş. Padişah Seyfülmülûk’e teşekkürler etmiş. Onun da hikâyesini dinlemiş. Hayretler içinde kalmış, delikanlıya hayran olmuş.</p>

  <p class="normal">Bir hafta burada misafir kaldıktan sonra hep birlikte payitahta gitmişler. Şehre büyük bir alayla girmişler. Devlet Hatunun kurtuluşu için günlerce şenlikler düzenlenmiş, ziyafetler verilmiş.</p>

  <p class="normal">Devlet Hatunun babası, Seyfülmülûk’e özel bir konak tahsis etmiş, hizmetine köleler, câriyeler vermiş. Hâlini tavrını o kadar beğenmiş ki, bir gün ona,</p>

  <p class="normal">— “Kızımın kurtuluşuna sebep sensin. Bu iyiliğini unutmama imkân yoktur. Şayet burada kalmayı düşünürsen, taht ve tacımı size bırakırım. Ben de hayatımın kalan kısmında ibadetle meşgul olurum.” demiş.</p>

  <p class="normal">Seyfülmülûk, Padişaha teşekkür etmiş,</p>

  <p class="normal">— “Efendimiz benim mülk ve saltanatta gözüm yoktur. Allah’tan tek niyazım, beni maksuduma nail etmesidir.” diye cevap vermiş.</p>

  <p class="normal">Padişah, yine de ona her istediğini yapabilme izni vermiş:</p>

  <p class="normal">— “Oğlum, işte malım, işte hazinem. Hepsi senin emrindedir. Her istediğini yapabilirsin, bana danışmana da gerek yok.”</p>

  <p class="normal">Seyfülmülûk, Padişaha teşekkürler ve hayır dualar etmiş. Padişahın yanından çıkınca, şehri gezmek istemiş. Güzel elbiseler giymiş, bir ata binerek gezmeye başlamış. Padişahın görevlendirdiği asker ve hizmetliler de arkasından gidiyorlarmış.</p>

  <p class="normal">Çarşıları gezip dolaşırken veziri Suad’a<sup class="calibre3"><a href="../Text/binbirgece_split_470.html#footnote-100-378" id="footnote-100-378-backlink">[378]</a></sup> benzer birisini görmüş. Sırtındaki hırkayı çıkarmış, satması için bir tellale veriyormuş. Emin olamadığı için, maiyetindekilere delikanlıyı saraya götürmelerini emretmiş. Onlar, delikanlının Seyfülmülûk’ün firar etmiş kölesi olduğunu zannederek götürüp hapse atmışlar.</p>

  <p class="normal">Gezip tozmakla, saraydaki ziyafetlerle meşgul olan Seyfülmülûk, Suad’ı unutmuş. Bir ay sonra ancak hatırlayabilmiş. Maiyetindekilere sorunca, zindana atıldığını söylemişler. Hemen getirilmesini emretmiş. Delikanlıyı getirip önüne dikmişler. Tanınmayacak haldeki delikanlıya sormuş:</p>

  <p class="normal">— “Ey civan kimsin, hangi diyardansın?”</p>

  <p class="normal">— “Ben Mısır ahalisindenim. İsmim Suad’dır. Babam hâlen Mısır Şahının veziridir.”</p>

  <p class="normal">— “Vay, sen benim kardeşimsin!...”</p>

  <p class="normal">Seyfülmülûk, yerinden kalkıp Suad’ı kucaklamış. Her ikisi de diğerinin öldüğünü sanıyormuş. Yeniden buluşmanın heyecanını atlatınca Seyfülmülûk, Suad’ı hemen hamama göndermiş, güzel elbiseler giydirerek yanına oturtmuş.</p>

  <p class="normal">Seyfülmülûk, kendi macerasını başından sonuna anlatmış Suad’a. Sonra da ondan hikayesini anlatmasını istemiş. O da şöyle anlatmış:</p>

  <p class="normal">Efendim, gemimiz parçalanınca bendeniz, maiyetimden birkaç kişiyle birlikte bir tahtaya yapıştık. Dalgalar arasında sürüklenerek bir adaya düştük. Sahilde biraz dinlenip kendimize geldikten sonra yiyecek aramaya başladık.</p>

  <p class="normal">Dolaşırken ifrit suretli bazı şahıslar çıktı karşımıza. Yanımıza gelince, sıçrayıp sırtımıza bindiler. Bacaklarını bellerimize sarıp sıktılar. Çektiğimiz zahmetlerden ve açlıktan kurtulacak hâlde değildik. Bendeniz, ayakta duramayarak yere yığıldım. Açlığımı anlayan ifrit beni meyveli bir bahçeye götürdü. Doyana kadar yedim. Doyunca yeniden sırtıma binerek beni hayvan gibi koşturmaya başladı. Ben koşarken o mesrur oluyor, kahkahalarla gülüyor ve “Ben bunun gibi hızlı bir eşek görmedim!” diyordu.</p>

  <p class="normal">Etrâfımızda bol miktarda üzüm vardı. Maiyetimdeki adamlarla birlikte, belki biraz teselli buluruz diye üzüm toplayarak şarap yaptık. Şarap içtikçe neş’elendiğimizi gören ifritler de bizimle içmeye başladılar. Sonunda hepsi sarhoş olup sızdılar. Hemen büyük bir ateş yakarak ifritleri içine attık ve hepsini yok ettik. Sonra da oradan uzaklaştık.</p>

  <p class="normal">Gide gide çok güzel meyve ağaçları olan bir bahçeye vardık. Meyvelerle karnımızı doyururken, yanımıza, sürüsüyle birlikte bir çoban geldi. Fakat bu çoban insana benzemiyordu. Kavak gibi uzun bir boyu vardı. Sakalı yerde sürünüyordu ve kulakları da uzun mu uzundu.</p>

  <p class="normal">Selâm verdi. Mukabele ettik ve konuşmaya başladık. Bize iltifatlar ederek mağarasına dâvet etti. Size bir koyun keserek yedireyim dedi. Sevindik. Mağarasını göstererek bizim oraya gitmemizi, orada başka misafirler de olduğu için yalnızlık çekmeyeceğimizi söyledi. Kendisi sürüyü yerine götürecek, bir koyun boğazlayarak arkamızdan gelecekti.</p>

  <p class="normal">Bizi oyuna getireceğini nereden bilelim. Mağaraya gittik. İçeri girince gözleri kör birkaç kişi gördük. Sesimizi işitince, her biri bir bahâneyle bizden uzaklaşmaya çalıştı.</p>

  <p class="normal">— “Ey insanlar, size ne oldu?” diye sorduk.</p>

  <p class="normal">Sorumuza soruyla karşılık verdiler:</p>

  <p class="normal">— “Sizler kimlersiniz?”</p>

  <p class="normal">— “Bizler misafiriz, çoban bize kebap yedirecek.” dedik.</p>

  <p class="normal">— “Yazık size!...” dediler, “Sizi bu devin eline kim düşürdü? Zira bu mel’un insan etiyle beslenir. Önce kör eder, sonra yemek yedirerek semizlendirir, arkasından da birer birer boğazlayıp kebap yaparak yer!...”</p>

  <p class="normal">— “Sizi nasıl kör etti?” diye sorduk.</p>

  <p class="normal">— “Süt ile” dediler. “Şimdi bir nevi süt getirip buyurun için der. Siz o sütten içtiğinizde derhal gözleriniz gider.”</p>

  <p class="normal">Hemen aramızda bu hususu görüştük. Her birimiz yanımıza küçük birer çukur hazırlayarak oturduk. Biz bu hâlde otururken çoban geldi. Elinde bir koca kova dolusu süt vardı.</p>

  <p class="normal">— “Sevgili misafirlerim” dedi, “siz yorgunsunuz, susuzluğunuz da vardır. Buyurun bu sütten için. Kebap da birazdan hazır olur.”</p>

  <p class="normal">Her birimize birer kadeh süt verdi. Biz de içiyor gibi yaparak ona fark ettirmeden sütü yanımızdaki çukurlara boşaltıp üzerini kapattık. Sonra da ellerimizi gözlerimize götürerek “Eyvah kör olduk!...” diye ağlayıp haykırışmaya başladık.</p>

  <p class="normal">Çoban dev bu hâlimizi görünce keyiften gülmeye başladı. Bizi birer birer yoklayarak semiz bir adam aradıysa da bulamadı. Hepimiz çektiğimiz sıkıntılardan ve doğru dürüst bir şey yiyememekten iğne-ipliğe dönmüştük. Çaresiz eski avlarından birini yakaladı, bir koyun gibi boğazladı, kebap yaparak yedi ve üstüne de bir miktar şarap içerek uyumaya başladı.</p>

  <p class="normal">Hemen bir araya gelerek devi nasıl öldürebileceğimizi konuştuk. Aklımıza büyük kebap şişleri geldi. İki şişi ateşte kızarttıktan sonra birdenbire devin gözlerine soktuk.</p>

  <p class="normal">Dev gök gürültüsünü andıran çığlıklarla fırladı yerinden, can havliyle bizleri yakalamak için sağa sola saldırdı; lâkin her birimiz bir tarafa gizlendiğimiz için hiç kimseyi eline geçiremedi. Bu arada elimize bir kılıç geçti. Onunla hücum ederek devi öldürdük ve böylece şerrinden kurtulduk.</p>

  <p class="normal">Canımızı kurtarmanın sevinciyle mağaradan çıkıp adada dolaşmaya başladık. Yakaladığımız koyunları kesip yiyerek karnımızı doyuruyor, üstüne güzel meyvelerden yiyorduk. Adada dolaşıyorsak da zamanımızın çoğunu deniz kenarında geçiriyorduk.</p>

  <p class="normal">Günlerden bir gün, beklediğimiz oldu. Deniz kenarında otururken uzakta bir gemi göründü. Ateş yaktık, şallarımızı bayrak gibi salladık bizi görmeleri için. Nihayet bizi gördüler; lakin bu adayı ve devi biliyorlarmış. Bu sebeple karaya yanaşmak istemediler. Onları devi öldürdüğümüze ikna ettikten sonra karaya çıktılar ve bizi gemiye götürdüler.</p>

  <p class="normal">Bindiğimiz gemiyle güzel bir havada ve uygun bir rüzgârla üç gün yol aldık. Fakat dördüncü gün büyük bir fırtına patladı. Gemimizi bir kayaya çarpıp parça parça eyledi. Ecelim gelmemiş olmalı ki bir tahta parçasına tutunarak ölmekten kurtuldum. İki gün denizde sürüklenip durdum. Üçüncü gün bir sahile düştüm. Dolaşırken bu şehri buldum. Hiç param olmadığı için sırtımdaki abayı satmak istedim, çıkarıp bir tellale verdim. İşte tam o sırada siz geldiniz. Ötesini biliyorsunuz.</p>

  <p class="normal">Yeniden bir araya gelen iki arkadaşın günleri eğlenceli geçiyordu. Ama Seyfülmülûk, muradına nail olamamıştı. Her görüştüğünde Devlet Hatun’a bu hususta verdiği sözü hatırlatıyor, ama ondan sabır göstermesi ve biraz beklemesi tavsiyesi alıyordu. Kendisinin kurtulduğunu duyduklarında Bediatülcemal’in mutlaka ziyarete geleceğini, işte o zaman, elinden geleni yapacağını söylüyordu.</p>

  <p class="normal">Nihayet bir gün, Devlet Hatun’un söylediği ziyaret gerçekleşti. Devlet Hatun’un kurtuluşunu duyan Bediatülcemal, babasından izin alarak göz kamaştırıcı hediyelerle ziyaretlerine geldi. Devlet Hatun büyük bir sevinçle karşıladı misafirini, onu sarayına götürerek orada misafir etti.</p>

  <p class="normal">Devlet Hatun, Bediatülcemal’e cin padişahlarından Ezrak’ın oğlunun kendisini kaçırışından başlayarak yaşadığı macerayı hikâye etti. Sözün Seyfülmülûk’e geldiği her seferinde, delikanlının yakışıklılığını, yiğitliğini, iyi huyluluğunu ballandıra ballandıra anlatıyor, süt kardeşinin dikkatini çekmeye çalışıyordu. Hikâyesini bitirdikten sonra,</p>

  <p class="normal">— “Ey Bediatülcemal, Seyfülmülûk’ün gurbete çıkış hikâyesini de sana anlatmak isterim; fakat senden utandığım için anlatmaya mecalim yok!...” diye ekledi.</p>

  <p class="normal">Bediatülcemal tam aksine rahat ve açıktı:</p>

  <p class="normal">— “Aramızda utanacak bir şey yok, niçin böyle diyorsun!... Hemen anlat!...”</p>

  <p class="normal">Devlet Hatun söyleyeceklerini toparlamak için bir süre durduktan sonra söz başladı:</p>

  <p class="normal">— “Sevgili kardeşim, bu ademoğlu, pederinizin Süleyman aleyhisselâma hediye gönderdiği aba üzerine işlenmiş suretinizi görmüş ve size can u dilden âşık olmuş. Söz konusu abayı Süleyman aleyhisselâm da, Seyfülmülûk’ün babasına, veziri Asım bin Safvan ile hediye göndermiş. Hem de doğacak çocukları için. İşte Seyfülmülûk, yıllar sonra bu hediyeyi alınca, sizin resminizi görmüş ve tacını tahtını bir yana bırakarak sizi aramaya çıkmış. Gezip dolaşmadığı yer bırakmamış, türlü felaketlere uğramış, dayanılmaz mihnetle göğüs germiş. En sonunda da, yine Süleyman aleyhisselamın gönderdiği mühür sayesinde Ezrak’ın oğlunu öldürerek beni kurtardı. Şimdi burada sizin gelişinizi beklemektedir.”</p>

  <p class="normal">Utanmak şöyle dursun, bunları duyan Bediatülcemal’in yüzü gül gibi açıldı. Fakat hiç de umut verecek gibi değildi.</p>

  <p class="normal">— “Kardeşim” dedi, “ins taifesi ile cin taifesinin ülfet etmesi mümkün değildir. Onunla bir araya gelmemiz, evlenmemiz imkânsızdır.”</p>

  <p class="normal">Devlet Hatun, Seyfülmülûk’ün niteliklerini bir defa daha anlatarak onun başka insanlara benzemediği, rahatlıkla bir araya gelebilecekleri konusunda Bediatülcemal’i ikna etmeye çalıştı. Hiç değilse bir kez buluşarak görüşmelerini, kararını ondan sonra vermesini rica etti. Bediatülcemal de bu teklifi kabul etti.</p>

  <p class="normal">Devlet Hatun hemen bahçedeki köşkte bir ziyafet sofrası hazırlamalarını emrederek Seyfülmülûk’ün yanına gitti. Ona müjdeyi verdikten sonra,</p>

  <p class="normal">— “Hemen Suad’ı yanına alarak benim bahçeye git. Bahçede dolaşarak oyalanın ve benden gelecek haberi bekleyin.” dedi.</p>

  <p class="normal">Seyfülmülûk en güzel elbiselerini giydi, yanına Suad’ı alarak Devlet Hatun’un bahçesine gitti. Gezinerek, ağaçlardan meyveler yiyerek beklemeye başladılar. Fakat beklemeye tahammül edemiyor, her dakika, ona işkenceyle geçen bir saat kadar uzun geliyordu.</p>

  <p class="normal">Sonunda tahammül mülkü yer ile yeksan oldu. Suad’ı bir ağacın gölgesinde bırakarak köşke doğru yürümeye başladı. İki gözünden iki çeşme gibi yaşlar akıyor, bir yandan da aşkını ve hasretini ifade eden bir şiir okuyordu.</p>

  <p class="normal">Bu sırada Devlet Hatun ile Bediatülcemal köşkün bir odasında, pencere önünde oturmuş sohbet ediyorlardı. Seyfülmülûk’ün okuduğu şiiri duyunca dışarıya baktılar. Bediatülcemal, Seyfülmülûk’ü görünce ihtiyarı elinden gitti, derun-ı dilden delikanlıya aşık oldu. Devlet Hatun’a dönerek,</p>

  <p class="normal">— “Kardeşim, bu peri-suret delikanlı kimdir?” diye sordu.</p>

  <p class="normal">Devlet Hatun,</p>

  <p class="normal">— “Kardeşim, bu melek-suret delikanlı sana sözünü ettiğim Seyfülmülûk’tür. Ne dersin, yanımıza çağıralım mı?” dedi.</p>

  <p class="normal">Bediatülcemal’in,</p>

  <p class="normal">— “Evet, mümkünse gelsin” cevabı üzerine Devlet Hatun pencereden seslendi:</p>

  <p class="normal">— “Ey Şehzâde, bize gel!...”</p>

  <p class="normal">— “Hemen geliyorum.” diyen Seyfülmülûk, hızla köşke girip yanlarına çıktı. Bediatülcemal’in güzelliği karşısında kendinden geçti, aşkının şiddetinden bayılıp yere düştü.</p>

  <p class="normal">Devlet Hatun hemen gülsuyu getirterek Seyfülmülûk’ün yüzünü yıkadı. Delikanlı bin bir güçlükle kendine gelebildi. Devlet Hatun, Bediatülcemal’e döndü:</p>

  <p class="normal">— “İşte bu gördüğün zat, Seyfülmülûk’tür ki, senin aşkından tacını ve tahtını terk ederek gurbeti ihtiyar etti ve nice mihnetlere, felaketlere göğüs gerdi.”</p>

  <p class="normal">Bediatülcemal elinde olmadan güldü, inanmaz bir tavırla:</p>

  <p class="normal">— “İnanayım mı? İnsanoğulları ahde vefanın ne olduğunu bilirler miymiş? Zira onların sevgileri hiçbir zaman tam değildir. Bilmez misiniz ki, Süleyman aleyhisselâm bile Belkıs’ı sevip ona bağlandığı halde, ondan daha güzel bir hatun bulunca, hiç tereddüt etmeden onu terk eyledi.”</p>

  <p class="normal">Seyfülmülûk, söze karışmak zorunda kaldı:</p>

  <p class="normal">— “Ey dünyalar güzeli, böyle bir vefasızlık kulunuzda yoktur. Ben kendimi biliyorum. Yaptıklarım da bunu ispat eder.”</p>

  <p class="normal">— “Madem öyle diyorsun, sana inanabilmem için, sözünün doğruluğuna yemin edebilir misin?”</p>

  <p class="normal">Seyfülmülûk elini onun elinin üstüne koyarak onların âdetince yemin etti. Bediatülcemal, daha fazla direnemedi, Seyfülmülûk’e teslim oldu. Birlikte sofraya oturup yediler, içtiler, sohbet ettiler.</p>

  <p class="normal">Vakit geçmiş, saraya dönme zamanı gelmişti. Bediatülcemal, ayrılmadan önce,</p>

  <p class="normal">— “Seninle evlenebilmem için” dedi “büyüklerimin de seni kabul etmeleri lâzım. Bunun için seni Babil’e, İrem Bahçesi’ne göndereceğim. Bahçenin ortasında atlastan bir otağ vardır. İçeri girince kırmızı altından yapılmış ve değerli taşlarla süslenmiş bir taht üzerinde oturan ihtiyar bir kadın göreceksin. O benim babaannemdir. Hiç konuşmadan yanına yaklaş, ayağındaki pabucu çıkar, öp ve sağ kolunun altına koy, sonra elini bağlayarak önünde divan dur. Sana niçin geldiğini, oraya kimin getirdiğini, ne istediğini soracaktır. Hiç cevap verme. Cariyemin gelmesini bekle. O gerekli açıklamaları yaptıktan sonra konuşmaya başlarsın.”</p>

  <p class="normal">Konuşmasını bitiren Bediatülcemal, Mercâne adlı bir câriyesini çağırdı:</p>

  <p class="normal">— “Ey Mercâne, Seyfülmülûk’ü İrem Bahçesi’ne götür ve babaannemin otağını göster. O içeri girip pabucunu öperek koltuğunun altına koyana kadar içeri girme. Bunu yapınca içeri gir ve ‘Efendim, bu delikanlı Mısır Padişahının oğludur. Devlet Hatunu Melik Ezrak’ın oğlunu öldürerek kurtaran kişi budur. Onu size bu durumu müjdelemek için getirdim. Ayrıca Bediatülcemal’in de selâmlarını ve bir dileğini getirdim. Size, kendisini evlendirme hususunda ne zaman karar vereceğinizi soruyor.’ dersin. Sana, ‘Sen ona söyle, aklında birisi varsa evlendirelim.’ diyecektir. O zaman, ‘Onun meramı bu delikanlı ile evlenmektir.’ dersin. Bu delikanlının suretimi, kendisinin Süleyman aleyhisselâm gönderdiği abada görerek âşık olduğunu ve beni bulabilmek için gurbete çıkıp nice mihnetlere, felaketlere katlandığını anlatırsın.”</p>

  <p class="normal">Talimatı alan Mercâne, “Başım gözüm üstüne!” diyerek Seyfülmülûk’ü aldığı gibi havalara yükseldi ve bir saat sonra İrem Bahçesi’nde büyük ve güzel bir otağın önüne indirdi.</p>

  <p class="normal">Seyfülmülûk, Bediatülcemal’in söylediği gibi içeri girdi, yaşlı hanımın pabucunu öperek sağ kolunun altına aldı, el bağlayarak divan durdu. Yaşlı hanım ona,</p>

  <p class="normal">— “Sen nereden geldin, isteğin nedir?” diye sordu.</p>

  <p class="normal">Fakat Seyfülmülûk, cevap vermedi, sessizce bekledi. Bu sırada içeri Mercâne girdi. Edeble selam verdikten sonra, Bediatülcemal’in söylediklerini ona nakletti. Söz evlilik hususuna gelince, yaşlı fena hâlde öfkelendi:</p>

  <p class="normal">— “Bir peri kızı ile insanoğlu bir araya nasıl gelebilir? Bu ne olmayacak bir şeydir!...” diye bağırdı.</p>

  <p class="normal">Mercâne’nin yatıştırma çabasının işe yaramadığını gören Seyfülmülûk, söz sırasının kendisine geldiğini anladı:</p>

  <p class="normal">— “Anneciğim, ben bildiğin insanlardan değilim. Vefalı, muhabbet ve meveddetimde<sup class="calibre3"><a href="../Text/binbirgece_split_471.html#footnote-100-379" id="footnote-100-379-backlink">[379]</a></sup> sabit-kararım. Yalan ve ihanet benden uzaktır. Tanıyanlar beni, asalet ve kerem sıfatlarımla anarlar.” dedi ve sözlerini birkaç defa yeminle tasdik etti.</p>

  <p class="normal">Yaşlı hanım bir süre düşündükten sonra,</p>

  <p class="normal">— “Mademki sen böylesin ve mademki Bediatülcemal de seni istiyor, muradınıza nail olmanız için gayret ederim. Fakat oğlum Melik Şehbal’in de bunu kabul etmesi gerekir. Sen şimdi bahçeye çıkarak biraz oyalan. Ben oğlumu çağırarak konuşayım. İnşallahu tealâ hayırlı olur!...” dedi.</p>

  <p class="normal">Sonra Mercâne’ye döndü:</p>

  <p class="normal">— “Git oğlum Şehbal’e haber ver, hemen gelsin!”</p>

  <p class="normal">Seyfülmülûk, bahçeye çıktı ve dolaşmaya başladı. Bu sırada bahçede onun gibi gezinen başka yabancılar da vardı. Bunlar, Seyfülmülûk’ün öldürdüğü cin şehzâdesinin babası Melik Ezrak’ın adamı beş cindi. Cinler Seyfülmülûk’ü görünce, kim olduğunu anladılar. Fakat emin olmak için yanına gelerek onu konuşturmak istediler. Amaçlarına da ulaştılar. Cinler sözü ustaca dolaştırıp bu öldürme meselesine getirip bunu nasıl başardığını sordular. O da başına geleceklerden habersiz, bu işi parmağındaki yüzükle başardığını anlattı. Bunun üzerine cinler onu kaptırdıkları gibi kendi beldelerine götürüverdiler.</p>

  <p class="normal">Seyfülmülûk, göz açıp kapayıncaya kadar kısa bir sürede kendini Melik Ezrak’ın huzurunda buldu. Onu kaçıran cinler:</p>

  <p class="normal">— “İşte efendim” dediler, “oğlunuzu katleden insanoğlu!...”</p>

  <p class="normal">Oğlunun intikamını almak için can atan Melik Ezrak, Seyfülmülûk’ü sorguladı. O da inkâra tenezzül etmedi, hiçbir şeyi gizlemeden dosdoğru cevap verdi. Bunun üzerine Ezrak vezirini çağırdı. Kararını uygulamadan önce onun düşüncesini almak istedi.</p>

  <p class="normal">Yapılacak işleri enine boyuna değerlendirmesini bilen akıllı vezir, bir süre tefekküre daldıktan sonra fikrini şöyle açıkladı:</p>

  <p class="normal">— “Efendim, intikam ateşiyle nasıl yanıp tutuştuğunuzu biliyorum. Fakat, eğer benim sözümü dinlerseniz, bu hususta acele etmeyelim derim. Zira bu âdemoğlu Bediatülcemal ile anlaşmış ve İrem Bahçesi’ne misafir gelmiştir. Eğer Melik Şehbal bunun intikamını almaya kalkışırsa, onunla baş etmemiz mümkün değildir. Bu adamı şimdilik hapse atalım. Şayet arayan soran olmazsa, o zaman öldürmek kolaydır.”</p>

  <p class="normal">Melik Ezrak bu fikri beğendi. En doğrusu, bir süre beklemekti. Seyfülmülûk’ün zindana götürülmesini emretti.</p>

  <p class="normal">Biz gelelim beri tarafa:</p>

  <p class="normal">Mercâne’nin dâveti üzerine Melik Şehbal, hemen annesinin yanına gitti. Meseleyi aralarında konuştular. Bu arada Seyfülmülûk’ün de yanlarına getirilmesini istediler. Fakat Seyfülmülûk ortada yoktu. Sanki yer yarılmış, onu yutuvermişti. Fakat biraz soruşturunca mesele anlaşıldı. Bahçedeki görevlilerden, Seyfülmülûk’ün Ezrak’ın adamları tarafından kaldırıldığını görenler olmuştu.</p>

  <p class="normal">Haberi alan büyük anne küplere bindi:</p>

  <p class="normal">— “Bu da ne demek oluyor!... Bizim bahçemizden misafirimizi nasıl kaçırabilirler!... Buna nasıl cesaret edebilirler!...”</p>

  <p class="normal">Sonra oğlu Şehbal’e emretti:</p>

  <p class="normal">— “Hemen Melik Ezrak’a git, misafirimizi geri getir. Eğer intikam için öldürtmüşse, kendisini, çocuklarını ve akrabalarını esir ederek buraya getir!...”</p>

  <p class="normal">Annesinin yanından çıkan Melik Şehbal, hemen askerlerini toplayarak esen yeller, fırtınalar gibi Melik Ezrak’ın sarayını kuşattı. Kısa süren bir çatışmadan sonra sarayı ele geçirdi. Askerleri Melik Ezrak’ı, ailesini ve bütün akrabalarını yakalayarak huzuruna getirdiler. Melik Şehbal, Ezrak’a sordu:</p>

  <p class="normal">— “Ey Ezrak, benim misafirimi nasıl kaçırabilirsin? O şimdi nerededir?”</p>

  <p class="normal">— “Ey Şehbal, o benim oğlumu katletti. Misafirini onun için kaldırttım. Senin bana karşı onu koruman ayıp değil midir? Zira o bir âdemoğludur, bizim hem-cinsimiz değildir…”</p>

  <p class="normal">Melik Şehbal’in bu tür laflara karnı toktu. Sert bir sesle emretti:</p>

  <p class="normal">— “Eğer öldürtmedinse, misafirimi hemen getir. Fakat onu öldürttünse, bunun cezası senin, ailenin ve bütün akrabalarının canları olacaktır!...”</p>

  <p class="normal">— “Hayır, onu öldürtmedim, sadece hapse attırdım. Şimdi zindandadır.”</p>

  <p class="normal">Melik Şehbal’in emri üzerine Seyfülmülûk’ü zindandan çıkararak getirdiler. Şehbal, aradaki düşmanlığın sürmemesi, daha fazla kan dökülmemesi için, Seyfülmülûk ile Melik Ezrak’ı barıştırdı. Sarayda büyük bir ziyafet verildi. Yapılan barış böylece pekiştirildi.</p>

  <p class="normal">Ziyafetten sonra Melik Şehbal, Seyfülmülûk’ü alarak İrem Bahçesi’ne geri döndü. Ayaklarının tozuyla, annesinin huzuruna girdiler. Seyfülmülûk onlara, bütün hikâyesini başından sonuna anlattı. Seyfülmülûk’ün güzelliğine, yiğitliğine ve asaletine hayran olan Şehbal de kızının isteğini kabul etti.</p>

  <p class="normal">— “Mademki” dedi, “kızım onu ihtiyar etmiş ve bu delikanlı da onun için bunca mihnetlere göğüs germiş, öyleyse bunları evlendirelim.”</p>

  <p class="normal">Hep birlikte kalkıp Serendip ülkesine, Devlet Hatun’un bahçesine gittiler. Bir araya gelince Bediatülcemal’e, Melik Ezrak ile olan vukuatı hikâye ettiler. Sonra Serendip’in bütün devlet erkanını toplayarak iki sâdık âşığın nikahlarını kıydılar.</p>

  <p class="normal">Bu sırada Seyfülmülûk, Devlet Hatun’un babasına,</p>

  <p class="normal">— “Ey kudretli Padişah, sizden bir ricam var, umarım bu kulunuzu kırmazsınız!...” dedi.</p>

  <p class="normal">— “Hayrola, ricanız nedir? Senin ricanı asla geri çeviremem!...”</p>

  <p class="normal">— “Efendim, kerimeniz Devlet Hatun’u, mânevî kardeşim ve vezirim olan Suad’la evlendirmenizi rica ediyorum!”</p>

  <p class="normal">Devlet Hatun’un da uygun görmesi üzerine Padişah, bu ricayı kabul etti. Hazır olan meclis önünde onların da nikahları kıyıldı. Yedi gün yedi gece şenlik yapıldı, şölenler verildi.</p>

  <p class="normal">Seyfülmülûk, kırk gün kadar sevgilisiyle bir arada kalıp murat aldı, murat verdi. Sonra eşi Bediatülcemal’e,</p>

  <p class="normal">— “Efendim, ben her meramıma nâil oldum. Ancak anne ve babam, merak ve sıkıntı içindedirler. Müsaade ederseniz, varıp yanlarına gideyim, halimden haberdar edeyim. Onlar da saadetimi öğrensinler, mesut olsunlar.”</p>

  <p class="normal">— “Başım ve gözüm üzere!...”</p>

  <p class="normal">Bediatülcemal, durumu babasına bildirdi. O da birkaç cini görevlendirdi. Cinler Seyfülmülûk ve Suad’ı kaptıkları gibi soluğu Mısır’da aldılar.</p>

  <p class="normal">İki delikanlı anne-babalarıyla buluşup hasret giderdiler. Gözlerini ve gönüllerini şenlendirdiler. Sonra yeniden kalkıp Serendip’e Bediatülcemal ile Devlet Hatun’un yanına döndüler. Hayatlarının kalan kısmını dertsiz tasasız, saadet içinde yaşadılar.</p>
</body>
</html>
