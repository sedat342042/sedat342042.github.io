<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_29">YAHUDİ HEKİMİN HİKÂYESİ</h1>

  <p class="normal">Küçük yaşımdan beri başımdan birçok şeyler geçti. Başkalarının da başından geçen birçok şeyler gördüm. Bu görmüş olduğum tuhaf şeyler arasında en garibi şimdi Padişahıma anlatacağım vak’adır.</p>

  <p class="normal">Ben hekimliği Şam’da öğrenmiştim. Orada hekimlik ederek yaşıyordum. Bir gün, evimde işsiz güçsüz, tembel tembel uyuklarken kapı çalındı. Odama valinin kölesi girdi, valinin beni çağırdığını söyledi.</p>

  <p class="normal">Köleyle beraber valinin evine gittim. Orada bir sedirin üzerinde hasta bir delikanlı yatıyordu. Ben ömrümde bu kadar güzel bir adam görmemiştim. Nabzını dinlemek için bileğini tutmak istedim. Bana sağ elini uzatacağına, sol bileğini uzattı.</p>

  <p class="normal">İçimden, “Amma da kibirli ve mağrur çocuk” diye düşündüm. Lâkin hiç ses çıkarmadım. Nabzını dinledim. İlaç verdim ve evime döndüm.</p>

  <p class="normal">O günden sonra, dokuz gün, valinin sarayına gidip delikanlının hastalığını tedavi ettim. Nihayet delikanlının bir şeyi kalmadı. Hamama gitti, yıkandı, hasta olmazdan evvel nasıl sıhhatli ve gürbüz idiyse, hamamdan öylece sapa sağlam çıktı.</p>

  <p class="normal">Vali hekimliğimi çok beğendi. Hatta beni o gün, oracıkta, Şam hastahâneleri kethüdası<sup class="calibre3"><a href="../Text/binbirgece_split_192.html#footnote-100-100" id="footnote-100-100-backlink">[100]</a></sup> yaptı. Bu yeni memuriyetime çok sevindim. Valiye teşekkür ettikten sonra delikanlıya da gittim ve ona da minnettarlığımı bildirdim.</p>

  <p class="normal">Delikanlı daha tamamen giyinmemişti. Onun için kolları çıplaktı. O zaman, delikanlının sağ elinin kesik olduğunu ve vücudunun ötesinde berisinde kamçı darbeleri izleri bulunduğunu gördüm.</p>

  <p class="normal">Bu hâle şaşırdım. Şaştığımı da delikanlı anladı. Hatta bana, “Bu acınacak hâli görüp hayret etme, şimdi hamamdan çıkalım da sana hikâyemi anlatırım.” dedi.</p>

  <p class="normal">Hamamdan çıktık ve beraberce valinin evine gittik. Delikanlı orada, kölelere, kuzu dolması, buzlu şerbetler ve buzlu yemişler getirmelerini emretti. Karşı karşıya geçip kölelerin getirdikleri bu güzel şeyleri yedikten sonra, delikanlı:</p>

  <p class="normal">— “Hekimbaşı, başıma gelenleri bir dinle de sonra, benim biçare başıma gelenlerin başkalarının da başlarına gelip gelmediğini bana söyle.” diye söze başladı ve bana şu hikâyeyi anlattı:</p>

  <p class="normal">Ben buralı değilim, Musulluyum. Benim dedemin on erkek evlâdı varmış ki, bunların bir tanesi babammış. Babam kardeşlerinin en büyüğüymüş. Babam evlenir evlenmez ben dünyaya gelmişim. Lâkin benden sonra babamın başka evlâdı olmamış.</p>

  <p class="normal">Dokuz amcalarımın ise hiçbirisinin bir evlâdı bile olmamış. Onun için dokuz amcamın dokuzu da bana karşı pek büyük bir muhabbet duyarlardı. Bana nasıl bakacaklarını, bana nasıl iyilik edeceklerini bilemezlerdi. Bana pek yüz verirler ve beni çok şımartırlardı.</p>

  <p class="normal">Bir gün, Cuma namazı kılınıp herkes câmiden çekildikten sonra, babamla amcalarım câmide bir halka teşkil ederek öteden beriden konuşmaya başladılar. Yavaş yavaş seyahat bahsi açıldı. Amcalarım sırayla gezdikleri yerlerde rast geldikleri tuhaf tuhaf şeyleri anlatıyorlardı.</p>

  <p class="normal">İçlerinden birkaçı Kahire’ye kadar gitmişlerdi. Bunlar Kahire’yi allandıra ballandıra öyle methediyorlardı ki, insan Kahire’yi yeryüzünde bir şehir değil, lâkin göklerdeki cennetin bir parçası sanırdı. Hele babam, “Kahire’yi görmemiş olan adam, dünyada hiç bir şey görmemiş sayılır. Orasının toprağı altındır, Nil nehri suların en berrağı, en tatlısı, en safı ve en cana yakınıdır. Kahire’nin kadınları cennetin kara gözlü hurilerinden farksızdır. Oranın evleri, başka yerlerin saraylarından daha büyük ve daha güzeldir. Havası cana can katar. Zaten Kahire nasıl böyle olmasın ki, orası dünyanın en güzel yeri, dünyanın göbeğidir.” diyerek Kahire’yi göklere çıkarıyordu.</p>

  <p class="normal">Kahire’nin böyle methedildiğini işitince, aklımı fikrimi Kahire’nin güzellikleri sardı. Artık Kahire’den başka bir şey düşündüğüm yoktu. Geceleri bile Kahire rüyâma girerdi.</p>

  <p class="normal">Bir kaç gün sonra, amcalarımın birkaçı Kahire’ye gidecek oldular. Ben ağladım, sızladım, beni de amcalarımla beraber Kahire’ye göndermesi için babama yalvardım, yakardım. Zavallı adam, gözyaşlarıma dayanamadı, bana birçok eşya satın aldı. Bu eşyalarla gittiğim yerde ticaret etmemi tembih etti.</p>

  <p class="normal">Lâkin yola çıkmazdan bir gün evvel babamın amcalarıma, “Oğlumu Kahire’ye kadar götürmeyiniz, onu Şam’da bırakınız da orada ticaret yapsın.” dediğini işitmiştim. Ben bunu duyduktan sonra, yine hiç ses çıkarmadım. Benim arzum bir kere yola çıkmaktı. Şam’a kadar vardıktan sonra Şam’dan öteye gitmenin nasıl olsa çâresi bulunurdu.</p>

  <p class="normal">Seyahat gününün sabahı erkenden babamın elini öptüm, onun hayır duasıyla yola çıktım. Musul’dan kalktıktan sonra Halep’e vardık. Orada iki gün dinlendikten sonra yine atlarımıza, develerimize binerek Şam’a geldik.</p>

  <p class="normal">Şam çok hoşuma gitti. Ağaçları, çiçekleri, kuşları, yemişleriyle cennete benziyordu. Amcalarım beraberlerinde getirdikleri eşyayı sattılar. Hatta benim eşyamı bile üç, dört misli kârla sattılar. Bana paraları verdiler. Amcalarım Kahire’ye doğru uzaklaşıp gittiler. Beni Şam’da yalnız başıma bıraktılar.</p>

  <p class="normal">Yalnız kalınca, şehrin en güzel bir yerinde, koca bir konak kiraladım. Bu konakta yiyor, içiyor, vur patlasın, çal oynasın parayı avuç avuç sarf ediyordum. Adeta nâmım şehrin dört bucağına erişmişti.</p>

  <p class="normal">Bir gün konağımın kapısının önünde dururken, sokaktan geçen bir kadın bana yaklaştı. Elbiseleri hem zarif, hem de en güzel, pahalı kumaşlardan biçilmişti. Kadını konağıma dâvet ettim. Kadın iki yanına ürkek ürkek bakındıktan sonra, kuş gibi hafif adımlarla içeriye hoplayıverdi. Ben de onun girmesiyle beraber kapıyı gürültüsüzce kapatıverdim.</p>

  <p class="normal">Kadın içeriye girip yaşmağını açınca, onun güzelliği karşısında güneş görmüş baykuş gibi gözlerim kamaştı. Bu kadın, Allah’ın özene bezene yarattığı kullarından biriydi. O gözlerde, o kaşlarda, o bakışta, o simada, o endamda ufacık bir kusur bile bulmak imkânsızdı. Aşk alevleri birdenbire tepemden tırnağıma kadar beni sardı. Daha ilk bakışta vurulmuş, yanmış, bitmiştim artık.</p>

  <p class="normal">Kızı başköşeye oturttuktan sonra, hemen çarşıya koştum. Dükkânlarda yiyeceğe, içeceğe ait ne kadar nefais<sup class="calibre3"><a href="../Text/binbirgece_split_193.html#footnote-100-101" id="footnote-100-101-backlink">[101]</a></sup> varsa, hepsinden satın alıp, onları konağa götürdüm.</p>

  <p class="normal">Kızla beraber karşı karşıya geçtik. Yedik, içtik, şarkı söyledik. Biz böyle eğlenirken ikindi oldu, akşam oldu, nihayet sular kararıp ay doğdu. Lâkin biz vaktin yürüyüşünden haberdar değildik.</p>

  <p class="normal">Nihayet içtiğimiz yakut gibi şaraplar beynimize uyuşukluk verdi. Yan yana yatıp yan yana rüyâlar gördük. Sabah olunca uyandık. Kıza on parça altın verecek oldum. Lâkin para teklifine karşı kız, pembe parmak uçlarıyla dudaklarımı kapadı. Ve bilakis kesesinden on lira çıkartarak, “Üç gün sonra yine geleceğim. Bana yine bu geceki gibi bir ziyafet çekersin.” dedi ve parayı iade etti. Onu gücendirmemek için ısrar etmedim.</p>

  <p class="normal">Kız konaktan ayrıldı, ama benim yüreğim de bağrımdan yırtılıp onunla beraber çıkıp gitti sandım.</p>

  <p class="normal">Üç gün, bana üç asır kadar uzun geldi. Neyse, beklediğim gün, saat gelip çattı. İşte o dakikada da beklediğim kız göründü. O kadar sevindim ki, beni gören, bana dünyaların bahşedildiğini sanırdı.</p>

  <p class="normal">Ben her şeyi hazırlamıştım. Kuzu dolması tam kıvamında pişmişti. Sevgilimin dudakları gibi kırmızı, gülüşü gibi hoş olan şaraplar da buzla donmak derecesine getirilmişti. Yine yedik, içtik, güldük oynadık. Ertesi sabah olunca, ayrılık saati geldi. Kız ayrılırken bu sefer bana yirmi altın verdi.</p>

  <p class="normal">Ve bana, “Ben üç gün sonra yine geleceğim. Yine benim için bir ziyafet hazırlarsınız. Lâkin bu sefer yalnız gelmeyeceğim. Benim çok sevdiğim bir kız ahbâbım vardır. O benden de genç ve güzeldir. Buraya benimle beraber gelmek için çok yalvardı, ben de dayanamadım, onu da beraberimde buraya getirmeyi vaat ettim. Eğer müsaade ederseniz getireyim.” dedi.</p>

  <p class="normal">O ne isterdi de ben onun istediğine “Hayır!” diyebilirdim?</p>

  <p class="normal">Bu sefer yine üç gün geçti, üçüncü günü akşamı, sevgilim arkadaşıyla beraber geldi. Sevincimden kabıma sığamıyordum. Koşa koşa mumları yaktım. Sevgilim yaşmağını çıkardı, ayın on dördü gibi parlayan yüzü meydana çıktı.</p>

  <p class="normal">Lâkin sevgilimin ahbabı yaşmağını yanakları üzerinden kaldırınca, bu sefer karşımda güneş doğdu sandım. Onun simasının saçtığı nurdan sevgilimin güzelliği görünmez oldu. Ömrümde güzelin böylesini hiç görmemiştim.</p>

  <p class="normal">Önlerine yemekleri, içkileri dizdim. Yedik, içtik. Ara sıra benim gözlerim yana kayıyor ve göz ucuyla yeni gelen misafiri seyrediyordum. Benim bu kaçamaklı bakışlarımın farkına varan ilk kız birdenbire:</p>

  <p class="normal">— “Ne dersiniz, arkadaşım benden daha güzel değil mi?” diye sordu.</p>

  <p class="normal">Ben kendimi toplamaya vakit bulamadan, gayri ihtiyârî, “Hakikaten öyle!” diye cevap verdim.</p>

  <p class="normal">Büyük bir pot kırmıştım, ama artık onu tamir mümkün değildi. Gece vakit gecikince, uyku gözlerimizi mahmurlaştırdı. Üçümüz de oturmuş bulunduğumuz minderlerin üzerlerinde uyuya kalmışız.</p>

  <p class="normal">Gözlerimi açınca, çoktan güneşin yükseldiğini gördüm. Gözlerimi ovuşturmak için ellerimi yüzüme doğru götürürken, sağ elimin kana bulanmış olduğunu gördüm. Şaşırdım. Etrâfıma bakındım. Eski sevgilim ortada gözükmüyordu. Ben, yeni gelen kızı uyandırmak için yavaşça dürttüm. Dürtülünce, kızın başı yere yuvarlandı. Başsız gövdesiyse yerli yerinde kaldı.</p>

  <p class="normal">Bu hâli görünce hem korku, hem merhamet, hem endişe, hem de şaşkınlık gibi mütehalif<sup class="calibre3"><a href="../Text/binbirgece_split_194.html#footnote-100-102" id="footnote-100-102-backlink">[102]</a></sup> hislerin taht-ı tesirinde<sup class="calibre3"><a href="../Text/binbirgece_split_195.html#footnote-100-103" id="footnote-100-103-backlink">[103]</a></sup> gözlerim dışarıya fırlayacak zannettim. Her hâlde sevgilim, bu kızı kıskandığı için öldürmüş ve ben uyurken kızın kanını elime bulaştırmış, sonra sıvışıp gitmişti.</p>

  <p class="normal">Ben hemen aşağıya koştum. Avlunun dört köşe mermerlerinden bir tanesini güç belâ kırmadan yerinden söktüm. Oraya derin bir çukur kazdım. Kızın cesedini o çukura gömdüm. Mermeri yine eskisi gibi yerine yerleştirdim. Ellerimi yıkadım. Elbiselerimin neresinde kan lekesi varsa, onu çıkardım.</p>

  <p class="normal">Sonra dışarıya fırladım. Gidip evin sahibini buldum. Ev sahibine evin bir senelik kirasını peşin verdim. Ve ona, “Ben bugün yarın Mısır’a gidip orada bir sene kalacağım. Evde bazı eşya bıraktım. Bu eşya evde kalsın, evi kimseye kiralamayınız.” dedim.</p>

  <p class="normal">Ertesi gün, şafakla beraber, Mısır yolunu tuttum. Mısır’a varınca, amcalarımı arayıp buldum. Beni görünce sevindiler. Neden Mısır’a kadar geldiğimi sordular. Cevaben onları çok göreceğim geldiğini, paramın da tükenmek üzere olduğunu, hem Şam’da parasız kalmamak, hem de onları görmüş bulunmak için Mısır’a kadar geldiğimi söyledim.</p>

  <p class="normal">Bir sene amcalarımla beraber Kahire’de kaldım. Nerede cümbüş, çenk ve çığane varsa, ben de oradaydım. Parayı tam bir mirasyedi gibi israf ediyordum.</p>

  <p class="normal">Amcalarımın yanından kaçarak, şehrin bir bucağında saklandım. Amcalarım, onlardan evvel Musul yolunu tuttuğumu sanarak, Kahire’den ayrılmaları günü gelince, endişesiz yola düzülmüşler.</p>

  <p class="normal">Üç sene daha Kahire’de kalarak bol bol para sarf ettim. Her sene başında, Şam’da kiralamış olduğum konağın, bir senelik kirasını gönderiyor ve ev sahibine, evini başkasına kiralamamasını yazıyordum. Lâkin üçüncü sene, artık evin kirasını gönderecek kadar bile param kalmamıştı.</p>

  <p class="normal">Artık Kahire’de daha fazla kalamazdım. Şam’a döndüm. Şam’da senelerden beri kiralamış olduğum konağın sahibi beni görünce çok sevindi.</p>

  <p class="normal">Konakta birkaç gün istirahat ettim. O birkaç gün esnasında, paramdan artakalan son bir kaç mangırı da sarf ettim. Artık hiç mi hiç param kalmamıştı.</p>

  <p class="normal">Kızın öldürülmüş bulunduğu odada acı acı düşüncelere dalmış olarak mindere uzanmıştım. Sıkıntıdan minderin üzerinde bir sağa, bir sola dönerken, sağ elim, minderin altında katı bir şeye dokundu. Minderi kaldırdım, altında bir altın gerdanlık duruyordu. Biçare kızın başı kesildiği gece, bu gerdanlık boğazından kayarak buraya düşmüş olacaktı. Hemen gerdanlığı alarak çarşıya koştum.</p>

  <p class="normal">Gerdanlığı bir tellâla götürdüm. Tellâl beni dükkânına oturttu. Gerdanlığı bir arkadaşına gösterip geri döneceğini söyleyerek dışarıya çıktı.</p>

  <p class="normal">Hâlbuki herif bana yalan söylemiş. Gerdanlığı bir arkadaşına göstermemiş, bağıra bağıra ve herkese göstere göstere mezada çıkarmış. Gerdanlığa iki bin parça altın vermişler.</p>

  <p class="normal">Yalancı tellâl o zaman bana geldi. Gerdanlığın altın değil, lâkin altına benzer pirinç madeninden olduğunu ve ona iki bin parça gümüş verdiklerini söyledi.</p>

  <p class="normal">Ben gülerek, “Evet! Söylediğiniz doğrudur. Bu gerdanlık altın değil, lâkin pirinçtir. Bu gerdanlığı deli bir kadınla alay etmek için yaptırmıştık. O kadın şimdi öldüğü için gerdanlığı satılığa çıkarıyoruz. Mademki buna iki bin parça gümüş vermişler, hiç durmayınız, gidip iki bin parça gümüşü veren adama gerdanlığı satınız.” dedim.</p>

  <p class="normal">Bu sözlerimden, gerdanlığın hakiki altından mamul olduğunu bilmediğimi anlayan tellâl, gidip tellâlların kethüdasını bulmuş. Ve ona her şeyi olduğu gibi anlatmış.</p>

  <p class="normal">Tellâllar kethüdası, gerdanlığı alınca doğru valiye koşmuş. Valiye gerdanlığı göstermiş. Gerdanlığın kendisinin malı olduğunu ve onu kendisinden benim çalmış bulunduğumu söylemiş.</p>

  <p class="normal">Ben dükkânda tellâlın iki bin parça gümüş getirip bana vermesini beklerken, polisler etrâfımı sardılar, beni yakaladılar, vura vura beni valinin önüne sürüklediler.</p>

  <p class="normal">Vali beni istintak etti<sup class="calibre3"><a href="../Text/binbirgece_split_196.html#footnote-100-104" id="footnote-100-104-backlink">[104]</a></sup>. Gerdanlık hakkında tellâla uydurduğum yalanın aynını da valiye söyledim.</p>

  <p class="normal">Vali kahkahalar salıvererek, “Bana da yalan söylüyorsun.” diye bağırdı. Hemen sırtımdaki elbiseleri çıkardılar. Değneklerle vurmaya başladılar. Vücudum kan içinde kaldı. Acıya dayanamıyordum. Gerdanlığın evimde öldürülen bir kıza ait olduğunu söyleyemezdim. Çünkü o zaman beni idam ederlerdi. Onun için, “Gerdanlığı çaldım.” dedim.</p>

  <p class="normal">Hemen dayak kesildi. Bir kaç kişi sağ bileğimi tuttular, vahşi bakışlı, katı yürekli bir cellât geldi. Bir vuruşta elimi kesti. Kesik elim yerlerde sürüklenirken, bileğimin güdük kalmış olan kesik yerine kaynar zeytinyağları döktüler. Acıdan başım döndü, gözlerim karardı. Bayılarak yere düştüm.</p>

  <p class="normal">Şarap içirerek beni ayılttılar. Kesik elimi alarak konağa döndüm. Konağın sahibi, beni konakta, kapının önünde bekliyordu. Kaşlarını çatarak, “Artık bu dakikadan sonra sizin gibi bir hırsızın konağımda kalmasına izin veremem.” dedi.</p>

  <p class="normal">Bana üç gün müsaade etmesini, bu üç gün zarfında kendime bir ev arayacağımı ve o zaman konaktan çıkacağımı söyledim. O gece koskoca konakta yapayalnız geçirmiş olduğum saatleri hiç unutamayacağım. Kendimi yere atarak hıçkıra hıçkıra ağlıyordum. Artık kimse mâsum olduğuma inanmazdı. Hırsızlıktan dolayı kesilmiş bir kol ile ailemin karşısına nasıl çıkacaktım.</p>

  <p class="normal">Ertesi günü hasta olmuştum. Kımıldayacak hâlim kalmamıştı. İki gün yerimden oynamadım, üçüncü günü sabahı, konağın kapısı büyük bir gürültüyle açıldı. Birçok insanların zincirlerle yukarı çıktıklarını duyuyordum. Oda oda gezdiler nihayet gelip beni yatağımın üzerinde buldular. Kaldırdılar, kollarımı, ayaklarımı kıs kıvrak zincirlerle bağladılar.</p>

  <p class="normal">Zabitin<sup class="calibre3"><a href="../Text/binbirgece_split_197.html#footnote-100-105" id="footnote-100-105-backlink">[105]</a></sup> biri bana, “Sizde bulunan gerdanlığı valinin kadınları tanıdılar. O gerdanlık, valinin kızının gerdanlığıymış, gerdanlık ile beraber üç seneden beri valinin kızı da kayıp olmuşmuş!” dedi.</p>

  <p class="normal">Korkudan tir tir titriyordum. Kendi kendime, “Valiye hakikati olduğu gibi anlatırım. Eğer inanırsa, beni affeder, kurtulurum. Eğer inanmazsa beni öldürtür, zaten sürdüğüm hayat hayat mıdır ki, ölümden çekineyim?” diyordum.</p>

  <p class="normal">Valinin sarayına varınca, vali herkesin odadan çıkarak kendisini ve beni yalnız bırakmalarını emretti. Yalnız kalınca elifinden besine kadar her şeyi olduğu gibi valiye anlattım. Doğru söz saf altın gibidir, çınlayışından safiyeti anlaşılır. Vali bütün söylediklerime inandı. Hemen tellâl kethüdasını getirtti. Haksız olarak kesilen elimin diyetini ona ödettikten maada onu hapse attırdı. Yine valiyle yalnız kaldık.</p>

  <p class="normal">Vali hem yüzüme bakıyor, hem ağlıyordu. Bana, “Oğlum! Sana ilk gelen kadın benim kızımdı. O burada evimde büyüdü. Evlenmek çağına varınca, onu amcasının oğluna vererek Mısır’a gönderdim. Mısır’da kocası ölmüş. Kız orada baştan çıkarıldıktan sonra buraya gelmişti. Bu kızın “Ahbabımızdır” diye sana getirdiği daha genç ve daha güzel kız ise, kendi küçük kız kardeşidir. Onların ikisi de aynı anneden doğma iki kız kardeştiler ve birbirlerini çok severlerdi.</p>

  <p class="normal">“Bir gün iki kız kardeş beraberce çıkmışlardı. Lâkin kızların büyüğü eve yalnız döndüydü. Büyük kız, günlerce ağladı. Küçük kardeşinin ne olduğunu ona çok sorduk. O yalnız ağlaya ağlaya “Bilmem!” diyordu. Nihayet bir gün bize bütün hakikati anlattı. Aradan çok vakit geçmeden, vicdan azabından öldü, gitti. Oğlum, senin bana anlattıklarını, görüyorsun ya, sen anlatmadan evvel de biliyordum. Sözlerinin ne kadar doğru olduğunu takdir ettim. Şimdi senden büyük bir ricam var. İkinci karımdan doğma bir küçük kızım daha vardır. Bu kızcağız, öbür kardeşlerinden ayrı büyüdüğü için, ahlâkı hiç de onlarınkine benzemez. Onunla evlenmeye razı mısın? Evlendikten sonra sana bir aylık bağlayacağım. Benden alacağın parayla mesut yaşarsın. Bana da hayırlı bir erkek evlât olursun.” dedi.</p>

  <p class="normal">Ben de valiye cevaben, “Bana yaptığınız teklifi sevinçle kabul ederim. Bu benim için bir şereftir. Hatta kendimi bu kadar saadete lâyık bile görmem.” dedim.</p>

  <p class="normal">Hemen vali bir hekim çağırdı. Çektiğim sıkıntılardan ve acılardan hastaydım. İşte çağrılan hekim sizdiniz.” dedi.</p>

  <p class="normal">Delikanlı sözünü bitirince, kendisini tedavi ettiğim için, bana bir kese dolusu altın verdi. Ben de Padişahım, birkaç günlük bir seyahate çıkarak buralara kadar geldim. Buraya varır varmaz, bildiğiniz gibi, başıma kambur cüce felâketi geldi.</p>

  <p class="normal">Sultan bu hikâyeyi de güzel bulmamış. Gerek Yahudi hekimi, gerek Hıristiyan sarrafı, gerek Müslüman kethüdayı ve gerek terziyi hemen oracıkta astırmaya kalkışmış.</p>

  <p class="normal">O sırada terzi ilerleyerek:</p>

  <p class="normal">— “Padişahım” demiş, “arkadaşlarımın hepsini dinledin, bir de beni dinle de eğer hikâyemi beğenirsen, hem siz bu hikâyeyi dinleyerek eğlenmiş olursunuz, hem de biz zavallılar belki hayatlarımızı kurtarmış oluruz.” demiş.</p>

  <p class="normal">Padişah da “Söyle bakalım!” diye gürlemiş.</p>
</body>
</html>
