<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_22">BAĞDATLI ZÜBEYDE’NİN HİKÂYESİ<span class="normal1"><sup class="calibre3"><a href="../Text/binbirgece_split_141.html#footnote-100-49" id="footnote-100-49-backlink">[49]</a></sup></span></h1>

  <p class="normal">Ey Padişahım, benim başıma gelenler belki dünyada başkasının başına gelmemiştir. Ben bunları size anlatırsam, siz de şaşar kalırsınız.</p>

  <p class="normal">Yanımda gördüğünüz şu iki kara köpek, benim üvey kız kardeşlerimdir. Babamız bir, annelerimiz ayrıydı. İçlerinde en genci bendim. Babamız öldükten sonra, üçümüze beş bin altın miras bıraktı. Bu parayı aramızda bölüştük.</p>

  <p class="normal">Kız kardeşlerimin ikisi de evlendiler. Ve kocalarıyla beraber ticaret etmek üzere Bağdat’tan ayrılarak uzak memleketlere gittiler, beni burada yalnız bıraktılar.</p>

  <p class="normal">Dört beş sene sonra, yapayalnız ve dilenci kıyâfetinde döndüler. Çünkü kocaları ticaret edemeyerek ellerinde avuçlarında ne varsa, bitirip mahvetmişler. Ben ikisini de evime kabul ettim. Onları yedirdim, içirdim, fazla olarak elimdeki paranın bir kısmını da verdim.</p>

  <p class="normal">Böylelikle bir sene beraber yaşadık. Lâkin bir sene sonra, kardeşlerim yine evlenmeye kalkıştılar. Ve sözlerimi dinlemeyerek yine evlendiler. Beni bırakıp kocalarının yanlarına gittiler.</p>

  <p class="normal">Fakat bir iki sene sonra, kocaları tarafından kovularak yine çırçıplak olarak bana döndüler. Ben yine onları kabul ettim ve elimden geldiği kadar ikrâm ve izâz ettim. En küçükleri olduğum hâlde, artık o günden sonra benim sözlerimi dinleyeceklerini vaat ettiler.</p>

  <p class="normal">Böylelikle bir sene geçti. Nihayet üç kız kardeş, bir gemiyi eşya ile doldurup deniz aşırı memleketlere götürerek satmaya karar verdik. Gemiyi kiraladık, ambarlarını eşya ile doldurduk. Üç kız kardeş de gemiye bindik, sonra denize açıldık.</p>

  <p class="normal">Sahilden ayrılalı altı ay olmuştu ki, müthiş bir fırtına koptu. Fırtına çok devam etmedi, gemiye bir zarar vermedi, fakat yolundan şaşırttı.</p>

  <p class="normal">Kaptan gemiyi yürütüyordu, fakat nereye gittiğini bilmiyordu. On gün kadar dalgaların üzerinden kayıp ilerledikten sonra, nihayet uzakta, kıyıda koca bir şehir göründü. Kaptana “Burası neresi?” diye sorduk. O da bu denizlere ilk defa olarak geldiğini, onun için bu şehrin neresi olduğunu bilmediğini, lâkin görünüşe göre şehir büyücek bir yer olduğu için, bizi oraya götürebileceğini ve orada eşyamızı satamazsak bile, hiç olmazsa oradan su ve erzak alıp yola devam edileceğini anlattı.</p>

  <p class="normal">Biz kaptanla görüşürken, gemi de limana girmiş bulunuyordu. Kaptan bir kayığa binerek birkaç gemici ile karaya çıktı.</p>

  <p class="normal">Bir saat sonra yine gemiye döndü. Kaptanın gözleri şaşkınlıktan fal taşı gibi açılmıştı. Gemidekilere “Kızınca Allah’ın kullarına ne yapabileceğini görmek istiyorsanız, şehre gidiniz de bir seyrediniz.” diye bağırıyordu.</p>

  <p class="normal">Kaptanı bu kadar korkutan bu şeyi görmek için merakımızdan kayıklara atlayıp şehre gittik. Bir de ne görelim, şehrin bütün ahâlisi kapkara taş kesilmemiş mi? Herkes durduğu yerde ve işi gücü başında taş olup kalmıştı.</p>

  <p class="normal">Şehirdeki eşyaya, dükkânlardaki kumaşlara, sarrafların önündeki altınlara hiç kimse el sürmemişti. Her şey olduğu gibi duruyordu.</p>

  <p class="normal">Bunları görünce, para edecek eşyayı almak üzere, kimimiz şehrin sağına, kimimiz şehrin soluna dağıldık.</p>

  <p class="normal">Ben kendi hesabıma, şehrin yüksek bir tepesine doğru tırmandım. Orada o memleketin padişahının sarayını buldum. Büyük bir dairenin ortasında, bir tahtın üzerinde padişah taş olmuştu. İki yanında vezirleri, hizmetçiler ve başka adamları el pençe divan duruyorlardı. Üzerlerinde pahalı kumaşlardan yapılmış sırmalı elbiseler vardı. Padişahın tahtının arkasında, ellerinde kılıç tutan, altmış kadar asker duruyordu.</p>

  <p class="normal">Padişahın dairesinden harem tarafına geçtim. Yerler hep mermerdi, mermerlerin üzerine altın işlemeli kilimler, halılar serilmişti.</p>

  <p class="normal">Uzun bir geçitten geçtim. Yedi basamaklı bir merdivenden çıktım. Karşıma beyaz tahtının üzerine yaslanmış ve incili ipeklere bürünmüş padişahın karısı çıktı. Bu da şehrin bütün halkı gibi taş olmuştu. Sultanın iki yanında taş olmuş köleler sıralanmış bulunuyordu.</p>

  <p class="normal">Sultanın tahtının arkasında küçük bir oda vardı. Bu odadan bir ışık geliyordu. Merak edip içeri girdim. Odanın arkasında, bir sandalye üzerine konan büyük bir elmastan çıkan ışık, kandil gibi etrâfı aydınlatıyordu.</p>

  <p class="normal">Biraz ötede bir odaya daha girdim. Bu odada hakikaten kandil yakmışlardı. Bu yanan kandillerden, sarayın içinde taş olmaktan kurtulmuş birisinin bulunduğuna hükmettim.</p>

  <p class="normal">Ben böyle boş sarayın içinde, daha doğrusu bir sürü kara heykellerle dolu koca sarayın içinde, sağa sola dolaşırken artık akşam olmuş, hatta ortalığı karanlık bile basmıştı. Gecenin gelişini, kandilleri yanık odadan pencereden dışarı bakınca fark ettim.</p>

  <p class="normal">Kendimi gemiden, limandan uzak bir yerde yapayalnız bulunca, öyle bir ürktüm ki, saçlarım başımda diken diken oldu. Kapıyı bulup dışarı çıkmak için sağa koştum, sola koştum, bir kapıdan çıkıyorum, başka bir odaya giriyordum. Lâkin bir türlü dışarı çıkamıyordum.</p>

  <p class="normal">Döne dolaşa, yine kandillerle aydınlanan odaya döndüm. Bir köşeye sindim. Kuran-ı Kerim’den birkaç âyet okudum, halıların birisini üzerime çekerek uyumaya çalıştım, lâkin bir türlü gözlerime uyku girmiyordu.</p>

  <p class="normal">Böyle saatlerce uyanık kaldım. Gece ortasına doğru, odaların birisinden, uzaktan uzağa bir Kur’an sesinin geldiğini duydum. Hemen sesin geldiği tarafa yürüdüm. Nihayet sesin geldiği odayı buldum. Yavaşça kapıyı açtım. Odanın ortasında, nur gibi bir genç diz üstü oturmuş, pek tatlı bir sesle Kur’an okuyordu.</p>

  <p class="normal">Bu genç adama, bu şehrin neresi olduğunu ve nasıl olup da bütün halkın taş kesildiklerini sordum.</p>

  <p class="normal">Genç dedi ki: “Bu memleketin padişahı benim babamdı. Onu odaya gelirken tahtın üstünde görmüşsündür. Gerek babam, gerek halk ateşe taparlardı. Her sene nihayetinde, gökten bir ses, onlara artık ateşe tapmaktan vazgeçmelerini tembih ederdi. Bu sese hiç kimse aldırmazdı.</p>

  <p class="normal">“Nihayet yedinci sene, şehrin üzerinden kapkara bir yel esti ve herkes gördüğün gibi taş oldu. Yalnız benim sütninem İslâm’dı. Beni babamdan saklı olarak İslâm dininde büyütmüştü. Onun için ben taş olmaktan kurtuldum.” dedi.</p>

  <p class="normal">Genç adam, bu şehirde yalnız kalmaktan çok usanmış olduğu için, onu Bağdat’a dâvet ettim. O gece sarayda kaldık. Ertesi günü gençle birlikte sarayın hazinesine girdik. Orada yükte hafif, pahada ağır ne varsa, hepsini topladık ve gemiye döndük.</p>

  <p class="normal">Gemidekiler beni görünce çok sevindiler. Çünkü benim kaybolduğuma hükmetmişlerdi. Ben onlara, beraberimde gelen gencin bana anlattıklarını anlattım. İşittiklerine şaştılar.</p>

  <p class="normal">İki kız kardeşim ise, o dakikadan sonra, beni kıskanmaya başladılar. Hele Şehzâdeyle evleneceğimi duyunca, hasetlerinden ne yapacaklarını bilemez oldular.</p>

  <p class="normal">Gemimiz dalgaların üzerinden seke seke yol aldı. Bir gün, akşama doğru, uzaklarda Basra şehrini gördük. Varacağımız yere varıyoruz diye hepimiz sevindik.</p>

  <p class="normal">Biz Basra’ya ancak sabah varacağımız için, hepimiz uyumak üzere yataklarımıza çekildik. Biz uyurken, kız kardeşlerim beni ve Şehzâdeyi ansızın denize attılar. Bereket versin denizde elime bir tahta parçası geçti. Yüze yüze kurtularak karaya çıktım.</p>

  <p class="normal">Sahilde ne yapacağımı bilmeyerek aşağı yukarı dolaşırken, biri büyük diğeri küçücük iki yılan gördüm. Büyük yılan, yorulduğu hâlinden belli olan yavru yılanı öldürmek istiyordu. Küçük yılana acıdım. Ve bir taş atarak büyük yılanı öldürdüm. Küçük yılan birdenbire kanatlanıp uçtu. Ben de olduğum yerde bayılıp düşüvermişim.</p>

  <p class="normal">Uyandığım zaman kendimi saray gibi bir bina içinde buldum. Genç ve güzel bir kız ayaklarımı öpüyordu. Kıza kim olduğunu sordum.</p>

  <p class="normal">Kız, “Beni tanımadınız mı?” dedi. “Ben biraz evvel kurtardığınız yılan yavrusuyum. Ben bir cinim. O büyük yılan da benim düşmanım olan bir cindi. Siz beni düşmanımın elinden kurtardınız. Onun için geminizde ne kadar eşya varsa hepsini evinize taşıdım. Gemiyi de batırdım. İki kız kardeşinizi iki kara köpek şekline soktum. Onları da evinize götürdüm. Yalnız nişanlınızı yani Şehzâdeyi kurtaramadım. Çünkü o boğulmuş bulunuyordu. Şimdi sizi evinize götüreceğim. Kız kardeşleriniz olan iki kara tazıya her gün üçer yüz kamçı vurmazsanız, sizi de onlar gibi kara tazıya döndürürüm.”</p>

  <p class="normal">Kız bu sözleri söyler söylemez beni havaya kaldırıp gözkapağı kırpacak kadar kısa bir zamanda, evime bıraktı.</p>

  <p class="normal">İşte onun için ey Harun Reşid, her gün, bu iki kara tazıyı kamçılayarak döver, sonra öpüp severdim. Çünkü ne de olsa bunlar benim kız kardeşlerimdir.</p>

  <p class="normal">Bağdatlı hanımlardan birisi hikâyesini bitirince, Harun Reşid, göğsü yaralı olan hanıma dönerek onun da başından geçenleri anlatmasını emretmiş.</p>

  <p class="normal">İkinci hanım da şöyle hikâyesini anlatmaya başlamış:</p>
</body>
</html>
