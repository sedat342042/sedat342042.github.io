<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_14">BALIKÇI VE İFRİT HİKÂYESİNİN DEVAMI</h1>

  <p class="normal">Balıkçı bu hikâyesini bitirince ifrite demiş ki:</p>

  <p class="normal">— “Eğer Yunan Padişah, Hekim Doban’ın canını bağışlamış olsaydı, kader de Padişahın canını bağışlamış olacaktı. Hâlbuki Padişah, Hekim’in canına kıydığı için, kader de Padişahın canına kıydı. Benim canımı bağışlamış olsaydın, kader de senin hayatını bağışlardı. Fakat sen beni öldürmekte inat ettin. Onun için, ben de seni tekrar şişeye tıktım. Şimdi seni yine denizin dibine atacağım. Sonra şehre gidip bu taraflarda, denizin dibinde bir şişe bulunduğunu ve içinde bir ifrit yaşadığını, her kim bu ifriti kurtaracak olursa, onu oracıkta öldüreceğini ilân edeceğim. Hiç kimse bu taraflara uğramayacak, sen de zamanın sonuna kadar, mahşer gününe kadar koca boyun ve posunla bu daracık şişenin içinde tıkılı kalacaksın.”</p>

  <p class="normal">İfrit yine balıkçıya yalvarmaya yakarmaya başlamış:</p>

  <p class="normal">— “Aman balıkçı” demiş, “beni affet! Ben ettim, sen etme! Herkesin gördüğü<sup class="calibre3"><a href="../Text/binbirgece_split_122.html#footnote-100-30" id="footnote-100-30-backlink">[30]</a></sup> fenalık, yaptığı fenalığın cezasıdır. Ben bir fenalıktır etmeye kalkıştım, sen etme, beni affet, ne kadar merhametli olduğunu göstermen için, Allah sana bu fırsatı verdi. Beni salıver ve merhametli olduğunu ispat et. Yemin ederim ki, beni salıverirsen, sana bir fenalık etmeyeceğim; bilakis, sana elimden gelen yardımı yaparak seni dünyanın en zengin adamı yapacağım.”</p>

  <p class="normal">Balıkçı, ifrite yüz kere yemin ettirdikten sonra, şişenin kapağını açmış. İfrit, yanardağı ağzından püskürülen kara dumanlar gibi göklere kadar fırlamış. Sonra ayağı ile şişeye bir tekme vurarak şişeyi denize fırlatmış.</p>

  <p class="normal">Balıkçı, ifritin bu hareketini görünce, “Bu hiç de iyi bir işaret değil!” diye düşünerek yine korkmaya başlamış. İfrite dönmüş:</p>

  <p class="normal">— “Sen bana fenalık değil, iyilik etmeyi vaat ettin.” demiş. “Ahdini yerine getir. Çünkü bana fenalık edersen, Allah da sana fenalık eder, o zaman da sen, Yunan Padişahın uğradığı âkibete uğrarsın.”</p>

  <p class="normal">İfrit, hiç cevap vermeden, öyle bir kahkaha salıvermiş ki, her gülüşünden, sivri dağlar, görmüş geçirmiş denizler bile tâ diplerinden sarsılarak oynamışlar.</p>

  <p class="normal">Sonra balıkçıya dönmüş, “Arkamdan gel!” diye bağırmış. İfrit yürümüş, balıkçı da düşüne düşüne ifritin arkasından gitmiş.</p>

  <p class="normal">İfrit önde, balıkçı arkada saatlerce yürümüşler, yüksek dağları aşmışlar, geniş ovaya varmışlar. Ovanın ortasında, cam gibi durgun bir göl görmüşler. Bu göl, o kadar güzelmiş ki, seyrine doyum olmazmış.</p>

  <p class="normal">Gölün kenarına varınca ifrit balıkçıya, “Ağını at bakalım.” diye emretmiş. Balıkçı ağını atmış ve her biri başka bir renkte, dört tane balık tutmuş. Balıkçı, balıkları görünce sevinmiş. Kaç gündür ağlarını atar dururmuş da bir tane balık çıkaramazmış. İfrit:</p>

  <p class="normal">— “Bu balıkları al da” demiş, “memleketin Padişahına götür. Bu balıklar için o, sana o kadar çok para verecektir ki, sen dünyanın en zengin adamı olacaksın. Yalnız bu gölde, günde bir kereden fazla balık avlama. Ben, bin sekiz yüz sene denizin dibinde kaldığım için, yeryüzünde olup bitenleri unuttum. Onun için, sana şimdilik edebileceğim iyilik bundan ibarettir.”</p>

  <p class="normal">İfrit sözünü bitirince, koca ayağıyla yere vurmuş. Kıyametler kopuyormuş gibi bir gürültü olmuş. Yer yarılmış, zindan gibi karanlık bir çukur peyda olmuş. İfrit çukurun içine dalıp kaybolunca, yer yine eskisi gibi kapanıp örtülmüş.</p>

  <p class="normal">Balıkçı, balıkları evine götürmüş, yıkadıktan sonra, onları bir toprak çanağın içine yerleştirmiş. Toprak çanağı başına koyarak doğru saraya gitmiş. Padişah bu balıkları görünce şaşmış, memnun olmuş. Çünkü ömründe bu kadar güzel renkli balık görmemişmiş.</p>

  <p class="normal">Padişah Vezirini çağırıp “Bu balıkları al ve yeni gelen aşçı câriyeye götür, pişirsin.” demiş.</p>

  <p class="normal">Aşçı câriyeyi komşu memleketinin bir padişahı hediye olarak göndermişmiş. İşte tam o gün, o câriye, ilk defa olarak yemek pişirecekmiş. Vezir balıkları câriyeye götürmüş. Ve:</p>

  <p class="normal">— “Bu balıkları Padişah gönderdi. Bugün ilk defa yemek pişireceksin, seni bir göreyim. Bunları öyle bir güzel pişir ki, Padişah senden memnun kalsın, sen de Padişahımızın gözüne girmiş olasın.” demiş<sup class="calibre3"><a href="../Text/binbirgece_split_123.html#footnote-100-31" id="footnote-100-31-backlink">[31]</a></sup>.</p>

  <p class="normal">Cariye çok genç, çok güzel ve çok uysal bir kızmış. “Baş üstüne” diyerek balıkları almış. Vezir tekrar Padişahın yanına dönünce, Padişah:</p>

  <p class="normal">— “Hazinemden dört yüz parça altın al ve altınlarımı bu balıkları getiren balıkçıya ver!” diye emretmiş.</p>

  <p class="normal">Balıkçı, paraları alınca, doğru çoluğunun çocuğunun yanına koşmuş. Fukara balıkçı ailesi, bu paraları görünce çok sevinmişler. Hemen çarşıya giderek kendilerine lâzım olan birçok şeyler satın almışlar.</p>

  <p class="normal">Aşçı câriyeye gelince: Balıkları pişirmek üzere tavaya koyarak ateşin üzerine yerleştirmiş. Balıkların bir yanları pişince, öteki yanlarını çevirmek üzereyken, birdenbire mutfağın duvarı çatlamış. Buradan uzun boylu, güzel bir kız çıkmış. Bu kız, iri sürmeli gözlü, gamzeli yanaklı, küçük burunlu, küçük dudaklıymış. Başında mavi ipekten örülmüş ince bir kefiye varmış. Mini mini kulaklarından uzun küpeler sarkıyormuş. Bileklerinde elmaslı bilezikler, parmaklarında yakutlu, zümrütlü yüzükler varmış. Elinde ince bir değnek tutuyormuş. Kız, içinde balık kızaran tavanın yanına yanaşmış. Değneğinin bir ucunu tavanın içine dokundurduktan sonra:</p>

  <p class="normal">— “Balıklar, vaadinize sâdık kalıyor musunuz?” diye sormuş.</p>

  <p class="normal">Balıklar da başlarını tavadan çıkartarak:</p>

  <p class="normal">— “Evet!... Evet!...” diye bağırışmışlar.</p>

  <p class="normal">O zaman uzun boylu kız, tavayı devirivermiş. Balıklar tavadan düşer düşmez, o da tekrar duvarın çatlağına girmiş. Duvar yine eskisi gibi kapanmış. Aşçı kız korkusundan bayılmış.</p>

  <p class="normal">Aşçı câriye kendine gelince, gidip balıklara bakmış. Fakat bir de ne görsün, balıklar kömür gibi simsiyah olmuş. “Şimdi Padişaha ne cevap vereceğim?” diye ağlamaya başlamış. Tam o sırada, mutfağa Vezir girmiş. Aşçı câriye, Vezire olup biteni haber vermiş. Vezir, aşçı kızının söylediklerini duyunca şaşırmış, dona kalmış.</p>

  <p class="normal">Vezir, hemen balıkçıyı buldurup saraya getirmiş. O günkü balıklar gibi dört balık daha getirmesini emretmiş. Balıkçı dört balık daha tutup getirmiş. Vezir, ne olup neler biteceğini gözüyle görmek için, mutfakta gizlenmiş.</p>

  <p class="normal">Aşçı kız, yine balıkları temizleyip tavaya koymuş. Balıklar pişerken, yine, uzun boylu güzel kız duvarın çatlağından çıkarak balıklarla biraz evvel konuştuğu gibi konuşmuş. Yine tavayı devirmiş ve sonra geldiği yerden yine savuşup gitmiş. Gözüne inanamayacak kadar şaşıran Vezir:</p>

  <p class="normal">— “Bu öyle bir şey ki, bunu Padişahımızdan gizli tutmak câiz değildir.” diyerek gidip gördüklerini sırasıyla Padişaha anlatmış.</p>

  <p class="normal">Yine balıkçıya, dört balık daha getirtilmiş. Bu sefer, Padişahın kendisi de mutfağa inmiş ve balıkları Vezire pişirtmiş. Balıklar pişerken yine duvar çatlamış. Lâkin bu sefer, çatlaktan güzel kız yerine cehennem zebanisi gibi bir zenci çıkmış. Evvelce kız balıklara neler söylemişse, zenci de balıklara aynı sualleri sorup aynı cevapları almış. Ondan sonra zenci de tavayı elinde tuttuğu bir ağaç dalı ile devirerek geldiği yerden kaybolmuş.</p>

  <p class="normal">Padişah gördüklerine çok şaşmış. “Bu balıklarda bir iş var ama bakalım nedir?” diye balıkçıyı çağırtmış. Balıkçı gelince, bu balıkları nereden tuttuğunu anlatınca, Padişah askerlerini toplattırmış ve askerlerinin önüne düşmüş. Balıkçıya, “Beni ve askerlerimi, o gölün kenarına kadar götür.” diye emretmiş.</p>

  <p class="normal">Balıkçı önde, Padişah ile askerler, arkadan yürüyerek göl yolunu tutmuşlar.</p>

  <p class="normal">İyice yürüdükten sonra, balıkçı, Padişah ile askerlerini gölün kenarına getirmiş. Padişah ve askerleri gölün sakin ve berrak sularına ve bu durgun suların içinde oynaşan balıkların güzelliklerine şaşmışlar.</p>

  <p class="normal">Padişah, vezirlerine ve askerlerine, bu güzel gölün mevcudiyetinden neden evvelce kendisini haberdar etmediklerini sormuş. Fakat o yerleri en iyi tanıyanlar bile, birkaç gün evvel, orada böyle bir gölün bulunmadığını söylemişler. Padişah askerlerinin çadırlarını gölün etrâfına çepeçevre kurdurmuş. Akşam olunca, büyük Vezirini otağına çağırarak:</p>

  <p class="normal">— “Bu gölde ve bu balıklarda, bizim bilmediğimiz bir iş var. Bunun ne olduğunu ben araştırıp öğreneceğim. Onun için, buralarda yalnız seyahat etmek istiyorum. Sen şimdi çadırımın kapısına otur, çadırıma kim girmek isterse, ‘Padişah çok hastadır. Kimseyi görmek istemiyor’ der, kimseyi içeriye bırakmazsın.” demiş.</p>

  <p class="normal">Padişah, tebdil-i kıyâfet ederek<sup class="calibre3"><a href="../Text/binbirgece_split_124.html#footnote-100-32" id="footnote-100-32-backlink">[32]</a></sup> çadırın arka kapısından gizlice çıkmış.</p>

  <p class="normal">Tekmil gece yürümüş, şafak sökmüş, yine durmamış, ertesi gün öğle olunca, artık sıcaktan ve yorgunluktan bir adım daha atamayacak hâle gelmiş. O gün öğleyin, bir tepenin tâ üstünde büyüyen koca bir çınarın gölgesinde uyumuş. Bir kaç saat sonra uyanıp yine yoluna devam etmiş. İkindi yürümüş, akşam yürümüş, gece dememiş yürümüş, ertesi gün öğleye doğru, uzaklarda simsiyah bir bina görmüş. “Bilmek istediğimi, belki oradan öğrenirim.” diye sevinmiş.</p>

  <p class="normal">Siyah bina, siyah taşlardan yapılmış koca bir saraymış. Sarayın kapısının iki kocaman kanadından bir tanesi kapalı, bir tanesi açıkmış. Bu koskoca ve kapkara sarayın içinde çıt bile yokmuş.</p>

  <p class="normal">Padişah, kapının koca halkasını dört kere yavaşçacık vurmuş. Kapının iniltisi, sarayın boşlukları içinde korkunç korkunç akisler yapmış. Fakat kapının vuruluşuna hiç kimse cevap vermemiş.</p>

  <p class="normal">Padişah, bu sefer biraz daha kuvvetle vurmuş, yine cevap veren olmamış. Üçüncü ve dördüncü defa, daha kuvvetle vurmuş. Yine saraydan bir ses seda çıkmamış. Onun üzerine, kapının açık kanadından ürkek adımlarla içeri girmiş. Uzun geçitlerden geçmiş. Hiçbir yerde kimseyi görmeyince:</p>

  <p class="normal">— “Ey bu sarayın sessiz sükkânı!...<sup class="calibre3"><a href="../Text/binbirgece_split_125.html#footnote-100-33" id="footnote-100-33-backlink">[33]</a></sup> Ben bir garip yolcuyum, yorgunum, açım, susuzum, garip yolcuya yedirecek yemeğiniz, içirecek suyunuz, rahat ettirecek bir postunuz yok mu?” diye bağırmış.</p>

  <p class="normal">Padişahın sesi, sarayın boşluğunda homurdanarak aksetmiş; lâkin hiçbir taraftan bir cevap veren olmamış. Padişah, yine bağırmış. Lâkin aldığı cevap, yine kendi sesinin aksinden ibaret kalmış.</p>

  <p class="normal">Padişah birkaç defa çağırıp da cevap alamayınca, sarayı boylu boyuna gezmeğe karar vermiş. Yine birçok geçitlerden geçerek sarayın ortasına varmış. Burada bir mermer avlu görmüş. Mermer avlunun ortasında, geniş bir havuz varmış. Havuzun dört yanında, dört altın aslan çömelmiş duruyorlarmış. Bu altın aslanların ağızlarından havuzun içine inci ve elmas gibi berrak bir su akıyormuş. Etrâfta türlü türlü kuşlar uçuşuyorlarmış. Avlunun ötesinde gerili duran bir ağ, bu kuşların buradan çıkıp gitmelerine mâni oluyormuş.</p>

  <p class="normal">Padişah, bu güzel şeylere şaşmış. Ama sarayda, göl ile balıklar hakkında mâlumat verecek hiç kimse bulamadığı için, canı sıkılmış. Havuzun kenarına dayanarak düşünceye dalmış.</p>

  <p class="normal">Böyle düşünüp dururken, nereden geldiğini, ilk önce fark edemediği hafif bir inilti, titrek bir şikâyet duymuş. Ayağa sıçrayarak dört tarafı araştırmaya başlamış. Nihayet avlunun bir köşesinde, tavandan yere kadar inen geniş büklümlü ağır bir perdenin sarkmakta olduğunu görmüş. Perdeyi telaşlı ellerle yana atıverince, Padişah, ne görsün beğenirsiniz? Yüksek bir mermer duvar üzerinde oturan civan gibi bir genç.</p>

  <p class="normal">Bu civan o kadar güzelmiş ki, insan yüzüne bir bakınca, artık gözlerini ondan ayırmaya bir türlü razı olamazmış. Alnı fildişi gibi safmış. Düşünceli ince kaşları altında, iki tane kara gözü varmış. Bu kara gözlerden hüzünlü bir bakış, o gözlere bakanların yüreklerinden uzun bir âh koparırmış. Civanın sesi düzgün, mûnis ve tatlıymış.</p>

  <p class="normal">Sultan bu genci görünce memnun olmuş. Gence selâm vermiş, genç yalnız başıyla Padişahın selâmına mukabele ederken:</p>

  <p class="normal">— “Padişahım” demiş, “ayağa kalkamadığım için beni affet, çünkü benim için ayağa kalkmak mümkün değildir.”</p>

  <p class="normal">Padişah da:</p>

  <p class="normal">— “Yüzünden asalet akan civan, buradan iki gün ötede bir mahalde rast gelmiş olduğum güzel göl ve güzel balıklar hakkında bana mâlumat verebilir misin?” diye sormuş.</p>

  <p class="normal">Genç adam, güzel göl ve güzel balıklar lafını işitince, gözlerinden yaşlar akmış. Göğsünü yakarak çıkan bir âh, orada uçuşan kuşları bile hüzne daldırtmış.</p>

  <p class="normal">Padişah, “Seni üzen keder nedir?” diye sormuş.</p>

  <p class="normal">Civan, “Nasıl üzülmeyim! Hâlime bakın!“ demiş. Ve bunları söylerken omuzlarından inip ayaklarına kadar vücudunu örten geniş altın örtüyü eliyle açmış. O zaman Padişah, bu civanın başından beline kadar insan, belinden ayaklarının uçlarına kadar mermerden taş olduğunu görmüş ve şaşırmış.</p>

  <p class="normal">Oğlan inleyici sesiyle:</p>

  <p class="normal">— “Padişahım o gölün ve balıkların hikâyesi, çok acıklıdır. Kıssadan hisse almasını bilenler için, o hikâyeden alınacak çok ibret dersleri vardır.” diyerek şöylece anlatmağa başlamış:</p>
</body>
</html>
