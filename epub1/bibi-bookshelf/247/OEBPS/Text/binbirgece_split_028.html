<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_27">HIRİSTİYAN TÜCCARIN PADİŞAHA ANLATTIKLARI</h1>

  <p class="normal">Hikâyeye başlamazdan evvel, yerli olmadığımı ve yabancı bulunduğumu zât-ı devletinize bildirmeyi bir borç bilirim. Ben aslen Mısırlı ve Kâhireliyim. Kıpti milletine mensup bir Hıristiyan’ım. Babam sarraftı ve mesleği sayesinde birçok paralar toplamıştı. Babam öldükten sonra, ben de babamın işini devam ettirdim.</p>

  <p class="normal">Bir gün, birçok meslektaşlarımla beraber Kâhire çarşısında oturup konuşurken, güzel ve iyi giyinmiş bir genç delikanlı, eşeğini bana doğru sürdü. Yanıma yanaşınca eşeğinden indi, selâm verdi. Sonra cebinden, içi numûnelik susamla dolu bir mendil çıkardı. Susamı bana gösterdikten sonra, “Burada gördüğünüz susamın kilesine kaç paradan müşteri bulabiliriz?” diye sordu.</p>

  <p class="normal">Ben susamı elledim, kokladım ve “Bu susamın her kilesine yüz parça gümüşe müşteri bulabiliriz.” diye cevap verdim.</p>

  <p class="normal">— “Öyleyse” dedi, “kantarcılarla hamalları bulunuz ve hep birlikte Bâbü’n-Nasr’da Cavalı Hanı’na geliniz. Beni orada bulursunuz.”</p>

  <p class="normal">Sonra eşeğine bindi ve uzaklaştı. Ben numûneyi alarak tüccarlara gittim. Numûneyi gösterdiğim tüccarların hepsi, o cins susamın kilesine yüz yirmi parça gümüşten alıcı çıktılar. Ben kile başına yirmi parça gümüş kazanacağımdan sevindim. Onun için kantarcılarla hamalları yanıma alarak, doğru Bâbü’n-Nasr’daki Cavalı Hanı’na gittim.</p>

  <p class="normal">Genç delikanlı beni handa bekliyormuş. Ben hana varınca, hanın mahzeni açıldı. Mahzende yığılı duran susamları çuvallara doldurarak tarttı, susam elli kileydi. Genç delikanlı bana döndü:</p>

  <p class="normal">— “Size kile başına on parça gümüş komisyon vereceğim.” dedi. “Elli kile susam yüzer gümüşten beş bin parça gümüş eder. Bu beş bin parçanın, beş yüzü, size vaat ettiğim komisyondur. Mütebaki dört bin beş yüz parça gümüş ise bana aittir. Bana ait olan bu dört bin beş yüz parça gümüşü şimdilik siz yanınızda saklayınız. Benim başka yerde biraz işim vardır. Oradaki işlerimi bitirince, yine buraya döneceğim, bu parayı da o zaman sizden alırım.”</p>

  <p class="normal">Delikanlının bu muamelesi beni çok mütehassis etti<sup class="calibre3"><a href="../Text/binbirgece_split_166.html#footnote-100-74" id="footnote-100-74-backlink">[74]</a></sup>. Derhal teşekkür ederek elini öptüm. Ve “İstediğin gibi olsun.” dedim. Çünkü o gün, bana hayli para kazandırmıştı.</p>

  <p class="normal">Bu tarihten bir ay kadar sonra, bir gün, delikanlı dükkânıma çıkageldi. Benden parasını istedi. Ben de her zaman yanımda saklı bulundurduğum parasını çıkarıp saymaya başladım. Delikanlı:</p>

  <p class="normal">— “Şuracıkta ufak bir işim var, siz parayı sayıncaya kadar, ben şu işimi bitireyim, dönerim.” deyip acele dışarıya çıktı.</p>

  <p class="normal">Delikanlıyı o gün ve ertesi günü bekledim. Lâkin delikanlı hiç görünmedi. Aradan ancak bir ay geçtikten sonra, onu tekrar gördüm. Yine acele geldi ve parasını istedi.</p>

  <p class="normal">Onu görünce yerimden kalktım, dükkânıma dâvet ettim. Hatta beraberce yemek yememizi teklif ettim. Lâkin delikanlı dâvetimi ve teklifimi kabul etmedi. “Aman çok acelem var, dükkâna girmeyeceğimden dolayı beri affediniz. Siz parayı hazırlayınız, ben şimdi geri gelip alırım.” dedi; eşeğini kamçılayınca gözden kayboldu.</p>

  <p class="normal">Parayı hazırladım. Delikanlıyı gece geç vakte kadar bekledim. Lâkin delikanlı, o gün de dükkâna uğramadı.</p>

  <p class="normal">Aradan bir ay daha geçti. Kendi kendime “Bu delikanlı amma da hovarda şey ha! Beni tanımadığı hâlde, birçok parasını bana emanet ederek günlerce, aylarca semtime uğramıyor. Ya ben paraları alıp kaçsam ne yapacak?” diye düşünüyordum.</p>

  <p class="normal">Derken, yine günün birinde, delikanlı çıkageldi. Bu sefer üstü başı, bundan evvelki seferlerden daha güzeldi. Sanki taze hamamdan çıkmış, gül gibi yanakları pembe, alnı bembeyazdı. O kadar güzel olmuştu ki, onu o hâliyle görenler muhakkak, “Maşallah, ne güzel, ne yakışıklı genç, Allah özene özene yaratmış.” derlerdi. Parasını almak üzere tenezzülen dükkânıma teşrif buyurmasını rica ettim. Cevaben:</p>

  <p class="normal">— “Bugün de parayı almak için vaktim yok. Yakında bir daha gelirim, o zaman alırım.” diyerek savuştu.</p>

  <p class="normal">Delikanlının parasını ticarette kullanıyordum ve susam alım satımından elde ettiğim kazançtan maada, hayli kâr da elde etmiştim. Artık zengin olmuştum. Bu servetten dolayı delikanlıya minnettardım. Delikanlı bir daha bana uğradığı takdirde kendi evimde alıkoyarak, ona elimden geldiği kadar ikrâmlar, iltifatlar etmeye karar verdim. Lâkin birbiri ardı sıra aylar geçti durdu, delikanlı dükkâna hiç ayak basmadı.</p>

  <p class="normal">Neden sonra, yani aradan bir seneden fazla bir zaman geçtikten sonra, bir sabah delikanlıyı yine dükkânımın eşiğinde görmeyim mi? Vallâhi Sultanım, sevinmedim dersem yalan söylemiş olurum. Onu bu sefer artık kaçırmamaya karar vermiştim. Öyle ısrarlarla, öyle inatla dâvet ettim ki, bu sefer dâvetimi kabul etti. “Lâkin benim için büyük masrafa girmemek şartıyla!...” diye ilâve etti. Ben de cevaben istediği gibi hareket edeceğimi vaat ettim. Delikanlı eşeğinden inip eve girdi.</p>

  <p class="normal">Yemekler pişti. Şerbetlere buz kondu. Nihayet misafirimle beraber tablanın karşılıklı iki tarafına bağdaş kurduk. ”Bismillâh” diyerek yemeğe başladık. Delikanlının yalnız sol eliyle yemek yediği nazar-ı dikkatimi celp etti.</p>

  <p class="normal">Bu çocuğu birkaç seneden beri birçok defalar görmüş ve kendisiyle uzun boylu görüşmüştüm. Hiçbir zaman edep ve nezakete mugâyir bir hâl ve hareketini görmemiştim. Onun için, sol eliyle yemek yediğine şaştım. “Acaba sol eliyle yemek sûretiyle bana küçüklüğümü anlatmak mı istiyor?” diye şüphelendim. Bu fikir zihnimi gıcıkladı durdu. Yemek bitti. Ellerimizi yıkadık. Köşelerde kurularak kahvelerimizi içerken, artık merakımı daha fazla zapta muktedir olamadım:</p>

  <p class="normal">— “Affedersiniz” dedim. “Size bir şey soracağım, yemekte mütemadiyen sol elinizi kullandığınızı gördüm, sağ elinizin incinmiş olduğunu tahmin ediyorum. Acaba sağ elinize bir ilaç yapamaz mıyız?”</p>

  <p class="normal">Delikanlı cevap olarak derin bir âh çekti. Cepkeninin uzun kolunu yukarı doğru sıvadı. Bir de ne göreyim beğenirsiniz? Sağlam bir el yerine elsiz, kesik bir kol. Hiç de beklemediğim bu manzarayla karşılaşınca, ne diyeceğimi bilemedim.</p>

  <p class="normal">Delikanlı bana:</p>

  <p class="normal">— “Sol elimle yemek yediğimi gördüğünüz zaman, bu hâle çok şaşmışsınızdır. Lâkin benim için başka türlü yemek yemek imkânı olmadığını, şimdi siz de takdir edersiniz. Asıl şaşılacak şey, bu elimin nasıl kesildiğidir” dedi.</p>

  <p class="normal">Beni bin merak sardı. Delikanlıya, “Aman anlatınız, başınıza bu kaza nasıl geldi?” diye sordum. O da anlatmaya başladı:</p>

  <p class="normal">Ben an-asıl Bağdatlıyım. Babam o şehrin en ileri gelen eşrâfından olduğu gibi, aynı zamanda da en zenginlerindendi. Çocukluk çağından çıkıp delikanlı olduktan sonra, dünyayı gezmiş dolaşmış, bin bir seyahat yapmış adamların ötede beride gördükleri tuhaf tuhaf şeylerin hikâyelerini dinlemeye doyamazdım. Hele Mısır’a ait hikâyelere bayılırdım. Mısır’a gitmek, Mısır’ı görmek, benim en büyük emelim olmuştu. Ama böyle bir seyahate çıkmanın imkânı mı vardı?</p>

  <p class="normal">Allah rahmet eylesin, babam sağlığında, evimizden bir iki mahalle öteye bile uzaklaşmamı çok görürdü. Beni o kadar severdi ki, bir an için ayrılığıma tahammül edemezdi.</p>

  <p class="normal">Seneler geldi geçti. Nihayet bir gün, babam öldü. Dünyada yapayalnız kalmıştım. Beni dünyanın bir köşesine veya bir bucağına bağlayan bir bağ yoktu. Paramla o güzel Bağdat’ımızın kumaşlarından, Musul’un rüyâlar gibi, hülyâlar gibi ince esirî tüllerinden satın alarak şimdi bulunduğumuz şehrin, yani Kâhire’nin yolunu tuttum. Hâlbuki ne ümitle çıktık, sonra da nelere uğradık?</p>

  <p class="normal">Hikâyesinin burasında delikanlı, gözlerinden şıpır şıpır akan yaşları sildi ve devam etti:</p>

  <p class="normal">İnsanın tedbiri, takdir-i ilâhiye karşı gelemiyor vesselam. Geniş yürek, geniş gönül ve geniş adımlarla bu şehre girdim. Eşyam ile beraber Mesrur’un hanına indim. Vakit öğleden biraz evveldi.</p>

  <p class="normal">Handa karnımı doyurdum. Yemekten sonra yatağa yan gelerek bir-iki saat kadar uyudum. Yol yorgunluğundan eser kalmamıştı. Beyne’l-Kasreyn’e kadar etrâfıma bakına bakına gezindim. Ötede beride dolaşıp duruyor ve kendimi cennette sanıyordum.</p>

  <p class="normal">Ertesi günü, beraberimde getirmiş olduğum kumaşlardan numûnelik birkaç top alarak hizmetçilerimle beraber Çerkezler Çarşısı’na gittim. Hemen tellâllar başıma üşüştüler. Her birisinin eline numûnelik birer top tutuşturdum. Tellâlların bazısı müşteri bulmak için, malların güzelliğini bağıra bağıra ilan ederek uzaklaştılar; bazılarıysa dört tarafa dağılarak şunun bunun dükkânlarına uğradılar.</p>

  <p class="normal">Aradan bir saat kadar geçtikten sonra, tellâllar tekrar yanıma döndüler. Buldukları alıcılar, malların sermayesi kadar bile para vermiyorlardı. Tellâlların hepsi dönüp kaça müşteri bulduklarını söyleyince, ben bu sûretle yapacağım satıştan bir dinar bile kazanamayacağımı anladım. Tellâl başı ak sakallı, doğru sözlü, doğru özlü, iyi bir adamcağızdı... Bana yanaştı:</p>

  <p class="normal">— “A oğul” dedi, “sen bu malları böyle satmaya kalkışırsan çok ziyan edersin. Bin bilirsen bile, bir bilene danış derler, neden? Çünkü onun bildiği biricik şeyi, sen bin bildiğin hâlde bilmemekliğin ihtimali vardır. Gel sen şu malları buradaki dükkân sahibi tüccarlara veresiye ver. Yanına bir muhasip, iki de şahit alırsın. Malları tüccarlara bırakırsın. Her hafta sonunda gelir, satabildikleri malların paralarını toplarsın. Böyle yaparsan, ziyan etmek şöyle dursun, bilakis çok kâr edersin.”</p>

  <p class="normal">Doğru söze “Hay hay!” denir. Ben de öyle diyerek ihtiyar tellâl kethüdasının nasihatini dinledim. Malları dağıttım. Her pazartesi ve perşembe günleri gider, dükkânın birisine otururdum. Muhasibim öbür dükkânları birer birer dolaşır, oralarda biriken paraları toplar, bana getirirdi.</p>

  <p class="normal">Yine para toplayacağımız günlerden bir sabahtı. Kalktım, hamama gittim. Hanıma döndüm, iki bardak yakut gibi kırmızı şerbet içtim. Hava sıcaktı. Çiçekler kokuyor ve sinekler uykulu uykulu vızırdıyordu. Yatağımın üzerinde koluma yaslanarak uykuya dalıvermişim.</p>

  <p class="normal">Uyandıktan sonra öğle yemeğini yedim. Üstüme başıma biraz misk ve amber sürdükten sonra, çarşı yolunu tuttum. Gidip Bahçıvan Bedreddin adlı tüccarın dükkânına oturdum.</p>

  <p class="normal">Ben dükkâna geleli az olmuştu ki, içeriye uzun endamlı bir kadın girdi. Elbisesini güzel vücuduna o kadar güzel yakıştırmıştı ki, ona bakanların gözlerini bir daha üzerinden ayırmaları ihtimali olamazdı. Başına ince bir mendil sarmış<sup class="calibre3"><a href="../Text/binbirgece_split_167.html#footnote-100-75" id="footnote-100-75-backlink">[75]</a></sup>, mendilin bir ucunu rengârenk bir şelâle gibi başının yanından, kulağının üzerinden, saçlarıyla beraber aşağı akıtıvermişti. Pembe yanakları üzerine çektiği peçeyi biraz yukarı kaldırıverince, altından iki büyük ve kara gözler, yıldız gibi parıldaştılar.</p>

  <p class="normal">Kadının manzarası, bakışı, tatlı sesi, üstünden, başından intişar eden ince koku, gönlümde bir girdap yarattı. Başım döndü, aklım fikrim altüst oldu. Kız Bedreddin’i selâmladı. Bedreddin’le şundan bundan konuştuktan sonra, altın tellerle dokunmuş bir kumaşın onda bulunup bulunmadığını sordu.</p>

  <p class="normal">Benim Musul’dan getirip de dağıttığım kumaşların çoğu, bu kızın istemiş olduğu cinstendi. Zaten Bedreddin de kıza, benim getirdiğim kumaşlardan çıkardı. Kız kumaşı görür görmez beğendi ve kumaşı alıp parasını sonra göndermek istedi. Bu teklifi işitince, Bedreddin yüzünü gözünü buruşturdu:</p>

  <p class="normal">— “Hanımefendi, mal benim olsaydı maal-memnuniye<sup class="calibre3"><a href="../Text/binbirgece_split_168.html#footnote-100-76" id="footnote-100-76-backlink">[76]</a></sup> size bırakırdım, lâkin bu mal benim değil, işte şurada oturan gencindir. Bu malların parasını da ona bugün vermeye mecburum. Onun için veresiye veremeyeceğime hakikaten müteessirim.” dedi.</p>

  <p class="normal">Kıza karşı hissettiğim aşk, büyük yangınlar gibi aleviyle birdenbire gönlümü sarmıştı. Kızın tüccarın bu cevabından çok sıkıldığı, sesinin değişip titremesinden belliydi. Kız Bedreddin’e “Cevabınız beni pek mahcup etti, göstermiş olduğunuz hürmetsizlik ve nezaketsizliğe teessüf ederim!” diyerek kapıya doğru yürüdü.</p>

  <p class="normal">Uğruna canımı, rûhumu bile feda etmeyi az göreceğim bir melekten bir bez parçasının esirgendiğini görünce, yüreğim cızladı, hemen elimle kızın yolunu kestim:</p>

  <p class="normal">— “Hanımcığım” dedim, “lütfediniz, kerem ediniz de geri teşrif buyurunuz.”</p>

  <p class="normal">Kız başını döndürdü, bana öyle bir tebessüm etti ki, tekmil varlığımı tatlı, kudsî bir zevk ve neş’e sardı:</p>

  <p class="normal">— “Hatırınız için geri dönüyorum.” dedi. Ve dediği gibi de yaptı. Ben Bedreddin’e döndüm. “Bu kumaşın fiyatı nedir arkadaş?” diye sordum.</p>

  <p class="normal">Bedreddin deftere baktıktan sonra, “Bin yüz parça gümüş” diye cevap verdi. Bu miktar parayı ona borçlu olduğuma dair bir kağıt yazıp Bedreddin’e verdim. Kumaşı alıp kıza uzattım:</p>

  <p class="normal">— “Bu kumaşı götürebilirsiniz hanımefendi, parasını istediğiniz zaman gönderirsiniz. Hatta bu kumaşı küçük bir hediyem olarak kabul buyurursanız, beni ziyadesiyle memnun etmiş olursunuz.” diyerek hürmeten eğildim.</p>

  <p class="normal">Kız cevaben:</p>

  <p class="normal">— “Bana karşı o kadar nezaket ve o kadar dürüstî<sup class="calibre3"><a href="../Text/binbirgece_split_169.html#footnote-100-77" id="footnote-100-77-backlink">[77]</a></sup> ile hareket ettiniz ki, size karşı minnettar kalmamak için, yüreğimin taştan daha sert ve katı olması icap eder. Allah servetinizi çoğaltsın, ömrünüzü uzun etsin ve bir arada yaşamamızı nasip etsin, pek ihtiyarladıktan sonra, ecel gelip de ölürseniz, Allah sizi cennete kabul buyursun.” dedi.</p>

  <p class="normal">Bunları duyunca, ben kulaklarıma inanamadım. Gözlerimin önünde cennet kapılarının açıldığını zannettim. Bu sözlerden cesaret alarak:</p>

  <p class="normal">— “Yüzünüzü bir kerecik olsun görmeyi ümit edebilir miyim?” dedim. Kız şuh ve şen bir edâ ile peçesini yana çekti.</p>

  <p class="normal">Sevgilimin yüzünü gördüm. Kendisi hayâl ettiğimden de bin kere daha güzeldi. Simâsı tâ kalbimin derininden bana bir kaç âh çektirdi. Kıza karşı hissettiğim aşk iliklerime kadar işledi.</p>

  <p class="normal">Kız peçesini indirdi. Kız kumaşı alıp çıktı, gözlerim arkasında bakakaldı. Zihnim perişan olmuştu. Ben ikindi ezanı okununcaya kadar Bedreddin’in dükkânında kaldım. Böyle saatlerce düşündükten sonra, yine düşüne düşüne kalktım ve nereye gittiğimin farkına varmadan, düşünceli düşünceli yürüdüm.</p>

  <p class="normal">Sanki bu dünyada değildim. Başka bir diyarda, sevimli ve tatlı bir memlekette geziniyor gibiydim. Biraz yürüdükten sonra, kendimi hanın kapısı önünde buldum. Alışkanlık dolayısıyla adımlarım beni hana doğru götürmüştü. Akşam yemeği önüme kondu. Lâkin bütün düşüncelerim o kadar kızın hayâli üzerine toplanmıştı ki, ağzıma yemek koyup koymadığımın, bir şey yiyip yemediğimin hiç farkında olmadım.</p>

  <p class="normal">Uyumak üzere yatağa uzandım. Lâkin bütün gece, uyku gözlerime yabancı kaldı. Şafak söküp de sabah rüzgârı serin serin esince, giyinip dışarı çıktım. Doğruca Bedreddin’in dükkânına gittim. Dükkânın bir köşesine oturdum. Bir gün evvelki kız hakkında konuşmaya başladım.</p>

  <p class="normal">Kız hakkında Bedreddin’e sorduğum suallerin hepsine, kızın lehinde cevaplar alıyordum. Biz böyle konuşup dururken, kapıdan içeri kim girse beğenirsiniz? Kızın ta kendisi. Kız bu sefer bir gün evvelkisinden daha güzel giyinmişti. Yanında bir de hizmetçi kadın vardı. Dükkâna girince, Bedreddin’in yüzüne bakmadan bana selâm verdi. Yanıma oturdu. Başka bir kadında işitmediğim tatlı bir sesle:</p>

  <p class="normal">— “Görüyorsunuz ki, dün vermiş olduğum söze sâdığım. Beni tanımadığınız hâlde, bana itimat ederek verdiğiniz kumaşın parasını getirdim.” dedi.</p>

  <p class="normal">— “Bu kadar aceleye ne lüzum vardı?” dedim. “Para hakkında zerrece endişem yoktu. Parayı vermek için kendinizi bu kadar sıkıntıya koymak revâ değildi.”</p>

  <p class="normal">— “Hayır” dedi, “lütfunuza hıyanetle mukabele olamazdı.”</p>

  <p class="normal">Ve bir gün evvel aldığı kumaşın parasını önüme koydu. Kızla şundan bundan görüştüm. Görüşürken yüreğimin kıza doğru aktığını duyar gibi oluyordum. Git gide cesaret alıyordum.</p>

  <p class="normal">Nihayet kendisine, “Sizi görmek ve evinizde ziyaret etmek istiyorum.” mânâsında olan bir işaret yaptım. Kız işareti anladı. Canı fena hâlde sıkıldı, meyus oldu, kızdı, acele kaktı ve dükkândan çıktı gitti.</p>

  <p class="normal">O çıkıp gidince, yüreğim de göğsümden koptu, yırtıldı, ayrıldı sandım. Ne yaptığımı, ne ettiğimi bilmeyerek dükkândan ayrıldım. Hem serseri, hem meyus, sokaklarda gezerken, birisinin cübbemi arkadan çektiğini duydum. Başımı arkama dönünce biraz evvel sevdiğim kadınla dükkâna gelmiş hizmetçi kadını tanıdım. Kadın kendisini takip etmemi söyledi. Peşinden yürüdüm.</p>

  <p class="normal">Nihayet çarşının çok kalabalık bir yerine geldik. Burada kadınlı erkekli bir sürü insanlar, bağıra bağıra gürültülü bir pazarlık ve bir alışveriş ile meşguldüler ki, kimin kime ne söylediği belli olmuyordu. Bu curcunalı, kıyametli yerde kızı gördüm. Birbirimizle konuştuğumuzun farkına varılmaması için kız, bu mahalli intihap etmişti. Kız beni bir yana çekti, yaşlı gözlerle ve titrek sesle:</p>

  <p class="normal">— “Kalbimi demincek yaptığınız işaretle yaraladınız, ama ne çâre ki, sizi seviyorum. Sizi gördüğüm dakikadan beri ne uyku uyudum, ne su içtim, ne yemek yedim.” dedi.</p>

  <p class="normal">— “Ya beni hiç sormuyorsunuz” dedim. “Sizin şikâyet ettiğinizin daha fenasına asıl ben müptelâ oldum. Sözlerimin doğruluğuna yüzümün hâli şahadet etmiyor mu?”</p>

  <p class="normal">Kız gözlerini gözlerime dikti.</p>

  <p class="normal">— “Öyleyse siz mi bana gelirsiniz, yoksa ben mi size geleceğim?” diye sordu ve “Birbirimizle evlendiğimiz, bir müddet için saklı kalmalı.” diye ilâve etti.</p>

  <p class="normal">— “Ben buranın yabancısıyım.” dedim. “Burada kendime ait ayrı bir evim, bir yerim yok. Handa oturuyorum, eğer sizin evinize gitmekliğime müsaade ederseniz, saadetimiz tamam olur.”</p>

  <p class="normal">— “Bugün çarşambadır, birbirimize bugün kavuşmamız uğurlu olmayabilir. Yarın perşembedir. Öğle namazını cemaatle beraber kıldıktan sonra eşeğinize bininiz ve Hubbâniyye mahallesinin nerede olduğunu sora sora oraya varınız. Oraya varınca ‘Nakib Bereket Ebu’ş-Şâmme’nin köşkünün nerede olduğunu bulunuz. İşte o köşk benimdir. Ben de sizi orada sabırsızlıkla beklerim.”</p>

  <p class="normal">Ben bu sözleri duyunca, sevinç ve neş’eden çıldıracağım geldi. Sevgilimden ayrıldım. Dünyada mı yürüyordum, cennette miydim, farkında değildim. Geceyi sabırsızlıkla bekledim. Gece olunca, şafağı sabırsızlıkla bekledim. Horozlar ötmeye başlayıp da şafağın ilk ağartıları göklerden yıldızları kaçırınca, son derece itina ile giyinmeye başladım. Ortalık alaca karanlık olunca ben de giyinmiş bulunuyordum.</p>

  <p class="normal">İpek mendilime elli parça altın koyarak cebime indirdim. Handan çıkıp doğru Bâbü’z-Zübelâ’ya gittim. Orada bir eşekçi buldum. Eşeğe binerek eşekçiye beni Hubbâniyye’ye götürmesini tembih ettim. Sürücü beni istediğim yere götürdü.</p>

  <p class="normal">Oraya varınca, Nakib Bereket’in köşkünün nerede bulunduğunu sorup bana cevap getirmesini emrettim. Sürücü gidip sormuş soruşturmuş ve köşkün nerede olduğunu öğrenmiş. Beni alıp köşkün önüne getirdi. İnince eşekçiye yarım altın verdim ve ertesi günü aynı saatte oraya gelip beni almasını tembih ettim. Sürücü bana binlerce teşekkürler ederek uzaklaştı.</p>

  <p class="normal">Kapının tokmağını vurur vurmaz, kar gibi beyaz iki kız kapıyı açtılar. Bunlar aynı ufuktan birden doğan iki bedr-i tam<sup class="calibre3"><a href="../Text/binbirgece_split_170.html#footnote-100-78" id="footnote-100-78-backlink">[78]</a></sup>, aynı daldan sarkan iki şeftali gibiydiler. Bana “Hanımımız size karşı hissettiği şiddetli aşk ve iştiyaktan dolayı, bütün gece gözlerini kapayamadı.” dediler.</p>

  <p class="normal">Hizmetçiler, beni büyük bir bahçeye götürdüler. Bahçenin ortasında sarmaşıklarla, ağaçlarla örtülü bir kameriye vardı. Bahçe çiçeklerle, kuşlarla, kelebeklerle, yemişlerle doluydu.</p>

  <p class="normal">Büyük bir ağacın üzerinde rengarenk tüylü büyücek bir kuş, sanki bir aşk ilâhisi söylüyormuş gibi vızıldıyor ve diller döküyordu. Bütün kuşlar, kumrular, çiçekler ve ağaçlar onu dinliyormuş gibi sâmit<sup class="calibre3"><a href="../Text/binbirgece_split_171.html#footnote-100-79" id="footnote-100-79-backlink">[79]</a></sup> ve sâkin duruyorlardı.</p>

  <p class="normal">Bahçenin dört köşesindeki havuzların fıskiyelerinden göklere kadar sular fışkırıyor, bembeyaz su sütunu, beyaz tüllere bürünmüş, nazlı gelinler gibi sağa sola sallana sallana yükselince, yükseklerde, güneşin ışığında çeşit çeşit alâim-i semâlar<sup class="calibre3"><a href="../Text/binbirgece_split_172.html#footnote-100-80" id="footnote-100-80-backlink">[80]</a></sup> yaparak başını bir yana eğiyor, dağılıyor, binlerce inci tanesi gibi taneleniyor, binlerce yıldızlar gibi pırıldayarak ufalanıyor, nihayet yorgun argın şarıldayarak cam gibi su sathının üzerine yıkılıyor, çimenlerin üzerine konarak çiy tanesi oluyordu.</p>

  <p class="normal">Bu manzara gözlerimi kamaştırdı. Hizmetçi kızların birisi, hanımı çağırmak için ayrılmıştı. Ötekisi beni kameriyeye götürerek oraya oturttu.</p>

  <p class="normal">Ben kameriyeye girdikten biraz sonra, sevgilim güneşler gibi gözümün önünde tulû’ etti. Uzun örgülerini incilerle örmüştü. Hüsnüne halel getirmemek için, beyaz gerdanının lekesiz beyazlığını incilerle, elmaslarla örtmemişti. Beni görünce sevinçle tebessüm etti, kollarıma girdi:</p>

  <p class="normal">— “Geldiğiniz hakikat midir? Yoksa bu gördüğüm, acaba bir rüyâ mıdır?” dedi.</p>

  <p class="normal">— “Kölenizim.” dedim.</p>

  <p class="normal">— “Estağfurullah...” dedi, “Hoş geldiniz! Sizi göreliden beri hayâlimden ayrılmadınız, gözümden her şey silindi, indimde âlem, cihan yalnız sizden ibaret kaldı.”</p>

  <p class="normal">Benim söyleyecek şeylerim o kadar çoktu ki, nereden söze başlayacağımı şaşırmıştım. Kameriyenin altında ne kadar konuştuk, ne kadar zaman kaldık bilemiyorum. Hizmetçilerin bize yemek getirmesinden akşam olduğunu anladık.</p>

  <p class="normal">Yemek yedikten sonra, altın ibriklerden dökülen çiçek sularıyla ellerimizi yıkadık. Birbirimizi ne kadar sevdiğimizi, birbirimize tekrar etmekten bir türlü usanmıyorduk.</p>

  <p class="normal">Nihayet gece oldu, ay yükseldi, şafak söktü, lâkin biz hiç farkında değildik. Nihayet ayrılık saati yaklaştı, sevgilimin belki parası yoktur diye, içinde elli altın bulunan kesemi bir kenara bırakarak kapıya doğru yürüdüm.</p>

  <p class="normal">Sevgilim ağlayarak bana, “Seni bir daha ne zaman göreceğim?” diye sordu.</p>

  <p class="normal">Ben de cevaben, “Canın sıkılmasın, bu akşam yine buradayım.” dedim.</p>

  <p class="normal">Eşekçi, tembih ettiğim gibi kapının dışında bekliyordu. Eşeğe binerek hemen hana gittim. Eşekçiye parayı verirken, o akşam yine gelip beni handan almasını emrettim.</p>

  <p class="normal">Handan çarşıya gittim. İşlerimi gördüm. Alacaklı olduğum paraları toplattırdım. Bir kuzu doldurttum, fırına gönderttim. Küfeler dolusu envâî yemişler satın aldım. Küfelerin üstlerine de birçok çiçekler koydurttum, birkaç hamalla beraber küfeleri karıma gönderdim.</p>

  <p class="normal">Akşam ezanı okunmazdan biraz evvel hana döndüm. Eşekçinin getirdiği eşeğe binerek Hubbâniyye Mahallesi yolunu tuttum.</p>

  <p class="normal">Evde mermerleri silmişler, bakır takımlarını parlatmışlar, kandillere yağ koymuşlar yemekleri tabaklara ayırmışlar, şerbetleri de süzmüşlerdi. Karım beni görünce kollarını boynuma sardı:</p>

  <p class="normal">— “Senin bir kaç saatlik ayrılığın, bana çok ağır geldi.” diye şikâyet etti.</p>

  <p class="normal">Yemek yedik. Sonra şerbetleri içtik. Gece yarısına kadar konuştuk, görüştük. Ondan sonra uyuduk. Sabah olunca, odanın bir köşesine, ikinci bir mendile yine elli altın bağlayarak, mendili odanın bir köşesine bıraktım.</p>

  <p class="normal">Bu hayat günlerce devam etti. Eve her gidişimde elli altın bıraka bıraka, bir gün para olarak bir altın veyahut bir gümüş parçası değil, lâkin bir bakır parçasına bile mâlik olmadığımı gördüm. Korku ve keder aklımı istila etti. O zaman fukaralığın ne büyük bir işkence olduğunu anladım.</p>

  <p class="normal">En candan telâkki ettiğim dostlar yüzüme bakmaz, beni anlamaz olmuşlardı. Mesut olanlarla beraber bulunamaz, onların neş’e ve saadetlerine iştirak edemez olmuştum. Hatta akrabamın yanında bile yabancı telâkki ediliyordum.</p>

  <p class="normal">İşte o gün, böyle acı acı düşüne düşüne muayyen bir hedefim olmayarak Beyne’l-Kasreyn caddesinde yürüyüp gidiyordum. Bir müddet yürüdükten sonra, kendimi Bâb-ı Ruveylâ’da buldum.</p>

  <p class="normal">Burası mahşer gibi kalabalıktı. Kaynaşan, itişen, yürüyen insanların arasına ben de sıkıştım. Elim sağ yanımda duran bir askerin cebi üzerinde sıkışmıştı. Bu cepte keseye benzer bir katılık hissettim. Yavaşça elimi sıyırarak askerin cebine soktum ve keseyi onun cebinden kendi cebime geçirdim. Lâkin cebinin birdenbire hafifleyişinden şüphelenerek asker elini cebine götürdü. Cebini boş bulunca, hemen bana dönerek bir eliyle yakamdan tuttu, öbür elindeki ok ile de başıma fena bir darbe indirdi. Askerin bu muamelesini gören ahâli benden taraf olarak:</p>

  <p class="normal">— “Bu delikanlıya ne vuruyorsun?” diye askere hücum ettiler.</p>

  <p class="normal">Asker:</p>

  <p class="normal">— “Bu adam bir hırsızdır, paramı çaldı!” diye haykırıyordu.</p>

  <p class="normal">Tam bu sırada kalabalıkta bir kaynaşma, bir yol verme vâki oldu. Öteden beriden:</p>

  <p class="normal">— “Vali geliyor!” sözleri işitildi.</p>

  <p class="normal">Filvâki arkasında cellâdıyla, hâkimleriyle beraber vali göründü. Vali patırtımızı işitmişti. Onun için yanımıza gelerek derdimizin ne olduğunu sordu. Asker hemen atılarak:</p>

  <p class="normal">— “Vallâhi vali efendi, cebimde bir mavi kesem vardı, kesenin içinde de yirmi altınım vardı. Kalabalık arasında giderken bu adam yanıma sokuldu ve kesemi cebimden çaldı.” diye bağırdı.</p>

  <p class="normal">Valinin emriyle üstüm başım arandı. Askerin kesesi koynumdan çıktı.</p>

  <p class="normal">Vali keseyi aldı. Kese askerin tarif ettiği gibi maviydi. Vali keseyi açtı, kesenin içindeki altınları saydı. Altınlar da yirmi taneydi. Vali ateş saçan gözlerle bana bakarak:</p>

  <p class="normal">— “Ey genç doğrusunu söyle, bu keseyi sen çaldın mı?” diye gürledi.</p>

  <p class="normal">Başımı önüme eğdim. Utancımdan ne edeceğimi bilmiyordum. Orada o vaziyette bulunduğuma, yedi kat yerin dibinde gömülü bulunmayı bin kere tercih ederdim. inkâr etsem, inkâr faydasız olurdu, çünkü kese üzerimden çıkmıştı. Valiye:</p>

  <p class="normal">— “Evet efendim, keseyi ben çaldım.” dedim.</p>

  <p class="normal">Vali etrâfındaki ahâliye dönerek:</p>

  <p class="normal">— “Ey ahâli, itiraf ettiğine siz şahit oldunuz ya!...” dedi. Sonra cellâda dönerek:</p>

  <p class="normal">— “Kabahatini itiraf etti, kabahati tebeyyün etti. Onun için sağ elini kes...” diye emir verdi. Cellât bir pala vuruşuyla sağ elimi düşürdü.</p>

  <p class="normal">Ahâli ve asker bana acıdılar. Hatta askerin gözlerine yaşlar geldi. O bile hem yaşlarını siliyor, hem de bana “Nasıl gençliğine kıymadan hırsızlık ettin, yazık değil mi sana oğlum!” diyordu. Çaldığım keseyi bana uzattı ve onu bana hediye etti.</p>

  <p class="normal">Orada biriken halkın bazısı su getiriyor, bazısı da kesik elime ilaç sürüyorlardı.</p>

  <p class="normal">Ben kesilen elimi bir beze sararak, onu koynuma koydum. Benzim soluktu. Yüzümden teessür akıyordu. Ahâliye teşekkürler ederek kalabalığın arasından ayrıldım. Karımın evine gittim. Yukarı çıkıp yorgun argın vücudumu minderin üzerine attım. Karım beni görür görmez, bin bir endişeyle titreyen bir sesle:</p>

  <p class="normal">— “Seni neden bu kadar müteessir ve bitkin görüyorum. Rûhunu ezen keder nedir?” diye derdimi anlamak istedi.</p>

  <p class="normal">Ben ona cevap olarak başımın ağrıdığını söyledim. Lâkin inanmadı. Biz o kadar çok sevişiyorduk ki, ikimizin kalpleri arasında gizli bir yol hâsıl olmuştu. Benim düşündüklerimi, ben söylemeden o anlar, onun fikirlerini de ben anlardım. Karım:</p>

  <p class="normal">— “Kocacığım, başını kaldır ve başına gelenleri bana anlat, çünkü senin yüzünün üzerinde çok vahim bir hikâyenin yazısını okur gibi oluyorum, beni meraktan öldürme! Halini bana bildir. Belki derdine derman, kederine bir teselli bulurum” diye yalvardı.</p>

  <p class="normal">Uzun kirpikleri üzerinde iri elmas taneleri gibi yaşlar titreşiyordu. Ona, “Üzülme bir şey yok!” diye cevap verdim. Karımın artık yaşları yanaklarını ıslatıyordu:</p>

  <p class="normal">— “Senin hem bir kederin var, hem de bana yaptığın muamelede bir değişiklik görüyorum.” diyordu.</p>

  <p class="normal">Akşama kadar karıcığım yalvardı, yakardı. Akşama kadar kederimi, başıma gelenleri ondan gizledim. Karım başıma bir felâket geldiği şüphesiyle o kadar müteessir olursa, felâketin bir vakıa olduğunu işitince, ne duymazdı? Biçarenin hâli yürekler acısıydı.</p>

  <p class="normal">Akşamüzeri yemek getirdiler. Sol elimle yemek yediğimi karım görmesin diye iştahsız olduğumu ileri sürdüm. Karım hem ağlıyor, hem yalvarıyordu.</p>

  <p class="normal">Nihayet bardağı kendi eliyle dudaklarıma götürdüğü takdirde, birkaç yudum şerbet içeceğimi kendisine vaat ettim. Gözlerimden yaşlar boşandı, yüreğim sakladığı sır ile şişmiş gibiydi. Ağladığımı gören karıcığım, müthiş bir çığlık salıvererek:</p>

  <p class="normal">— “Aman yüreğimi yaktın!...” diye bağırdı.</p>

  <p class="normal">Onun kederi beni büsbütün altüst etti. Şerbetin dertlerimi unutturacağını umarak şerbet kasesini sol elimle ağzıma götürdüm ve şerbetin hepsini içtim.</p>

  <p class="normal">Karım “Niye sol elinle içiyorsun?” diye sordu.</p>

  <p class="normal">“Sağ elimin parmakları biraz yandı da onun için.” dedim.</p>

  <p class="normal">Karım:</p>

  <p class="normal">“Elini göster kocacığım da merhem sürelim, ilaç yapalım.” dedi.</p>

  <p class="normal">Ben, “Yaram ehemmiyetsizdir, şimdi yaramı açtırma, sonra sana gösteririm.” dedim.</p>

  <p class="normal">Karım bana şerbet vermekte devam etti. Bir taraftan zaaf, bir taraftan sıcak bana uyku verdi. Başım bir yana düşerek kendimden geçmiştim.</p>

  <p class="normal">Ben uyurken, beni uyandırmadan karım yavaşça elimi çözmüş, elimin kesik olduğunu görmüş. İçinde yirmi altın bulunan para kesesini de cebimde bulmuş. O dakikadan sonra, vakıa eli kesilen bendim, lâkin bu kesik dolayısıyla yüreği kanayan karımdı.</p>

  <p class="normal">Bütün gece gaflet uykusundan uyanamadım. Karım ise hiç gözünü yummamıştı. Sabah olunca kahvaltım önüme getirildi. Biraz kahvaltı ettikten sonra, para kesesini âdetim veçhile yine bir kenara bırakarak sokağa çıkmaya hazırlandım.</p>

  <p class="normal">Karım, gitmek üzere kalktığımı görünce:</p>

  <p class="normal">— “Nereye gidiyorsun? Bugün bir yere çıkma, biraz yat istirahat et, bana karşı duyduğun sevgi, seni bütün mal, mülk ve parandan, hatta sağ elinden edecek kadar mı büyük?” diye sordu.</p>

  <p class="normal">Dışarı çıkmaktan vazgeçip oturdum. Karım hem ağlıyor, hem de:</p>

  <p class="normal">— “Bana kederini niye açmadın? Bana derdini niye söylemedin? Seni senden ziyade sevdiğimi bilmiyor musun? Şimdi de neye mükeddersin? Paran tükenince senden kaçan vefasız dostların gibi, benim de artık senden yüz çevireceğimi mi sandın.? Onun için mi üzüldün? Merak etme, ölünceye kadar beraberiz...” diyerek beni teselli ediyordu.</p>

  <p class="normal">Kendisi birkaç saat beni böyle teselli ettikten sonra, bu teselliyi de kâfi görmeyerek kâtipler, şahitler çağırdı, ne kadar malı mülkü varsa şahitlerin, kâtiplerin huzurunda hepsini üstüme yazdırdı. Şahitler, kâtipler işlerini gördükten sonra, ücretlerini alıp çıktılar.</p>

  <p class="normal">Yine yalnız kalınca, karıcığım sol elimi tutarak beni büyük bir dolabın önüne getirdi. Dolabı açtı. Ve bana “Bak!” dedi. Dolabın rafında ona ne kadar kese bırakmışsam, hepsini yan yana sıralı gördüm.</p>

  <p class="normal">Karım, “Sen para bıraktıkça, bıraktığın para bir gün sana yine lâzım olur diye buraya saklamıştım.” diyordu. Ve “Ben sana karşı ne yapsam, sana ne versem, sana karşı şükran borcumu ödeyemeyeceğim kocacığım.” diye ilâve ediyordu.</p>

  <p class="normal">Karımın bu halini ve yeni baştan zengin olduğumu görünce, kederim hafifledi. O akşam ruhuma biraz neş’e geldi. Karım ile beraber yedik, içtik. Lâkin karımı teselli etmek mümkün olamıyordu. İkide birde hazin hazin yüzüme bakıyor, sonra düşünceye dalarak, düşüncesinin arasında, “Ben sana karşı ne yapsam, hatta uğruna hayatımı bile feda etsem, yine senin aşkına kıyasen hiçtir.” diye söyleniyordu.</p>

  <p class="normal">Artık teselli etmek sırası bana gelmişti. Lakin karıma ne desem fayda vermiyordu.</p>

  <p class="normal">Bu hâl bir ay kadar devam etti. Gün geçtikçe keder karımın yüreğini yiyor, göz göre göre eriyor, zayıflıyordu. Başıma gelen felaketten sonra bî-çâre kadın elli günden fazla yaşamadı. Elli gün sonra karıcığım Allah’ın cennetine kabul ettiği kulları meyanında idi. Değil elimi, keşke başımı kaybetseydim de onu kaybetmeseydim. İşte vasıtanızla satmış bulunduğum susam, karımın mahzenlerinde saklı olan susamlardan idi. Ey tüccar, işte ben sağ elimi böyle kaybettim. Masanızın başında sol elimle yemek yiyişimin hikmetini artık öğrenmiş bulunuyorsunuz. Şimdi size bir ricam var. Birkaç gün sonra ticaret etmek üzere bir ecnebi memleketine gideceğim. Sizin namuslu bir adam olduğunuzu anladım. Gideceğim yere benimle beraber gelir misiniz?</p>

  <p class="normal">İşte Sultanım, ben gencin bu teklifini kabul ettim. Nem var, nem yoksa hepsini satıp alış-veriş ederek biraz daha para kazanmak için o genç ile beraber buralara geldim. Buraya geldikten biraz sonra genç delikanlı işini bitirip geri döndü. Ben de işimi bitirmiştim ve yarın memleketime doğru yola çıkacaktım. Lakin başıma bu kambur cüce felaketi geldi.</p>

  <p class="normal">Hıristiyan sarraf hikâyesini bitirince, bu hikâyenin Sultanın hoşuna gidip gitmediğini anlamak için Sultanın yüzüne bakmış. Sultan yüzünü buruşturmuş:</p>

  <p class="normal">— “Bu anlattığın şeyler” demiş, “kambur cücenin başına gelenlere kıyasen hiçtir! Onun için hemen şimdi hepinizin kellesini kestireceğim!” diye ilave etmiş.</p>

  <p class="normal">Hıristiyan sarraf ve diğerleri<sup class="calibre3"><a href="../Text/binbirgece_split_173.html#footnote-100-81" id="footnote-100-81-backlink">[81]</a></sup> böylece birbirlerinin yüzüne bakmışlar.</p>

  <p class="normal">İslâm kethüda yerden yedi kere selâm verdikten sonra Padişaha, “Kambur cüce dolayısıyla buraya getirilmezden biraz evvel misafirlikte bulunduğum bir evde çok tuhaf bir hikâye işitmiştim. Müsaadeniz olursa, o hikâyeyi şimdi size anlatayım. Eğer anlatacağım hikâyeyi, kambur cücenin başına gelenlerden daha tuhaf bulursanız, hepimizin hayatlarımızı bizlere bağışlayacak mısınız?” diye sormuş.</p>

  <p class="normal">Padişah “Pekâlâ, anlat bakalım. Eğer masalın güzel ise, hepiniz hayatlarınızı kurtardınız demektir.” diye cevap vermiş.</p>

  <p class="normal">Kethüda da şöyle anlatmaya başlamış:</p>
</body>
</html>
