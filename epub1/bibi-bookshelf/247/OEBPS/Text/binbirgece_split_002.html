<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_1">SUNUŞ</h1>

  <p class="normal">Binbir Gece Masalları, son biçimini İslâm kültürü içinde alsa da, eski Çin’den Hint’e, Mısır’dan İran’a uzanan ve her kültür çevresi içinde biraz daha zenginleşen bir anlatı geleneğinden, bir birikimden oluşmuştur. bütün bir Doğu kültürünün ortak ürünüdür. Eşsiz görkemi de buradan gelmektedir.</p>

  <p class="normal">Bu görkemi nedeniyledir ki, Binbir Gece Masalları, bütün dünyada, en çok okunan, en çok sevilen kitapların başında gelmektedir. Öyle ki, ondan etkilenmeyen, esinlenmeyen büyük bir yazar yoktur. Üstelik etkisi yalnız edebiyatçılarla da sınırlı değildir. Düşünürler de ondan yazarlar kadar etkilenmiş, yararlanmışlardır. Bir adı da İbretnüma olan Binbir Gece Masalları’nın, aynı zamanda bütün bir Doğu bilgeliğini yansıtmasının doğal bir sonucudur bu.</p>

  <p class="normal">Neredeyse dünyanın bütün dillerine çevrilen Binbir Gece Masalları, çevrildiği her dilde zengin bir literatüre kaynaklık etmiştir. Bu açıdan dilimizdeki çalışmaların durumu, ne yazık ki, hiç de iç açıcı değildir. Henüz eksiksiz ve kusursuz bir çevirisine bile sahip olamayışımız, tek başına, içinde bulunduğumuz durumu açıklamaya yeter. Sultan Abdülaziz döneminde (1861-1976) yayımlanan Ahmed Nazif çevirisinden başlayarak yapılan çeviri çalışmalarının tümü, çeşitli eksiklik ve kusurlarla malüldür.</p>

  <p class="normal">Ahmed Nazif’ten sonra yapılan Binbir Gece çevirileri, bir elin parmakları sayısına bile ulaşmaz. Bunlar yayım sırasıyla Vedat Örfi Bengü (üç kitap, 1922), Selami Münir Yurdatap (dört cilt, 1949-54), Raif Karadağ (dört cilt, 1959-61) ve Alim Şerif Onaran (Mardrus’ün Fransızca çevirisinden, on altı kitap, 1992-93) çevirileridir. Bu çevirilerin en kapsamlısı, en eksiksiz görüneni Onaran çevirisidir. Ne ki, bunda da kaynak metinden kaynaklanan eksiklikler görülmektedir. Sözgelimi yedi vezirin, anlattıkları hikâyelerle iftiraya uğrayan şehzadenin idamını yedi gün süreyle engellemelerini anlatan ve yirmi beş masal içeren bölüm, bu yayında yer almamaktadır.</p>

  <p class="normal">Bu çevirilerin dışında, döneminde kitaplaşmamakla birlikte, dikkate değer bir çalışma daha vardır: Resimli Ay dergisinin küçük cep kitapları hâlinde yayımladığı Binbir Gece Masalları. Çevirmeni belirtilmeyen ve yirmi ikisi eski yazıyla, on beşi Latin harfleriyle olmak üzere toplam otuz yedi kitapçıktan oluşan çeviri, ne yazık ki, tamamlanamamıştır. Türkçenin klasikleştiği dönemde yapılan bu çeviri, dili ve anlatımı açısından diğerleriyle karşılaştırılamayacak ölçüde özgün ve başarılıdır.</p>

  <p class="normal">Sözlerimizi abartılı bulanlar olabilir. Ancak, doğruluğunu test etmek hiç de zor değildir. Diğer çevirilerin en yenisi ve özenlisi olan Onaran metniyle küçük bir karşılaştırma, onların da abartmadığımızı görmelerine yetecektir.</p>

  <p class="normal">Onaran çevirisinin ilk sayfasından şu birkaç cümleyi okuyalım:</p>

  <p class="normal"><span class="ideitalik">“Durumları böyleyken büyük kardeş, küçüğünü görmek için şiddetli bir özlemin pençesine düşmüş; vezirine gidip kardeşiyle birlikte dönmesini emretmiş. Vezir, ‘Duyduk ve itaat ettik!’ yanıtını vermiş. Sonra da yola koyulmuş…”<sup class="calibre3"><a href="../Text/binbirgece_split_093.html#footnote-100-1" id="footnote-100-1-backlink">[1]</a></sup></span></p>

  <p class="normal">Aynı satırları bir de Resimli Ay çevirisinden okuyalım:</p>

  <p class="normal"><span class="ideitalik">“Yirmi sene geçtikten sonra Şah Şehriyar’ın, küçük biraderini çok göreceği gelmiş. Şehriyar, büyük Vezirini huzura çağırarak gidip biraderini getirmesini emretmiş.</span></p>

  <p class="normal"><span class="ideitalik">“Büyük Vezir yola çıkmadan evvel toplanan vezirler divanı, Şahüzzaman’a götürülecek hediyeler hakkında reylerini bildirmişler. Üzerlerinden şelâleler gibi altın sırmalar ve mücevherat akan cins küheylanlar hazırlanmış, câriyeler seçilmiş ve daha nice nice kıymetli şeyler tedârik edilmiş.</span></p>

  <p class="normal"><span class="ideitalik">“Şehriyar, biraderine bir mektup yazarak onu kendi payitahtına dâvet etmiş. Mektubu hediyelerle beraber Vezire teslim etmiş ve ona hemen eteklerini toplayıp yola çıkmasını ve acele gidip acele geri gelmesini tembih etmiş.</span></p>

  <p class="normal"><span class="ideitalik">“Vezir, “Baş üstüne!” diyerek huzurdan çıkmış ve hemen yola revan olmuş.”</span></p>

  <p class="normal">Yeterli bulmayanlar için bir okuma daha yapalım. Önce Onaran metni:</p>

  <p class="normal"><span class="ideitalik">“Buna kardeşi de olumlu yanıt vermiş. Sonra birlikte sarayın gizli bir kapısından dışarı çıkmışlar; ve bir deniz kıyısındaki çayırda tek başına duran bir ağaca ulaşıncaya kadar gece gündüz demeden yol almışlar. Bu çayırda, bir tatlı su kaynağı varmış; bu sudan içmişler ve dinlenmek üzere oturmuşlar.</span></p>

  <p class="normal"><span class="ideitalik">Günün bir saati geçmiş geçmemiş ki, deniz kaynamaya başlamış ve birdenbire, siyah bir duman sütunu oradan göğe doğru yükselmiş; ve bulundukları çayıra doğru yönelmiş.” (s. 22)</span></p>

  <p class="normal">Şimdi de Resimli Ay metnini okuyalım:</p>

  <p class="normal"><span class="ideitalik">“Şahüzzaman, kardeşinin söylediklerini kabul etmiş. İki kardeş, hemen sarayın unutulmuş bir arka kapısından gurbet asalarına dayanarak yola çıkmışlar ve kalplerinden vurulan âhûlar gibi, kanayan ve yanan ciğerlerinin sızısını, seyahat etmekle gidereceklerini zannederek, gece gündüz, kuş uçmaz kervan geçmez yollarda yürümüşler.</span></p>

  <p class="normal"><span class="ideitalik">“Devlet ve dârâtı arkalarında bırakan bu iki tenha yolcu, gide gide bir gün, zümrüt çimenlerle örtülü bir yere varmışlar. Zümrüt çimenler üzerinden şeffaf ve serin bir ırmak şırıldayarak akıyor, biraz ötede beyaz, temiz köpükleriyle güzel sahili öpen denizin mavi dalgalarına kavuşuyormuş. Meltem rüzgârı tatlı tatlı esiyor ve çimenlerin arasında yükselen büyük bir çınarın saçtığı gölgeyi titretiyormuş.</span></p>

  <p class="normal"><span class="ideitalik">“İki yorgun yolcu, avuç ayasıyla ırmağın billur gibi sularından kana kana içmişler; sonra, yorulmuş ve yıpranmış vücutlarını çimenlerin üzerine atıvermişler. Onlar, bir acı düşünceden öbürüne geçe geçe, düşüncelerini hülyâ ve rüyâya kalbederken, zaman da geçmiş, akşam olmuş. Sular kararmış, deniz kararmış.</span></p>

  <p class="normal"><span class="ideitalik">“Garipler uyanınca, artık gece, yıldızları, ayı ile etrâfa hâkim olmuş. Yolcular etrâflarına bakınırlarken, denizin ortasında, göklere doğru iri ve kapkara bir sütunun yükselmekte olduğunu görmüşler.”</span></p>

  <p class="normal">Gerek olayın ayrıntıları, gerekse dil ve anlatımdaki zenginlik ve renklilik açısından iki metin arasındaki fark, o kadar açık ki, yapılabilecek her tür değerlendirmeyi gereksiz kılıyor<span class="ideitalik"><sup class="calibre3"><a href="../Text/binbirgece_split_094.html#footnote-100-2" id="footnote-100-2-backlink">[2]</a></sup></span>. İşte bu özelliğini gördükten sonra, Resimli Ay çevirisini, günümüz okuruna ulaştırmayı bir görev kabul ettik ve ortaya elinizdeki kitap çıktı.</p>

  <p class="normal">Kitabı hazırlarken, özgün metne, noktalama işaretleri, kimi kelimelerin yazım biçimleri dışında, hiç dokunmadık. Sözlük gerektirecek kimi kelime ve kalıplaşmış sözlerin anlamlarını dipnotlarla gösterdik. Zorunlu olarak eklediğimiz başlıkları, yaptığımız düzeltmeleri de aynı yöntemle belirttik. Yayımın kesintiye uğradığı dönemlerde eksik kalan hikâyeleri de Ahmed Nazif çevirisinden yararlanarak tamamladık. Buna karşılık yeni harflerle basılan kitapçıklarda yer alan ve Vala Nurettin tarafından çevrildiği belirtilen bir masalı, çevirideki sorunlar nedeniyle almadık. Daha önce zaten yayımlanan bu masalı<span class="ideitalik"><sup class="calibre3"><a href="../Text/binbirgece_split_095.html#footnote-100-3" id="footnote-100-3-backlink">[3]</a></sup></span>, eğer çevirisi tutarlı ve güzel olsaydı, tekrara düşmek pahasına, gözden çıkarmayacaktık.</p>

  <p class="normal">Resimli Ay çevirisinin bu yeni yayımı, kuşkusuz tarihsel bir görevin yerine getirilmesinden çok daha fazla anlamlar taşıyor. Her şeyden önce, Binbir Gece Masalları’nı, görkemine yakışır bir dil ve anlatımla okuma olanağı sunuyor okura. Ama daha önemlisi, dil bilincinin neredeyse kaybolduğu günümüzde, dilimizin güç ve zenginliğini görme ve kavrama imkânını vermesi bize. Klasik kültürümüzün eserlerini, dilimize nasıl kazandıracağımız konusunda yol göstermesi, ışık tutması da cabası.</p>

  <p class="normal">Burada şunu da belirtmek zorundayız: Resimli Ay çevirisinin yeniden okurla buluşturulması düşüncesi bize ait değildir. Bu çevirinin farkını ve önemini gören, bizim de dikkatimizi çeken, son zamanlarda yoğun biçimde dil okumaları ve çalışmaları yapan Çağrı Yayınları’nın sahibi Şaban Kurt olmuştur. Sayın Kurt, yalnız dikkatimizi çekmekle kalmamış, çevirinin hazırlanması ve yeniden yayımlanması gereğini, bizi pes ettirene kadar bıkıp usanmadan anlatmıştır. Bu nedenle, bu kitabın yeniden gün ışığına çıkarılması, okurla buluşturulması onuru, öncelikle ona aittir.</p>

  <p class="sagnormal">N. Ahmet ÖZALP</p>
</body>
</html>
