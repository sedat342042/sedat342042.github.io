<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_54">ENİSÜLVÜCUD İLE GONCAGÜL HATUNUN MASALI</h1>

  <p class="normal">Evvel zaman içinde, kalbur saman içinde, şöhreti yeryüzünün her bucağına yayılmış koca bir Padişah varmış. Bu Padişahın da İbrahim adlı bir veziri varmış. O memleketin en güzel kızı da bu İbrahim adlı vezirin kızıymış. Gerek yüz, gerek endam, gerek ahlâk güzelliği, velhâsıl her türlü güzellik, bu kızda toplanmış bulunuyormuş.</p>

  <p class="normal">Delikanlılar yüzüne, âlimler de ilmine bayılırlarmış. Babası kızın adını Goncagül koymuş.</p>

  <p class="normal">Memleketin Padişahı, kızı çok severmiş. Ara sıra Vezirin evine gidip kızla konuşurmuş. Hakikaten kızın yüzü tatlı olduğu kadar da sözü, sohbeti tatlıymış.</p>

  <p class="normal">Padişahın bir âdeti varmış. Her yıl, muayyen bir günde, memleketinin her tarafından en usta süvarileri toplatır, kendi gözleri önünde, onlara at oynatır, müsabakalar yaptırırmış.</p>

  <p class="normal">Süvarilerin böyle at oynatıp da yarış yaptıkları bir gün, Goncagül Hatun, babasının sarayında, kafesin ardından onları seyre dalmış. At oynatanlar arasında, genç bir asker de varmış. Kızın gözleri, işte bu delikanlıya takılı kalmış.</p>

  <p class="normal">Bu delikanlı, hakikaten de seyre lâyık bir erkek güzeliymiş. Yüzüne, gözlerine, endamına, geniş omuzlarına, velhâsıl hiçbir yerine kusur bulmanın ihtimali yokmuş.</p>

  <p class="normal">Kız yanındaki câriyeye:</p>

  <p class="normal">— “Acaba şu güzel delikanlının adı nedir?” diye sormuş.</p>

  <p class="normal">— “Hangi güzel delikanlı hanımcığım? Gördüğümüz insanlar arasında çirkini yok ki, güzelin hangisi olduğunu fark edeli!”</p>

  <p class="normal">— “Dur, şimdi onu sana göstereceğim, şuna dikkat et!...”</p>

  <p class="normal">Bu sözler üzerine Goncagül, küçük bir elma alarak pencereden elmayı genç askerin üzerine atmış. Elma askerin yanına düşünce, “İşte o!” diye bağırmış.</p>

  <p class="normal">Asker, üzerine bir elmanın atıldığının farkına varınca, elmanın geldiği tarafa bakmış, kafesin üzerinden kendisine tatlı tatlı bakan Goncagül Hatunu görmüş. Ona bakmasıyla, onu çıldırasıya sevmesi bir olmuş. Sanki aşk, onun yüreğini bir taraftan öbür tarafa kadar delivermiş.</p>

  <p class="normal">Goncagül’ün yanında duran câriye, bu gencin ismini biliyormuş.</p>

  <p class="normal">— “Bu gencin adı Enisülvücud’dur efendim.” diye cevap vermiş.</p>

  <p class="normal">Goncagül de, Enisülvücud gibi, gence karşı içinde büyük bir sevgi duymuş. Oyun bitip de askerler çekildikten sonra, minderlere serilmiş, rüyâlı gözlerle ufuklara bakarak derin derin “Âh!”lar çekmiş.</p>

  <p class="normal">Bazen de kalkar, kağıdı kalemi alır, yüreğinin ne gibi hislerle dolu olduğunu yazar, bu yazıları sevdiği yabancı gence göndermeye utandığı için katlar, devşirir, yatağının yastığı arasına saklarmış.</p>

  <p class="normal">Bir gün, hâlden anlar dadısı, Goncagül’e ninniler okuyarak ve masallar söyleyerek uyutmuş. Goncagül’ün gündüzden yastığının altına bir şeyler sokuşturduğunu görmüşmüş. Goncagül Hatun uyuduktan sonra, yerli yerlerine koymuş.</p>

  <p class="normal">Sabah olunca Goncagül’e:</p>

  <p class="normal">— “A kızım, ben sana bir nasihat vereyim, senin bakışından, gözlerinin süzülüşünden, âhlar çekişinden, sevdâlı olduğunu anladım. Sana acıyorum. Sevdânın gizlenmesi, demiri bile eritir, insanı hasta eder, bazen de öldürebilir. Onun itirafındaysa bir beis yoktur!” demiş.</p>

  <p class="normal">— “Pekâlâ dadıcığım, bu şiddetli sevdânın devâsı nedir?”</p>

  <p class="normal">— “Devâsı ne midir? Devâsı bir mülâkattır.”</p>

  <p class="normal">— “Mülâkatı nasıl etmeli de yapmalı?”</p>

  <p class="normal">— “Mektuplarla, güzel, okşayıcı sözlerle, selâmlarla… Böylelikle sevdâlılar birbirlerine kavuşurlar. Güç olan işler kolaylaşır. Sen merak etme, ben senin mektuplarını getirir götürürüm. Sırrını saklarım, arzularını yerine getiririm.”</p>

  <p class="normal">Goncagül bu sözleri duyunca, çıldırasıya sevinmiş. Lâkin dadısına pek inanamadığı için, birdenbire sırrını ifşa etmemiş, kimi sevdiğini ona söylememiş. Dadısını daha fazla yoklamaya lüzum görmüş.</p>

  <p class="normal">— “A dadıcığım, sevdâlı olduğumu gördüğünü iddia ediyorsun, kimi sevdiğimi bilebilir misin?”</p>

  <p class="normal">— “Onu da bilirim ya! Bu gece uykumda bir rüyâ gördüm. Rüyâmda odama uzun, aksakallı, yeşil sarıklı bir pir girdi. Bana, ‘Senin kızın Goncagül Hatun, Enisülvücud’u seviyor. Onlara nasihat et, mektuplarını taşı ve sırlarını sakla!’ dedi. İşte ben sana rüyâda gördüğümü söylüyorum. Karar vermek sana düşer.”</p>

  <p class="normal">— “Dadıcığım, hakikaten sırrımı kimseye açmayacak mısın? Sırrımı kimselere açmayacağına söz ver bakayım!”</p>

  <p class="normal">— “A kızım, bir şüphelendiğine bak! Ben emzirip büyüttüğüm evlâdımın sırrını, hiç şuna buna söyler de dedikoduya meydan verir miyim?”</p>

  <p class="normal">Goncagül daha fazla dayanamamış. Yastığı altında sakladığı mektupları çıkartarak dadısına vermiş ve onların Enisülvücud’a götürülmesini yalvarmış.</p>

  <p class="normal">Dadı mektupları alınca, doğru gence gitmiş. Enisülvücud’a selâm verip eteğini öptükten sonra, diller döke döke, dalkavukluklar ede ede, koynundaki mektupları ona vermiş.</p>

  <p class="normal">Mektuplara şöyle bir göz gezdirince, Enisülvücud’un az kalsın sevinçten aklı başından kaçıyormuş. O nerede, Sadrazam İbrahim’in güzel kızı neredeymiş? Biraz evvele kadar, hissettiği aşkın ilelebet karşılıksız kalacağını sanıyor ve derin bir teessür içinde yüzüyormuş. Mektupları görünce, dadının boynuna atılıp onu şapır şupur öpeceği gelmiş. Ama kendini zapt etmiş.</p>

  <p class="normal">Oturmuş, uzun uzadıya aldığı mektubun cevabını yazmış.</p>

  <p class="normal">Dadı bu mektubu kıza vermiş.</p>

  <p class="normal">Bu sefer kız oturmuş, saatlerce yazdığı mektubu, delikanlıya götürmesi için dadıya vermiş.</p>

  <p class="normal">Dadı mektubu koynuna koyup da sadrazam sarayının kapısından dışarı çıkacağı sırada, önüne ihtiyar saray bekçisi çıkmış. Dadıya sert sert:</p>

  <p class="normal">— “Nereye gidiyorsun?” diye sormuş.</p>

  <p class="normal">Dadı ürkmüş, durduğu yerde bayağı sendelemiş.</p>

  <p class="normal">— “A, ilâhi hamama gidiyorum!” diye cevap vermiş ve yoluna devam etmiş.</p>

  <p class="normal">Lâkin ürküntüsü esnasında koynunda taşıdığı mektup yere düşmüş de, onun hiç haberi olmamış.</p>

  <p class="normal">Dadı çıkıp gittikten sonra, zenci kölelerin biri, mektubu yerde görmüş. Onu kaldırıp evire çevire muayene ederken, geçidin tâ baş tarafından Vezir İbrahim gözükmesin mi?</p>

  <p class="normal">Zencinin üzeri yazı dolu koca bir fermana şaşkın şaşkın baktığını görünce, Vezir merak etmiş:</p>

  <p class="normal">— “Nedir o yazılar, ver bakayım şunları bana!” demiş.</p>

  <p class="normal">Mektubu almış, baştanbaşa okumuş. Dünya başına yıkılır gibi olmuş. Hemen gerisin geriye harem dairesine dönmüş. Aksakalı, gözlerinden akan yaşlarla ıslanmış. Doğrusu her felâkete katlanırmış, lâkin acının böylesini tadacağını hiç hatır ve hayâlinden geçirmezmiş.</p>

  <p class="normal">Doğru karısının yanına gitmiş. Mektubu onun eline tutuşturarak:</p>

  <p class="normal">— “Al oku da, başımıza gelene bak!” diye inlemiş.</p>

  <p class="normal">Zavallı annesi mektubu almış. Bir kere okumuş, inanamamış. İki-üç kere okumuş, ama artık gözün gördüğü şeye inanmamazlık olunamazmış ya! Kızı Goncagül Sultanın Enisülvücud’u sevdiğini anlamış. Onun da kocası gibi hüngür hüngür ağlayacağı gelmiş. Lâkin yaşlarını zapt etmiş. Kocasına:</p>

  <p class="normal">— “A kocacığım, ağlamaktan bir fayda çıkmaz! Kızın yaptığını gizlemek ve namusumuzu kurtaracak çârelere hiç durmadan başvurmak lâzımdır.” diye başlayarak ihtiyar kocasını teselli edecek birçok okşayıcı sözler söylemiş.</p>

  <p class="normal">Vezir:</p>

  <p class="normal">— “A karıcığım, ben kızıma eminim. Gençlerin arasında namusumuza dokunacak bir şeyin cereyan etmediğine ve etmeyeceğine itimadım vardır. Gelgelelim benim korktuğum başkadır. Sultan Goncagül’ü çok seviyor. Bu meseleyi duyarsa, kıskancından çıldırır, bizim başımıza belâların daniskasını, birbiri ardı sıra yağdırmaya başlar. O zaman ne oluruz? İşte sen, asıl ona çâre düşün!” demiş.</p>

  <p class="normal">— “Biraz sabret, iki rekât namaz kılayım da istihareye<sup class="calibre3"><a href="../Text/binbirgece_split_437.html#footnote-100-345" id="footnote-100-345-backlink">[345]</a></sup> yatayım. Belki Hazreti Allah, bize yapacağımız işi belli eder. Benim durduğum yerde başımda hiç akıl mı kaldı ki?”</p>

  <p class="normal">Bunun üzerine kadın, kemal-i hulûsla<sup class="calibre3"><a href="../Text/binbirgece_split_438.html#footnote-100-346" id="footnote-100-346-backlink">[346]</a></sup> kıbleye dönmüş, can ü gönülden secdeye kapanmış. Sağa sola selâm verip namazını bitirdikten sonra, daha sükûnetli bir sesle kocasına:</p>

  <p class="normal">— “Kunuz Deryası’nın ortasında bir dağ vardır. O dağın ismine Hicranlı Ana Dağı derler. Kızımıza orada bir yer hazırlayıp onu oraya götürmemiz lâzımdır. Bana şimdi namazda bildirilen budur!” demiş.</p>

  <p class="normal">Vezir karısının tavsiyesini dinlemeye, Hicranlı Ana Dağı’nın üzerine içine girilmesi müşkül bir saray yaptırmaya, sarayın içine kızı söz ve sohbetleriyle eğlendirecek arkadaşlar komaya, saraya senede bir defa gitmeye, bir sene için yetişebilecek kadar çok zahire doldurmaya karar vermiş.</p>

  <p class="normal">Şehirde ne kadar duvarcı, marangoz, taşçı, demirci, amele varsa, hepsini o dağa göndermiş. Bu işçiler elbirliğiyle az zamanda, dağın tepesine, her tarafı yüksek duvarlarla örtülü öyle bir saray yapmışlar ki, hakikaten şaşılacak şeymiş.</p>

  <p class="normal">Bundan sonra Vezir, kızını oraya götürecek kervanı hazırlatmış. Katırlar, hecinler, atlar yükletilmiş. Kafile yola çıkmak için Vezirin bir “Haydi!” demesini bekliyormuş.</p>

  <p class="normal">Vezir, gece ortası, kızının yatak odasına giderek ona orada, birdenbire meramını ve maksûdunu açmış.</p>

  <p class="normal">Zavallı kız, yıldırımla çarpılmış gibi olmuş. Kervanın beklediği yere doğru yürürken, bayağı adımları geri geri gitmek istiyormuş gibi oluyormuş. İki gözünden yakıcı yaşlar, oluktan akarmış gibi akıyor, hıçkırıkları göğsünü paralıyormuş.</p>

  <p class="normal">Ona mahsus hazırlanan hecin, önüne getirilinceye kadar, göz-kaş arasında bir-iki saniyelik vakit bulmuş. Sarayın kapısına, pek göze batmayacak bir köşeye, Enisülvücud’a hitaben birkaç elveda sözleri yazmış.</p>

  <p class="normal">Onlar o kadar acıklı, o kadar dokunaklıymış ki, değil insan, lâkin onları duyan ve anlayan taş, demir bile olsa, o taş, o demir muhakkak erir ve akarmış. Yazıyı çarçabuk yazıp bitirinceye kadar, ona mahsus olan hecin önüne getirilmiş bulunmuş.</p>

  <p class="normal">Biçare kız, ayıla bayıla hecinin sırtına tırmanmış. İhtiyar Vezir de kızdan daha iyi bir hâlde değilmiş. Zavallı ihtiyarda bet-beniz kalmamış, kırışık alnı, koca koca soğuk ter taneleriyle örtülüymüş. Ama ne yapsın?</p>

  <p class="normal">Nihayet kervanbaşı hareket işaretini vermiş. Magmum<sup class="calibre3"><a href="../Text/binbirgece_split_439.html#footnote-100-347" id="footnote-100-347-backlink">[347]</a></sup> kafile yola çıkmış. Birbiri arkasına ne kızgın ve kurak çöller, ne sarp ve haşin dağlar geçmişler. Güneş batmış, doğmuş, yine ve yine batarak doğmuş, kervan cenaze alayı gibi, gidip durmakta devam etmiş.</p>

  <p class="normal">Nihayet Kunuz Denizi’nin kıyısına varmışlar. Orada çadırlar kurulmuş, kervanla beraber gelen ustalar, yakınlardaki ormanlardan ağaçlar keserek var kuvvetlerini sarf etmişler, çarçabuk koca bir gemi yapmışlar.</p>

  <p class="normal">Goncagül Sultanı maiyetiyle beraber gemiye bindirmişler, rüzgâr hazin hazin esmiş, ıslıklar çalmış, gemidekiler acı bir vâveylâ<sup class="calibre3"><a href="../Text/binbirgece_split_440.html#footnote-100-348" id="footnote-100-348-backlink">[348]</a></sup> koparmışlar. Tekne derya üzerinde yol almaya başlamış. Böylece hareket edilmesi, Vezir İbrahim’in emri muktezası imiş. Hatta Vezir, gemi gideceği yere varınca ve kızı dışarıya çıkınca, geminin parçalanmasını emretmiş.</p>

  <p class="normal">Zavallı Goncagül Sultanın alnının kara yazısı bu yoldaymış.</p>

  <p class="resimalti">*</p>

  <p class="resimalti">* *</p>

  <p class="normal">Gelelim Enisülvücud’a…</p>

  <p class="normal">Kız ağlaya ağlaya saraydan ayrıldığı esnada, onu yatakta kara kâbus basmış. Hıçkırıklarla uyanmış. Sağa dönmüş, rahat etmemiş; sola dönmüş, rahat etmemiş. Bakmış ki olmayacak, elbiselerini giyince dışarı fırlamış.</p>

  <p class="normal">Şafak göğün şark tarafını doldurmakla meşgulmüş. Enisülvücud, idraki hâricinde bir kuvvete, bir cazibeye tâbiiyet ederek Vezir İbrahim’in sarayı yolunu tutmuş.</p>

  <p class="normal">Sabah pek erken olduğu için, daha şehirde kimse kalkmamış, bütün kapılar kapalıymış. Genç delikanlı, ıssız sokaklarda kendi adımlarının aksini dinleye dinleye Vezirin konağı önüne varmış.</p>

  <p class="normal">Pencereleri hep kapalı bulmuş. Nedense, şen konağın üzerine kara bir sis çökmüş gibiymiş.</p>

  <p class="normal">Delikanlı kapıya yanaşmış. O konağın duvarlarının tanımadığı yeri yokmuş. Kaç kere meraklarla yana yana konak önünden geçmiş ve konağın her penceresini, her deliğini, her kovuğunu sıkı fıkı gözden geçirmiş. Konağın kapısının yanında bir yazı görmüş. O yazıyı, hatta bir fersah uzaktan bile göreymiş, onu tanımakta gecikmezmiş.</p>

  <p class="normal">Gözleri fal taşları gibi açılmış. Yazıyı okuyunca, müthiş bir acı, yüreğini burkmuş, gönlünü dağlamış. Ondan sonra, ne yaptığının artık farkına varmamış. Konağın önünden fırlamış, tâ ciğerinden vurulan âhûnun duyduğu sızıyı, yürüyerek hafifletmeye çalışması<sup class="calibre3"><a href="../Text/binbirgece_split_441.html#footnote-100-349" id="footnote-100-349-backlink">[349]</a></sup> gibi, oralarda serseri serseri gezmiş. Güneş batarken Enisülvücud, daha hâlâ sağa sola gitmekteymiş.</p>

  <p class="normal">Gece olmuş, gece ortası olmuş, durup dinlenmeden yürüyormuş. Farkına varmadan şehrin dışarısına çıkmış. Şafak sökerken bir vâdiyi geçmekteymiş.</p>

  <p class="normal">Kaç gün, kaç gece yol almış, hiç farkına varmamış.</p>

  <p class="normal">Nihayet susuzluk, açlık ve yorgunluk vücuduna galebe çalmış. Oradan akan bir ırmağın yanındaki koca bir ağacın gölgesine çökmüş. Sudan içecek olmuş, lâkin su ağzına tatsız tuzsuz gelmiş. Yanakları, gözleri çökmüş, bacakları sıskalaşmış, tabanları da fena hâlde şişmiş. Serili durduğu yerde hıçkırıklarla ağlamış. Saatlerce yaş döktükten sonra, yorgun argın kalkmış, yine çöller geçmiş, dağlar aşmış…</p>

  <p class="normal">Oradaki ormandan geçerken, karşısına korkunç bir aslan çıkmış. Aslanın yelesi sık ve uzun, dişleri de fildişleri gibi iri, ağzı fırın ağzı gibi geniş ve karanlıkmış.</p>

  <p class="normal">Onu görür görmez Enisülvücud içinden, “Allah bizim sonumuzu böyle takdir etmiş!” diye düşünerek kıbleye dönmüş ve imanıyla canını teslim etmek için kelime-i şahadeti tekrar etmiş.</p>

  <p class="normal">Enisülvücud, çocukluğunda aslana tatlılıkla muamele edilir ve önünden kaçılmazsa aslanın insana bir fenalık etmeyeceğini duymuşmuş. O hatırına gelmiş. Aslana:</p>

  <p class="normal">— “Ey sahralar şahı, ey merhametli aslan! Bana dokunma, ben kara sevdâya müptela bir garibim. Elime asayı alarak ve kendi derdime kendim yanarak böyle yer yer sürünüyorum. Yüreğimi hicran dağlıyor. Bana bir fenalık etme, bırak beni yoluma gideyim!” diyerek yalvarmış.</p>

  <p class="normal">Aslan bittabi’ laftan anlamazmış, ama Enisülvücud’un anlatışı, hayvana tesir etmiş. Enisülvücud’a merhametli bakışlarla bakmış. Sonra yavaş yavaş ona doğru yürüyerek gelip yüzünü, ellerini yalamış. Arada sırada başını Enisülvücud’a döndürür ve lisan-ı hâlle ona:</p>

  <p class="normal">— “Niye arkamdan gelmiyorsun?” der gibi olurmuş.</p>

  <p class="normal">Bunun üzerine genç delikanlı, aslanın peşine düşmüş. Aslan yürümüş, nihayet tepesi bulutların arasına karışan yüksek bir dağa tırmanmış. Oradan aşağıya inmiş.</p>

  <p class="normal">Bu sefer Enisülvücud, alabildiğine yayılıp giden bir çöl görmüş. Çölün orta yerinden yakında geçmiş bir kervanın ayak izleri ağarıyormuş. Nedense delikanlının yüreği, bu yolun sevgilisinin geçtiği yol olduğuna kâni olmuş.</p>

  <p class="normal">Hemen yolun üzerine düşmüş. Aslan yoldaki izlerin hangi kervanın izi olduğunu Enisülvücud’un anladığını görünce, delikanlıya elveda makamında kuyruk sallamış ve dönerek gözden kaybolmuş.</p>

  <p class="normal">Enisülvücud’un nasibi, günlerce yine yürümek, durmadan, dinlenmeden yürümek olmuş. Nihayet bir gün, kudurmuş bir denizin kıyısına varmış. Gece gündüz takip ettiği kervanın izi sahile kadar inerek orada bitiyormuş.</p>

  <p class="normal">Enisülvücud, sevgilisinin bu noktada bir gemiye binerek deryaları aşmış bulunduğunu anlamış. Demek ki, bu kadar gün sevdiğine kavuşamayacağını görüp bilmek için bu kadar cefa çekmiş, dizinin dermanı kalmadığından oraya yıkılıvermiş.</p>

  <p class="normal">Ne yapacağını bilmeyerek orada saatlerce serili kaldıktan sonra, “Acaba etrâfta ne var?” diyerek sağa sola bakmış. Çölün ve denizin göz alabildiği kadar yerinde ne bir insan, ne bir ağaç, ne de bir kulübe varmış.</p>

  <p class="normal">Enisülvücud kendi kendine, “Mutlaka gece olunca vahşi hayvanlar gelip beni parçalarlar ve bu mânâsı kalmayan hayatıma ve cefâma bir nihayet verirler!” diye düşünerek yattığı yerde kıvrılıp gözlerini yummuş.</p>

  <p class="normal">Meğer oralarda bir mutekif<sup class="calibre3"><a href="../Text/binbirgece_split_442.html#footnote-100-350" id="footnote-100-350-backlink">[350]</a></sup> varmış. Bu adam, senelerden beri dünyanın patırtı ve gürültüsünden ayrılıp bu ıssız yerlere gelerek bir mağara içinde otururmuş.</p>

  <p class="normal">O gün, biraz su almak için mağarasından çıkıp deniz kenarına varınca, yapayalnız yatan Enisülvücud’u görmüş. Şaşırmış. Yanına gitmiş ve ona merakla bakmaya koyulmuş. Enisülvücud’un uyandığını anlayınca, ona kim olduğunu, neden ve nereye gittiğini sormuş.</p>

  <p class="normal">Zavallı delikanlı, günlerce insana rast gelmemiş ve bir insanla konuşmamış olduğu için, hikâyesini bu garip dervişe anlatmayı canına minnet bulmuş.</p>

  <p class="normal">O anlattıkça derviş ağlamış, o anlattıkça derviş ağlamış, nihayet onunla derviş arasında bir arkadaşlık duygusu uyanmış.</p>

  <p class="normal">Derviş Enisülvücud’a:</p>

  <p class="normal">— “Kardeşim, ben yirmi senedir burada yaşıyorum. Bu yirmi sene zarfında hiç insan yüzü görmedim. Yalnız sen gelmezden bir-iki ay evvel, buraya bir kervan geldi. Kervandaki bazı kadınların ağlayışlarını, âh u eninlerini<sup class="calibre3"><a href="../Text/binbirgece_split_443.html#footnote-100-351" id="footnote-100-351-backlink">[351]</a></sup> duydum. Çok merak ettim, ama doğrusu onlara yanaşıp da kim olduklarını sormadım. Onlar burada epeyce gün kaldılar. Kervanda ustalar da varmış. O ustalar burada bir gemi yaptılar. Kadınları içine bindirerek bir yere gittiler. Ama nereye gittiklerini bilmiyorum. Gemiyi yapan ustalar gemiyle beraber buraya geri döndüler. Döndükleri zaman, yanlarında kadınlar yoktu. Ustalar karaya ayak basar basmaz, gemiyi parça parça kırdılar, sonra geldikleri yoldan yine gerisin geriye savuştular. Her hâlde o kafile, senin sevgilini götüren kafile olacak. Sen sabret. Ben bu gece istihareye yatayım ve senin için yapılması en münasip şeyin ne olacağını, Allah’tan sorayım. Bakalım min-tarafullah<sup class="calibre3"><a href="../Text/binbirgece_split_444.html#footnote-100-352" id="footnote-100-352-backlink">[352]</a></sup> cevap olarak ne duyar, ne görürüz?” demiş.</p>

  <p class="normal">Enisülvücud, memnun olarak dervişe teşekkürler etmiş.</p>

  <p class="resimalti">*</p>

  <p class="resimalti">* *</p>

  <p class="normal">Gelelim Goncagül Sultana…</p>

  <p class="normal">Onu Kunuz Deryası içindeki Hicranlı Ana Dağı’na götürmüşler, orada onun için yapılan saraya kapatmışlar. Goncagül Sultan sarayı görünce saraya:</p>

  <p class="normal">— “Çok güzel bir saraysın, ama ne çâre ki içinde sevgili yok!” diye ağlamış.</p>

  <p class="normal">Hicranlı Ana Adası’nda birçok kuşlar varmış. Bazısının renkleri ve bazılarının da sesleri güzelmiş. Goncagül Sultan kölelerine emretmiş, bu kuşlardan tutturup kafeslere kapattırmış. Onlar öttükçe, Goncagül kuşların kendisiyle dertleştiğini sanır, kendi derdi artar, lâkin derdinin tesellisini yine o dertte bulduğu için, tesirini unutmak istemezmiş. Zavallı kız günlerini böyle âh ve ofla, ağlamak ve düşünmekle geçirir dururmuş.</p>

  <p class="normal">O gece, Enisülvücud’dan ayrılıp istihareye yattıktan sonra, derviş, delikanlıya gelmiş ve ona:</p>

  <p class="normal">— “Hemen şimdi, hiç vakit geçirmeden, sol tarafımızda uzakça bir vâdideki hurma ağaçlarından bana bir demet yaprak kes getir!” demiş.</p>

  <p class="normal">Enisülvücud, hemen gidip hurma dallarını getirmiş. Derviş hurma dallarını birbirine öre öre koca bir torba yapmış. Ondan sonra gence yine:</p>

  <p class="normal">— “Durmadan dinlenmeden, sağ tarafımızda uzakça bir vâdide yabani kabaklar vardır, onlardan taşıyabildiğin kadarını taşı, bana getir!” demiş.</p>

  <p class="normal">Enisülvücud içinden “Acaba bu adam bu şeylerle ne yapacak?” diye düşüne düşüne sabahtan akşama kadar kabak taşımış.</p>

  <p class="normal">Gece, derviş hiç ses çıkarmamış. Sabah olunca Enisülvücud’a:</p>

  <p class="normal">— “Kardeşim, bu kabakları bu torbanın içine doldur, torbanın ağzını bağla, onu denize at, üstüne bin, rüzgâr seni, senin gönlünün dileği olan yere götürecek!” demiş.</p>

  <p class="normal">Filvâki genç de dervişin tarif ettiği gibi yapmış. Derviş kıyıda onu seyrediyormuş. Rüzgâr estikten bir saat sonra, Enisülvücud dervişe, derviş de Enisülvücud’a ufukta ufak birer kara nokta gibi gözüküyorlarmış. Biraz sonra ne bu onu, ne o bunu artık göremez olmuşlar.</p>

  <p class="normal">Delikanlı artık öyle bir yere varmış ki, çepçevre deniz gökten, gök de denizden başka bir şeye temas etmiyormuş. Bu uçsuz, kenarsız deryanın ortasında Enisülvücud, bir ürperti duymuş. Dalgalar onu kâh tâ tepelerine kaldırıyorlar, kâh aralarına, tâ aşağıya indiriyorlarmış.</p>

  <p class="normal">Böylece üç gün denizde yol aldıktan sonra, artık delikanlı Hicranlı Ana Dağı’nın eteğinde karaya ayak basabilmiş. Orası hiç de fena bir yer değilmiş. Etrâfı yemiş ağaçlarıyla, ayağının altı çiçek ve çimenlerle örtülüymüş. Bin bir çeşit kuşlar, rüzgâr estikçe sallanan dallar arasında, birbirlerine aşk ilâhileri okuyorlarmış.</p>

  <p class="normal">Enisülvücud, yemişlerden yemiş, oradan akan buz gibi soğuk ırmakların sularından içmiş. Biraz dizine, bacağına derman gelmiş. Kalkmış adanın içerisine yürümeye başlamış.</p>

  <p class="normal">Epeyce yol aldıktan sonra, ta uzaklarda beyaz bir şeyin ağarmakta olduğunu görmüş. Lâkin o kadar uzakmış ki, o şeyin ne olduğu seçilemiyormuş.</p>

  <p class="normal">Neyse, Enisülvücud o tarafa doğru hızlı hızlı yürümüş. Yaklaşınca, uzaktan ağaran şeyin, duvarlarla muhafazalı büyük bir saray olduğunu görmüş. Adımlarını sıklaştırmış. Nihayet sarayın kapısına varmış. Ama kapı kapalıymış.</p>

  <p class="normal">Enisülvücud kapıyı çalmış, çalmış, lâkin ne cevap veren, ne de açan olmuş. Kapının önüne çökerek üç gün, üç gece orada beklemiş. Üçüncü günü bir köle tesadüfen kapıyı açmış. Delikanlıyı orada görünce, nereli olduğunu ve neden oraya geldiğini sormuş. Enisülvücud da:</p>

  <p class="normal">— “Ben İsfahanlı bir tüccarım. Mallarımla bir gemide seyahat ediyordum. Tâ denizin ortasında büyük bir fırtına koptu. Gemi battı. Ben bir tahta parçasını tuttum. Rüzgâr beni bu kıyılara attı!” diye cevap vermiş.</p>

  <p class="normal">Bu sözleri duyunca, köle hüngür hüngür ağlamış:</p>

  <p class="normal">— “A kardeşim, sözlerinle eski bir yaramı canlandırdın. Benim de vatanım İsfahan’dır. Orada doğdum, orada büyüdüm. Amcamın kızını seviyordum ve onunla evlenecektim. Lâkin bizim milletimizden daha kuvvetli bir millet geldi. Bizimle muharebe etti. Biz mağlup olduk. Beni esir aldılar ve şimdi gördüğün gibi yüreği kırık, gönlü harap bir köleden başka bir şey değilim!...” diye derdini dökmüş.</p>

  <p class="normal">Enisülvücud, saray duvarından içeriye dalmış. İçeride koca bir havuz varmış. Havuzun dört tarafındaki güzel güzel ağaçlara kafesler içinde türlü türlü kuşlar asılı bulunuyormuş. Kumrular hazin hazin “kuuu, kuuu!” diye ebedî kederlerine lisan verirken, öbür taraftan bülbüller, helecanlı helecanlı, çağlayanlar gibi çağlayıp çırpınıyorlarmış. Bu hazin ötüşler, zavallı delikanlının derdini uyandırmış. O da vatandaşı olan İsfahanlı kölenin omzuna dayanarak çocuk gibi ağlamış.</p>

  <p class="normal">Keder sağanakları biraz aralıklaşınca köleye:</p>

  <p class="normal">— “A kardeşim, bu ıssız yerde, bu koca sarayın mânâsı nedir? Bu saray kimindir, içinde kim oturuyor?”</p>

  <p class="normal">— “Bu sarayı bir Vezir, kızı için yaptırdı. Kız uzak ellerden buraya getirildi ve kapatıldı. Âdetimiz kapıları senede bir defa açmaktır. Senede bir defa saray halkına bir sene yetişecek erzak getirilir. O erzakla bir sene idare oluruz.”</p>

  <p class="normal">Bu sözleri duyunca, Enisülvücud’un yüreği ağzına gelmiş. İçinden “Hamd olsun ya Rabbî, çok şükür artık muradıma erdim!...” diye sevinmiş.</p>

  <p class="normal">Goncagül Sultan, babasının sarayından çıkalıdan beri ne uykusu uyku, ne yemeği yemeğe benzermiş. Gün geçtikçe sıkıntısı fazlalaşıyor, muhabbeti artıyormuş. Muhabbet ateşe ve hicran da rüzgâra benzemez miymiş ya? Muhabbet az olursa, esen hicran rüzgârı estikçe, onu git gide daha ziyade alevlendirirmiş. Kıza da öyle olmuş. Artık yerinde oturamaz olmuş. Gözlerinde koca sarayın kara bir zindandan farkı yokmuş.</p>

  <p class="normal">Bir gün dayanamamış. Yatak çarşaflarını, baş örtülerini birbirine bağlayarak sarayın duvarından aşağı sarkmış. Üstünde başında en güzel elbiseleri, en kıymetli mücevherleri varmış. Onu şafak sökerken öyle gören, muhakkak sabahyıldızı doğuyor sanırmış. Goncagül Sultan, bu kıyâfetle duvarın dışına ayak basınca hiç dönüp arkasına bakmadan deniz kıyısına kadar yürümüş.</p>

  <p class="normal">O gece rüzgâr sertçe esmiş bulunduğundan, zavallı bir balıkçıyı kayığıyla beraber Hicranlı Ana Adası’nın kıyılarına kadar sürmüş. Sabah olunca, yorgun kayıkçı bir deniz, bir de kıyıya bakarken, kıyıda bir de görsün, tepesinden tırnağına kadar pırıl pırıl parlayan, renkli şimşekler çakan elmaslar ve zümrütler arasında bir dünya güzeli…</p>

  <p class="normal">Balıkçı gözlerine inanamamış. “Allah’ım bu hayâl mi, rüyâ mı nedir?” diyerek gözlerini ovmuş, yine bakmış. Gördüğünün hayâl olmadığını anlayınca, korkmuş. Çünkü etle kemikten, kandan yapılan insan evlâtlarında bu kadar güzelliğin toplu bulunmasına hâşâ ve kellâ ihtimal veremiyormuş. Onca, bu gördüğü, olsa olsa bir ecinni olurmuş.</p>

  <p class="normal">Hemen küreklerine davranarak bir belâya çatmadan, kayığını uzaklaştırmaya bakmış. Lâkin kıyıdan, o yüreklere sıcak ve tatlı dolanışlarla dolanan sesiyle Goncagül Sultan, yalvarmış. Deniz adamına, sevdâlı bir insan olduğunu söylemiş.</p>

  <p class="normal">Sözlerini duyunca, deniz adamının gözleri yaşarmış. O da insanmış. Onun da bir vakitler duyduğu bu dert, ezelden beri her insana az-çok nasip olan dert değil miymiş?</p>

  <p class="normal">Zavallı ihtiyar balıkçı, genç ve mesut hanımının tatlı vekayiini<sup class="calibre3"><a href="../Text/binbirgece_split_445.html#footnote-100-353" id="footnote-100-353-backlink">[353]</a></sup> acı acı hatırlayarak kıyıya yanaşmış. Goncagül Sultana kırık bir sesle:</p>

  <p class="normal">— “Kuzum sen insan mısın, peri kızı mısın? Nesin? Sözlerin yüreğime dokundu. Bin kayığıma da seni, nereye istersen oraya götüreyim!” demiş.</p>

  <p class="normal">Goncagül Sultan kayığa binmiş:</p>

  <p class="normal">— “Beni buradan kurtar da, nereye götürürsen götür. Karaya çıkarsam, bin yıl yürüsem, cânânımı bulurum. Kanadım yok ki, buradan denizi aşayım!” demiş.</p>

  <p class="normal">Balıkçı yelkenleri açmış. Kayığın başını, en yakın kıyıya doğru çevirmiş. Rüzgâr ne çok sert, ne de çok hafif esiyormuş. Kayık güzel güzel gidiyormuş. Lâkin denize açıldıklarının ertesi günü, bir fırtına kopmuş. Rüzgâr kayığı önüne katınca günlerce sürmüş, götürmüş.</p>

  <p class="normal">Nihayet ne balıkçının, ne de kızın tanımadıkları yabancı bir kıyıya varmışlar.</p>

  <p class="normal">O memleketin de Sultan Dirbas adlı bir padişahı varmış. Kayığın kıyıya yanaştığı sırada, Padişah, oğluyla sarayın penceresinde oturuyor ve denizi seyrediyorlarmış. Kayığı görmüşler. Kayığın kendisinde ve kayıkçıda bir fevkaladelik yokmuş. Lâkin baştan aşağıya mücevherle bezenmiş ve kendi her mücevherden daha parlak Goncagül Sultanı görünce şaşırmışlar.</p>

  <p class="normal">Sultan Şehzâdeye:</p>

  <p class="normal">— “Oğlum, bu gelen kız pek ayak takımı halkın kızına benzemiyor. Bu soyu sopu belli bir insan evlâdı olacak. Haydi, gidelim de onu karşılayalım.” demiş.</p>

  <p class="normal">Kalkıp sarayın rıhtımına inmişler. Kayıkçı, rıhtımın saray rıhtımı olduğunu, ne bilsin? Zaten de yorgunlukla gözü hiçbir şeyi gördüğü yokmuş. Kayığı kolayına gelen yere bağlayıvermiş.</p>

  <p class="normal">Sultan kayığa yanaşmış. Goncagül Sultan, kayığın art tarafından uzanmış, bir kolunun üzerine başını dayayarak uykuya dalmışmış.</p>

  <p class="normal">Padişah Goncagül Sultanı yavaşça uyandırmış:</p>

  <p class="normal">— “A kızım sen kimsin ve niye buraya geldin?” diye sormuş.</p>

  <p class="normal">Goncagül Sultan:</p>

  <p class="normal">— “Ben Sultan Şamek’in Başveziri İbrahim’in kızıyım!” diye kendini bildirdikten sonra hikâyesini, başına gelenleri birer birer, ağaya ağlaya anlatmış. Padişah Goncagül’ün hâline çok acımış.</p>

  <p class="normal">— “Korkma evlâdım! Biz de bir gün gençtik ve seni üzen şeyleri duyduk! Hiç cefâsız safâ olur mu? Sen de gün gelir, hep bunları unutursun. Unutmasan bile, tatlı tatlı hatırlarsın. Ben sağ oldukça, sana yemin ediyorum, sevdiğine seni kavuşturmak için elimden ne gelirse yapacağım!” diyerek hem babaca, hem padişahça nasihat vermiş.</p>

  <p class="normal">Goncagül’ü elinden tutarak sarayına götürmüş, ona odalar, köleler vermiş. Sonra selâmlık tarafına geçerek vezirini vüzerasını başına toplamış. Onlara:</p>

  <p class="normal">— “Şehirde kıymetli ne varsa, gerek halı, gerek elmas toplayıp katırlara yükletiniz, bir kervan hazırlayınız. Bu kervanı Vezir Ahmed’in emrine veriniz. Sen, vezirim Ahmed, bu kervanı alarak Padişah Şamek’e gidersin. Kervanda götüreceğin giran-baha<sup class="calibre3"><a href="../Text/binbirgece_split_446.html#footnote-100-354" id="footnote-100-354-backlink">[354]</a></sup> eşyanın hepsini, tarafımdan ona hediye diye verirsin ve ona söylersin ki, benim güzel bir kızım var, bu kızı, onun askerlerinden Enisülvücud adlı bir delikanlıyla evlendirmek istiyorum. Düğün alayının burada, yani kızımın memleketinde olmasını arzu ediyorum. Sana Enisülvücud’u versin. Al o genci, buraya getir. Bunları böylece söylemesini unutma!... Ben Padişah Şamek’e bir de mektup yazdım. Mektubumu da işte al, kendisine ver. O, bittabi’ arzumu yerine getirir. Ben de buna karşılık iki devletlerimiz arasında bir ittifaknâme akd ettireceğim! Eğer Enisülvücud’u getirirsen ne âlâ, getirmezsen, hiç buraya dönme. Çünkü ilk işim, seni azletmek olacak!” diye emirler vermiş.</p>

  <p class="normal">Vezir Ahmed:</p>

  <p class="normal">— “Semi’nâ ve ata’nâ<sup class="calibre3"><a href="../Text/binbirgece_split_447.html#footnote-100-355" id="footnote-100-355-backlink">[355]</a></sup> efendimiz!” diyerek huzurdan çıkmış.</p>

  <p class="normal">Kervan çarçabuk hazırlanmış, Vezir yola çıkmış ve hayırlısıyla gideceği yere varmış. Padişah Şamek’i görmüş. Ona maksad-ı ziyaretini bildirmiş ve Sultan Dirbas’ın mektubunu da sunmuş.</p>

  <p class="normal">Padişah Şamek, Veziri dinleyip mektubu okuduktan sonra, derin bir “Âh!” çekmiş. Çünkü Enisülvücud’u çok severmiş. Vezire:</p>

  <p class="normal">— “Yahu Enisülvücud nerede? Çoktandır kaybolup gitti, izini belli etmedi. Siz bana Enisülvücud’u bulunuz, ben size padişahınız Sultan Dirbas’ın bana gönderdiği hediyelerin iki mislini hediye edeyim!” diye cevap vermiş.</p>

  <p class="normal">Vezir Ahmed:</p>

  <p class="normal">— “Aman efendim nasıl olur? Padişahımız, devletleriniz arasında bir ittifaknâme teklif ediyor. Durup dururken bu teklifi tepmek, sizin için ayıp olmaz mı? Sonra benim padişahım bana sıkı fıkı emretti. Bana, “Enisülvücud’u getirmezsen, seni azlederim ve bir daha da memleketime ayak bastırtmam!” dedi. Şimdi hangi yüzle gider de “Efendim, Enisülvücud kaybolmuş, yok vesselâm!” diyebilirim. Siz ki büyük bir hakansınız, isterseniz değil bir Enisülvücud’u, binini bile aratır bulursunuz!” diye yarı tehdit, yarı rica yollu bir cevap vermiş.</p>

  <p class="normal">Sultan Şamek başını bir yana eğdikten sonra irkilmiş:</p>

  <p class="normal">— “Çağırınız bana Vezir İbrahim’i!” demiş.</p>

  <p class="normal">Vezir İbrahim gelmiş.</p>

  <p class="normal">— “Bu karşımızda duran zat, Sultan Dirbas’ın Başveziri Ahmed’dir. Onunla beraber gidersiniz, Enisülvücud’u ararsınız. Memleketimde aramadığınız kovuk, yoklamadığınız ev kalmasın. Onu ne yapıp yapıp meydana çıkarmalı. Onu bulunca, Vezir Ahmed Hazretlerine teslim edersiniz!” demiş.</p>

  <p class="normal">Bunun üzerine iki vezir, arayıp taramaya koyulmuşlar. Uğramadık bedevi, yoklamadık şehir bırakmamışlar. Her rast geldiklerine:</p>

  <p class="normal">— “Siz Enisülvücud adlı ve şöyle boylu, böyle güzel bir genci gördünüz mü?” diye soruşturmuşlar.</p>

  <p class="normal">Herkes, “Hayır, bilmeyiz!” diye cevap vermişler. Ne kırda, ne köyde, ne çadırda Enisülvücud’un izini bulamamışlar. Memleketi karış karış gezmişler. Nihayet deniz kıyısına varmışlar. Artık aranmadık yalnız Kunuz Deryası’ndaki Hicranlı Ana Adası kalmış.</p>

  <p class="normal">Vezir İbrahim, Vezir Ahmed’e:</p>

  <p class="normal">— “Artık burada Hicranlı Ana Adası’na uğrayalım, orada da aradığımızı bulmazsak, Enisülvücud’un yok olduğuna hükmetmeli!” demiş.</p>

  <p class="normal">— “A kardeşim, bu söylediğin yer, neden Hicranlı Ana Adası diye anılır?”</p>

  <p class="normal">— “Çünkü Çin-Maçin cinlerinden birisi varmış. Bir gün bu cin, güzel bir gence rast gelmiş. Oğlana öyle bir abayı yakış yakmış ki, deme gitsin. Hâlbuki Çin-Maçin cinlerinin ne kadar kıskanç olduklarını bilirsiniz. Cin, sevgilisini kendi veya onun memleketine götürse, onu öbür cinlerin göz ve kaş arasında parça parça edeceklerine eminmiş. Ne yapsın, ne yapsın? Dünyada öyle bir yer aramaya başlamış ki, oraya ne insan, ne de cin takımı uğramasın. İşte böylece arar dururken bu Hicranlı Ana Adası’na gelmiş. Adayı görünce, istediğini bulduğuna hükmetmiş. Hakikaten bu hükmü vermekte yerden göğe kadar haklıymış. Çünkü orası hilkat-i âlemden<sup class="calibre3"><a href="../Text/binbirgece_split_448.html#footnote-100-356" id="footnote-100-356-backlink">[356]</a></sup> beri ne in, ne de cin uğrağıymış. Cin hiç de çirkin değilmiş. Genç oğlan da ona yanıkmış. Onun için oğlan sevine sevine adaya gitmeye razı olmuş. Cin onu âguşlayınca<sup class="calibre3"><a href="../Text/binbirgece_split_449.html#footnote-100-357" id="footnote-100-357-backlink">[357]</a></sup> havalanmış. Günlerce uçmuş. Ada güzel bir adadır. Oraya götürüp bırakmış. Kendi taifesi ne yaptığını anlamasınlar diye, ara sıra Çin-Maçin’e gider, onlara gözükür, sonra sudan sabundan bir vesile uydurarak adaya uçar, sevgilisiyle doya doya görüşürmüş. Bu, senelerce böyle devam etmiş. Cin oğlandan birkaç kere hamile kalmış. Çocuklarını adada doğurmuş. Ne de olsa cin çocukları değil mi ya? Çocuklar ağladıkça, vâveylâları tâ denizlerin ortasında duyuluyor, hazin hazin her tarafa yayılıyormuş. Bu taraflardan geçen gemilerdeki insanlar, bu çığlıkları duydukça, “Acaba oralarda ağlayan bir hicranlı ana mı var ki?” diye birbirlerine sual ederlermiş. İşte ondan dolayı, bu adanın adı Hicranlı Ana Adası diye kalmış.”</p>

  <p class="normal">Vezir Ahmed, İbrahim’in anlattıklarına şaşmış. Güç belâ kıyıda bir gemi bulmuşlar, Hicranlı Ana Adası’na ayak basmışlar. Saraya vararak kapısını çalmışlar. Kapıyı açan kapıcı efendisini, Vezir İbrahim’i tanımış, onu ve onun yanında gelenleri hemen içeri almış.</p>

  <p class="normal">Vezir içeri girer girmez, avluda zayıf, fakir, üzeri eski püskü elbiselerle örtülü bir garip görmüş. İşte bu garip tâ Enisülvücud’un kendisiymiş. Gelgelelim keder onu o kadar değiştirmiş ki, onu babası da görse, imkânı yok tanıyamazmış. Vezir kölelerine:</p>

  <p class="normal">— “Bu kimdir ve burada ne arıyor?” diye sormuş.</p>

  <p class="normal">— “Efendim, yakınlara kadar hâl ve vakti yerinde bir tüccarmış. Mallarını bir gemiyle bu sulardan geçirirken fırtına kopmuş, gemi batmış, deniz onu bu adaya atmış. Biz de merhamet ettik. Dışarıda açlıktan ölecekti, içeri aldık. Felâketi o kadar aklına dokunmuş ki, dünyadan bî-haberdir.”</p>

  <p class="normal">Bu izahat üzerine vezirler, sarayın daha içerilerine girmişler. Vezir İbrahim, kızını aramış, lâkin bulamamış. câriyelere kızının nerede olduğunu sormuş. Bir ağızdan ezile büzüle:</p>

  <p class="normal">— “Vallâhi efendim, buradan nasıl gittiğini bilemiyoruz. Bir sabah uykudan uyanınca, kendisinin sarayda olmadığını gördük. Aradık, taradık, lâkin hiçbir yerde izine rast gelmedik. O bizimle beraber pek az zaman kaldı. Her hâlde kendisine bir kaza gelmemiştir. Olsa olsa o buradan kaçabilmiştir. Ama nasıl kaçtığını ve nereye kaçtığını, bir türlü keşfedemedik!” diye Vezire pek kara bir haber vermişler.</p>

  <p class="normal">Zavallı Vezir, beyninden vurulmuşa dönmüş. Durduğu yere çöküp başını iki elleri arasına alıp uzun uzun ağlamış. câriyelerin, kölelerin sözlerine inanmayarak, sarayın üstünü, altını aramış. Adanın da dolaşmadık bir yerini bırakmamış. Kızını bulamamış. Nevmid<sup class="calibre3"><a href="../Text/binbirgece_split_450.html#footnote-100-358" id="footnote-100-358-backlink">[358]</a></sup> ve mahzun saraya dönmüş.</p>

  <p class="normal">Goncagül Sultanın aranmakta olduğunun farkına varan Enisülvücud, Goncagül Sultanın bulunamadığını anlayınca, ciğerler yırtıcı bir çığlık salıvermiş, cansız bir ceset gibi yere yıkılmış. Orada bulunanlar, ona yan gözle bakarak:</p>

  <p class="normal">— “Yine sarası tuttu, şimdi iyileşir!” diyerek omuz silkmişler.<sup class="calibre3"><a href="../Text/binbirgece_split_451.html#footnote-100-359" id="footnote-100-359-backlink">[359]</a></sup></p>

  <p class="normal">İki vezirin bütün aramaları boşa çıkınca, geri dönmeye karar vermişler. Sarayda bulunan herkesi toplayıp gemiye götürmüşler.</p>

  <p class="normal">Sultan Dirbas’ın veziri, baygın durumda yatan Enisülvücud’u beraberinde götürmeye karar vermiş. “Belki bu fakirin bereketiyle Sultan beni affeder.” diye düşünerek baygın halde yatan Enisülvücud’u da gemiye taşıtmış.</p>

  <p class="normal">Enisülvücud ancak üç gün sonra kendine gelebilmiş. Gözlerini açınca nerede bulunduğunu sormuş. Çevresindekiler de ona anlatmışlar. Bu arada Vezir Ahmed’e garip kişinin kendine geldiğini bildirmişler. Vezir, kendini toparlayabilmesi için hemen ona yiyecek ve içecekler göndermiş. Fakat yolculuk meşguliyeti içinde görüşüp konuşmaları mümkün olmamış. Bu sebeple Vezir onun aradığı kişi olduğunu öğrenememiş; Enisülvücud da onun gerçekte kendisini aradığını.</p>

  <p class="normal">Nihayet sağ salim sahile ulaşmışlar. Burada vezirler ayrılmışlar, maiyetleriyle birlikte kendi memleketlerine doğru yollarına devam etmişler.</p>

  <p class="normal">Vezir Ahmed ve yanındakiler uzun ve yorucu bir yolculuktan sonra Sultan Dirbas’ın payitahtına ulaşmışlar. Onların geldiğini öğrenen Sultan, Vezire haber göndererek Enisülvücud’u bulamadıysa şehre girmemesini, istediği yere gidebileceğini bildirmiş.</p>

  <p class="normal">Vezir ne yapacağını şaşırmış. Üzüntü ve umutsuzluk içinde ne yapabileceğini kara kara düşünmeye başlamış. Bu durum maiyeti arasında da konuşulduğundan Enisülvücud’un da haberi olmuş. Hemen yanına çıkmış ve,</p>

  <p class="normal">— “Efendimiz, niçin böyle bir muameleye maruz kaldınız?” diye sormuş.</p>

  <p class="normal">Vezir Ahmed, içini dökmek amacıyla konuşmaya başlamış:</p>

  <p class="normal">— “Oğlum, Sultan beni birisini bulmam için göndermişti. Aradığım kişiyi bulamadığım için şimdi beni kovuyor.”</p>

  <p class="normal">— “Sultan kimi bulmanızı istemişti?”</p>

  <p class="normal">— “Enisülvücud adında bir delikanlıyı arıyor. Onu bulamadığım için bana çok kızgın.”</p>

  <p class="normal">— “Efendim telaş etmeyin ve korkmayın. Hemen beni Sultanın huzuruna götürün. Ben ona Enisülvücud’u bulmayı garanti ederim.”</p>

  <p class="normal">Vezir Ahmed buna çok sevinmiş,</p>

  <p class="normal">— “Onu tanıyor musun sen?” diye sormuş.</p>

  <p class="normal">Enisülvücud tanıdığını ve nerede olduğunu bildiğini söylemiş. Vezir onu yanına alarak hemen Sultanın huzuruna çıkmış. Sultan,</p>

  <p class="normal">— “Yoksa Enisülvücud’u getirdin mi?” diye sormuş.</p>

  <p class="normal">Enisülvücud, Vezirin konuşmasına fırsat vermeden söze karışmış:</p>

  <p class="normal">— “Efendim, ben Enisülvücud’un yerini biliyorum, onu size hemen bulabilirim.”</p>

  <p class="normal">Sultan Enisülvücud’u yanına çağırarak sormuş:</p>

  <p class="normal">— “Enisülvücud nerededir?”</p>

  <p class="normal">— “Efendim çok yakın bir yerdedir. Ancak daha fazlasını baş başa kalırsak söyleyebilirim!...”</p>

  <p class="normal">Sultan Dirbas huzurundakileri dışarı çıkarmış. Yalnız kalınca Enisülvücud, Sultana sormuş:</p>

  <p class="normal">-Efendimiz, o kişiyi niçin arıyorsunuz? Lütfedip anlatırsanız, ben de size onun yerini söylerim.”</p>

  <p class="normal">Sultan ona Goncagül’den söz etmiş; hikayesini başından sonuna anlatmış. Enisülvücud’u niçin aradığını da açıklamış. Bunun üzerine Enisülvücud,</p>

  <p class="normal">— “Ey Şah-ı zî-şan! Beni hamama gönderin ve güzel giysiler giydirin, sonra da Goncagül Sultana gösterin. O zaman Enisülvücud’u bulursunuz!...” demiş.</p>

  <p class="normal">Sultanın buyruğuyla hemen Enisülvücud’u hamama götürüp bir güzel yıkamışlar, güzel elbiseler giydirmişler. Yeni kıyâfetiyle Sultanın huzuruna getirilen Enisülvücud, aradığı kişinin kendisini olduğunu söyleyerek ona aşkını, sevgilisi uğruna çektiği sıkıntıları anlatan bir şiir okumuş. Sonra da,</p>

  <p class="normal">— “Sultanım, Goncagül nerededir?” diye sormuş.</p>

  <p class="normal">— “Benim yanımdadır.” diye cevap veren Sultan, hiç vakit kaybetmeden kadı ile birkaç şahit getirtip iki sevgilinin nikahlarını kıydırmış ve onların hasretlerine son vermiş.</p>

  <p class="normal">Sultan Dirbas, Sultan Şamek’e, Goncagül ve Enisülvücud’un bulunduklarını ve onları nikahladığını bildiren bir mektup yazarak özel bir elçiyle göndermiş.</p>

  <p class="normal">Haber Sultan Şamek’i de çok sevindirmiş. Zira Enisülvücud’u çok severmiş ve ortadan kayboluşundan büyük üzüntü duyuyormuş. Haberi önce Vezir İbrahim’e bildirmiş, sonra da tüm halka duyurmuş. Sadece Vezir İbrahim ve zevcesi değil, iki sevgilinin yürek paralayıcı ayrılık hikayesini bilen halk da bu buluşmaya yürekten sevinmiş ve sevgililerin kavuşmalarını sağlayanlar için can u gönülden dualar etmiş.</p>

  <p class="normal">Sultan Şamek, Dirbas’a mektup yazarak “Mademki nikahları sizde kıyıldı, düğünleri de bizde olsun!...” diye cevap vermiş.</p>

  <p class="normal">Mektubu alan Dirbas, iki sevgiliye değerli hediyeler vererek onları Şamek’in payitahtına göndermiş.</p>

  <p class="normal">Goncagül ve Enisülvücud, şehre gösterişli bir törenle girmişler. Onlar için donanma ve şenlikler düzenlenmiş, kırk gün kırk gece süren bir düğün yapılmış.</p>

  <p class="normal">Sultan Şamek onları güzel bir konağa yerleştirmiş. Muratlarına eren iki sevgili hayatlarının sonuna kadar saadet içinde yaşamışlar…</p>
</body>
</html>
