<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>binbirgece</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_72">KOCASINI ALDATAN KADININ HİKÂYESİ</h1>

  <p class="normal">Vaktiyle padişahlardan birinin cellatbaşısı evli bir kadına âşık olmuştu. Bir gün, cellatbaşı kölesini sevdiği kadının evine gönderdi. Maksadı kadının evde yalnız olup olmadığını anlamaktı.</p>

  <p class="normal">Genç ve güzel köleyi gören kadın, derhal niyeti bozdu. Delikanlı ile şakalaşıp oynaşmaya başladı. Biraz sonra da işi büsbütün azıtıp yatağa girdiler.</p>

  <p class="normal">Fakat o ne?... Kapı yıkılırcasına çalınıyor. Filhakika cellatbaşı kölesinin dönüp gelmediğini görünce fena hâlde öfkelenmiş, daha fazla sabredemeyerek kapıya dayanmıştı.</p>

  <p class="normal">Kadınla delikanlı deli gibi yataktan fırladılar. Köle zangır zangır titriyordu.</p>

  <p class="normal">— “Vay başımıza gelenler!... Şimdi ne yapacağız?... Efendim ikimizin de kellesini uçuracak!...”</p>

  <p class="normal">Kadına gelince, metanetini zerre kadar kaybetmeden cevap verdi:</p>

  <p class="normal">— “Korkma, korkma!... Gel seni bu dolaba saklayayım…”</p>

  <p class="normal">Ve hemen delikanlıyı dolaba sokup üstünden kilitledi, palas pandıras merdivenlerden inip sokak kapısını açtı.</p>

  <p class="normal">Cellatbaşı, cidden pek korkunç bir hâldeydi. Bıyıkları pala gibi dimdik olmuş, ağzından köpükler saçılmaya başlamıştı; gözlerinden kıvılcımlar fışkırıyordu.</p>

  <p class="normal">Fakat kadın bu dehşetli manzara karşısında bile soğukkanlılığını bozmadı. Sahte bir hayretle:</p>

  <p class="normal">— “Buyurun aslanım!...” dedi. “Buyurun koç yiğidim!... Nerede kaldınız? Saatlerden beri pencerede yolunuzu bekliyorum. Köleniz gideli hayli oldu. Nerdeyse kocam gelecek. Haydi çabuk olun da safâmıza bakalım…”</p>

  <p class="normal">Cellatbaşının şüphesi derhal zail olmuştu:</p>

  <p class="normal">— “Yaaa!...” dedi, “Demek köle çoktan gitti. O hâlde neden bana cevap getirmedi acaba?...”</p>

  <p class="normal">— “Kim bilir, belki yolda ansızın hastalanıp düşmüştür… Belki başına fevkâlâde bir vak’a geldi…”</p>

  <p class="normal">Cellatbaşı kadının yalanına çabucak kanmıştı. Beraberce yukarı çıkıp zevk ü sefaya başladılar.</p>

  <p class="normal">Tam keyifleri kıvamına gelmişti ki, çat çat kapı çalındı.</p>

  <p class="normal">Cellatbaşı heyecanla yataktan fırladı:</p>

  <p class="normal">— “Şimdi ne yapalım?... Kocan beni yakalarsa, elâleme rezil olacağız!...”</p>

  <p class="normal">Kadın hiç istifini bozmadı:</p>

  <p class="normal">— “Hiç korkma!...” dedi, “Sen kılıcını çek ve merdiven başında dur, bana bağır, çağır, küfret, ‘Seni şöyle öldüreceğim, böyle geberteceğim!...’ diye gürle. Ben kocama kapıyı açıp da onu içeri alınca, sen kılıcını savura savura çık git ve ötesine karışma!...”</p>

  <p class="normal">Cellatbaşı maşukasının dediği gibi yaptı. Kılıcını sıyırıp merdiven başında durdu, kadına sövüp saymaya başladı ve kapı açılıp da adam içeri girince, doğruca sokağa çıktı.</p>

  <p class="normal">Adamcağızın ağzı bir karış açık kalmıştı.</p>

  <p class="normal">— “Karı bu ne?” dedi.</p>

  <p class="normal">— “Sorma efendiciğim, sorma!... Ben dama çamaşırları sermeye çıkmıştım. Bir de ne göreyim… Padişahın cellatbaşısı kölesini öldürmek kastıyla yalın kılıç arkasından koşuyor. Bizim kapı da, Allah’tan olacak, aralık kalmış. Zavallı köle korkusundan eve iltica etti. Bir taraftan da avaz avaz bağırıyordu: ‘Can kurtaran yok muuu!... Yetişin ey ümmet-i Muhammed!... Yetişiiin!...’ Dayanamadım, zavallı adamcağızı alıp şu gördüğün dolabın içine sakladım, üstüne, ne olur ne olmaz diye bir de kilit vurdum. Derken efendiciğim, o Cellatbaşı olacak herif, hiç utanmadan evin içine hücum etmesin mi!...</p>

  <p class="normal">— “Burada ne işin var? Ne hakla evimize giriyorsun?” diye sordum.</p>

  <p class="normal">“Nezaketle cevap vereceği yerde sövüp saymaya başladı:</p>

  <p class="normal">— “Buraya giren köleyi çıkar!...” diye tepiniyordu.</p>

  <p class="normal">— “Hayırdır inşallah!” dedim. “Burada köle möle ne gezer ayol?... Aklını oynattıysan, git kendini Pabucubüyük’e okut!...”</p>

  <p class="normal">“Fakat Cellatbaşı benim sözlerime hiç kulak asmadı, evin dört bucağını arayıp taradı. Sonunda hiçbir şey bulamayınca, öldürmek maksadıyle bana doğru saldırmak üzere idi ki… hamd olsun, Hızır gibi siz yetiştiniz. Yoksa vaydı hâlime…”</p>

  <p class="normal">Kocası bu sözlerin hepsini kemâl-i âfiyetle yutmuştu. Esasen biraz da safçana bir adamdı.</p>

  <p class="normal">— “Geçmiş olsun sevgili karıcığım!” dedi, “Kim bilir o zavallı köle dolapta korkudan ne hâle gelmiştir. Şunu açalım bakalım…”</p>

  <p class="normal">Kadın dolabın anahtarını kocasına uzattı:</p>

  <p class="normal">— “Al, sen aç!...”</p>

  <p class="normal">Adam dolabı açtı. Delikanlıya hitaben:</p>

  <p class="normal">— “Korkma evlâdım!” dedi, “Bir şey yok… Sen gidinceye kadar efendinin öfkesi de geçer, kurtulursun… Haydi selâmetle… Güle güle…”</p>

  <p class="normal">Sonra karısına döndü:</p>

  <p class="normal">— “Allah senden razı olsun!...” dedi, “Bir Müslüman’ı ölümden kurtardın!...”</p>

  <p class="normal">Ve karı-koca arasındaki muhabbet ve itimat eskisinden bin kat daha fazlalaştı.</p>

  <p class="normal">Vezir hikâyeyi bitirmişti:</p>

  <p class="normal">— “Şevketli Padişahım!” dedi, “İşte kadınların ne kadar kurnaz ve hilekâr oldukları bununla da sabit oluyor… Kadın kısmının sözüne itimat etmek kat’iyen caiz değildir…”</p>

  <p class="normal">Padişah İkinci Vezirin anlattığı hikâyelerden sonra Şehzâdeyi öldürmekten vazgeçmişti. Fakat geceleyin câriye huzura girdi, yer öptü:</p>

  <p class="normal">— “Şevketli Padişahım” dedi, “işittiğime göre Şehzâdenin katli hususundaki ferman-ı hümayunu geri almışsınız… Hâlbuki vezirlerin sözüne itimat etmek hiçbir zaman doğru olamaz. Sonra siz de vezirine itimat eden padişah gibi pişman olursunuz… Şehzâdeyi öldürmek için ava götüren bu vezirin hikâyesini elbette dinlemişsinizdir…”</p>

  <p class="normal">Padişah cevap verdi:</p>

  <p class="normal">— “Hayır, dinlemedim…”</p>

  <p class="normal">— “O hâlde müsaade buyurulursa…”</p>

  <p class="normal">— “Hay hay… Anlat bakalım dinliyorum.”</p>

  <p class="normal">Bunun üzerine câriye şu hikâyeyi anlattı:</p>
</body>
</html>
