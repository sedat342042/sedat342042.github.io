<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>XVI</h1>

  <p>Patronumla birlikte Fuar sokaklarında, ikinci katlarına dek suya gömülmüş taş dükkânlar arasında kayıkla dolaşıyoruz. Ben kürekteyim, patron kayığın kıçında oturmuş, boyana küreğini tutuyor. Patron bu işin acemisi; küreği fazla derine daldırdığı için kayığımız boz bulanık düşüncelere dalmış durgun sularda beceriksiz, sakar atılışlarla bir o sokağa, bir bu sokağa dalıyor.</p>

  <p>— Lanet olsun, sular çok yüksek! –diye söyleniyor patronum, dumanı yanmış yün gibi kokan purosundan çekerek.– Bu, işimizi geciktirecek… –Sonra:– Yavaş! –diye bağırıyor, korkmuş.– Fenere çarpacaktık!</p>

  <p>Kayığı kontrol etmeyi başarınca, sövüyor:</p>

  <p>— Şunların verdikleri kayığa bak! Aşağılık herifler!</p>

  <p>Sular çekildikten sonra dükkânların onarımına ilk nerelerden başlayacağını gösteriyor bana. Sinekkaydı tıraşı, kırpılmış bıyıkları ve ağzında purosuyla hiç üstenciye benzer bir hali yok. Üzerinde deri bir ceket, ayağında dizlerine dek uzanan çizmeler var; omzunda bir avcı çantası asılı. Yerde, ayaklarının dibinde de pahalı bir tüfek görülüyor, Lebel marka bir çifte bu. İkide bir deri kasketiyle oynuyor; telaşlı hareketlerle bir kaşlarının üzerine yıkıyor kasketi, suratını asıp kaygıyla çevresine bakınıyor, bir ensesine yıkıyor, gençleşiyor, aklından güzel bir şey geçiyormuş gibi yüzünde ince bir gülümseme geziniyor. Onun çok işi olduğuna, suların yavaş çekilmesinin onu kaygılandırdığına inanası gelmiyor insanın. Besbelli işle hiç ilgisi olmayan, bambaşka düşünceler geçiyor aklından.</p>

  <p>Bana gelince, dilim ağzım tutulmuş gibi. Bütün pencereleri kapalı ip gibi dümdüz uzanan binalarıyla bu ölü kenti izlemek öylesine şaşırtıcı ki!… Kent, tümüyle sular altında ve sanki o da bizim kayığın yanında yüzüyor.</p>

  <p>Gök, kurşuni… Güneş, gömüldüğü kalın bulut tabakaları arasından kışa özgü donuk, gümüşsü bir leke halinde nadiren kendini gösteriyor.</p>

  <p>Su da kurşuni… ve soğuk. Akıyor mu akmıyor mu, belli değil; kımıltısız boş evler ve kirli sarı renkteki dükkân dizileriyle birlikte derin bir uykuda sanki. Güneş solgunca da olsa bulutların arasından kendini gösterdiğinde çevrede her şey bir parça aydınlanıyor; gök, adeta kurşuni bir kumaş gibi suyun üzerine serilmiş; kayığımız iki gök arasında asılı kalmış gibi. Oldukları yerde hafifçe yükselen taş yapılar da belli belirsiz Volga’ya ve Oka’ya doğru yüzer gibiler. Kayığımızın çevresinde fıçı, sandık, sepet parçaları, ot, çöp geziniyor. Bazen ölü bir yılanı andıran çatı tahtaları ya da odun parçaları süzülüyor yanımızdan.</p>

  <p>Bazı binalarda açık pencereler görülüyor; kamu malı sıra dükkânların damına, aralarında keçe çizmelerin de olduğu çamaşırlar asılmış. Pencerelerin birinde bir kadın kül rengi suya bakıyor. Dükkânlardan birinin önündeki dökme demirden sütunun tepesine, geniş, dolgun titreşimler halinde suya yansıyan kırmızı bir kayık bağlanmış.</p>

  <p>Bu yaşam izlerini bana başıyla gösteren patronum açıklıyor:</p>

  <p>— Fuar bekçisi yaşıyor bu evde. Pencereden çatıya çıkıp kayığına biniyor ve etrafta hırsız olup olmadığına bakıyor. Çalıp çırpan kimse yoksa, kendisi çalıyor…</p>

  <p>Kafasından bambaşka şeyler geçiyormuş gibi alabildiğine sakin, hatta tembelce bir konuşması var. Bütün çevreye öylesine bir sessizlik ve ıssızlık egemen ki, Volga ve Oka bir düş dünyasında birleşerek sanki kocaman bir göl oluşturmuşlar. Uzaktaki yemyeşil dağın üzerine kurulu kentin alaca renkleri seçiliyor. Bahçelerin yeşili henüz siyaha yakın; yine de tomurcuklar iyice kabarmış… Çok sürmez, evler, kiliseler ılık, yeşil kürklerini kuşanırlar. Suyun üzerinde dalga dalga gezinen paskalya çanlarının gür sesine, kentin uzak uğultusu karışıyor. Ama burası terk edilmiş bir mezarlık gibi.</p>

  <p>Kayığımız iki karaağaç dizisi arasından geçiyor. Eski katedrale giden anacadde üzerindeyiz. Puronun dumanından patronun gözleri yanıyor. Kayık bazen burnundan, bazen bordasından iki yanda uzanan ağaçlara çarpıyor.</p>

  <p>Patron şaşkın, öfkeli:</p>

  <p>— Ne aşağılık bir kayık bu böyle! –diye söyleniyor.</p>

  <p>— Siz de o zaman dümeni bırakın!</p>

  <p>— Olur mu? Kayıkta iki kişi varsa, her zaman biri kürektedir, öbürü dümende. Bak, bunlar Çin pavyonları!</p>

  <p>Fuar, öteden beri avucumun içi gibi bildiğim bir yer; dolayısıyla bu tuhaf çatılı komik binaları da iyi biliyorum. Çatı uçlarında, bağdaş kurmuş oturan Çinli heykelcikleri var. Bir zamanlar arkadaşlarımla az taşlamamıştık bu küçük, alçı heykelleri. Bazı Çinlilerin başları, kolları benim attığım taşlarla kırılmıştı. Kuşkusuz şimdi övünmüyorum bu yaptığımla.</p>

  <p>— Hepsi saçma! –diyor patronum, Çin pavyonlarını göstererek.– Bunların yapımı bana verilecekti ki…</p>

  <p>Kasketini ensesine yıkıp ıslık çalıyor.</p>

  <p>Bense nedense, bu taş kentin yapımı ona verilmiş olsaydı, yine bir şey değişmezdi, o da her yıl sular altında kalan bu çukurlukta böyle sıkıcı bir taş kent yapardı… Çin pavyonları bile aynen böyle olurdu, diye düşünüyorum.</p>

  <p>Purosunu suya fırlatıp, puronun düştüğü yere doğru tiksintiyle tükürerek:</p>

  <p>— Çok canım sıkılıyor, Peşkov! –diyor.– Çevremde oturup konuşulabileceğim okumuş tek kişi yok. İyi, güzel hiçbir şey yok. Varsa yoksa dülger, duvarcı takımı… köylüler, dalavereciler…</p>

  <p>Sağda, bir tepenin üzerinde şiir gibi sudan yükselen ak mescide bakıyor. Unuttuğu bir şeyi hatırlamış gibi sürdürüyor sözlerini:</p>

  <p>— Bira içmeye başladım, puro da içiyorum… Almanlar gibi yaşıyorum. Almanlar iş bilir millet, kardeş… orman tavukları! Bira içmek hoş, ama puroya alışamadım. Saraç dükkânı gibi kokuyorsun, diyor karım. Yaşamak böyle bir şey, kardeş… küçük kurnazlıklar yapmazsan olmaz… Hadi, kayığı biraz da sen yönet…</p>

  <p>Dümen görevi gören küreği kayığın içine bıraktı. Tüfeğini alıp çatıdaki Çinlilerden birine ateş etti. Çinliye bir şey olmadı, çatıdan ve duvardan dumanla karışık bir toz bulutu yükseldi.</p>

  <p>— Karavana! –dedi, aldırışsız ve çifteye yeni bir fişek sürdü, sonra:– Kızlarla aran nasıl? –diye sürdürdü.– Var mı bir şeyler? Yok mu? Ben on üçümde sırılsıklam âşıktım, kardeş…</p>

  <p>Bir düş gibi ilk aşkını, yanında çıraklık yaptığı mimarın hizmetçisine sevdalanışını anlatıyor. Binaların köşelerini yalayan kurşuni su hafifçe şırıldıyor. Eski katedralin gerisinde, donuk ışıltılarla bir su çölü uzanıyor; yer yer kararan sorkun dalları seçiliyor suyun üzerinde.</p>

  <p>Tasvir atölyesindeyken, papaz okullarında öğretilen bir şarkıyı sıkça söylerlerdi:</p>

  <div class="poem">

    <p><i>Ey mavi deniz</i></p>

    <p><i>Azgın deniz…</i></p>

  </div>

  <p>Ölümcül can sıkıntısı denilen şey tam da bu mavi deniz olmalıydı.</p>

  <p>— Geceleri hiç uyumazdım, –diye sürdürüyor patronum-Yatağımdan kalkar, kızın kapısı önünde bir köpek gibi titrerdim. Ev buz gibiydi. Geceleri patron da kızı ziyaret ettiği için beni kapının önünde yakalayabilirdi, ama ben korkmazdım…</p>

  <p>Eprimiş, eski bir giysiyi bir daha giyilebilir mi diye inceler gibi dalgın, düşünceli konuşuyordu.</p>

  <p>— Bir gün kız benim orada, kapının önünde beklediğimi fark etti. Kapıyı ardına kadar açıp, “Gelsene aptal!” dedi.</p>

  <p>Çok dinlediğim ve artık bıktığım öykülerdi bunlar. Gerçi naif, hoş bir yanları da vardı bunların; hemen herkes “ilk aşk”ın öyküsünü övünmeden, temiz, sevecen bir dille ve hüzünle anlatırdı ve ben bu olayın, anlatıcının hayatındaki en güzel an olduğunu anlardım. Çoğu anlatıcı için belki de tek güzel an.</p>

  <p>Patronum gülerek ve başını sallayarak beni uyardı:</p>

  <p>— Sakın bunları karıma anlatma! Sakın ha! Gerçi anlatsan ne olacak, ne var ki bunda? Ama sen yine de anlatma! Ya işte böyle, kardeş…</p>

  <p>Bana değil, sanki kendine anlatır gibiydi. O sussa ben konuşacaktım; öylesine bir sessizlik, ıssızlık içindeydik ki, kesinlikle konuşmak, şarkı söylemek, armonika çalmak gibi bir şeyler yapmak gerekiyordu, yoksa soğuk, kurşuni sulara gömülmüş bu ölü kentin ortasında sonsuza dek sürecek ağır bir uykuya dalmak işten değildi.</p>

  <p>Patronum bana öğüt veriyordu:</p>

  <p>— Madde bir: Sakın erken evlenme! Evlilik çok, ama çok önemli bir şeydir, kardeş! Bekârsan istediğin yerde, istediğin gibi yaşarsın, keyif senin! Git, İran’da yaşa, Müslüman ol… Git Moskova’da bekçi ol, hırsızlık, arsızlık yap, bunların tümünden geriye dönüş vardır! Ama karı, hava gibidir, kardeş, asla geriye dönüşü yoktur! Hayır, çizme değildir karı, ayağından çıkarıp atamazsın!</p>

  <p>Yüzü değişmişti, kaşlarım çatarak kurşuni sulara bakıyor, parmağıyla kemerli burnunu ovuşturuyordu:</p>

  <p>— İşte böyle, kardeş… Gözünü dört aç! İstediğin her şeyin ardından koşabilir, sonra yine dimdik doğrulabilirsin… Tabii tuzaklara dikkat etmek koşuluyla… Herkes için tuzaklar vardır hayatta…</p>

  <p>Meşçerskiy Gölü’ndeki çalılıklara doğru ilerliyoruz. Göl, Volga’yla birleşmiş.</p>

  <p>Çiftesini çalılığa yönelten patronum:</p>

  <p>— Kürekleri şıpırdatma! –diye uyarıyor.</p>

  <p>Birkaç küçük, zayıf suçulluğu vurduktan sonra, emir veriyor:</p>

  <p>Kunavino’ya gidelim! Ben akşama kadar orada kalacağım; sen evdekilere üstencilerle görüştüğümü, onun için geç kaldığımı söylersin…</p>

  <p>Onu yine sular altındaki dış mahallenin bir sokağında bırakıp fuar yoluyla Strelka’ya dönüyorum. Kayığı bağlayıp içinde oturuyor ve birbiriyle birleşen iki ırmağı, kenti, vapurları, gökyüzünü izliyorum. Gök, devasa bir kuşun gösterişli kanatlarını andıran bembeyaz bulutlarla kaplı. Bulutlar arasındaki mavi uçurumlardan kendini gösteren altın güneşin bir bakışıyla yeryüzünde her şey değişiveriyor. Bütün çevre alabildiğine sağlıklı, diri bir devinim halinde. Hızlı akıntı, ırmakta bir zincir halinde seyreden sayısız sah kolayca sürüyüp götürüyor. Sallarda sımsıkı duran sakallı köylüler uzun kürekleriyle sallarını yönetmeye çalışıyor, birbirlerine ve gelip geçen vapurlara bağırıyorlar. Küçücük bir vapur, akıntıya karşı boş bir mavnayı çekiyor. Akıntının sürükleyerek oradan oraya döndürdüğü vapur, turnabalığı gibi burnunu oynatıyor ve karşıdan büyük bir hızla gelen suya çarklarıyla sağlamca tutunarak, derin derin soluyor. Mavnada bacaklarını suya sarkıtmış dört köylü omuz omuza oturuyor. Biri kırmızı gömlekli. Şarkı söylüyor köylüler. Sözlerini duyamıyorum, ama bildiğim bir şarkı bu.</p>

  <p>Burada, bu bütünüyle canlı ırmakta her şeyi biliyormuşum gibi geliyor bana; her şey bana yakın, anlaşılır geliyor. Arkamda suya gömülü kentse, korkulu bir düş sanki… Patronumun hayal ürünü… ve tıpkı onun gibi kolay anlaşılamayan bir şey.</p>

  <p>Tüm bunları doyasıya seyrettikten sonra eve dönüyorum. Kendimi her işi yapabilecek yetkinlikte, yetişkin bir insan gibi duyumsuyorum. Yolda kalenin bulunduğu tepeden Volga’ya bakıyorum. Uzaktan bakınca yeryüzü kocaman ve insana istediği her şeyi vermeyi vaat eder gibi görünüyor.</p>

  <p>Evde kitaplarım var. Kraliçe Margot’nun oturduğu dairede şimdi büyük bir aile oturuyor: birbirinden güzel beş genç kız, iki de liseli oğlan. Bana kitap veriyorlar ve ben yutarcasına Turgenyev okuyorum. Şaşkınlığım anlatılır gibi değil: Turgenyev’de her şey nasıl da açık, anlaşılır!… Sonbahar gibi saydam, arı, duru… İnsanları nasıl da temiz! İnanılmaz bir sevecenlikle anlattığı her şey, ne kadar güzel!</p>

  <p>Pomyalovskiy’in “Bursa”sını<a class="footnoteref" href="../Text/notlar.xhtml#n28" id="ref28">28</a> okuyor ve yine şaşkınlıktan şaşkınlığa düşüyorum: Çalıştığım tasvir atölyesindeki hayata ne kadar da benziyor anlattıkları… Can sıkıntısının yarattığı umutsuzluğu öyle iyi anlayabiliyorum ki!… İnsanda karşı konulmaz bir kırıp dökme arzusu uyandıran o kahredici sıkıntıyı…</p>

  <p>Rus yazarlarını okumak hoşuma gidiyordu, çünkü bunlarda her zaman bildik, kederli bir şeyler duyumsuyordum; o kadar ki, sayfaların arasına sanki Büyük Perhiz çanları gizlenmişti ve sayfaları açmamla birlikte çanlar usuldan çalmaya başlıyordu.</p>

  <p>“Ölü Canlar”dan pek keyif almadım; “Ölü Bir Evden Anılar” için de aynı şeyi söyleyeceğim. “Ölü Canlar”, “Ölü Ev”, “Ölüm”</p>

  <p>“Üç Ölüm”, “Canlı Cenaze”… bu tekdüze kitap adları, elimde olmadan bu kitaplara karşı belirsiz bir soğukluk duymama neden oluyordu. “Çağın Eğilimi”, “Adım Adım”, “Ne Yapmalı?”, “Smurino Köyünde Hayat”ı da bütün benzerleri gibi beğenmemiştim.</p>

  <p>Buna karşılık Dickens ve Walter Scott’a bayılmıştım. Bu yazarlardan aynı kitabı üst üste iki üç kez büyük bir keyifle okuduğum oluyordu. Walter Scott okumak bana görkemli bir katedralde gösterişli bir pazar ayini izliyormuşum duygusu veriyordu… Biraz uzun ve sıkıcı olmakla birlikte, her zaman göz alıcı, etkileyici… Dickens, benim için hep önünde saygıyla eğildiğim bir yazar olarak kaldı. İnsan sevgisini betimlemek gibi sanatta erişilmesi en zor olan yüceliklere ulaşmış bir yazardı o.</p>

  <p>Akşamları evin kapısı önünde büyükçe bir arkadaş grubu olarak toplanırdık: K… kardeşler, onların kız kardeşleri, yeniyetme birkaç çocuk; küçük, kalkık burunlu lise öğrencisi Vyaçeslav Semaşko… Sonra, arada bir, babası önemli bir devlet memuru olan Ptitsina adında bir küçük hanımın da aramıza katıldığı olurdu. Kitaplardan, şiirden söz ederdik; bunlar benim de kendime yakın, anlaşılır bulduğum konulardı. Ben onlardan daha çok okumuştum. Ama onlar kendi aralarında daha çok liseden söz ederler, öğretmenlerinden yakınırlardı. Anlattıklarını dinlerken kendimi onlardan daha özgür hisseder, onların bütün bu anlattıkları şeylere nasıl dayanabildiklerine şaşardım. Ama yine de okula gittikleri için onlara özenirdim.</p>

  <p>Arkadaşlarım benden büyüktüler, ama ben kendimi onlardan daha büyük, daha olgun ve deneyimli buluyordum. Açıkçası bu biraz da canımı sıkıyordu; çünkü ben kendimi onlara daha yakın hissetmek istiyordum. Her akşam işten eve geç vakit, kir, toz içinde ve onların özünde bir örnek olan yaşamlarından çok farklı şeyler yaşamış, çok farklı izlenimler edinmiş olarak dönerdim. Durmadan kızlardan söz eder, bir o kıza, bir ötekine âşık olur, şiir denemeleri yaparlardı. Bu işte de sık sık benden yardım isterlerdi. İstekle girişirdim şiir yazmaya, uyak bulmakta da zorlandığım söylenemezdi, ama nedense şiirlerim hep gülmece havasında olurdu ve kızlar arasında kendisine en çok şiir yazılan Ptitsina’yı illa sebzelere, soğana falan benzetirdim.</p>

  <p>— Sen buna şiir mi diyorsun? –diye çıkışırdı Semaşko.– Bu ayakkabı çivilerine?!</p>

  <p>Hiçbir şeyde onlardan geri kalmak istemediğim için Ptitsina’ya ben de âşık oldum. Bu duygumu ona nasıl dile getirdiğimi şimdi hatırlayamıyorum, ama macera kötü bitti: Zvezdin Gölü’nün çürümüş, yeşil sularında yüzen bir kalas vardı ve ben de Ptitsina’ya bu kalas üzerinde bir göl gezisi teklif ettim. Kabul etti. Kalası kıyıya çekip üzerine bindim. Beni tek başımayken rahatça taşıyabiliyordu kalas, ama Ptitsina’nın danteller ve kurdeleler içindeki gösterişli giysisiyle ve son derece zarif hareketlerle kalasın öbür ucuna çıkması ve benim sopayla kıyıdan uzaklaştırmamla beraber, lanet kalas altımızda oynamaya başladı, hemen ardından da kız sulara gömüldü. Düşünmeden suya atlayarak onu hemen kıyıya çıkardım. Korku ve gölün yosunlu suları sevgilimin bütün güzelliğini yok etmişti!</p>

  <p>Islak, küçücük yumruğuyla beni tehdit ederek:</p>

  <p>— Beni bile bile batırdın suya! –diye bağırdı bana.</p>

  <p>Bu işte bir suçumun olmadığını söylediysem de, yaptığım açıklamaların içtenliğine inanmayıp, sonraki günlerde bana hep düşmanca davrandı.</p>

  <p>Kentteki hayatımın ilginç olduğunu söyleyebilmek zordu. Evin büyük hanımı bana yine düşmanca davranıyor, patronumun karısıysa bana kuşkuyla bakıyordu. Çillerinden dolayı yüzü bana daha bir sararmış gibi gelen Viktoruşka ise dinmek bilmeyen bir hınçla her şeye söyleniyordu.</p>

  <p>Patronun proje çizim işleri çok yoğundu; kardeşiyle çalışmasına karşın işin altından kalkamadığından üvey babamı yardıma çağırdı.</p>

  <p>Bir akşam fuardan eve erken döndüm; saat beş gibiydi; yemek odasına girdiğimde çoktan unuttuğum birini çay masasında patronumla otururken gördüm.</p>

  <p>Bana elini uzatarak:</p>

  <p>— Merhaba! –dedi.</p>

  <p>Taş kesildim. Bütün bir geçmiş, yangın gibi parlayıp yeniden yüreğimi sardı.</p>

  <p>— Resmen korktu! –diye bağırdı patronum.</p>

  <p>Üvey babam, yüzünde uçuk bir gülümseme, bana bakıyordu. Yüzü korkunç zayıflamış, kara gözleri daha bir irileşmişti. Tümüyle ezilmiş, bitkin bir görünümü vardı. Elimi onun ince, ateş gibi yanan parmakları arasına bıraktım.</p>

  <p>— Yeniden buluştuk, –dedi, öksürükler arasında.</p>

  <p>Odadan nasıl çıktığımı bilmiyorum; dayak yemiş gibi ezik, bitkindim.</p>

  <p>Aramızda sınırları çok belirgin olmayan, dikkatli bir ilişki kuruldu; ikimiz de birbirimize karşı çekingendik. Bana saygı gösterisi olarak baba adımla sesleniyor, benimle eşitiymişim gibi konuşuyordu.</p>

  <p>— Bakkala gittiğinizde lütfen benim için de çeyrek funt Laferm tütünü, yüz adet Viktorson sigara kâğıdı, bir funt da sucuk alır mısınız?</p>

  <p>Bana verdiği paralar hep ateş gibi yanan ellerinin sıcaklığını taşır ve bu beni irkiltirdi. Verem olduğu apaçık ortadaydı; gidici olduğu da. Kendisi de bunun farkındaydı. Sivri, siyah sakalıyla oynayarak, sakin bir sesle:</p>

  <p>— Hastalığım iyileşeceğe pek benzemiyor, –derdi.– Yine de çokça et yemekle belki iyileşebilir? Kim bilir, belki de toparlanırım…</p>

  <p>Yediği yemek inanılır gibi değildi. Sürekli yiyor, sürekli sigara içiyor ve ağzında yalnız yemek yerken sigara olmuyordu. Ona her gün sucuk, jambon, sardalye alıyordum. Ninemin kız kardeşi kendinden pek emin ve nedense onun kötü durumundan sevinç duyarcasına:</p>

  <p>— Ölümü etlerle, sucuklarla doyuramazsın, –diyordu, hınçla.– Ölümü aldatamazsın… Hayır!</p>

  <p>Patronlarım, üvey babama incitici bir ilgi gösteriyor, ona durmadan birtakım ilaçlar salık veriyorlar, ama arkasından onunla alay ediyorlardı.</p>

  <p>Patronumun karısı şöyle diyordu:</p>

  <p>— Sanırsın soylu kişi! Masadaki ekmek kırıntıları toplanmazsa sinekler çoğalırmış!…</p>

  <p>Kocakarı da ona arka çıkıyordu:</p>

  <p>— Onun gibi soyluyu sevsinler! Ceketi eprimiş, yağ içinde… ama o hâlâ tek bir toz kalmaması için fırçalayıp duruyor ceketini… Zor beğenir adamın hali başka oluyor tabii!</p>

  <p>Patronum da onları teselli eder gibi:</p>

  <p>— Sabredin be orman tavukları… yakında ölecek! –diyordu.</p>

  <p>Bu orta sınıf insanların bir soylu kişiye gösterdikleri anlamsız düşmanlık beni ister istemez üvey babama yaklaştırıyordu. Sinekmantarı da zehirli bir mantardır, ama hiç değilse güzeldir!</p>

  <p>Bu insanlar arasında soluksuz kalan üvey babam, olmayacak bir rastlantıyla kümese düşmüş bir balığı andırıyordu. Tüm bu hayat gibi saçma bir benzetme oldu bu da.</p>

  <p>Üvey babamda, hayatımın en unutulmaz kişilerinden Horoşeye Delo’ya özgü çizgiler bulmaya başladım. Gerek Horoşeye Delo’ya, gerekse Kraliçe Margot’ya okuduğum kitapların bana kazandırdığı bütün iyi ve üstün nitelikleri yüklüyor, okumakla edindiğim en temiz hayallerle sarıp sarmalıyordum onları. Üvey babam da tıpkı Horoşeye Delo gibi sevilmeyen, herkese uzak, yabancı biriydi. Evde herkese davranışı aynıydı; hiçbir zaman söze ilk başlayan olmaz, sorulara büyük bir incelikle, kısa yanıtlar verirdi. Patrona bilmediklerini öğretmesi özellikle hoşuma gidiyordu; yarı beline kadar masaya eğilmiş, kâğıt tomarına kuru parmağıyla vurarak, alabildiğine sakin:</p>

  <p>— Burada çatı kirişinin kilit taşıyla bağlanması gerek, –derdi.– Böylece duvarlar üzerine fazla yük binmesi önlenmiş olur; yoksa kirişin baskısına duvarlar dayanamaz…</p>

  <p>— Hay Allah… Doğru yahu!</p>

  <p>Üvey babam çıktıktan sonra, karısı, patronuma:</p>

  <p>— Hayret doğrusu! –derdi.– Sana bir şeyler öğretir gibi konuşmasına nasıl izin verirsin?</p>

  <p>Patronun karısını en sinirlendiren şey de, üvey babamın akşam yemeğinden sonra dişlerini fırçalaması ve gırtlağını iyice kabartacak şekilde başını geriye atarak gargara yapmasıydı.</p>

  <p>— Yevgeniy Vasilyeviç, bence başınızı bu kadar geriye atmamaksınız… bu sizin için zararlı olabilir…</p>

  <p>Üvey babam kibarca gülümseyerek sorardı:</p>

  <p>— Niçin?</p>

  <p>— Bilmem… öyle…</p>

  <p>Üvey babamı kemikten, küçük bir tırnak temizleyicisiyle mavimsi tırnaklarım temizlerken görünce de, patronun karısı heyecanla bağırırdı:</p>

  <p>— Aman Tanrım, ölecek, ama kalkmış tırnaklarını temizliyor!</p>

  <p>Karısının bu heyecanlı çıkışı karşısında patron içini çeker:</p>

  <p>— Eh be… ne ahmak yaratıklarsınız siz, orman tavukları… –diye söylenirdi.</p>

  <p>Karısı da ona:</p>

  <p>— Bu nasıl laf şimdi? –derdi, öfkeyle.</p>

  <p>Kocakarıysa geceleri heyecanla Tanrı’ya yakınırdı:</p>

  <p>— Ah, Tanrım! Şimdi de bu çürümüş adamı yüklediler omuzlarıma, Viktoruşkam yine bir yana itildi…</p>

  <p>Bu arada Viktoruşka üvey babama öykünmeye başlamıştı; onun ağır, sakin yürüyüşüne; soylu ellerinin kendinden emin devinimlerine, kravatını gösterişli bir şekilde bağlayışına ve yemeğini ağzını şapırdatmadan yiyişine…</p>

  <p>İkide bir üvey babama kabaca sorardı:</p>

  <p>— Maksimov, dirseğin Fransızcası nedir?</p>

  <p>Üvey babam, alabildiğine sakin, hatırlatırdı:</p>

  <p>— Adım Yevgeniy Vasilyeviç’tir, efendim.</p>

  <p>— Tamam, anladım! Peki, göğüs nasıldı?</p>

  <p>Akşam yemeğinde de annesine:</p>

  <p>— Ma mer donne muazankor tuzlama et!<a class="footnoteref" href="../Text/notlar.xhtml#n29" id="ref29">29</a> –diye buyururdu.</p>

  <p>Kocakarı da duygulanarak:</p>

  <p>— Benim küçük Fransızım tuzlama mı istiyormuş! –diye mırıldanırdı, mutlulukla.</p>

  <p>Üvey babam, sağır dilsiz gibi, hiç tepki göstermeden, kimseye bakmadan, ilgisizce etini çiğnerdi.</p>

  <p>Bir gün ağabey, kardeşine şöyle dedi:</p>

  <p>— E, Viktor, Fransızcayı da sular seller gibi öğrendiğine göre, kendine bir metres tutmanın zamanı geldi demektir…</p>

  <p>Ve ben ilk kez üvey babamın sessizce gülümsediğini gördüm.</p>

  <p>Karısı öfkeyle kaşığını masaya fırlatarak patrona bağırdı:</p>

  <p>— Utanmıyor musun, benim yanımda böyle iğrenç şeyler söylemeye!</p>

  <p>Üvey babam bazen karanlık sofaya, yanıma gelirdi. Ben orada, tavan arasına giden merdivenin altında yatar, camın karşısındaki merdiven basamağına oturup kitap okurdum.</p>

  <p>— Okuyor musunuz? –diye sorardı, ağzından dumanlar savurarak ve göğsü hışır hışır.– Nedir okuduğunuz?</p>

  <p>Kitabı gösterirdim.</p>

  <p>Kitabın kapağına bir göz atıp:</p>

  <p>— Ah, sanırım okudum bunu, –derdi.– Sigara ister misiniz?</p>

  <p>Pencereden pis avluya bakarak sigara içerdik.</p>

  <p>— Öğrenim görmemeniz kötü, –derdi.– Oysa okumaya eğiliminiz var gibi…</p>

  <p>— İşte okuyor, öğreniyorum…</p>

  <p>— Bu yetmez, okul gerek, sistem…</p>

  <p>Ona şöyle demek isterdim:</p>

  <p>— Siz okul, sistem gördünüz de ne oldu sanki, bayım?</p>

  <p>Ama o kafamdan geçenleri anlamış gibi, eklerdi:</p>

  <p>— Karakter sahibi birine okul çok şeyler verir. Hayat, yalnızca çok iyi eğitim almış insanların ilerlemesine olanak tanır.</p>

  <p>Bana pek çok kez öğüt vermişti:</p>

  <p>— Keşke buradan çekip gidebilseniz… burada kalmanın sizin için ne yararı ne de anlamı var…</p>

  <p>— İşçiler hoşuma gidiyor.</p>

  <p>— A… Ne açıdan?</p>

  <p>— Onlarla birlikte olmayı ilginç buluyorum.</p>

  <p>— Haklı olabilirsiniz…</p>

  <p>Bir gün de şöyle dedi:</p>

  <p>— Şu bizim patronlar… çok rezil insanlar! Rezil!</p>

  <p>Annemin bu sözcüğü nerede, ne zaman söylediğini hatırlayınca, elimde olmadan ona bir soğukluk duydum. Ama o gülümseyerek sürdürdü:</p>

  <p>— Sizce de öyle değil mi?</p>

  <p>— Öyle.</p>

  <p>— Evet, bunu görüyorum.</p>

  <p>— Yine de patron hoşuma gidiyor.</p>

  <p>— Evet, doğrusu o iyi bir adam… Ama komik biri.</p>

  <p>Onunla kitaplardan konuşmak istiyordum, ama o anlayabildiğim kadarıyla kitapları pek sevmiyordu. Bana birkaç kez şöyle şeyler söylediğini hatırlıyorum:</p>

  <p>— Kendinizi kitaplara fazla kaptırmayın… Kitaplarda her şey abartılmış, çarpıtılmıştır. Çoğu kitap yazarı, bizim patron gibi küçük insandır.</p>

  <p>Cesurca bulduğum, beni ayartan düşüncelerdi bunlar.</p>

  <p>— Gonçarov’u okudunuz mu? –diye sordu bir gün.</p>

  <p>— “Pallada Firkateyni”ni okudum.</p>

  <p>— Sıkıcı bir kitaptır “Pallada”. Gonçarov, aslında, Rusya’nın en akıllı yazarıdır. Onun “Oblomov” romanını okumanızı salık veririm. Onun en gerçekçi, en cesur yapıtıdır. Aslına bakarsanız Rus edebiyatının en harika kitabıdır…</p>

  <p>Dickens üzerine de şunları söylüyordu:</p>

  <p>— Saçma… inanın bana öyle… Öte yandan “Yeni Zaman” dergisi ek olarak ilginç bir kitap verdi: “Ermiş Antonius ve Şeytan”. Bunu okumanızı salık veririm! Siz sanırım kiliseye ve dini şeylere ilgi duyuyorsunuz? “Ermiş Antonius” sizin için yararlı olacaktır…</p>

  <p>Bana bir tomar “Yeni Zaman” eki getirdi. Flaubert’in bu gerçekten bilgece yazılmış yapıtını okudum. Bu kitap bana çok sayıda ermişin hayatını ve din büyüklerinden okuduğum öyküleri hatırlatmakla birlikte beni çok da etkilemedi. Buna karşılık aynı dergide yayımlanan “Vahşi Hayvan Terbiyecisi Upilio Faymali” çok daha hoşuma gitti.</p>

  <p>Bunu üvey babama da söylediğim zaman, bana her zamanki sakinliğiyle şu karşılığı verdi:</p>

  <p>— Demek ki bu tür kitapları okumanız için zaman henüz erken! Ama yine de bu kitap aklınızın bir köşesinde bulunsun…</p>

  <p>Bazen gelir, uzun süre yanımda otururdu; bu sırada hiç konuşmaz, yalnızca öksürür ve durmamacasına sigara içerdi. Güzel gözlerinde korkunç ışıklar yanar sönerdi. Belli etmeden ona bakar ve bu kadar dürüstçe, hiç yakınmadan, yalın bir şekilde ölen bu insanın bir zamanlar anneme yakın olduğunu, onu incitip aşağıladığını unuturdum. Onun bir terzi kadınla birlikte olduğunu biliyor ve hayretle, biraz da acıyarak bu terzi kadını düşünmekten kendimi alamıyordum: Bu kemik torbası bedeni iğrenmeden nasıl kucaklayabiliyor, bu pis kokan ağzı nasıl öpebiliyordu? Tıpkı Horoşeye Delo gibi üvey babam da en beklenmedik zamanlarda, son derece kendine özgü şeyler söylüyordu:</p>

  <p>— Tazıları severim, aptaldırlar; ama ben yine de severim onları. Güzeldirler. Güzel kadınlar çoğu kez aptal olurlar…</p>

  <p>Biraz da gururla şöyle düşündüm:</p>

  <p>— Kraliçe Margot’yu tanımadığın belli!</p>

  <p>Bir gün de şöyle dedi:</p>

  <p>— Uzunca bir süre aynı evde yaşayan insanların yüzleri birbirine benzemeye başlar…</p>

  <p>Bunu not defterime yazdım.</p>

  <p>Bu özlü sözleri bir sadaka gibi bekliyordum. Çok çiğnenmiş, alabildiğine tekdüze, renksiz bir dil konuşulan bu evde, böylesine sıra dışı bileşimde sözler duymak çok hoştu.</p>

  <p>Üvey babam bana annemden hiç söz etmediği gibi, hatta sanırım onun adını bile hiç anmadı. Bu çok hoşuma gitti ve bende ona karşı saygıya benzer bir duygu uyandırdı.</p>

  <p>Bir gün ona Tanrı’yı sordum. Sorum tam olarak nasıldı, şimdi hatırlayamıyorum. Yüzüme baktı ve alabildiğine sakin:</p>

  <p>— Bilmiyorum, –dedi.– Ben Tanrı’ya inanmam.</p>

  <p>Sitanov aklıma geldi ve üvey babama ondan söz ettim.</p>

  <p>Beni dikkatle dinledi, yine hep öyle sakin:</p>

  <p>— O akıl yürütüyor, akıl yürüten kişi yine de bir şeye inanıyor demektir… Bense, bir şey yapmadan, düpedüz inanmıyorum.</p>

  <p>— Böyle bir şey olabilir mi?</p>

  <p>— Neden olmasın? Görüyorsunuz işte, inanmıyorum…</p>

  <p>Benimse tek gördüğüm, onun ölmekte olduğuydu. Sanırım ona acımaktan çok, ilk kez ölümün gizemine ve ölmekte olan bir yakınıma ilişkin yakıcı, doğal bir ilgi duyuyordum.</p>

  <p>İşte yanı başımda, dizleri dizlerime değerek, ateş gibi yanan, düşünen bir adam oturuyor; insanları, onlarla olan ilişkilerine göre kendinden emin bir şekilde gruplara ayırmış. Yargılama, karar verme gücü olan biri olarak her şeyden söz ediyor. Onda bana gerekli olan bazı şeyler var… ya da bana gerekli olmayanları gölgede bırakan bazı şeyler… Bitmez tükenmez düşünce kasırgaları üretebilen, anlaşılmaz, çok karmaşık bir varlık… Ben ona nasıl davranırsam davranayım, o benim özümden bir parça, içimde bir yerlerde yaşıyor; ben onu düşünüyorum, ruhunun gölgesi ruhuma vuruyor. Yarın büsbütün yok olacak… kafasının ve kalbinin içinde gizli olan –benim güzel, kara gözlerinden okuyabildiğimi sandığım– her şeyle birlikte yok olup gidecek… O kaybolduğunda, beni dünyaya bağlayan canlı bağlardan biri kopmuş olacak, geriye anısı kalacak… ve bu anı, sonsuza dek kayıt altına alınmış, değişmez bir bütün olarak içimde hep varlığını sürdürecek. Sürekli değişen, başkalaşan şeye, bedene gelince… o yok olup gidecek.</p>

  <p>Ama bunlar, düşünceler. Bu düşüncelerin gerisinde ise onları doğurup besleyen, bizi hayatın olgularını incelemeye ve bunların her biri için “Niçin?” sorusuna yanıt vermeye zorlayan, sözle anlatılamayacak bir şey var.</p>

  <p>Yağmurlu bir gündü.</p>

  <p>— Yakında yatağa düşecek gibiyim, –dedi, üvey babam-Saçma bir güçsüzlük… Canım bir şey istemiyor.</p>

  <p>Ertesi gün akşam çayında önündeki ve dizindeki kırıntıları temizlerken, her zamankinden çok daha özenliydi. O arada görünmeyen bir şeyi kendinden uzaklaştırır gibi bir hareket yaptı. Belli etmeden onu izlemekte olan kocakarı, gelinine fısıldadı:</p>

  <p>— Bak tüylerini yoluyor, temizleniyor, görüyor musun?</p>

  <p>İki gün sonra çalışmaya gelmedi; derken, kocakarı elime büyük, beyaz bir zarf tutuşturarak:</p>

  <p>— Dün öğlen bir kadın getirdi bunu, –dedi.– Unutmuşum sana vermeyi. Ufak tefek bir kadındı, neyin olur, bilmiyorum.</p>

  <p>Zarfı açtım; üvey babamın yattığı hastanenin antetli kâğıdına iri harflerle şunlar yazılmıştı:</p>

  <p>“<i>Ben Martinov hastanesindeyim. Boş bir zamanınızda beni görmeye gelebilir misiniz? Y</i>. M. <i></i>”</p>

  <p>Ertesi sabah hastanede üvey babamın karyolası üzerinde oturuyordum; kendisi karyolasından daha uzundu. Ayağındaki gri çoraplar sıyrılmış, bacakları karyolanın demirleri arasından dışarı çıkmıştı. Odanın sarı duvarlarında rastgele dolaşan güzel gözleri, dalgınca bazen benim yüzüme, bazen de başucundaki taburede oturmakta olan genç kızın küçük ellerine takılıyordu. Zaman zaman ağzını açarak, yanağını kızın yastığın üzerine koyduğu ellerine sürtüyordu. Tombulca bir kızdı bu; üzerinde koyu renk, düz bir entari vardı. Gözleri yaşlıydı; damlalar değirmi yüzünden usulca yuvarlanıyordu. Islak mavi gözlerini üvey babamdan bir an olsun ayırmıyor, sürekli onun yüzüne, çıkık kemiklerine, daha da sivrileşmiş iri burnuna ve karanlık ağzına bakıyordu.</p>

  <p>— Bir papaz getirebilseydik… –diye fısıldadı kız.– Ama o kesinlikle istemiyor… hiçbir şey anlamıyor…</p>

  <p>Ellerini yastıktan kaldırıp dua eder gibi göğsünde kavuşturdu.</p>

  <p>Bir an için kendine gelen üvey babam, bir şey hatırlamış gibi kaşlarını çatıp tavana baktı, sonra zayıf elini bana doğru uzattı:</p>

  <p>— Siz misiniz? Teşekkür ederim. Halimi görüyorsunuz… Kendimi çok… sersemlemiş hissediyorum…</p>

  <p>Bu kadarı bile yordu onu; gözlerini yumdu. Soğuk, uzun parmaklarını okşadım. Tırnakları mosmordu.</p>

  <p>— Yevgeniy Vasilyeviç, kabul edin lütfen… –dedi kız usulca, yalvarır gibi.</p>

  <p>Üvey babam bakışlarıyla kızı gösterdi:</p>

  <p>— İşte, tanışın… Sevimli insan…</p>

  <p>Sustu; ağzı büsbütün açıldı; karga sesini andırır hırıltılı bir ses koptu boğazından. Çevresinde bir şeyler aranır gibi çıplak kollarını havada salladı; bu çırpınışıyla üzerindeki yorgan yere düştü. Başını ezilmiş yastığa gömen kızdan da bir çığlık yükseldi.</p>

  <p>Çok kısa sürdü üvey babamın ölümü. Ölmesiyle de yüzü hemen güzelleşti.</p>

  <p>Hastaneden çıkarken kızın koluna girdim. Hasta gibi sallanıyor, ağlıyordu. Avucunda sika sika top haline getirdiği mendili sırayla bir o gözüne, bir ötekine götürüyor, sonra daha da şiddetle sıkarak ona sanki sahip olduğu en değerli ve en sonuncu varlıkmış gibi bakıyordu.</p>

  <p>Birden durdu, bana yaslanarak sitemle şöyle dedi:</p>

  <p>— Kışa kadar bile yaşamadı… Ah, Tanrım… Tanrım… bu nedir böyle?</p>

  <p>Sonra gözyaşlarıyla ıslanmış elini uzatarak:</p>

  <p>— Hoşça kalın, –dedi.– Sizden hep övgüyle söz etti. Yarın toprağa veririz.</p>

  <p>— Sizi evinize kadar geçireyim mi?</p>

  <p>Şöyle bir çevresine bakındı.</p>

  <p>— Neden? Daha akşam olmadı. Hava aydınlık.</p>

  <p>Durup ardından baktım; hiçbir yere yetişmesi gerekmeyen biri gibi ağır ağır yürüyordu.</p>

  <p>Ağustostaydık. Yapraklar dökülmeye başlamıştı.</p>

  <p>Mezarlığa gitmeye zaman bulamadığım için üvey babamın toprağa verilmesinde hazır bulunamadım. O kızı da bir daha görmedim…</p>
</body>
</html>