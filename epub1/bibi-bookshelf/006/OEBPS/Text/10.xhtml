<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>X</h1>

  <p>Makastarın karısı daha gitmemişken, oturduğumuz evin alt katına kara gözlü, genç bir kadın taşındı. Küçük bir kızı ve kehribar ağızlığıyla sürekli sigara içen ak saçlı, yaşlı bir annesi vardı kadının. Çok güzel, buyurgan ve gururluydu kadın. Tok, dolu dolu, çok hoş bir sesi vardı. İnsanlar sanki ondan çok uzaktalar ve o da onları iyi göremiyormuş gibi başını geriye atıp gözlerini kısarak bakardı herkese. Yağız er Tüfyayev, hemen her gün evinin önüne ince bacaklı, al bir at getirirdi. Kadın, üzerinde çelik grisi uzun bir kadife giysi, beyaz eldivenler ve sarı çizmelerle kapıya çıkar, bir eliyle uzun giysisinin kuyruğunu ve elceği mor bir taşla süslü kırbacını tutarken, öbür eliyle dişlerini gösteren atın başını sevecenlikle okşardı. Ateşli gözleriyle yan yan kadına bakan at, tepeden tırnağa ürperir, ayaklarını toprağa vurarak eşinirdi.</p>

  <p>— Rober, Ro-ber, –diye seslenirdi kadın usulca ata ve inanılmaz zarif eğimli boynuna eliyle sertçe birkaç kez vururdu.</p>

  <p>Ardından da Tüfyayev’in dizine basarak ustaca eyere sıçrar ve at gururla dans eder gibi set boyunca yürümeye başlardı. Eyer üzerinde, sanki onunla bütünleşmişçesine bir ustalıkla otururdu kadın.</p>

  <p>Ender rastlanan bir güzelliği vardı kara gözlü kadının: Her gün yenilenen bir güzellikti bu; yenilenen, değişen ve karşımdakileri baş döndürücü bir sevinç içinde bırakan bir güzellik. Diane de Poitiers, Kraliçe Margot, Matmazel de La Valliere ve tarihsel romanların öteki güzel kahramanları da böyleydiler herhalde diye düşünürdüm ona bakarken.</p>

  <p>Kentimizdeki garnizonun subayları bir an yalnız bırakmazlardı onu. Akşamları evinde piyano, keman, gitar çalınır, dans edilir, şarkılar söylenirdi. En çok da Binbaşı Olesov, kısacık bacaklarıyla kadının çevresinde pervane olurdu. Ak saçlı, şişman, kırmızı yüzlü, gemi makinistleri gibi yağlı bir adamdı. Güzel gitar çalar ve kendini bütünüyle kara gözlü, güzel kadına adamış bir köle davranışı sergilerdi.</p>

  <p>Kıvırcık saçlı, tombulca, beş yaşında kadar gösteren kız da annesi gibi mutlu güzellerdendi. Dünyaya iri, mavi gözleriyle bir yanıt beklermiş gibi sakin, düşünceli, ciddi bakan bu kızda çocukça denilemeyecek bir şeyler var gibiydi.</p>

  <p>Asık yüzlü, konuşmayı pek sevmeyen Tüfyayev ve şişman, şaşı hizmetçiyle birlikte kızın ninesi de sabahtan akşama ev işleriyle uğraşırdı. Küçük kızın dadısı yoktu, bu yüzden de sabahtan akşama kapı önünde ya da hemen karşıdaki kalasların üzerinde gözetimsiz, bakımsız, kendi başına oynar dururdu. Ben kızı çok sever ve sıklıkla akşamları onunla oynamaya çıkardım; o da çabucak bana alıştı, kendisine masal anlatırken kollarımda uyumaya başladı. Onu usulca götürüp yatağına yatırırdım. İşler kısa zamanda o kadar ilerledi ki, küçük kız gece uyumadan önce benim yanına gidip kendisiyle vedalaşmamı istemeye başladı. Odasına gittiğimde minik, tombul elini olanca ciddiyetiyle uzatıyor ve şöyle diyordu:</p>

  <p>— Yarına kadar hoşça kal! Anneanneciğim, doğru mu söylüyorum?</p>

  <p>— Tanrı seni korusun, diyeceksin, –diyordu, ağzından, sivri burnundan mavimsi duman bulutları savurarak, ninesi.</p>

  <p>— Yarına kadar Tanrı seni korusun, ben artık uyuyacağım, –diyordu küçük kız, ağzı dantelli yorganına sarınırken.</p>

  <p>Ninesi onu düzeltiyordu:</p>

  <p>— Yarına kadar değil, her zaman!</p>

  <p>— Yarın deyince, her zaman olmuyor mu?</p>

  <p>“Yarın” sözcüğünü sever ve sevdiği her şeyi geleceğe bırakırdı. Koparılmış çiçekleri, kırık dalları toprağa diker:</p>

  <p>— Yarın bunlar bahçe olacak, –derdi.</p>

  <p>— Yarın bir gün ben de bir at alacağım kendime ve annem gibi bineceğim…</p>

  <p>Akıllıydı, ama pek neşeli değildi.</p>

  <p>Heyecanla bir oyun oynarken birden dalar gider, sonra da apansız sorardı:</p>

  <p>— Neden papazların da saçları kadınlarınki gibi?</p>

  <p>Ellerini dalayan ısırganlara parmağıyla gözdağı verirdi:</p>

  <p>— Tanrı’ya dua edeceğim, göreceksin seni nasıl kötü yapacak. Tanrı herkese kötülük yapabilir. İsterse annemi bile cezalandırabilir…</p>

  <p>Bazen sessiz, ciddi bir keder çökerdi üzerine. Bana sıkıca sokulup, dünyaya bir yanıt bekler gibi bakan masmavi gözlerini göğe dikerek:</p>

  <p>— Ninem bazen kızıyor, ama annem hiç kızmaz, her zaman güler o. Onu herkes sever, çünkü onun hiç zamanı yoktur. Hep konukları gelir ve konuklar hep ona bakarlar. Çünkü o güzeldir. Annem tatlı annedir. Olesov da ona “tatlı anne” diyor.</p>

  <p>Bana tümüyle yabancı bir dünyadan söz eden bu küçük kızı dinlemek inanılmaz hoşuma gidiyordu. En sevdiği konu annesiydi, istekle ve uzun uzun anlatıyordu annesini. Böylece benim de önümde yeni bir hayat açılıyor, yeniden Kraliçe Margot’yu düşünmeye başlıyordum. Bu da hem kitaplara olan güvenimi hem de hayata olan ilgimi artırıyordu.</p>

  <p>Bir akşam, kapı önündeki küçük merdivene oturmuş, Otkos’a dolaşmaya çıkan patronlarımın dönmesini bekliyordum. Küçük kız kucağımda uyuyakalmıştı. Birden kızın annesi atıyla çıktı geldi; attan kolayca yere inip başını da geriye atarak:</p>

  <p>— Uyuyor mu? –diye sordu.</p>

  <p>— Evet.</p>

  <p>— Demek öyle…</p>

  <p>Er Tüfyayev hemen koşup atı aldı. Kadın, kırbacını kuşağına soktu, sonra kollarını bana doğru uzatarak:</p>

  <p>— Ver onu! –dedi.</p>

  <p>— Ben götürürüm!</p>

  <p>— Hadi! –diye bağırdı kadın, sanki atına kızar gibi, bir ayağıyla da merdiven basamağına vurarak.</p>

  <p>O arada uyanan küçük kız gözlerini kırpıştırarak annesine baktı ve o da kollarını annesine doğru uzattı; birlikte evlerine gittiler.</p>

  <p>Bana bağırılmasına alışkındım, ama kara gözlü kadının bağırması ağırıma gitmişti. Oysa kendisi yavaş sesle de bir şey istese, isteğini herkes yerine getirirdi.</p>

  <p>Birkaç dakika sonra şaşı gözlü hizmetçileri gelip beni çağırdı. Küçük kız huysuzluk ediyor ve yatması için ille benimle vedalaşması gerektiğini söylüyormuş.</p>

  <p>Doğrusu ya, biraz da gururla girdim konuk odasına. Küçük kız annesinin dizlerinde oturuyor, annesi de alışkın ellerle onun giysilerini çıkarıyordu.</p>

  <p>— İşte geldi senin canavar! –dedi annesi.</p>

  <p>— O canavar değil; benim arkadaşım…</p>

  <p>— Öyle mi? Çok güzel. Senin arkadaşa bir armağan verelim, ister misin?</p>

  <p>— İsterim!</p>

  <p>— Harika. Ben onun armağanını veririm, hadi sen git yat.</p>

  <p>— Yarına kadar hoşça kal, –dedi küçük kız, bana elini uzatarak.– Tanrı seni yarına kadar korusun!</p>

  <p>Kadın şaşırarak bağırdı:</p>

  <p>— Kim öğretti sana bunu? Anneannen mi?</p>

  <p>— Eve-et…</p>

  <p>Küçük kız odasına çekilince kadın parmağıyla beni yanına çağırdı:</p>

  <p>— Sana şimdi ne armağan etmeli?</p>

  <p>Bana bir şey armağan etmesi gerekmediğini söyledim; ama isterse okumam için bir kitap verebilirdi.</p>

  <p>Sıcacık, hoş kokulu parmaklarıyla çenemi kaldırdı, tatlı tatlı gülümsedi.</p>

  <p>— Demek kitap okumayı seviyorsun? Hangi kitapları okudun?</p>

  <p>Gülümsemek onu büsbütün güzelleştirmişti. Utana sıkıla birkaç roman adı saydım.</p>

  <p>— Bu kitaplarda hoşuna giden ne oldu? –diye sordu, masaya oturup parmaklarını masanın üzerinde tıklatarak.</p>

  <p>Tatlı, güçlü birtakım çiçek kokuları yayıyordu, tuhaf bir şekilde at teri kokusuyla karışmış kokular… Uzun kirpiklerinin arasından ciddi, düşünceli, beni süzüyordu. Daha önce kimse bana böyle bakmamıştı.</p>

  <p>Yumuşacık ve güzel mobilyaların bolluğundan oda kuş yuvası gibi daracıktı. Pencereler, çiçeklerin yeşili ardında kaybolmuş gibiydi. Odanın alacakaranlığında sobanın kar beyazı çinileri parlıyor, onun hemen yanında da piyano ışıldıyordu. Duvarlarda donuk yaldızlı çerçeveler içinde eski Slav harfleriyle yazılmış birtakım belgeler görülüyordu. Kocaman, eğik ve süslü bir yazıyla yazılmış bu belgelerin her birinin altında, yukardan aşağıya uzanan bir kordonun ucuna bağlanmış kocaman mühürler vardı. Odadaki her şey, tıpkı benim gibi başı önüne eğik, ürkekçe bakıyordu kadına.</p>

  <p>Ne kadar becerebildim, bilmiyorum, ama hayatın zor ve sıkıcı olduğunu, kitap okumanın bütün bu zorlukları unutturduğunu anlattım ona.</p>

  <p>— Bak sen! –dedi masadan kalkarken.– Demek böyle diyorsun ha? Hiç fena değil… Hatta galiba doğrusu da bu… O halde ben artık sana kitap vereceğim… ama şu anda yanımda yok… Ya da… şimdilik şunu alabilirsin…</p>

  <p>Kanepenin üzerinde duran yıpranmış, sarı kapaklı bir kitabı alıp verdi.</p>

  <p>— Bunu bitir, İkincisini veririm… hepsi dört cilttir…</p>

  <p>Koltuğumun altında Prens Meşçerskiy’in “Petersburg’un Gizleri”yle oradan ayrıldım. Kitabı büyük bir dikkatle okumaya başladıysam da, daha ilk birkaç sayfadan, Petersburg’un “giz”lerinin Madrid, Londra ve Paris’in gizlerine göre çok sıkıcı olduğunu anladım. Kitapta bir tek “Özgürlük ve Sopa” öyküsünü eğlenceli buldum.</p>

  <p>“Ben senden üstünüm,” der Özgürlük, “çünkü senden akıllıyım.”</p>

  <p>“Hiç de değil, asıl ben senden üstünüm, çünkü senden güçlüyüm.”</p>

  <p>Epey bir tartışırlar, sonra dövüşmeye başlarlar; sonuçta Sopa, Özgürlüğe öyle bir dayak atar ki, yanlış hatırlamıyorsam, Özgürlük hastanede can verir.</p>

  <p>Kitapta bir de nihilistten söz ediliyordu. Prens Meşçerskiy’e göre nihilist, bir bakışıyla tavukları öldürebilecek denli zehirli biriydi. Bu tanımdan tek anladığım nihilistin aşağılayıcı, kaba bir sözcük olduğuydu; başka hiçbir şey anlayamamıştım. Bu da beni yılgınlığa düşürdü; herhalde, dedim, ben iyi kitapları anlayamıyorum! Hangi kitapların iyi kitap olduğu konusunda ise beni hiçbir kuşkuya düşürmeyecek çok sağlam bir ölçütüm vardı: Bu kadar önemli ve güzel bir hanımefendinin, kötü kitaplar okuyacak hali yoktu!</p>

  <p>Meşçerskiy’in sarı kapaklı kitabını geri götürdüğümde:</p>

  <p>— Nasıl buldun, beğendin mi? –diye sordu.</p>

  <p>Hayır diyebilmem zordu; olumsuz yanıtın onu kızdırabileceğinden çekiniyordum.</p>

  <p>Ama o yalnızca gülümsedi ve kapı görevi gören perdeyi aralayarak yatak odasına geçti ve oradan mavi sahtiyan ciltli küçük bir kitapla geri döndü.</p>

  <p>— Bunu seveceğine eminim… yalnız, kirletme!</p>

  <p>Puşkin’in şiirlerini vermişti. Kitabı bir solukta okudum.</p>

  <p>İnsan kendini inanılmaz güzellikte bir yerde bulduğunda nasıl bir anda oranın her yanını görüp tanımak için doymazca bir oraya bir buraya atılırsa, ben de kitabı öyle okudum. Tümüyle bataklık bir ormanın yosunlu, çamurlu yükseltileri üzerinde uzunca bir süre yürüdükten sonra birdenbire önünüzde çamurlu olmayan, günlük güneşlik, baştan sona çiçek kaplı bir düzlüğün açılması gibi bir şeydi bu. Bir an durup büyülenmiş gibi bu güzelliğe dalarsınız, sonra mutlulukla bir o yana, bir bu yana atılırsınız, ayaklarınız bu bereketli toprağın yumuşacık otlarına dokundukça içiniz sessiz bir sevinçle dolar!</p>

  <p>Puşkin’in şiiri yalınlığı ve müziğiyle beni öylesine şaşırttı ki, uzunca bir süre, düzyazıyı doğal olmayan, yapay bir şey gibi gördüm ve düzyazı okumak beni basbayağı rahatsız etmeye başladı. “Ruslan”ın prolog bölümü, ninemin en güzel masallarından yapılmış bir seçme gibi geldi. Hele bazı dizeler, gerçekliği adeta damıtılmış bir biçimde verişleriyle aklımı başımdan aldı.</p>

  <div class="poem">

    <p><i>Orada, kimselerin bilmediği patikalarda</i></p>

    <p><i>Ayak izleri, görünmeyen yırtıcıların…</i></p>

  </div>

  <p>Zihnimde sürekli bu harika dizeleri tekrarlıyor, güçlükle fark edilebilen patikalarındaki o çok iyi bildiğim gizemli izleri –cıva gibi ağır çiy damlaları hâlâ üzerlerinde duran ezilmiş otları– görüyordum. Her neden söz ediyorsa onu bir anda şölene, bayram şenliğine dönüştüren bu ezgili dizeler kolayca aklımda kalıyordu. Bu beni mutlu ediyor, hayatıma güzellik katarak onu kolaylaştırıyordu. Yeni bir hayatı müjdeliyordu sanki bu şiirler. Okuma yazma bilmek ne büyük mutluluktu!</p>

  <p>Kendime en yakın hissettiğim ve en iyi anladığım şeyse, Puşkin’in olağanüstü masallarıydı. Her birini birkaç kez okuduğum için artık ezberlemiştim. Yatağıma yattığımda gözlerimi yumuyor ve uyku bastırana dek olağanüstü dizeleri içimden okuyordum. Bu masalları sık sık erlere de anlatıyordum. Dinliyor, kahkahalarla gülüyor ve sevgiyle küfrediyorlardı. Sidorov başımı okşayarak, usulca:</p>

  <p>— Ne harika değil mi? Ah, Tanrım!., –diye mırıldanıyordu.</p>

  <p>Yaşadığım büyük heyecanı patronlarım da fark etmişlerdi. Kocakarı söylenip duruyordu:</p>

  <p>— Haylaz, hepten okumaya verdi kendini! Dört gündür semaveri ovmadı! Şeytan diyor, al eline oklavayı…</p>

  <p>Oklava mı? Oklavaya karşı şiirle savunuyordum kendimi:</p>

  <div class="poem">

    <p><i>Kara ruhuyla kötülükçü</i></p>

    <p><i>Yaşlı büyücü karı</i></p>

  </div>

  <p>Küçük kızın annesi gözümde iyice büyümüştü. Meğer ne kitaplar okuyormuş! Makastarın porselen karısı nerdeydi, o nerde!</p>

  <p>Kitabı üzülerek geri götürdüğümde, tam bir özgüvenle bana şöyle dedi:</p>

  <p>— Bu kitabı sevdin ama, değil mi? Puşkin’i duymuş muydun?</p>

  <p>Şair hakkında dergilerin birinde bir şeyler okumuştum, ama Puşkin’i bana onun anlatmasını istediğim için, bir şey bilmediğimi söyledim.</p>

  <p>Puşkin’in yaşamı ve nasıl öldüğü üzerine kısaca bir şeyler anlattıktan sonra, bir ilkyaz günü gibi gülümseyerek:</p>

  <p>— Kadınları sevmenin nasıl da tehlikeli olduğunu görüyorsun, değil mi?</p>

  <p>Okuduğum bütün kitaplarda bunun gerçekten de çok tehlikeli, ama aynı zamanda çok da güzel bir şey olduğu anlatılıyordu.</p>

  <p>— Evet, tehlikeli, ama yine de herkes seviyor, –dedim-Kadınlar bundan çok acı çekseler de, onlar da…</p>

  <p>Her şeye baktığı gibi bana da kirpiklerinin arasından bakarak ciddi bir edayla:</p>

  <p>— Bak sen! Demek bunu anlıyorsun? O zaman, dilerim, bunu hiç unutmazsın!</p>

  <p>Özellikle hangi şiirlerini daha çok sevdiğimi sordu Puşkin’in.</p>

  <p>Elimi kolumu sallayarak, ezberimden şiirler okuyarak ona bir şeyler anlattım. Hiçbir şey söylemeden, ciddi bir yüzle dinledi beni, sonra odada aşağı yukarı dolaşarak dalgın, düşünceli:</p>

  <p>— Küçük canavar, senin okula gitmen gerek! Bunu düşüneceğim… Yanlarında çalıştığın insanlar… senin yakınların mı?</p>

  <p>Sorusuna olumlu karşılık verince, ağzından çıkan söz sanki beni ayıplar gibiydi:</p>

  <p>— Ya!</p>

  <p>Bana “Beranger’nin Şarkılarının harika bir baskısını verdi. Kırmızı deri ciltli kitabın sayfaları gravürlerle süslü, sayfa ağızları yaldızlıydı. Derin bir acıyla zincirlerinden boşanmış bir neşenin şaşırtıcı biçimde iç içe olduğu bu şarkılar, aklımı iyice başımdan aldı.</p>

  <p>“Yaşlı Dilenci”nin acı sözleri içimi buz gibi etti:</p>

  <div class="poem">

    <p><i>Rahatsız oldunuzsa bu zararlı solucandan</i>,</p>

    <p class="poemindent"><i>Ezin gitsin pis yaratığı ayağınızla</i>!</p>

    <p class="poemindent"><i>Acıyacak ne var? Ezin, ezin hemen</i>!</p>

    <p class="poemindent"><i>Neden eğitmediniz beni bilmem</i>,</p>

    <p><i>Ve izin vermediniz bir vahşi güce</i>?</p>

    <p class="poemindent"><i>Solucanlıktan çıkar, karınca olurdum ben de,</i></p>

    <p class="poemindent2"><i>Kucaklayarak ölürdüm kardeşlerimi</i>.</p>

    <p class="poemindent2"><i>Ama yaşlı bir serseri olarak ölürken şimdi</i></p>

    <p class="poemindent2"><i>Öç almaya çağırıyorum herkesi</i>.</p>

  </div>

  <p>Ama bunun hemen ardından “Ağlayan Koca”yı okurken artık kahkahalar atıyordum. Burada Beranger’nin en unutamadığım dizeleri şunlardı:</p>

  <div class="poem">

    <p class="poemindent2"><i>Zor gelmez basit insanlara!…</i></p>

    <p><i>Neşeli bir hayatın bilimi</i>.</p>

  </div>

  <p>Beranger bana karşı koyamadığım bir neşe veriyordu; yaramazlık yapma, herkese iğneleyici, küstahça şeyler söyleme isteği yükseliyordu içimde. Kısa süre içinde de bu işin ustası olup çıktım. Onun şiirlerini de hemen ezberledim, erlerin çalıştıkları mutfağa giderek bu şiirleri büyük bir keyifle onlara okuyordum.</p>

  <p>Ama çok geçmeden bunu bırakmak zorunda kaldım. Bunun nedeni şu dizelerdi:</p>

  <div class="poem">

    <p><i>Hangi şapka yakışmaz</i>,</p>

    <p><i>On yedi yaşında bir kıza?</i></p>

  </div>

  <p>Bu dizeler, mutfakta erlerin genç kızlar üzerine iğrenç bir konuşma tutturmalarına yol açtı, bu da tabii benim tepemi attırdı ve er Yermohin’in kafasına bir tencereyi geçirdim. Sidorov’la öteki emir erleri Yermohin’in ölçü bilmez pençelerinden beni zor kurtardılar. Ben de o günden sonra korkumdan subay mutfaklarına girip çıkamaz oldum.</p>

  <p>Patronlar, sokakta gezmeme izin vermiyorlardı; aslında işlerim iyice arttığı için gezmeye zamanım da yoktu. Hizmetçilik, kapıcılık, getir-götür işleri gibi olağan işlerime, iyice kolalanmış pamuklu kumaşları geniş bir tahta üzerine çivilemek, bunlar üzerine birtakım çizimleri tutturmak, patronun yapı işleriyle ilgili hesaplamalarını kopyalamak, üstencilerin çıkardıkları hesapları kontrol etmek gibi yeni işler eklenmişti. Bizim patron sabahtan gece yarılarına dek makine gibi çalışıyordu.</p>

  <p>Devlete ait panayır yapılarının özel mülkiyete devredildiği yıllardı. Panayırlardaki ticari mekânlar hızla yenileniyordu. Patronum hem eski dükkânların onarım işlerini hem de yeni ticaret mekânları yapım işlerini üstleniyordu. “İki odayı birleştirmek, çatıya pencere açmak” gibi işlerle ilgili projeler çiziyor, sonra da ben bu projeleri zarf içine konulmuş yirmi beş rublelik bir banknotla birlikte yaşlı bir mimara götürüyordum. Mimar, parayı aldıktan sonra projenin altına, “Aslı gibidir. Proje uygulamasından mimar İmyarok sorumludur” diye yazıp imzalardı. Kuşkusuz ne “aslı gibidir” dediği projenin aslını görürdü ne de projenin nasıl uygulandığını; çünkü hastaydı ve evinden çıkamıyordu.</p>

  <p>Panayır gözlemcileriyle, öteki resmi yetkililerin rüşvetlerini de götürüp ben elden verir ve onların imzaladıkları, patronumun deyişiyle “her türlü yasadışı ruhsat ve izin kâğıdı”nı alıp gelirdim. Bütün bu hizmetlerime karşılık da, konukluğa gittikleri akşamlarda patronlarımı evin dışında, kapı eşiğinde bekleme hakkını elde etmiştim. Bu gerçi çok sık olmazdı, ama gece yarısından sonra eve döndükleri günlerde ben de birkaç saat boyunca dış kapının eşiğinde ya da hemen karşıdaki kereste yığınları üzerinde oturarak, hayranı olduğum kadının pencerelerine bakar, oradan gelen neşeli konuşmalara ve müziğe kendimi kaptırırdım.</p>

  <p>Pencereler açık olurdu. Perdelerin ve pencereleri dolduran çiçeklerin arasından, subayların biçimli bedenleriyle odada dolaşmalarını, şişman binbaşının yuvarlanır gibi yürüyüşünü ve üzerinde inanılmaz sade, güzel bir giysiyle, onun boşlukta yüzer gibi dalgalanışını izlerdim.</p>

  <p>Ona Kraliçe Margot adını takmıştım.</p>

  <p>Pencereden bakarken, “İşte Fransız romanlarında anlatılan o neşeli, güzel hayat!” diye düşünürdüm. Ama sanırım biraz da üzülüyordum. Çocuk kıskançlığıyla Kraliçe Margot’nun çevresinin erkeklerle kuşatılmış olduğunu görmekten acı duyuyordum. Bir çiçeğin çevresinde dönüp duran yabanarılarına benzetiyordum onları.</p>

  <p>Kraliçe Margot’ya ötekilerden daha seyrek gelip giden bir subay daha vardı: Uzun boylu, alnında bir yara izi bulunan, gözleri yuvalarına kaçmış, durgun bir adamdı bu. Çok güzel keman çalar ve geldiğinde hep kemanını da getirirdi. Kemanı o kadar güzel çalardı ki, gelip geçenler pencere altında durur, bütün mahalleli kapı önündeki kereste yığını çevresinde toplaşırdı. Patronlarım bile, evdeyseler eğer, camları açıp müziği dinler, kemancıyı överlerdi. Bugüne dek katedralin başpapazından başka kimseyi övdüklerine tanık olmamıştım. Yine de, çok sevdikleri bir yiyecek olan balık-yağıyla yapılmış böreği, müzikten daha çok severlerdi.</p>

  <p>Subay zaman zaman boğuk bir sesle şarkı söyler, şiir okurdu. Bu sırada soluğu tutulur gibi olur, elini alnına koyardı. Bir gün küçük kızla pencerenin altında oynarken, Kraliçe Margot subaydan şarkı söylemesini rica etti. Subay epeyce bir mırın kırın ettikten sonra, tane tane şu dizeleri okudu:</p>

  <div class="poem">

    <p><i>Ama şarkıya güzellik gerek</i>,</p>

    <p><i>Güzelliğe ise şarkı bile gerekmez</i>.</p>

  </div>

  <p>Dizeler çok hoşuma gitti ve nedense subaya acıdım.</p>

  <p>Ama en hoşuma giden, Kraliçe Margot’nun piyanosunun başına geçip evinde tek başına piyano çalmasını izlemekti. Müzik beni sarhoş ediyordu; gözlerim, penceredeki sarı ışıktan ve beyaz elleri piyanonun tuşları üzerinde bir çift kuş gibi çırpınan Kraliçemin düzgün siluetinden, gururlu profilinden başka bir şey görmezdi.</p>

  <p>Piyanodan yükselen hüzünlü ezgiyi dinleyerek ona bakarken kafamdan neler neler geçerdi: Bir yerlerde bir gömü bulsam, hiç düşünmeden hepsini ona verirdim. Zengin olsun diye… Skobelyev olsam, Türklere yeniden savaş açar ve alacağım fidye ile kentin en güzel yeri olan Otkos’ta bir ev yaptırıp ona armağan ederdim… salt, hakkında iğrenç sözler edilen bu sokaktan, bu evden ayrılabilsin diye…</p>

  <p>Komşular olsun, avlumuzdaki uşak hizmetçi takımı olsun, makastarın karısı için de yaptıkları gibi, Kraliçe Margot hakkında da inanılmaz kötü şeyler söylerlerdi. Özellikle de benim patronlar… Ama Margot hakkında konuşurken çekinirler, seslerini iyice kısıp, iki yanlarına bakınırlardı.</p>

  <p>Kraliçe Margot’nun, soylu, önemli birinin dul karısı olmasından çekiniyorlardı belki de? Evinin duvarlarındaki bütün o hükümdar buyrukları, kocasının dedelerine eski Rus çarları Godunov, Aleksey ve Büyük Petro tarafından verilmişti; okuma yazma bilen ve sürekli İncil okuyan er Tüfyayev söylemişti bunu bana. Belki de elceği mor bir taşla süslü kırbacıyla kendilerini dövebileceğinden çekiniyorlardı, çünkü geçmişte bu kırbaçla önemlice bir memuru dövdüğü anlatılırdı.</p>

  <p>Ama kısık sesle söylenen sözler de, yüksek sesle söylenenlerden daha güzel şeyler değildi ve hayranı olduğum kadın kendine düşman insanlarla kuşatılmış durumdaydı. Nedenini anlayamadığım bu düşmanca tutum bana acı veriyordu. Viktoruşka da bir gün gece yarısından sonra eve dönerken yatak odasının penceresinden baktığında gördüklerini anlatmıştı: Kraliçe Margot üzerinde bir tek gecelikle küçük divanda oturuyor, binbaşı da önünde diz çökmüş, onun ayak tırnaklarını kesiyor ve süngerle siliyormuş.</p>

  <p>Kocakarı bir küfür savurup tükürdü, genç hanım ise yüzü kızararak ciyakladı:</p>

  <p>— Of, Viktor! Nasıl yüzün kızarmadan anlatabiliyorsun! Tanrım, şu bey takımı ne kadar iğrenç oluyor!</p>

  <p>Patron, bir şey söylemiyor, gülümsüyordu. Sessiz kaldığı için ona içimden teşekkür ediyordum, ama onun da her an bu şamataya onaylarca katılmasından korkmuyor da değildim. Ciyaklayarak, çığlıklar atarak kadınlar Viktoruşka’yı sıkıştırıyorlar, kadının oturuşunun tam nasıl olduğunu, binbaşının her iki dizinin mi üzerine çöktüğünün ayrıntılarını istiyorlardı. Viktoruşka da durmadan yeni ayrıntılar ekliyordu öyküsüne:</p>

  <p>— Adamın suratı kıpkırmızı olmuştu, dili de dışarıdaydı…</p>

  <p>Binbaşının, Margot’nun tırnaklarını kesmesinde utanılacak bir şey görmüyordum ben… adamın dilinin dışarıda olması ise bana iğrenç bir yalan gibi geldi.</p>

  <p>— Bu eğer doğru bir şey değilse, –dedim Viktoruşka’ya,– neden pencereden içeriye baktınız? Çocuk değilsiniz siz!</p>

  <p>Ağızlarına geleni saydılar bana. Ama benim bütün bu küfürlere aldırdığım yoktu, bir koşu aşağı inmek ve tıpkı binbaşı gibi Kraliçemin önünde diz çökerek ona yalvarmak istiyordum:</p>

  <p>— Hemen gidin bu evden… lütfen!</p>

  <p>Şu dünyada bambaşka hayatların, insanların, duyguların, düşüncelerin de var olduğunu öğrendikten sonra artık bu ev, bu avlu, içindeki bütün insanlarıyla birlikte giderek artan bir tiksinti uyandırıyordu bende. En utanç verici, en rezilce dedikodu taşlarıyla örülmüş bir yerdi burası. Burada ayıplanmamış, hakkında sevgisizlikle konuşulmamış tek kişi yoktu! Hasta, acınacak bir halde olan alay papazı bile, sarhoş ve sefahat düşkünü diye yaftalanabilmişti burada! Subaylar ve karıları, patronlarıma göre, “o en iğrenç günah”tan başlarını kaldıramıyorlardı. Avludaki emir erlerinin, kadınlar üzerine, hep aynı biçimde ve birbirinin tıpkısı sözcüklerle yürüttükleri konuşmalar da artık bana katlanılmaz gelmeye başlamıştı. Ama en çok patronlarımdan tiksiniyordum. İnsanlar hakkında acımasızca yargıda bulunmalarının –bu onların en sevdiği işti– gerçek değerini çok iyi biliyordum. İnsanların ayıplarını izlemek, para ödemeden yararlanabileceğiniz tek eğlencedir. Benim patronlarımın tek eğlencesiyse, sürdürdükleri namuslu, çileli, kıt kanaat hayatın öcünü alır gibi yakınlarına sözle işkence etmekti.</p>

  <p>Kraliçe Margot hakkında iğrenç şeyler söylemeye başladıklarında artık çocukça olmayan duygularla elim ayağım kesiliyor, tüm varlığım dedikoduculara karşı nefretle doluyordu; yaramazlıklar yapmak ve herkesi kızdırmak istiyordum. Ama bazen de kendime ve bütün insanlara karşı kahredici bir acıma dalgası yükseliyordu içimde, bu sessiz acıma, nefretten çok daha güçlüydü.</p>

  <p>Ben Kraliçe Margot’ya ilişkin olarak onlardan daha çok şey biliyordum ve bildiğimi bilecekler diye ödüm kopuyordu.</p>

  <p>Pazarları patronlarım sabah ayini için kiliseye gittiklerinde ben de ona sabahtan giderdim. Beni yatak odasına çağırırdı. Altınsı ışıltılar saçan, ipek kumaş kaplı bir koltuğa otururdum; küçük kız kucağıma tırmanır, ben annesine okuduğum kitaplardan söz ederdim. O, iç içe birbirine kapattığı minik avuçlarını yanağının altına koyarak geniş yatağında yatardı. Bedeni, yatak odasındaki her şey gibi altınsı ışıklar saçan bir örtünün altında gizlenmiş olurdu. Koyu renk, örülü saçlarını, esmer omzu üzerinden önüne atardı; bazen de salıverirdi onları, yataktan yere sarktıklarını görürdüm.</p>

  <p>Beni dinlerken yumuşacık bakışları gözlerimde olur ve belli belirsiz gülümseyerek şöyle derdi:</p>

  <p>— Ah, demek öyle?</p>

  <p>O iyilik dolu hoş gülümseyişi bile benim için bir kraliçenin hoşgörü dolu gülümseyişinden başka bir şey değildi. Tok, okşayıcı bir sesle konuşurdu ve ne söylerse söylesin, bana sanki hep aynı şeyi söylüyormuş gibi gelirdi:</p>

  <p>“Bütün herkesten kat kat daha iyi, daha temiz olduğumu biliyorum; onların hiçbirine ihtiyacım yok benim.”</p>

  <p>Bazen onu küçük bir koltuğa oturmuş, aynanın önünde saçlarını tararken bulurdum. Saçlarının ucu, dizlerine, oturduğu koltuğun kolçaklarına değerdi. Ninemin saçları gibi uzun ve gürdü saçları. Aynada onun esmer, diri göğüslerini gördüm. Gömleğini, çoraplarını benim yanımda giydiği olurdu. Onun tertemiz çıplaklığı hiç ayıplı duygular uyandırmazdı bende, yalnızca onun adına sevinç ve gurur duyardım. Hep çiçek kokuları yayardı; onu, hakkındaki kötü düşüncelerden bu hoş kokuların koruduğunu düşünürdüm.</p>

  <p>Sağlıklı, güçlü kuvvetliydim. Kadın-erkek ilişkilerinin gizli kapaklı yanlarını da gayet iyi biliyordum. Ama insanlar ilişkilerin bu yanından öyle acımasızca, hınçla ve çirkefçe söz ederlerdi ki, ben kesinlikle onu bir erkek tarafından kucaklanmış olarak gözümde canlandıramazdım. Birinin, onun bedeninin sahibi olarak küstahça ve utanmazca ona dokunmaya cesaret edebileceğini düşünmek bile benim için çok güçtü. Mutfak ve kiler aşklarını biliyor olamazdı Kraliçe Margot. Onun bildiği mutluluklar ve sevgiler başka, bambaşkaydı.</p>

  <p>Ama bir gün, akşama doğru, konuk odasına girerken, orayı yatak odasından ayıran perdenin gerisinden kalbimin kadınının çınlamalı gülüşüyle ondan uslu durmasını isteyen bir erkek sesi duydum:</p>

  <p>— Az dursana… Tanrım! İnanamıyorum… –diyordu adam.</p>

  <p>Hemen dönüp gitmem gerekirdi. Bunun farkındaydım. Ama yerimden kımıldayamıyordum.</p>

  <p>Az sonra Kraliçe Margot seslendi:</p>

  <p>— Kim var orada? Sen misin? Gir içeri…</p>

  <p>Yatak odası aşırı çiçek kokusundan havasızdı, bütün perdeleri kapatılmış olduğu için de alacakaranlıktı. Kraliçe Margot yorganı çenesine kadar çekmiş yatakta yatıyordu, hemen yanında, duvar tarafında da üzerinde bir tek düğmeleri açılmış gömlek bulunan kemancı subay oturuyordu. Adamın göğsünde de sağ omzundan memesine dek ince, kırmızı şerit halinde uzanan bir yara izi vardı; iz öyle belirgindi ki, alacakaranlıkta bile kolayca seçilebiliyordu. Subayın saçları komik bir biçimde karışmıştı. Kılıç yarasıyla gölgelenmiş kederli yüzünde ilk kez bir gülümseme gördüm. Tuhaf bir gülümsemeydi bu. İri, kadınsı gözleriyle, sanki güzelliğinin ilk kez farkına varmış gibi bakıyordu Kraliçeye.</p>

  <p>— Bu benim arkadaşım, –dedi Margot, bana mı, ona mı, kime söylediği belli değildi. Sonra, sesi çok uzaklardan geliyormuş gibi, devam etti:– Niye korktun öyle? Yaklaşsana…</p>

  <p>Yaklaştım; çıplak, ateş gibi yanan kolunu boynuma doladı:</p>

  <p>— Büyüdüğünde sen de mutlu olacaksın… Git şimdi!</p>

  <p>Getirdiğim kitabı rafa bıraktım, bir başka kitap alıp, uyurgezer gibi çıkıp gittim.</p>

  <p>İçimde bir tel koptu sanki. Kuşkusuz, Kraliçemin öbür kadınlar gibi sevdiği bir an bile aklımdan geçmemişti. Zaten subayın hali de böyle düşünülmesine engeldi. Gülümsemesi gözümün önündeydi: Şaşıran bir küçük çocuğun sevinç dolu gülümsemesiydi bu ve kederli yüzünü bütünüyle değiştirmiş, yenilemişti. Herhalde Margot’yu seviyordu? Onu sevmemek mümkün müydü? Margot da ona kendi sevgisini armağan etmiş olmalıydı; çünkü harika keman çalıyor, son derece coşkulu, etkileyici şiir okuyabiliyordu…</p>

  <p>Ne var ki, kendime böyle avuntular bulma zorunluluğu duymam, hem gördüklerime ilişkin tavrımın hem de Kraliçe Margot’ya karşı tutumumun pek de doğru ve sağlıklı olmadığını açıkça gösteriyordu. Bir şeyimi yitirmiş gibi hissediyordum kendimi. Birkaç günüm derin bir üzüntü içinde geçti.</p>

  <p>… Bir gün tam bir taşkınlıkla aptalca bir yaramazlık yapmıştım. Kitap için gittiğimde Margot bana sertçe şunları söyledi:</p>

  <p>— Bak bu hiç aklıma gelmezdi! Duyduğuma göre az buz yaramaz değilmişsin sen!</p>

  <p>Daha fazla dayanamadım ve yaşamanın nasıl ağır geldiğini, kendisi hakkında kötü şeyler konuşulmasına tanık olduğumda nasıl içimin kalktığını anlattım. Elini omzuma koymuş karşımda duruyordu; bir süre beni ciddi, dikkatli dinledi, ama sonra gülmeye başladı ve beni hafifçe itti.</p>

  <p>— Yeter! Ben bunların hepsini biliyorum! Anlıyor musun? Biliyorum!</p>

  <p>Sonra her iki elimden tutarak sevecenlikle şunları ekledi:</p>

  <p>— Tüm bu iğrençlikleri ne kadar görmezden-duymazdan gelirsen, senin için hayat o kadar kolaylaşır… Ellerini de pek temiz tutmadığını görüyorum.</p>

  <p>Bunu söylemeyebilirdi. Benim gibi bakır kap kaçağı ovsa, yerleri silse, çocuk bezleri yıkasa herhalde onun elleri de benimkilerden daha temiz, bakımlı olmazdı.</p>

  <p>Sarılıp beni kendine doğru çekti, gülen gözleri gözlerimin içinde:</p>

  <p>— Yaşamayı biliyorsan, kıskançlıktan çatlıyor ve sana hınç duyuyorlar, –dedi düşünceli düşünceli–, bilmiyorsan, bu kez de küçük görüyorlar… Beni seviyor musun?</p>

  <p>— Evet.</p>

  <p>— Çok mu?</p>

  <p>— Evet.</p>

  <p>— Peki, nasıl?</p>

  <p>— Bilmiyorum.</p>

  <p>—Teşekkür ederim. Harikasın! Sevilmek hoşuma gidiyor…</p>

  <p>Gülümsedi. Sanki bir şeyler daha söyleyecekti, ama göğüs geçirip sustu, uzun sürdü suskunluğu; bu sırada beni hep öyle kolları arasında tutuyordu.</p>

  <p>— Bana daha sık gel; ne zaman fırsat bulursan gel…</p>

  <p>Bu öyle işime yaradı, ondan öyle iyi şeyler aldım ki… Patronlarım öğle yemeğinden sonra yatıp uyuyorlardı, ben de soluğu alt katta alıyor ve kendisi evdeyse eğer bir saat, hatta bazen daha çok onun yanında kalıyordum.</p>

  <p>— Rus yazarların kitaplarını okumalısın… Rusya’daki hayatı, yani kendi hayatını öğrenmelisin, –diye öğüt veriyordu bana, hünerli, pembecik parmaklarıyla kokulu saçlarına birbiri ardınca tokalar sokuştururken.</p>

  <p>Ve bana okuyacağım Rus yazarlarının adlarını sayıp, soruyordu:</p>

  <p>— Aklında tutabilecek misin?</p>

  <p>Sık sık şöyle derdi, düşünceli, biraz da canı sıkkın:</p>

  <p>— Senin okula gitmen gerek… okumalısın… ve ben bunu hep unutuyorum! Ah, Tanrım…</p>

  <p>Ondan ayrılıp elimde yeni bir kitapla yukarı çıkarken kendimi daima yunmuş, arınmış hissederdim.</p>

  <p>Aksakov’un “Aile Kroniki”ni, harika bir Rus destanı olan “Ormanlarda”yı, insanı derinden etkileyen “Bir Avcının Notlarını, Grebyonka’yla, Sollogub’un birkaç cildini, Venevitinov, Odoyevskiy ve Tyutçev’in şiirlerini bu süreçte okuyup bitirdim. Ruhumu arındırdı bu kitaplar, sefil ve acı gerçekliğin kabuklarından içimi temizledi. İyi kitabın ne olduğunu, benim için ne kadar gerekli olduğunu anladım. Ve bu kitaplarla içimde sarsılmaz bir inanç yer etti: Dünyada yalnız değildim, yok olup gitmeyecektim!</p>

  <p>Ninem ziyaretime geldiğinde ona heyecanla Kraliçe Margot’yu anlatıyordum. Tadını çıkara çıkara enfiyesinden çeken ninem bana tam bir inanla şöyle diyordu:</p>

  <p>— Aman ne güzel! Gördüğün gibi, iyi insan çoktur dünyada, hüner onları arayıp bulmakta!</p>

  <p>Bir gün geldiğinde şöyle bir şey önerdi:</p>

  <p>— Acaba yanına gidip, sana yaptıkları için teşekkür etsem mi?</p>

  <p>— Hayır, gerekmez…</p>

  <p>— Eh, kalsın öyleyse… Ah, Tanrım… her şeyin nasıl da güzel! Dünya durdukça yaşamaya razıyım!</p>

  <p>Kraliçe Margot’ya eğitimimle uğraşmak nasip olmadı: Troitsa yortusunda patlak veren iğrenç bir olay, az kalsın sonumu getirecekti.</p>

  <p>Yortunun hemen öncesinde gözkapaklarım korkunç bir şekilde şişti, gözlerim kapandı. Patronlarım kör olmamdan korktular; benim de korkmadığım söylenemez. Beni tanıdıkları bir hekim olan doğum uzmanı Henrich Rodzeviç’e götürdüler. Doktor gözkapaklarımı içeriden kesti, birkaç gün gözlerim bağlı, kapkara, acılı bir sıkıntı içinde yattım. Tam yortu arifesinde bağlarımı çözdüler ve ben yeniden ayağa kalktım. Sanki diri diri gömüldüğüm mezardan çıkmış gibiydim. İnsanın görme yetisini kaybetmesi korkunçtu… Dünyanın onda dokuzunun elinizden alınması gibi kahredici bir şeydi bu, anlatılmaz bir yıkım.</p>

  <p>Herkesin sevinç içinde olduğu yortu günü, hasta olduğum için, öğleden sonraki işlerimin hiçbirini yapmam istenmedi benden. Ben de mutfakları dolaşıp, emir erlerini ziyaret ettim. Her zaman disiplinli Tüfyayev dışında erlerin hepsi sarhoştu. Akşama doğru, bir ara, Yermohin, Sidorov’un başına bir odun indirdi. Sidorov kendinden geçerek sofaya yığılırken, korkuya kapılan Yermohin de yardan aşağı inip, saklandı.</p>

  <p>Çok geçmeden bütün avlu heyecanlı bir söylentiyle çalkandı: Sidorov öldürülmüştü. Kapı önünde insanlar toplaştı; mutfakla sofa arasında yerde hareketsiz yatan ere bakıyor, polis çağırmaktan falan söz ediyorlardı, ama kimse bu konuda hiçbiri bir şey yapmadığı gibi, içlerinden bir teki bile yerde boylu boyunca yatan ere dokunmaya cesaret edemiyordu.</p>

  <p>Derken, çamaşırcı Natalya Kozlovskaya göründü. Leylak rengi, yeni bir giysi vardı üzerinde, omuzlarına da beyaz bir atkı atmıştı. İnsanları ite kaka kendine yol açıp içeri girdi, erin başına çömelerek:</p>

  <p>— Aptallar! Yaşıyor bu! Su verin çabuk! –diye bağırdı.</p>

  <p>Aklını çelmeye çalışanlar oldu:</p>

  <p>— Üstüne vazife olmayan işlere karışmasan iyi edersin! Su, dedim! –diye bağırdı, Natalya, yangındaymış gibi.</p>

  <p>Becerikli elleriyle yeni giysisinin eteğini dizinin üstüne dek sıvadı, iç eteğini çekiştirip tortop etti ve askerin kanlı başını usulca kaldırıp dizine koydu.</p>

  <p>İnsanlar bu yapılanları onaylamıyormuş gibi korkuyla dağılmaya başladılar. Çamaşırcının beyaz, yuvarlak yüzünde yaşlarla dolu gözlerinin, sofanın alacakaranlığında nasıl öfkeyle tutuştuğunu gördüm. Bir kova su getirdim kendisine, suyu Sidorov’un başına ve göğsüne dökmemi emretti: Aman bana gelmesin! –dedi.– Misafirliğe gideceğim…</p>

  <p>Asker kendine geldi, ifadesiz bakan gözlerini açtı, inledi. Kaldır! –dedi Natalya, askeri koltukaltlarından tutup giysisi kirlenmesin diye ileri uzattığı kollarının üstünde dengede tutarak.</p>

  <p>Birlikte mutfağa taşıdığımız askeri yatağına yatırdık. Islak bir bezle erin yüzünü silen Natalya gitmeden önce bana:</p>

  <p>— Bezi ıslatıp başına koy, ben gidip ona bunu yapan ahmağı bulacağım. Sürgünlerde sürünecek kadar zıkkımlanmasalar olmaz şunu!</p>

  <p>Lekelenen iç eteğini ayağından çıkarıp bir köşeye fırlattı, hışırtılar çıkaran, buruşmuş yeni giysisini özenle düzeltip çıktı.</p>

  <p>Sidorov gerindi, ah, of sesleri çıkararak inledi. Başından çıplak ayağıma kara, koyu kan damlaları düşüyordu. Çok tatsız bir durumdu bu, ama korkudan ayağımı yerinden oynatamıyordum.</p>

  <p>Üzülmemek elde değildi; dışarıda bayram havası vardı… evin merdivenleri, kapısı tazecik kayın dallarıyla süslenmiş, yol kenarları ve kapı önlerindeki direklere yeni kesilmiş akçaağaç ve üvez dalları bağlanmıştı. Bütün sokak insanın içini sevinçle dolduran bir yeşillik içindeydi. Her şeyde öylesine bir yenilik ve gençlik vardı ki, sabah bana bu bahar bayramı kolay kolay bitmeyecek ve bugünden başlayarak hayat çok daha temiz, aydınlık ve neşeli akacakmış gibi gelmişti.</p>

  <p>Askerin midesi bulanıyordu; mutfakta ağır bir sıcak, votka ve yeşil soğan kokusu vardı. Sık sık, bulanık suratlar yapışıyordu cama; burunları camda ezilmiş bu ablak suratlarda, her iki yanağa bitiştirilen avuçlar, bu suratların inanılmaz büyüklükteki kulaklarına dönüşüyordu.</p>

  <p>Asker, hatırlamaya çalışıyordu:</p>

  <p>— Nasıl oldu da ben… yıkıldım kaldım, ha? Yermohin mi? Arkadaşa bak!</p>

  <p>Sonra öksürmeye başladı, biraz sarhoş gözyaşları döktü, sızlandı:</p>

  <p>— Ah, benim kız kardeşim, canım kız kardeşim benim…</p>

  <p>Ayağa kalktı; ıslaktı, pis kokular yayıyordu; olduğu yerde şöyle bir sallandı ve gerisingeri karyolaya yıkıldı. Gözlerini belerte belerte:</p>

  <p>— İşimi iyiden bitirmişler benim… –dedi.</p>

  <p>Güleceğim tuttu birden.</p>

  <p>— Kim o gülen? –Boş boş benden yana bakıyordu.– Sen… nasıl gülebilirsin?… Benim işimi bitirmişler, sen…</p>

  <p>İki eliyle birden beni itmeye başladı, bir yandan da anlaşılmaz bir şeyler homurdanıyordu.</p>

  <p>— Keser misin saçmalamayı? –dedim.</p>

  <p>Korkunç öfkelendi, ayaklarını yere sürterek avazı çıktığı kadar bağırmaya başladı:</p>

  <p>— Beni burada öldürüyorlar, sense…</p>

  <p>Ve birden ağır, gevşek, pis eliyle gözüme sertçe vurdu. Bir çığlık attım. Gözlerim görmüyordu. Nasıl becerdim bilmiyorum, kendimi avluya attım. Yermohin’i elinden tutmuş bu yana getiren Natalya’yla burun buruna geldim. Çamaşırcı, bir yandan da ere bağırıyordu:</p>

  <p>— Yürü, eşek herif!</p>

  <p>Sonra, beni tuttu:</p>

  <p>— Senin neyin var?</p>

  <p>— Bana vuruyor…</p>

  <p>— Vuruyor mu-u? –dedi Natalya, şaşkın, uzata uzata; sonra Yermohin’i dürtükleyerek:– Verilmiş sadakan varmış, eşek herif! Dua et! –dedi.</p>

  <p>Gözlerimi suyla yıkadım. Sofadan bakınca askerlerin içeride barıştıklarını gördüm; gözyaşları içinde kucaklaşıyorlardı. Sonra ikisi birlikte Natalya’yı kucakladılar. Ama o ikisinin de ellerine vurarak onlara bağırdı:</p>

  <p>— Çekin şu pis pençelerinizi üzerimden, köpekler! Beni orospularınızdan biri mi sandınız! Hazır efendileriniz evde değilken zıbarıp yatın şuraya. Hadi, canlanın biraz! Yoksa sizin için hiç iyi olmaz!</p>

  <p>Her ikisini, iki küçük çocuk gibi yatırdı: birini yere, öbürünü karyolaya. Askerler horlamaya başlayınca sofaya çıktı.</p>

  <p>— Ne üst ne baş kaldı… oysa misafirliğe gitmek için giyinmiştim! Demek sana vurdu, ha? Ahmağın önde gideni bu herif! İşte içkinin marifetleri! Sen içme, delikanlı! Ağzına damlasını koyma bu meretin!</p>

  <p>Sonra birlikte kapının yanındaki sıraya oturduk. Nasıl olup da sarhoşlardan korkmadığını sordum ona.</p>

  <p>— Ben ayıklardan da korkmam! Hepsinin anladığı dil budur! –İyice sıkmaktan kıpkırmızı olmuş yumruğunu gösterdi.– Benim rahmetli de içer, sarhoş olurdu. Kafayı buldu mu, elini ayağını sıkıca bağlar, ayıldığında da pantolonunu sıyırıp sağlam, ince bir çubukla dersini verirdim: Madem evlendin, içmeyeceksin, derdim. Sana bundan böyle eğlence, karındır; votka değil! Kollarım kesilene dek döverdim. Bu dayaktan sonra bizimki mum gibi olurdu…</p>

  <p>Tanrı’yı bile aldatan kadın, Havva geldi aklıma:</p>

  <p>— Siz, güçlüsünüz! –dedim.</p>

  <p>Göğüs geçirerek:</p>

  <p>— Kadın kısmı erkekten güçlü olmalı, –dedi.– İki kişilik güç gerek kadına, ama Tanrı, hakkı olanı bile vermemiş ona. Eşitlik yok anlayacağın…</p>

  <p>Sesinde hiçbir hınç, öfke tınısı yoktu; kollarını kocaman göğsünün üzerinde kavuşturmuş, sırtını çitlere dayamış, sakin sakin konuşuyordu. Arada bir kederli bakışları, çevresi çerçöple dolu bente takılıyordu. Onun sakin, akıllı konuşmalarına dalıp gitmiş, zamanı unutmuştum. Birden bentin sonunda, patronumla karısının kol kola bu yana geldiklerini gördüm. Hint horozuyla yanındaki tavuk gibi ağır ağır, çalımla yürüyor ve arada bize bakarak birbirlerine bir şeyler söylüyorlardı.</p>

  <p>Kalkıp kapıyı açmak için eve doğru koşturdum. Merdivenleri çıkarken patronun karısı zehirli diliyle lafı sokuşturdu:</p>

  <p>— Çamaşırcı kadınlarla mı cilveleşiyorsun? Bütün bunları alt kattaki o hanımefendiden öğrenmiş olmalısın?</p>

  <p>O kadar ahmakçaydı ki bu sözler, en ufak bir tepki bile duyamadım; ama patronumun şu sözleri beni yaraladı:</p>

  <p>— E, vakti geldi artık!</p>

  <p>Ertesi sabah, odun almak için aşağı indiğimde, odunluk kapısında kediler için bırakılmış küçük deliğin önünde boş bir para kesesi buldum. Onlarca kez Sidorov’un elinde gördüğüm keseyi hemen tanıdım ve doğruca kendisine götürdüm.</p>

  <p>— Peki paralar nerede? –dedi, keseyi parmaklarıyla yoklayan Sidorov.– Bir ruble otuz kopek vardı? Dökül çabuk!</p>

  <p>Başında sarık gibi sarılmış bir havlu vardı; sararmış, zayıflamıştı; şiş gözlerini kırpıştırıp duruyor ve keseyi boş bulduğuma inanmıyordu.</p>

  <p>Yermohin geldi ve açıkça beni göstererek:</p>

  <p>— Kesin o çalmıştır! –dedi.– Hemen patronlarına götür onu! Asker askerin parasını çalmaz!</p>

  <p>Bu sözlerinden parayı çalanın o olduğunu anladım. Benim bulmam için keseyi bizim odunluğa atmıştı.</p>

  <p>—Yalan söylüyorsun! Sen çaldın! –diye bağırdım yüzüne.</p>

  <p>Kütüğü andıran anlamsız yüzünün korku ve öfkeyle çarpılması ve olduğu yerde döne döne, köpeğin çenilemesi gibi “Kanıtla! Kanıtla!” diye incecik bir sesle haykırması bende hiç kuşku bırakmadı.</p>

  <p>Nasıl kanıtlayabilirdim?</p>

  <p>Yermohin bağıra çağıra beni avluya sürüklemeye başladı. Sidorov da arkadan geliyor, o da bir şeyler bağırıyordu. Bazı pencerelerden başlar uzanmaya başlamıştı. Kraliçe Margot’nun annesi de sakin sakin sigarasını tüttürerek pencereden bize bakıyordu. Kraliçemin gözünde beş paralık değerimin kalmadığını anladım. Başım dönmeye başladı.</p>

  <p>Askerlerin beni kollarımdan tutup patronlarıma götürdüğünü, onların da şikâyetçilerin anlattıklarını onaylarca dinlediklerini hatırlıyorum. Patronun karısı, kendine tam bir güvenle şöyle diyordu:</p>

  <p>— Elbette o yapmıştır! Dün kapıda çamaşırcı kadınla cilveleşmesi de bu yüzdendi… Parası olmasa mümkün mü? O kadın parasız selamını bile almaz kimsenin!</p>

  <p>— Doğru söze ne denir! –diye bağırdı Yermohin.</p>

  <p>Ayaklarımın altında yer kayar gibi oldu, inanılmaz bir öfke nöbetine tutularak patronun karısına bağıra bağıra ağzıma geleni söyledim ve esaslı bir dayak yedim.</p>

  <p>Ama bana asıl acı veren dayak değil, Kraliçe Margot’nun şimdi benim hakkımda ne düşüneceği kaygısıydı. Ona gerçeği nasıl anlatacak, kendimi nasıl aklayacaktım? Böylesi pis durumlarda nasıl da kötü hissediyordum kendimi!</p>

  <p>Bereket versin, askerler bu olayı bütün avluya, hatta sokağa yaymışlardı. Akşam tavan arasında yatarken aşağıdan Natalya Kozlovskaya’nın bağırtılarını duydum:</p>

  <p>— Hayır, niye susacakmışım! Yok, cancağızım, hadi yürü bakayım! Yürü diyorum sana! Yoksa efendine gider her şeyi anlatırım…</p>

  <p>Bu gürültünün benimle ilgili olduğunu hemen anladım. Natalya tam da bizim kapının önünde bağırıyor, sesi de gitgide daha zafer kazanmış bir edayla, daha gür çıkıyordu.</p>

  <p>— Dün senin bana gösterdiğin para ne kadardı? Nerden buldun sen o paraları? Anlat hadi…</p>

  <p>Sidorov’un bezgince söylenişi kulağıma geldi:</p>

  <p>— Vah Yermohin, vah… bunu da mı yapacaktın ulan!</p>

  <p>Sevinçten tıkanacak gibiydim.</p>

  <p>— Adını hırsıza çıkardığınız yetmez gibi bir de dövdürürsünüz çocuğu, ha?</p>

  <p>Hemen avluya inmek, orada sevinçle dans etmek ve çamaşırcı kadını derin bir gönül borcuyla öpücüklere boğmak isteği yükseldi içimde. Ama tam bu sırada patronun karısının sesini duydum; herhalde pencereyi açmış, oradan sesleniyordu:</p>

  <p>— Çocuk, küfrettiği için dövüldü… onun hırsız olduğu senden başka kimsenin aklına gelmedi, sürtük!</p>

  <p>— Sizsiniz sürtük hanımefendi! İzninizle tam bir inek olduğunuzu söylemek zorundayım!</p>

  <p>Bu küfürler bir müzik gibi geliyordu kulağıma. Uğradığım aşağılanma ve Natalya’ya duyduğum minnettarlıktan doğan sıcak gözyaşları yüreğimi yakıyordu. Gözyaşlarına tutabilmek için, harcadığım çabadan tıkanacak gibi oluyordum.</p>

  <p>Az sonra merdivenleri ağır ağır çıkarak patronum tavan arasına geldi. Geçip hemen yanımdaki çatı kirişlerinden birinin üzerine oturdu ve saçlarını düzelterek:</p>

  <p>— Ah be Peşkov kardeş… ne talihsiz adammışsın sen böyle!</p>

  <p>Sessizce başımı öte yana çevirdim.</p>

  <p>Patron, sürdürdü?</p>

  <p>— Fakat çok pis küfrediyorsun be kardeş!</p>

  <p>— Ayağa kalkar kalkmaz evinizden gideceğim, –dedim usulca.</p>

  <p>Karşılık vermedi. Sessizce sigarasını içiyor, dikkatle sigaranın ucuna bakıyordu. Sonunda:</p>

  <p>— Sen bilirsin, –dedi.– Artık küçük sayılmazsın, senin için en iyisi neyse, onu yap…</p>

  <p>Ve kalkıp gitti. Her zaman olduğu gibi ona yine acıdım.</p>

  <p>Dört gün geçti olayın üzerinden ve ben evden ayrıldım.</p>

  <p>Kraliçe Margot’yla vedalaşmayı öyle çok istiyordum ki!… Ama buna cesaretim yoktu. Aslında galiba onun beni çağırmasını bekliyordum.</p>

  <p>Küçük kızla vedalaşırken:</p>

  <p>— Annene teşekkürlerimi söyle, –dedim.– Ona çok çok teşekkür ettiğimi… Söylersin, değil mi?</p>

  <p>Alabildiğine sevecen bir gülümsemeyle:</p>

  <p>— Söylerim, –dedi.– Yarına kadar hoşça kal!</p>

  <p>Yirmi yıl kadar sonra ona yeniden rastladım; bir jandarma subayının karısıydı.</p>
</body>
</html>