<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h1>V</h1>

  <p>Baharda her şeyi göze alıp evden kaçtım. Sabah bakkala kahvaltılık ekmek almaya gitmiştim. Bakkal, karısıyla kavga ediyordu; birden terazi taşlarından biriyle karısının alnına vuruverdi. Kadın dışarı attı kendini, sonra olduğu yere yığılıp kaldı. Başına insanlar toplandı, sonra da kadını bir arabaya koyup hastaneye götürdüler. Ben de arabanın ardı sıra yürümeye başladım. Bir baktım, elimde yirmi kopek, Volga kıyılarındayım!</p>

  <p>Işıl ışıl bir ilkbahar günüydü. Volga göz alabildiğine uzanıyordu; dünya geniş, uğul uğuldu. Bense bugüne dek bodrumda bir fare gibi yaşamıştım. Karar verdim, patronların yanına dönmeyecektim. Kunavino’ya, ninemin yanına da dönmeyecektim. Ona verdiğim sözü tutamamıştım, gözlerine bakamazdım. Öte yandan dedemin de öç alırca bir sevinç duyarak benimle dalga geçeceğinden kuşkum yoktu.</p>

  <p>İki üç gün nehir boyunda dolandım durdum. İyi yürekli yükleme-boşaltma işçileri bana yemeklerinden verdiler, onlarla birlikte iskelede uyudum. Derken işçilerden biri bana:</p>

  <p>— Baksana küçük, –dedi,– gördüğüm kadarıyla işsiz güçsüz dolanıp duruyorsun burada. “Dobriy”e git, orada bir bulaşıkçıya ihtiyaçları var…</p>

  <p>Gittim. Başında siperliksiz siyah, ipekli bir başlık bulunan uzun boylu, sakallı büfeci gözlüğünün arkasından bulanık gözlerle süzdü beni, sonra usulca:</p>

  <p>— Ayda iki ruble. Kimliğini ver, –dedi.</p>

  <p>Kimliğim yoktu. Büfeci biraz düşündü, sonra:</p>

  <p>— Anneni getir, –dedi.</p>

  <p>Soluğu ninemde aldım. Kararımı olumlu karşıladığı gibi, esnaf birliğine gidip bana kimlik çıkarmayı dedemin aklını yatırdı. Gemiye de benimle birlikte geldi.</p>

  <p>— Güzel, –dedi büfeci, bize şöyle bir göz atıp.– Beni izle.</p>

  <p>Geminin kıçına gittik. Başında kocaman, beyaz bir külah, üzerinde beyaz, uzun bir ceket bulunan iriyarı bir adam, küçük bir masada oturuyor ve çayını yudumlayarak kalınca sarılmış sigarasını tüttürüyordu.</p>

  <p>— Bulaşıkçı! –diyerek beni ona doğru itti büfeci, sonra da hemen oradan uzaklaştı.</p>

  <p>Aşçı, pufladı; bu sırada kara bıyıkları fırça gibi oldu, uzaklaşan adamın arkasından bağırdı:</p>

  <p>— Elinden hiçbir iş gelmez adamları işe alıyorsunuz, çünkü size ucuza geliyorlar…</p>

  <p>Kara saçları kısa kesilmiş kocaman kafasını öfkeyle geriye attı, göğsünü şişirip bedenine azametli bir hava verdi, sonra gözlerini belerterek, sıtma görmemiş bir sesle:</p>

  <p>— Kimsin, nesin sen? –diye bağırdı.</p>

  <p>Adam hiç hoşuma gitmemişti, beyazlar içinde olmasına karşın bana kirliymiş gibi görünüyordu. Parmaklarının üstünden… kocaman kulaklarının içinden bile kıllar fışkırıyordu.</p>

  <p>— Açım ben, –dedim ona.</p>

  <p>Gözlerini kırptı ve öfkeyle gerilmiş acımasız yüzü birden geniş bir gülümsemeyle ışıdı; güneşin kavurduğu kocaman yanakları kulaklarına doğru dalgalar halinde çekildi; at dişleri ortaya çıktı, bıyıkları usulca aşağı indi. Bu haliyle iyi yürekli, tombul kadınlara benzemişti.</p>

  <p>Bardağında kalan çayı bir hamlede nehre döktü, sonra benim için yenisini doldurdu; bütün bir francalayla koca bir parça sucuğu da önüme itti.</p>

  <p>— Götür! –dedi.– Ye yiyebildiğin kadar! Annen-baban var mı? Hırsızlıkla aran nasıl? Korkma, burada herkes hırsızdır; sana da öğretirler!</p>

  <p>Konuşmuyor, havlıyordu sanki. Sinekkaydı tıraşla hafiften mavi-mor bir renk alan yüzünde, burnunun iki yanı kırmızı damar ağlarıyla kaplıydı. Kocaman, mor burnu bıyıklarının üzerine iniyordu. Altdudağı bir tiksinti ifadesiyle fena halde aşağı sarkmıştı. Ağzının köşesine iliştirdiği sigarasından dumanlar tütüyordu. Hamamdan yeni çıkmış olmalıydı, kayın ve acı biber kokuları yayılıyordu üzerinden.<a class="footnoteref" href="../Text/notlar.xhtml#n6" id="ref6">6</a> Ayrıca şakakları, ensesi ter içindeydi.</p>

  <p>Çayımı bitirince elime bir ruble tutuşturdu:</p>

  <p>— Git kendine bir önlük al! Dur, ben kendim alırım… Külahını düzeltti, ağır bir şekilde yalpalayarak ve ayı gibi ayaklarını yere sürte sürte güvertede yürüdü gitti.</p>

  <p>… Gece. Geminin solundan çayırlığa doğru kayan ay, ortalığı ışıl ışıl aydınlatıyor. Bacası beyaz şeritli, kırmızıya çalan pas rengi eski geminin çarkları, gümüşsü suları düzensiz aralıklarla dövüyor. Karartısı suya vuran karşı kıyı, usul usul gemiye doğru yüzüyor; köylü kulübelerinin küçük pencereleri karanlıkta kızıl kızıl ışıyor. Köylülerin şarkı söylediği duyuluyor. Kızlar korosunun “Ay-luli” nakaratı kulağıma “Hallelujah” gibi geliyor.</p>

  <p>Geminin yedeğinde, uzun bir halatla gemiye kıçtan bağlı, güvertesi demir kafesle kapatılmış, gemi gibi pas rengi bir mavna var. Kafes, sürgün ve kürek cezası yemiş mahkûmlarla dolu. Mavnanın burnunda dikilen nöbetçinin süngüsü, karanlıkta mum gibi ışıyor. Lacivert gökyüzünü dolduran yıldızlar da minik birer mum sanki. Mavnadan çıt çıkmıyor. Ayın bütün ışıkları mavnanın üzerinde. Kararan demir kafesin içinde yuvarlak, gri-kara birtakım gölgeler seçiliyor. Mahkûmlar Volga’ya bakıyorlar. Su şırıldıyor, bazen ağlama, bazen usulca gülme sesini andıran bir ses bu. Çevremdeki her şeyin öyle bir havası var ki, kilisedeymişim gibi bir duyguya kapılıyorum. Kiliselerde olduğu gibi burada da keskin bir yağ kokusu var.</p>

  <p>Arkadaki mavnaya bakıyor ve erken çocukluk yıllarımı, Astrahan’dan Nijniy’e yaptığımız vapur yolculunu, annemin sert yüzünü ve beni bu zor olmasına karşın ilginç yaşamın içine salan insanı, ninemi anımsıyorum. Ninemi anımsadım mı da, bütün kötü şeyler benden uzaklaşıyor, her şey değişiyor, çok daha ilginç ve hoş oluyor, insanlar daha sevecen, daha iyi yürekli oluyorlar…</p>

  <p>Gecenin güzelliği karşısında ağlayacak kadar heyecanlanıyorum. Uzaktan bir tabutu andıran mavna da heyecanlandırıyor beni; nehrin engininde, ılık gecenin dalgın sessizliğinde o da bir tabut gibi gereksiz görünüyor gözüme. Düzgün ilerlemeyen, bazen yükselip bazen alçalan kıyı çizgisi de içimde hoş bir ürperti yaratıyor. İyi bir insan olmak istiyorum, insanların ihtiyaç duyduğu, onlara yararlı biri olmak istiyorum.</p>

  <p>Genç-yaşlı, kadın-erkek, gemimizdeki herkes bana tek kişi gibi görünüyor. Bizim gemi hız yapamıyor, bu yüzden işadamları posta gemilerini yeğliyorlar; bizim gemiye ise sessiz sedasız, işsiz güçsüz birtakım insanlar biniyor. Sabahtan akşama tek yaptıkları yiyip içmek, o arada durmadan tabak, bıçak, çatal, kaşık kirletmek. Benim görevim, bulaşık yıkamak. Sabah saat altıdan gece yarılarına dek bulaşık yıkıyorum. Gündüzleri iki ile altı, akşamları da onla on iki arası işim biraz azalıyor; yemekten yorgun düşen yolcular bu saatlerde yalnız çay, bira, votka içiyorlar. Bu zaman dilimi, geminin büfe bölümü çalışanlarının, başka bir deyişle benim amirlerimin –aşçı Smuriy, aşçı yardımcısı Yakov İvaniç, mutfak bulaşıkçısı Maksim ve yolcu güvertesi garsonu, elmacık kemikleri çıkık, yüzü çiçekbozuğu, gözleri yağlı yağlı ışıldayan kambur Sergey’in– küçük bir masanın çevresinde toplanıp çay içtikleri serbest saatleridir. Yakov İvaniç ağlamayı andırır bir gülümsemeyle edepsizce bir şeyler anlatır; güldüğü zaman yeşermeye başlamış çürük dişleri ortaya çıkar. Sergey, kurbağa ağzını ta kulaklarına kadar uzatırken, Maksim, rengi belirsiz gözlerini onlara dikip, yüzü bir karış, susar.</p>

  <p>Aşçıbaşı zaman zaman ağır, uğultulu bir sesle gürler:</p>

  <p>— Asyalılar! İlkeller!</p>

  <p>Bu insanların hiçbirinden hoşlanmıyorum. Dazlak kafalı, şişman bir adam olan Yakov İvaniç in tek konusu kadınlar ve hep çok çirkin bir dille söz eder kadınlardan. Mavi lekelerle dolu, bomboş bir yüzü var kendisinin, bir yanağında da üzerinde kırmızı tüylerin bittiği bir siğil. Eli hep siğildeki tüylerin üzerinde; kıvırıp iğne gibi sipsivri yapıyor onları. Vapura biraz hafif bir kadın binecek oldu mu, kadının çevresinde tıpkı bir dilenci gibi inanılmaz bir ürkeklikle dolanmaya başlar ve onunla tatlı bir dille, ama kendini de acındırarak konuşur. Konuşurken ağız kenarlarında beliren köpükleri, ikide birde iğrenç dilinin hızlı bir hareketiyle yalar. Ona bakınca nedense, cellatlar da herhalde bunun gibi yağlı olurlar, diye düşünürüm.</p>

  <p>— Karı kısmını nasıl tava getireceğini bileceksin, –diye ders verir Sergey’le Maksim’e.</p>

  <p>Berikiler pembeleşen yüzleriyle onu dikkatle dinler, dudaklarını kabartırlar.</p>

  <p>Aşçı Smuriy ağır ağır yerinden doğrulurken, hor görür bir yüzle, gümbür gümbür:</p>

  <p>— Asyalılar! –diye homurdanır, sonra bana emreder:-Peşkov! Hadi!</p>

  <p>Kamarada elime deri ciltli bir kitap tutuşturur ve yandaki buzluk duvarına dayanan yatağına uzanır.</p>

  <p>— Oku!</p>

  <p>Makama kutusu üstüne oturup buyruğu yerine getiririm.</p>

  <p>— Umbrakulda yıldız ışıklarının yansıması, ayıplardan, utançlardan kurtulmaya doğru göklerin yolunun açıldığına işarettir.<a class="footnoteref" href="../Text/notlar.xhtml#n7" id="ref7">7</a></p>

  <p>Bir sigara tüttüren Smuriy, burnundan dumanları salarken:</p>

  <p>— Develer! Neler de yazmışlar! –diye söylenir.</p>

  <p>— Sol memenin açılması, yüreğin temizliğine işarettir.<a class="footnoteref" href="../Text/notlar.xhtml#n8" id="ref8">8</a></p>

  <p>— Kimin memesi?</p>

  <p>— Onu yazmıyor.</p>

  <p>— Besbelli kadın memesi… Tüh, edepsizler!</p>

  <p>Gözlerini yumuyor, kollarını başının altına koyarak yatıyor, dudaklarının köşesine yapışmış sigaradan belli belirsiz bir duman yükseliyor; sigarasını diliyle düzeltiyor. Geriniyor, hem öylesine ki, göğsünden ıslıksı sesler yükseliyor. Kocaman yüzü duman bulutları ardında kayboluyor. Bazen uyuduğunu sanıyor ve okumaya ara vererek şu lanet kitabı gözden geçiriyorum; öylesine bıktım, tiksindim ki bu kitaptan!</p>

  <p>Ama aşçının hırıltılı sesi yükseliyor:</p>

  <p>— Oku!</p>

  <p>— Venerabl şu yanıtı veriyor: “Bak sevgili frer Su verian…”<a class="footnoteref" href="../Text/notlar.xhtml#n9" id="ref9">9</a></p>

  <p>— Doğru oku! Severyan olacak…</p>

  <p>— Burada Suverian yazılı…</p>

  <p>— Öyle mi? Hep cin işi bunlar! Biraz aşağıda şiir gibi bir şey olacaktı, onu oku…</p>

  <p>Okuyorum:</p>

  <div class="poem">

    <p><i>Ey, yapıp eylediklerimizi merak eden cahiller</i>,</p>

    <p><i>Onları görmeye yetmez sizin zayıf gözleriniz</i></p>

    <p><i>Kardeşler nasıl şarkı söyler</i>,</p>

    <p><i>Siz onu bile bilmezsiniz.</i><a class="footnoteref" href="../Text/notlar.xhtml#n10" id="ref10">10</a></p>

  </div>

  <p>— Dur! –diyor Smuriy.– Şiir değil bu okudukların! Ver şu kitabı…</p>

  <p>Kızgınlıkla kalın, mavi sayfalarını karıştırdığı kitabı daha sonra şiltesinin altına sokuyor.</p>

  <p>— Başka bir tane al oradan!</p>

  <p>Dertli başım! Teneke kaplı kara sandığında öyle çok kitap var ki! “Omir’in Öğütleri”, “Bir Topçunun Anıları”, “Lord Sedengal’in Mektupları”,<a class="footnoteref" href="../Text/notlar.xhtml#n11" id="ref11">11</a> “Bir Zararlı Olarak Tahtakurusu-Zararlının Yok Edilmesiyle İlgili Tavsiyeler”… O arada başı ve sonu olmayan kitaplar da vardı. Aşçı bazen bütün kitaplarını elden geçirmemi ve tek tek hepsinin adlarını okumamı isterdi. Ben kitapların adlarını okurken, o öfkeyle homurdanırdı:</p>

  <p>— Aşağılık herifler, uydurup uydurup yazıyorlar, ama ne yazdıklarını anlayan beri gelsin! Gervasiy<a class="footnoteref" href="../Text/notlar.xhtml#n12" id="ref12">12</a> mesela, nedir, kimdir, ben ne bileyim! Umbrakul da öyle…</p>

  <p>Tuhaf sözcükler, yabancı adlar zihnime çakılıyor, dilime yerleşiyordu. Anlamlarını seslerinden çıkarabileceğimi umarak bu sözcükleri sürekli tekrarlamak istiyordum. Pencerenin gerisindeyse sürekli şırıldayan sular, bitmez tükenmez bir ezgi mırıldanıyordu. Şimdi geminin kıçında olmak vardı! Orada yığılı sandık sepet arasında toplanan tayfalar, ateşçiler iskambil oynayıp yolcuları üter, şarkılar söyler ve birbirinden ilginç öyküler anlatırlardı. Orada onlarla oturmak, onların yalın, anlaşılır öykülerini dinleyerek Kama kıyılarını, kıyı boyunca bakır teller gibi birbirini izleyerek uzayıp giden çam ağaçlarını, üzerlerinde su baskınlarından arta kalan küçük göllerin yer aldığı çayırlıkları ve kırık bir aynayı andıran bu küçük göllerde yansıyan masmavi gökyüzünü izlemek büyük keyifti! Gemimiz gitgide kıyıdan uzaklaşsa da, görünmez çanlardan yükselen sesler, yorgun günün sessizliği içinde bize insanları ve köyleri hatırlatmaya devam ederdi. Dalgaların arasında ekmek kabuğu gibi oynayıp duran bir balıkçı kayığı… Kıyıda görünüveren bir köy… ırmakta yüzen sürüyle çocuk. Kıyıdaki sarı kum şeridi üzerinde yürüyen kırmızı gömlekli bir köylü… Uzaktan, ırmağın ortasından bakınca her şey nasıl da oyuncak gibi küçük, sevimli, alaca bulaca. Kıyıya ve gemimize bağlı mavnaya doğru sevecen, güzel sözler haykırmak isteği yükseliyor içimden.</p>

  <p>Bu kızıla çalan pas rengi mavna çok ilgimi çekiyordu. Küt burnuyla bulanık suları yarışını gözlerimi bir an bile ondan ayırmadan dakikalarca izleyebilirdim. Bir domuzu sürür gibi çekiyordu onu gemimiz. Mavnayı gemiye bağlayan halat, gevşediğinde suyu kamçılıyor, yeniden gerildiğindeyse mavnanın burnunu sallıyor, üzerindeki su damlacıkları dökülüyordu. Mavnada, vahşi hayvanlar gibi demir kafes içine kapatılmış insanların yüzlerini görmeyi çok istiyordum. Perm’de onları kıyıya çıkardılar. Mavnanın yanaştığı iskeleye gittiğimde onlarca kül rengi insan önümden geçti. Boğuk seslerle ayaklarını sürüyor, zincirlerini şakırdatıyorlardı; sırtlarındaki torbanın ağırlığından iki büklümdüler. Kadın-erkek, genç-yaşlı, güzel-çirkindiler, ama öbür insanlardan hiçbir farkları yoktu; bir tek saçları çok kötü kesilmişti, bir de giyimleri değişikti. Elbette hayduttu bunlar; ama ben ninemden haydutlar hakkında hep güzel şeyler dinlemiştim.</p>

  <p>Şu kafesteki insanlardan çok daha fazla hayduta benzeyen Smuriy asık yüzle mavnaya bakarak:</p>

  <p>— Tanrı kimsenin başına böyle dert vermesin! –diye homurdandı.</p>

  <p>Bir gün ona:</p>

  <p>— Başkaları haydutluk edip adam öldürürken, siz yemek pişiriyorsunuz, bu nasıl iş? –dedim.</p>

  <p>— Ben yemek pişirmem, yemek hazırlarım; yemeği kadınlar pişirir, –dedi, sonra gülümseyerek ekledi:– İnsanlar arasındaki bütün fark, onların ne kadar ahmak oyuklarındadır. Kimi akıllıdır, kimi daha az akıllıdır, kimi ahmaktır. Akıllı olmak için doğru kitapları okumak gerekir: kara büyü… ya da ne bileyim… Aslında bütün kitapları okuyacaksın, ki iyisini, doğrusunu bulabilesin…</p>

  <p>Bana sürekli aşılamaya çalışırdı:</p>

  <p>— Oku! Anlamadın mı, yedi kez daha oku! Yine mi anlamadın, on iki kez oku!</p>

  <p>Smuriy, konuşmaktan pek hoşlanmayan suskun büfeci de dahil, gemideki herkesle, onları küçük görüyormuş, sanki onlara sürekli taşlar fırlatıyormuş gibi kesik kesik konuşurdu; bu sırada altdudağı sarkar, bıyıkları fırça gibi kabarırdı. Bana karşı yumuşak, dikkatliydi; ama beni korkutan bir şeyler vardı bu dikkatte. Aşçı bana bazen ninemin kız kardeşi gibi hafif kaçık gelirdi.</p>

  <p>— Dur, okuma! –derdi, bazen.</p>

  <p>Ve gözlerini yumup, burnunu çeke çeke uzunca bir süre yatardı. Bu sırada kocaman karnı inip kalkarken, tıpkı ölülerinki gibi göğsünde kavuşturduğu tüylü el parmakları, görünmeyen şişlerle görünmeyen bir çorabı örerdi.</p>

  <p>Derken birden mırıldandığı duyulurdu:</p>

  <p>— Evet. İşte sana akıl, git ve yaşa! Ama insanlara hem çok az hem de eşitsiz dağıtılmış akıl. Keşke herkes aynı şekilde akıllı olsaydı! Ama öyle değil işte. Kimi anlar, kimi anlamaz, kimi anlamak bile istemez!</p>

  <p>Tökezler gibi kesik kesik bir konuşmayla askerlik hayatından bir şeyler anlatıyor bana. Anlattığı öykünün özünü kavrayamıyorum; çünkü hem öykü bana ilginç gelmiyor hem de o olayları en başından değil, aklına geldiği gibi anlatıyor.</p>

  <p>— Derken, alay komutanı o eri çağırıp, sordu: “Teğmen sana ne dedi?” Er de ne olup bittiyse hepsini bir bir anlattı. Çünkü ere bir şey sorulduğunda doğru yanıt vermek zorundadır. Teğmense ona duvara bakar gibi bakıyordu… sonra döndü, başını eğdi… Evet…</p>

  <p>Ağzından duman bulutları savurarak öfkeyle homurdanıyor:</p>

  <p>— Neyin söylenip neyin söylenemeyeceğini ben nereden bileyim? Teğmeni küreğe mahkûm ettiklerinde zavallı annesinin söylediği… Aman Tanrım! Ben hiç okumamış bir adamım…</p>

  <p class="extract">Sıcak. Her şey usul usul titriyor, uğulduyor. Kamaranın metal duvarına sular çarpıyor. Vapurun çarkı pat pat sesler çıkarıyor. Vapurun ışığı altında ırmak geniş bir şerit halinde akıyor. Uzakta, kıyı şeridinde, çayırlık bir bölge seçiliyor. Ağaçlar hafiften sallanıyor. Kulak, çevredeki bütün seslere alıştığı için insana sanki her yanda kaskatı bir sessizlik hüküm sürüyormuş gibi geliyor; oysa geminin baş tarafında bir tayfa hazin bir sesle bağırıyor:</p>

  <p>— Ye-e-di, ye-e-di…</p>

  <p>Hiçbir şey yapmak istemiyor canım; ne birilerini dinlemek ne bir şeye katılmak ne çalışmak… Tek istediğim, mutfağın yanık yağ kokusunun duyulmadığı gölge bir yerde oturup sessiz, yorgun hayatın suda usulca kayışını uykulu gözlerle izlemek.</p>

  <p>Aşçı, öfkeyle emrediyor:</p>

  <p>— Oku!</p>

  <p>Varsıl yolculara hizmet eden garsonlar bile korkuyorlar ondan. Hatta sessiz, konuşmaktan yana pek cimri, levrek balığına benzeyen büfeci bile ondan çekiniyor sanki.</p>

  <p>— Hey, sen, domuz herif! –diye bağırıyor, büfe garsonlarından birine.– Çabuk buraya gel, hırsız herif! Asyalı… Umbrakul…</p>

  <p>Tayfalar, ateşçiler hep saygılı davranırlardı ona, dalkavukluk ederlerdi. O da onlara haşlama et verir, köyleri, aileleri hakkında sorular sorardı. Üstleri başları yağ, is içindeki Beyaz Rus ateşçiler vapurda küçük görülürlerdi; herkes onlara Yagut diye seslenir, sonra da:</p>

  <p>— Yagu, byagu, –diye alay edip onları kızdırırlardı.</p>

  <p>Smuriy bu durumu öğrendiğinde yüzüne kan yürüdü, bıyıkları fırça gibi oldu:</p>

  <p>— Seninle alay etmelerine nasıl izin verirsin be adam? –diye haykırdı, ateşçiye.– İndirsene pislik herifin suratına bir tane!</p>

  <p>Yakışıklı, ama kötü yürekli bir adam olan lostromo bir gün aşçıya şöyle deyiverdi:</p>

  <p>— Yagut’la Hohol’un<a class="footnoteref" href="../Text/notlar.xhtml#n13" id="ref13">13</a> inancı aynıdır!</p>

  <p>Lostromoyu bir anda çalyaka edip havaya kaldıran aşçı onu havada ileri geri sallayarak sordu:</p>

  <p>— Geberteyim mi, ha, geberteyim mi?</p>

  <p>Bazen işi dövüşe vardıracak kadar tartıştıkları olurdu. Ama Smuriy’e kimse vuramazdı. Çünkü hem insanüstü bir gücü vardı hem de kaptanın karısıyla arası çok iyiydi; uzun boylu, iriyarı, saçları oğlan çocuklarınınki gibi kısacık kesilmiş bu kadınla sık sık oturup samimi bir şekilde sohbet ederlerdi.</p>

  <p>Smuriy korkunç votka içer, ama hiç sarhoş olmazdı. Daha sabahtan başlardı içmeye; bir şişe votkayı başına dikip dört hamlede bitirdikten sonra biraya başlar, akşama kadar bira şişeleri birbirini kovalardı. Aşçının yüzü kızardıkça kızarır, kara gözleri bir şey karşısında şaşırıp kalmış gibi yuvarlaklaşırdı.</p>

  <p>Akşamları bazen lombar ağzında beyaz ve kocaman görünümüyle saatler boyu sessizce oturur, asık yüzü akıp giden uzaklara dalar giderdi.</p>

  <p>Yakov Ivaniç pişmiş, tere batmış bir halde mutfaktan çıkar, şöyle bir durup dazlak kafasını kaşıdıktan sonra ya elini sallayıp gözden kaybolur ya da biraz uzaklaştıktan sonra uzaktan seslenirdi:</p>

  <p>— Mersinbalıkları sizlere ömür…</p>

  <p>— Sen de balık çorbasına kat…</p>

  <p>— Sövüş ya da buğulama isteyen olursa?</p>

  <p>— Yap. Hapır hupur yiyeceklerdir!</p>

  <p>Bazen yanına yaklaşmaya cesaret ederdim. Gözlerini ağır ağır kaldırıp sorardı:</p>

  <p>— Ne var?</p>

  <p>— Hiç.</p>

  <p>— İyi…</p>

  <p>Böyle anlardan birinde, yine de sordum:</p>

  <p>— Neden herkesi korkutuyorsunuz, oysa siz iyi bir insansınız?</p>

  <p>Beklediğimin tersine, kızmadı.</p>

  <p>— Ben yalnız sana karşı iyiyim.</p>

  <p>Ama hemen ardından olanca saflığıyla, dalgın dalgın:</p>

  <p>— Kim bilir, –diye ekledi,– belki de herkese karşı iyiyimdir? Ama, bunu insanlara göstermiyorum. Çünkü bunu gösterdin mi anında tepene çıkarlar. İnsanlar nasıl hep bataklıkta kuru yükseltilerin üzerine basmaya çalışırlarsa, iyi insanların da öyle tepesine çıkar, çamurlu ayaklarıyla onları ezerler. Git, bira getir!</p>

  <p>Birkaç hamlede şişeyi bitirince, bıyıklarından süzülen birayı yalayarak:</p>

  <p>— Az daha büyük olsaydın sana neler öğretirdim! –dedi.– Benim insanlara söyleyecek sözüm var. Aptal biri değilim… Kitap oku, gereken her şeyi kitaplarda bulacaksın. Kitap deyip geçme! Bira ister misin?</p>

  <p>— Yok, sevmiyorum.</p>

  <p>— Eh, içme öyleyse. Sarhoşluk beladır. Votka dersen, şeytan işi. Varsıl olaydım, ne yapar eder seni okuturdum. Cahil adamın öküzden farkı yoktur. İster çifte koş, ister mezbahaya yolla, farkında bile olmaz!</p>

  <p>Kaptanın karısı ona bir Gogol cildi vermişti, “Korkunç İntikam”ı okudum, çok da beğendim. Ama Smuriy kızgınlıkla bağırdı:</p>

  <p>— Saçma sapan şeyler! Başka kitapları da var, biliyorum…</p>

  <p>“Korkunç İntikam”ı benden aldı, gidip kaptanın karısından başka bir kitap getirdi.</p>

  <p>— Taras’ı oku, –dedi, somurtkan bir yüzle.– Neydi adamın ikinci adı? Unuttum. Hadi, bul ve oku. Kadın, güzel bir kitap olduğunu söylüyor. Kime göre güzel? Ona göre. Belki ben güzel bulmayacağım? Saçlarını kestirmiş… Kulaklarını niye kestirmemiş, anlamadım?</p>

  <p>Taras’ın Ostap’ı dövüşe çağırdığı sahne aşçıyı esaslı güldürdü.</p>

  <p>— Bu işler böyledir! Ya ne olacaktı? Sen okumuşsun, ama ben de güçlüyüm! Neler basıyorlar, develer!</p>

  <p>Dikkatle dinliyor, arada bir homurdanıyordu:</p>

  <p>— Olacak şey değil! Bir adamı bir vuruşta omzundan kıçına kadar ikiye ayıramazsın! Saçmalık! Bir adamı mızrağın ucunda havaya kaldırmak da olacak şey değil, mızrak kırılır! Ben de askerlik yaptım… bu işler böyle olmaz!</p>

  <p>Andrey’in ihaneti karşısında derin bir nefret duydu:</p>

  <p>— Olmaz olsun böyle evlat! Üstelik de karı yüzünden! Tuh sana aşağılık herif!</p>

  <p>Gelgelelim Taraş oğlunu öldürünce aşçı bacaklarını yatağından aşağı sarkıttı, elleriyle yatağına dayanıp iki büklüm oldu, ağlamaya başladı. Gözyaşları yanaklarından ağır ağır akıyor, yere damlıyordu. Burnunu çeke çeke:</p>

  <p>— Aman Tanrım! Aman Tanrım… –diye söyleniyordu.</p>

  <p>Birden bana bağırdı:</p>

  <p>— Okusana be, şeytanın aşık kemiği!</p>

  <p>Ama Ostap ölmeden önce, “Baba! Beni duyuyor musun?” diye bağırdığında yeniden ağlamaya başladı; bu kez çok daha acı, çok daha şiddetliydi ağlaması.</p>

  <p>— Her şey mahvoldu! –dedi hıçkırarak.– Her şey… Kitap burada bitiyor mu? Ah, lanet olsun… Neler geliyor insanoğlunun başına! Erkek diye ben bu Taras’a derim!</p>

  <p>Kitabı elimden alıp okşar gibi inceledi. Gözyaşları kitabın üzerine damlıyordu.</p>

  <p>— Güzel kitap! Ruhuma bayram ettirdi!</p>

  <p>Sonra “Ivanhoe”yu okuduk. Richard Plantagenet’ı çok beğendi Smuriy.</p>

  <p>— Kral dediğin böyle olur! –dedi, etkileyici bir sesle.</p>

  <p>Oysa ben sıkıcı bulmuştum kitabı.</p>

  <p>Aslında zevklerimiz pek uyuşmuyordu. “Bulunmuş Çocuk Thomas Jones’un Başından Geçenler”in eski bir çevirisi olan “Thomas Jones’un Öyküsü”nü ben çok ilginç bulmuştum. Smuriy ise söylenip durmuştu:</p>

  <p>— Ahmaklık! Thomas’tan bana ne!? Dünyada başka kitap mı kalmadı?</p>

  <p>Bir gün kendisine dünyada başka kitaplar da olduğunu söyledim: Yeraltı yayını, yasaklanmış kitaplar… bunlar ancak geceleri, bodrumlarda okunabilirlerdi…</p>

  <p>Gözleri kocaman oldu, bıyıkları diken diken.</p>

  <p>— Bu nasıl bir yalan? Neler saçmalıyorsun sen?</p>

  <p>— Yalan söylemiyorum. Günah çıkarırken papaz sordu bana bu kitaplardan okuyup okumadığımı… Ondan önce de ben kendi gözlerimle gördüm, bu kitapları nasıl okuyup ağladıklarını…</p>

  <p>Yüzü asıldı; gözlerimin içine bakarak sordu:</p>

  <p>— Ağlayan kim?</p>

  <p>— Bir kadın… Okunan kitabı dinliyordu… Kitabı dinleyen bir kadın daha vardı… o da o kadar korktu ki, kaçar gibi çıktı odadan…</p>

  <p>— Uyan, sayıklıyorsun, –dedi Smuriy, yavaşça gözlerini yumarak; biraz durup düşündükten sonra, ekledi:– Bir yerlerde kimselerin bilmediği gizemli bir şeylerin bulunduğuna hiç kuşku yok… olmazsa olmaz, illa ki vardır… Ama benim yaşım geçti… hem bunlar benim karakterime de pek uygun değil… Ama yine de…</p>

  <p>Saatlerce böyle düzgün, çekici konuşabilirdi.</p>

  <p>Hiç farkında olmadan kitap okumaya alışıp gitmiştim. Büyük bir keyifle elime alıyordum kitapları. Kitaplarda anlatılan hayatla gerçek hayat arasında hoş farklar vardı. Gerçek hayat gitgide ağır bir yüke dönüşüyordu.</p>

  <p>Smuriy de iyice kaptırmıştı kendini kitaplara, sık sık beni işimden koparıyordu:</p>

  <p>— Peşkov, gel, bana kitap oku!</p>

  <p>— Yıkayacağım dünya kadar bulaşık var.</p>

  <p>— Maksim yıkar.</p>

  <p>Kaba bir buyrukla kıdemli bulaşıkçıyı benim işime yolluyordu, o da öfkesinden bardakları kırmaya başlayınca büfeci sakin bir sesle beni uyarıyordu:</p>

  <p>— Bak, sonra gemiden indiririm seni!</p>

  <p>Bir gün Maksim bulaşık suyu ve çay artıklarıyla dolu leğenin içine bilerek birkaç da bardak koymuş; ben leğeni güverteden dökerken, bardaklar da tabii leğendeki suyla birlikte ırmağı boyladı.</p>

  <p>Smuriy, büfeciye:</p>

  <p>— Benim yüzümden oldu, –dedi,– bardakları benim hesabıma yazın.</p>

  <p>Büfe çalışanları bana tavır almaya başladılar:</p>

  <p>— Hey, kitapların efendisi! Sana bu gemide ne diye para veriyorlar, kitap oku diye mi, ha?</p>

  <p>Bana olabildiğince çok iş çıkarmaya çalışıyorlar, bunun için de gereksiz yere kap kirletiyor, bulaşık çoğaltıyorlardı. Tüm bunların benim için pek hoş bir sonuç vermeyeceğini biliyordum. Yanılmamışım.</p>

  <p>Bir akşam küçük bir belde iskelesinden gemiye kırmızı yüzlü bir kadınla, yanında yepyeni, pembe giysili, sarı başörtülü bir genç kız bindi. Her ikisi de hafif içkiliydi. Kadın gülümsüyor, herkesi selamlarken bazı heceleri bir papaz gibi vurgulayarak açıklamalarda bulunuyordu:</p>

  <p>— Bağışlayın, canlarım, biraz içkiliyim! Yargılanıyordum, aklandım, ben de sevinçten biraz kafayı çektim…</p>

  <p>Genç kız da bulanık gözlerle çevresine bakarak gülümsüyor, bir yandan da kadına:</p>

  <p>— Bırak saçmalamayı da yürü! –diyordu.</p>

  <p>İkinci mevkide, Sergey’le Yakov İvaniç’in birlikte kaldıkları kamaranın karşısındaki kamaraya yerleştiler. Kadın, bir süre sonra ortalıktan kayboldu. Sergey, kurbağa ağzı kulaklarında, kızın yanına oturdu.</p>

  <p>Gece işimi bitirmiş tam masanın üzerine yatıp uyuyacaktım ki, Sergey gelip kolumdan çekiştirmeye başladı:</p>

  <p>— Kalk, seni evlendiriyoruz!</p>

  <p>Sarhoştu. Kolumu kurtarmaya çalışınca bana vurdu.</p>

  <p>— Kalk dedim sana!</p>

  <p>Maksim geldi; o da sarhoştu. İkisi birlikte beni güvertede uyuyan yolcuların arasından geçirerek kendi kamaralarına sürüdüler. Ancak, kamaranın önünde Smuriy dikiliyordu. Yakov İvaniç de, kapı sövelerine tutunmuş, girişte duruyordu. Kız da oradaydı ve Yakov İvaniç’in sırtına yumruklar indirirken sarhoş bir sesle bağırıyordu:</p>

  <p>— Bırakın beni!…</p>

  <p>Beni Maksim’le Sergey’in ellerinden çekip alan Smuriy, saçlarından tutup bu ikisinin kafalarını birbirine çarptı, sonra ikisini birden bir kenara savurdu.</p>

  <p>Ardından, kapıyı suratına çarparak Yakov’a:</p>

  <p>— Asyalı! –diye gürledi.</p>

  <p>Son olarak da beni sertçe iterek:</p>

  <p>— Defol gözümün önünden! –dedi.</p>

  <p>Koşarak geminin kıç tarafına gittim. Gece bulutlu, nehir karaydı. Gemiden gerideki görünmeyen kıyılara doğru iki kül rengi köpük çizgisi uzayıp gidiyordu. Bu iki çizgi arasından da mavna geliyordu. Bazen sağda, bazen solda beliren kırmızı ışıkların, kıyıdaki beklenmedik dönüşlerde bir anda gözden yitmeleriyle ortalık sanki daha bir karanlık oluyor, benim de yüreğime bir ağırlık çöküyordu.</p>

  <p>Aşçıbaşı geldi. Yanıma oturdu. Derin derin göğüs geçirip bir sigara yaktı.</p>

  <p>— Seni öyle çalyaka etmiş, kızın yanına mı götürüyorlardı? Pislikler! Konuşurlarken duydum onları, neye niyetlendiklerini anladım…</p>

  <p>— Kızı da ellerinden aldınız mı?</p>

  <p>— Onu… mu? –deyip kıza ağır bir küfür savurdu, sonra sıkıntılı bir sesle sürdürdü:– Hepsi birbirinden iğrenç! Bu vapur olacak pislik yığını köyden bile beter! Sen hiç köyde yaşadın mı?</p>

  <p>— Hayır.</p>

  <p>— Köy dediğin baş belası yerdir. Hele kışları…</p>

  <p>İzmaritini suya fırlattı, sustu, sonra yeniden başladı:</p>

  <p>— Senin bu domuzlar arasında yok olup gitmenden korkuyorum, evlat. Sana acıyorum. Herkese acıyorum aslında ve… bazen ne yapacağımı bilemiyorum… Hatta diz çöküp, “Ne yapıyorsunuz itoğluitler, ha?” diye sorasım geliyor. “Ne yapıyorsunuz? Kör müsünüz? Develer…”</p>

  <p>Vapur, içli içli düdük çaldı, mavnayı vapura bağlayan halat suda şakladı; yoğun karanlıkta görünüp yiten bir fener ışığı iskelenin yerini gösterdi. Derken, karanlıkta başka ışıklar da ortaya çıktı.</p>

  <p>— Pyaniy Bog –diye mırıldandı aşçı.– Bir de Pyanaya diye bir ırmak olacaktı. Pyankov adında, bölük emini bir yüzbaşı tanımıştım… Sonra, Zapivohin diye bir yazıcı vardı<a class="footnoteref" href="../Text/notlar.xhtml#n14" id="ref14">14</a> … Ben… karaya çıkıyorum…</p>

  <p>Omuzlarından geçirdikleri kolanların altında bedenleri yay gibi kıvrılmış iriyarı Kamalı kadınlar ve genç kızlar uzun teskerelerle kıyıdan gemiye odun taşıyorlar, bir metreden uzun, ağır odunları geminin ocak sintinesinin karanlık ağzına doğru fırlatırken, çınlayan sesleriyle:</p>

  <p>— Değmesin! –diye bağırıyorlardı.</p>

  <p>Tayfalar, ağır odun yükleriyle ikişerli gruplar halinde önlerinden geçen kadınların göğüslerine, bacaklarına el atıyor, kadınlar da çığlığı basıp tayfaların yüzüne tükürüyorlardı. Yüklerini boşaltıp geri dönerken, tayfaların çimdiklerinden, el atmalarından kendilerini teskereleriyle koruyorlardı. Geminin her gidiş dönüşünde, gemiye odun yüklediğimiz her iskelede onlarca kez gördüğüm, değişmeyen bir manzaraydı bu.</p>

  <p>Çok yaşlanmışım ve yıllardır bu gemide yaşıyormuşum gibi geliyordu bana. Sanki yarın, bir hafta sonra, güzün, önümüzdeki yıl olup bitecek her şeyi biliyordum.</p>

  <p>Gün ağarıyordu. İskelenin hemen ardındaki kumlu yükseltide göz alıcı bir orman belirmişti. Ellerindeki uzun teskere sopalarıyla gülüşerek, şarkılar söyleyerek ormana doğru yürüyen kadınlar, uzaktan askere benziyordu.</p>

  <p>Ağlamak istiyordum. Göğsümde fokurdayan, yüreğimi yakan gözyaşları bana dehşetli acı veriyordu.</p>

  <p>Ama ağlamaya utandığım için güverteyi yıkayan tayfa Blyahin’e yardım etmeye başladım.</p>

  <p>Sessiz, kendi halinde bir adamdı Blyahin. Solgun, cansız, yavaş. Gizlendiği köşelerden ufacık gözleri ışıldardı.</p>

  <p>— Benim asıl adım Blyahin değil… Annem… orospu olduğu için bana bu adı taktılar. Bir kız kardeşim var, o da öyle. Besbelli kaderleri böyleymiş. Kader, kardeş, hayatımıza yön veren dümendir. Hadi artık git… ya da… dur, bekle…</p>

  <p>Süpürgesini güvertede hafifçe gezdirirken yavaşça bana şöyle diyordu:</p>

  <p>— Kadınlara nasıl sarkıntılık ettiklerim gördün! Evet, evet, demin tanık olduğun şeylerden söz ediyorum! Yaş odun bile uzun süre ateşte kalırsa, tutuşur! Bu benim hiç hoşuma gitmiyor, kardeş! Saygıdeğer bulmuyorum. Kadın olsaydım, hiç düşünmez kendimi bataklığın karanlık sularına bırakırdım. İsa şahidim olsun ki yapardım bunu! Zaten iradesiz yaratıktır kadın dediğin, bir de burada iyice uyarıp isteklendiriyorlar! Hadımları bilir misin? Akıllı insanlardır. Gerçeği son derece doğru sezmişlerdir. Pis işlerden geri dur, temiz kalple Tanrı’ya yönel.<a class="footnoteref" href="../Text/notlar.xhtml#n15" id="ref15">15</a></p>

  <p>Kaptanın karısı, eteğini iyice yukarı kaldırmış, sulara basmamaya özen göstererek hoplaya hoplaya yanımızdan geçti. Sabahları hep erken kalkardı. Uzun boylu, zarif bir kadındı. Alabildiğine sade, ışıl ışıl bir yüzü vardı. Arkasından koşup bütün kalbimle:</p>

  <p>— Ne olur bana bir şeyler söyleyin! –diye yalvarmak geçti içimden.</p>

  <p>Vapur usulca iskeleden uzaklaşmaya başladı. Blyahin haç çıkararak:</p>

  <p>— Gidiyoruz! –dedi.</p>
</body>
</html>