<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>VIII</h1>

  <p>İlk karla birlikte dedem beni yeniden ninemin kardeşinin evine götürdü.</p>

  <p>— Böylesi senin için daha iyi… daha iyi… –diyordu.</p>

  <p>Yazın çok şeyler yaşamış, daha bir yaşlanmış, daha bir akıllanmışım gibi geliyordu bana. Bu arada patronlarımın evinde de can sıkıntısı büsbütün artmış gibiydi. Eskiden olduğu gibi aşırı yemekten midelerini bozuyor ve hastalanıyorlar, sonra da birbirlerine olanca ayrıntısıyla hastalıklarının nasıl başladığını, nasıl geliştiğini anlatıyorlardı. Kocakarı da eskiden olduğu gibi korkunç bir kin ve öfkeyle yakarıyordu Tanrı’ya. Doğumdan sonra zayıflayan evin genç hanımının evdeki önemi azalmıştı; yine de gebe olduğu günlerdeki gibi azametle ve ağır ağır hareket ediyordu. Bebelerine çamaşır dikerken usul usul hep aynı şarkıyı söylerdi:</p>

  <div class="poem">

    <p><i>Spirya, Spiridon, Spirya</i>,</p>

    <p><i>Öz kardeşim Spirya</i>,</p>

    <p><i>Ben bindim mi kızağa</i>,</p>

    <p><i>Spirya oturur arkaya…</i></p>

  </div>

  <p>Odaya girdiğimde hemen şarkıyı keser, öfkeyle:</p>

  <p>— Ne istiyorsun? –diye bağırırdı.</p>

  <p>Bundan başka bir şarkı daha bilmediğine emindim.</p>

  <p>Akşamları patronlarım beni odaya çağırır ve emrederlerdi:</p>

  <p>— Anlat bakalım, vapurda hayatın nasıldı!</p>

  <p>Tuvalet kapısının yanında bir sandalyeye oturur, anlatırdım. Bu evde hiç istemeden sürdüğüm hayattan başka bir hayatı hatırlamak bana keyif verirdi. Kendimden geçer, dinleyicilerimi unutur giderdim. Ama bu uzun sürmezdi; hayatlarında hiç vapura binmemiş kadınlar bana sorarlardı:</p>

  <p>— Ne olursa olsun, korkunç bir şey olsa gerek vapur?</p>

  <p>Niye korkunç olması gerektiğini anlamıyordum vapurun?</p>

  <p>— Ya suyun derin bir yerinde devrilir de batıverirse?</p>

  <p>Patron kahkahalarla güler, bense vapurların derin yerde batmadıklarını bilir, ama buna kadınları bir türlü inandıramazdım. Hele kocakarı, vapurun suda yüzmediğine, karadaki arabalar gibi, nehrin dibinde tekerlekler üzerinde ilerlediğine inanırdı.</p>

  <p>Demirden yapılmışsa nasıl batmıyor? Balta yüzer mi hiç?…</p>

  <p>— Kova da suda batmıyor ama?</p>

  <p>— Karşılaştırdığı şeye bak! Kova hem boş hem de küçücük bir şey!</p>

  <p>Smuriy’den ve onun kitaplarından söz ettiğimde bana kuşkuyla bakarlardı. Kocakarı, kitapları aptallarla din sapkınlarının yazdıklarını savunurdu.</p>

  <p>— Peki ya Zebur? Davud Peygamber?</p>

  <p>— Zebur, kutsal kitaptır. Üstelik Davud Peygamber, Zebur’u yazdığı için Tanrı’dan kendisini bağışlamasını dilemiştir.</p>

  <p>— Bu nerede yazıyor?</p>

  <p>Avucumun içinde! Ensene şaplağı yersen, nerede yazdığını anlarsın!</p>

  <p>Her şeyi bilirdi kocakarı, her şeyden tam bir güven ve bayağı bir dille söz ederdi.</p>

  <p>Pyoçorka Sokağı’nda ölen Tatar’ın canı boğazından katran gibi kapkara çıkmış!</p>

  <p>— Can, ruhtur… –diyecek oldum.</p>

  <p>— Tatar’ın canı da mı, aptal!</p>

  <p>Genç hanım da korkardı kitaplardan:</p>

  <p>— Kitap okumak çok zararlı bir şeydir, özellikle de genç yaşlarda! Bizim Grebyoşka’da iyi aileden, durmadan kitap okuyan bir genç kız vardı. Sonunda kitap okuya okuya bir papaz çömezine âşık oldu. Ama sonra çömezin karısı onu öyle bir rezil etti ki!… Hem de herkesin içinde…</p>

  <p>Onlara bazen Smuriy’in kitaplarından öğrendiğim sözleri tekrarlardım. Kitaplardan birinde şöyle bir söz geçiyordu: “Aslına bakarsanız barutu kimse icat etmemiştir. Her şeyde olduğu gibi o da uzun birtakım gözlemlerin ve buluşların sonucu olarak ortaya çıkmıştır.”</p>

  <p>Bilmem neden, bu cümle belleğime adeta çivilenmişti; özellikle de “aslına bakarsanız” sözlerini çok beğenmiştim. Bu sözlerde büyük bir güç varmış gibi geliyordu bana. Ne acılar çektim bu sözler yüzünden! Gülsem mi, ağlasam mı dedirten acılar. Böyle şeyler de oluyor hayatta.</p>

  <p>Bir gün patronlar yine vapurdaki yaşamımla ilgili yeni bir şeyler anlatmamı isteyince onlara şöyle karşılık verdim:</p>

  <p>— Artık anlatabileceğim bir şey yok, aslına bakarsanız…</p>

  <p>Dehşetli şaşırttı bu sözlerim onları; bir ağızdan bağırmaya başladılar:</p>

  <p>— Ne? Ne dedin sen?</p>

  <p>Dördü birden gülmeye başladı. Bir yandan da sözümü yineliyorlardı:</p>

  <p>— Aslına bakarsanız… ha? Aman ya Rabbi!</p>

  <p>Hatta patronum bana şöyle dedi:</p>

  <p>— Bu lakırdı, iyi bir buluş olmadı be çocuk!</p>

  <p>O günden sonra uzunca bir süre bana hep:</p>

  <p>— Hey, aslına bakarsanız! –diye seslendiler.</p>

  <p>— Aslına bakarsanız, bebeğe baktıktan sonra yerler de silinecek!</p>

  <p>Onların bu saçma alayları beni kızdırmıyor, ama dehşetli şaşırtıyordu.</p>

  <p>Sersemletici bir sıkıntı bulutu içinde geçiyordu hayatım. Bunun üstesinden gelebilmek için olabildiğince çok çalışıyordum. Çalışmak için iş çoktu evde: İki bebek vardı; gelen hiçbir bakıcıdan hoşnut kalmayan patronlar sürekli bakıcı değiştiriyorlardı. Bu yüzden ufaklıklarla da benim ilgilenmem, her gün bezlerini yıkamam gerekiyordu. Haftada bir de Jandarma Pınarı’na gidip yıkadığım bezleri duruluyordum. Orada çamaşırcı kadınlar alay ediyorlardı benimle:</p>

  <p>— Demek kadın işine sıvandın?</p>

  <p>Bazen o kadar ileri giderlerdi ki, ıslak bezlerle onlara vururdum. Tabii onlar da bunu bana fazlasıyla ödetirlerdi. Yine de bütün bunlar neşeli, ilginç gelirdi bana.</p>

  <p>Bir çukurluktan kaynayan Jandarma Pınarı, Yarilo diye eski bir tanrının adını taşıyan genişçe düzlüğü kentten ayırarak derin bir yar boyunca akıp Oka Irmağı’na doğru inerdi. Kentin orta tabakasından insanlar zaman zaman bu düzlükte eğlentiler düzenlerdi. Ninem, kendi gençliğinde insanların Yarilo’ya inanmayı sürdürdüklerini ve ona kurbanlar adadıklarını söylerdi. Katrana buladıkları paçavralarla sarıp sarmaladıkları bir tekerleği ateşe verip şarkılar, bağırışlar arasında yamaçtan aşağı yuvarlar ve alev alev yanan tekerin nereye kadar gidebildiğini izlerlermiş. Tekerlek Oka’ya ulaşabilirse, Yarilo’nun kurbanı kabul ettiğine, o yıl güneşli, mutlu bir yaz geçireceklerine inanırlarmış.</p>

  <p>Pınara çamaşır durulamaya gelen kadınların çoğu Yarilo tarafındandı ve hepsi de sivri dilli, sözünü esirgemez, atak kadınlardı; kentte olup biten her şeyi bilirlerdi; evinde çalıştıkları tüccar, memur, subaylar üzerine anlattıklarını dinlemek de son derece ilginçti.</p>

  <p>Kışın buzlu suda çamaşır yıkamak tam bir işkenceydi; soğuktan kadınların elleri donar, derileri çatlardı. İnsanı kardan da, rüzgârdan da korumayan uyduruk bir çatının altında, tahta bir yalak içine alınan kaynağa eğilip çamaşır duralarlardı. Soğuğun ısırdığı yüzlerine kan birikirdi. Soğuktan sızım sızım sızlayan ıslak parmaklar bükülmez hale gelir, gözlerinden yaşlar akardı. Ama bütün bunlar kadınları pes ettirmezdi: Hiçbir şeyi ve hiç kimseyi umursamadan bitmez tükenmez bir biçimde birbirlerine değişik şeyler anlatır, çene çalarlardı.</p>

  <p>Aralarında en iyi anlatan Natalya Kozlovskaya’ydı. Otuzunu geride bırakmış, güçlü, diri bir kadındı. Bakışları alaycı, dili sivri, konuşması canlı, ataktı. Arkadaşları onu ilgiyle dinler, her konuda düşüncesini alır ve becerikliliği, özenli giyimi, okuması için kızını liseye göndermiş olması dolayısıyla ona saygı duyarlardı.</p>

  <p>İçleri ıslak çamaşır dolu iki sepetin ağırlığı altında sendeleye sendeleye kaygan patikadan aşağı inerken onu güler yüzle karşılar, içten bir ilgiyle sorarlardı:</p>

  <p>— Kızın nasıl?</p>

  <p>— Zararı yok, okuyor çok şükür! Sağ olun!</p>

  <p>— Bak hele… demek hanımefendi yapacaksın kızını?</p>

  <p>— Öyle olsun diye okutuyorum. Hanımefendilerin yüzleri neden o kadar bakımlı sanıyorsunuz? Aslında hepsi bizim gibi cahil yığınlar içinden çıkıyor, başka nereden geliyor olabilirler? Bir insanın bilgisi ne kadar çoksa, eli kolu da o kadar uzun olur, her yere yetişir, her şeye ulaşır; ne çok şeye ulaşırsan, o kadar çok kazanırsın, işlerin yolunda olur. Tanrı bizi dünyaya aklı bir şeye ermeyen birer çocuk olarak gönderir, akıllı, bilgili ihtiyarlar olarak geri alır. Demek ki, okumak gerekiyor.</p>

  <p>O konuşurken herkes susar, düzgün, güvenci, inançlı konuşmasını dinlerdi. Hem yüzüne karşı hem de arkasından övücü sözler söylerlerdi onun için; dayanıklılığı, aklı, fikri karşısında şaşar kalır, ama hiçbiri ona öykünmezdi. Sarı bir çizme koncundan kendine iki kolluk dikmişti. Bu onu dirseklerine kadar sıvayarak kollarını çıplak bırakmaktan kurtarmıştı; inik olmasına karşın gömlek kolları ıslanmıyordu. Bunu çok iyi akıl ettiğini söylerlerdi ona, ama kimse onun gibi yapmazdı.</p>

  <p>Ama ben de kendime onunkiler gibi kolluk yaptığımda hepsi benimle alay etti.</p>

  <p>— Hey sen, karılardan akıl mı öğreniyorsun?</p>

  <p>Natalya’nın kızıyla ilgili olarak da şöyle şeyler söylerlerdi:</p>

  <p>— Aman ne önemli! Bir hanımefendi daha eklenecek hanımlar arasına! Ama bakarsın, okulu bitmeden kız sizlere ömür!…</p>

  <p>— Öte yandan, okumuşlar ille de çok iyi yaşarlar diye de bir şey yok! Alın Bahilov’un kızını!… Kız okudu, okudu, öğretmen çıktı… öğretmen bir kız, kız kurusu olmaya yazgılıdır…</p>

  <p>— Elbette… Okumamış kızlar da kocaya varır… iş ki, alımlı bir yanı olsun kızın!</p>

  <p>— Kadın kısmında akıl ne arasın bacım!</p>

  <p>Kadınların kendileri üzerine böylesine hayâsızca, kendilerini aşağılarca konuşmaları tuhaf, tedirgin ediciydi. Tayfaların, askerlerin, amelelerin kadınlar hakkında nasıl konuştuklarını biliyordum. Erkeklerin birbirlerine sürekli kadınları nasıl kafeslediklerini ve kadınlarla ilişkilerinde ne kadar dayanıklı olduklarını anlatıp, bu konudaki becerileriyle övündüklerine tanık olmuştum. “Karı”lara karşı düşmanca duygularla doluydu sözleri. Ama erkeklerin kadınlar üzerindeki başarılarına ilişkin anlattıkları öykülerde, gerçeklerin değil, övünmenin yanı sıra, palavracılığın ve boş böbürlenmenin daha baskın olduğunu düşündürtecek bir tını olurdu hep.</p>

  <p>Kendi aşk maceralarından pek söz etmezlerdi çamaşırcı kadınlar. Ama erkeklere ilişkin söyledikleri her sözde alaycı, kötücül, haince bir şeyler sezer ve “Kadın, büyük güçtür” sözü galiba doğru diye düşünürdüm.</p>

  <p>Bir gün Natalya şöyle bir şey söyledi:</p>

  <p>— Kiminle dost olursan ol, nerede ne halt edersen et, sonunda geleceğin yer kadının dizi dibidir ve de bundan kaçış, kurtuluş yoktur!</p>

  <p>— Başka nereye gidebilirler ki! –diye bağırdı, soğuktan sesi kısılmış bir kocakarı.– Keşişler, bu dünyadan vazgeçmiş münzeviler… hepsi Tanrı’yı bile bırakıp bize gelmiyorlar mı?</p>

  <p>Yarın aşağısında, kış karının bile tertemiz beyazlığıyla örtemediği çamurlu bir çukurlukta, suyun ağlamayı andırır şırıltısı ve çamaşırlara inen tokaç sesleri eşliğinde geçen bu konuşmalar, insan soyunun, bütün ırkların ve halkların nereden geldiklerine ilişkin bu gizemli, hayâsız ve öfke dolu sözler, duygu ve düşüncelerimi, sırnaşıkça çevremi kuşatan “aşk maceraları”ndan uzaklaştırıyor ve bende özünü tam kavrayamadığım kuşkulu bir tiksinti yaratıyordu. Aşk macerası” denen şey benim için bayağının bayağısı, düşkün bir yaşam demek olup çıkmıştı.</p>

  <p>Ama yine de, bütün konuşmaların, konuların, duyguların ve olup biten her şeyin insanı sıkıntıdan boğacak denli tekdüze olduğu evdeki hayatın yanında, yarın aşağısında çamaşırcı kadınlar arasında, emir erlerinin koşuşturduğu mutfaklarda, bodrum katlarında tarım işçileri ve ameleler arasında geçen hayat, inanılmayacak kadar ilginçti. Patronlarım yemek, hastalık, uyku, telaş içinde yemeğe ve uykuya hazırlanış kısırdöngüsü içinde yaşıyorlardı. Sürekli günahtan, ölümden söz eder, ölümden korkar, değirmentaşının çevresindeki daneler gibi, her an taşın kendilerini ezeceği beklentisiyle titreşir dururlardı.</p>

  <p>Boş saatlerimde odun kesmeye ambara giderdim; tek başıma kalabilmek için bulduğum bir yoldu bu, ama pek gerçekleşmezdi. Yanıma emir erleri gelir, avlu hayatından söz ederlerdi.</p>

  <p>En çok Yermohin’le Sidorov gelirlerdi yanıma. Kaluga’lı bir köylü olan Yermohin, uzun boylu, ama hafif kamburdu; güçlü bir adamdı. Başı küçücük, bakışları bulanıkçaydı. Hem tembel hem de insanın tepesini attıracak kadar aptaldı. Hareketleri yavaş, beceriksizceydi, ama bir kadın görmeyegörsün, böğürür, ayaklarına kapanacakmış gibi öne doğru eğilirdi. Avluda herkes onun aşçı ve hizmetçi kadınları çabucak elde etmesine hayrandı; onu kıskanırlar, ama ayı gücünden de korkarlardı. Sidorov’a gelince, Tula’lı, çelimsiz bir adamdı; bakışları her zaman kederliydi. Usul konuşur, sakınarak öksürürdü. Gözlerinde ürkek bir ışık, hep karanlık köşelere bakardı. İster usulca bir şeyler anlatıyor, ister sessizce oturuyor olsun, gözleri hep en karanlık köşeye dikilmiş olurdu.</p>

  <p>— Niçin gözlerini dikmiş oraya bakıyorsun?</p>

  <p>— Bakarsın bir fare çıkar… fareleri severim, nasıl da sessiz yürürler!…</p>

  <p>Emir erlerinin köylerine mektup, sevgililerine pusulalar yazardım. Bu, hoşuma giderdi; ama en hoşu, Sidorov’un mektuplarını yazmaktı. Her cumartesi, hiç sektirmeden, Tula’ya, kız kardeşine mektup yollardı.</p>

  <p>Beni yanına, mutfağa çağırır, masada dibime oturur, avuçlarıyla tıraşlı kafasını sıkı sıkı ovuşturarak?</p>

  <p>— Hadi, başla! –diye fısıldardı kulağıma.– Başı, nasıl gerekiyorsa öyle olacak: “Sevgili kız kardeşim, sana sağlıklar dilerim!” Evet, gerektiği gibi. Şimdi de şunu yaz: “Gönderdiğin bir rubleyi aldım. Ancak, buna hiç gerek yoktu. Sağ olasın. Bana para pul gerekli değil, burada gayet iyi yaşıyoruz. Ne iyi yaşaması, köpek gibi sürünüyoruz…” Tabii, bunları yazmayacaksın…“İyiyiz” diye yaz. Daha pek küçük, hepi topu on dört yaşında, ne diye bilsin ki bunları? Sonrasını kendin yaz, nasıl öğrettilerse, öyle…</p>

  <p>Solumdan iyice üzerime doğru abanırdı ve sıcak, pis kokan soluğunu kulağımın içinde duyardım. O ise mırıl mırıl bana yazacaklarımı söylemeyi sürdürürdü:</p>

  <p>— Delikanlıların onu kucaklamalarına izin vermemesini yaz; hele göğüslerine dokunmalarına asla! “Sana biri tatlı diller döküyorsa, ona sakın inanma” de, “… çünkü onun niyeti seni aldatmak… kirletmektir…”</p>

  <p>Öksürüğünü zorlanarak tutar, rengi uçmuş yüzüne kan hücum ederdi. Yanakları şişer, gözleri yaşarır, sandalyede oraya buraya kıpırdanarak beni iterdi.</p>

  <p>— Yazmama engel oluyorsun, –derdim.</p>

  <p>— Boş ver, sen yaz! “En çok da beylere inanma, onlar bir kızı hemen o dakka aldatırlar! Ne diyeceklerini çok iyi bilir onlar ve sana her şeyi söyleyebilirler. Onlara bir inandın mı, genelevi boyladın demektir. Diyelim bir ruble para biriktirdin, onu papaza ver; iyi bir adamsa onu senin için saklar. Ama en iyisi parayı bir yere gömmen, tabii kimse görmeden… Gömdüğün yeri de unutma…”</p>

  <p>Küçük pencereye iliştirilmiş teneke fırıldaktan yükselen ıslıksı seslerin bastırdığı bu fısıltıları dinlemek gerçekten yürek burkucuydu! Fırının isten kararmış ağzına, dolapta yer yer sinek pislikleriyle kirlenmiş kap kaçağa yöneliyor bakışlarım. Mutfak inanılmaz pis, tahtakuruları cirit atıyor; ortalığı acı bir yanmış yağ, gaz, is kokusu kaplamış. Ocağın, çıraların üzerinde hamamböcekleri koşturuyor. Üzerime bir bezginlik çöküyor; bu ere ve kız kardeşine öyle acıyorum ki, ağlamamak için kendimi zor tutuyorum. Böyle yaşanır mı? Böyle bir hayata hayat denir mi?</p>

  <p>Artık Sidorov’un fısıltılarını dinlemeden yazıyorum. Hayatın büyük zorluklarla, acılarla dolu olduğundan söz ediyorum. Sidorov içini çekerek:</p>

  <p>— Çok yazıyorsun, sağ ol! –diyor.– Kız kardeşim artık nelerden korkması gerektiğini iyi bilecek…</p>

  <p>— Korkulacak bir şey yok! –diyorum, sertçe.</p>

  <p>Oysa benim de korktuğum öyle çok şey var ki!</p>

  <p>Hem öksürüyor hem gülüyor er:</p>

  <p>— Tuhafsın be çocuk! Korkacak şey nasıl olmaz?! Başımızdaki beyler ne olacak? Ya Tanrı? Hepsi bu kadar olsa yine iyi!</p>

  <p>Kız kardeşinden bir mektup aldı mı, kaygıyla yanıma koşar; yalvarırdı:</p>

  <p>— Hemen okur musun şunu? Lütfen…</p>

  <p>Kargacık burgacık bir yazıyla insanın ağırına gidecek kadar kısa tutulmuş anlamsız, bomboş bir mektubu üç kez okuturdu bana.</p>

  <p>İyi bir adamdı, yumuşak yürekliydi; ama kadınlara karşı köpek gibi kaba, bayağı davranırdı. En başından sonuna dek gözümün önünde gelişen bu olayları içim sızlayarak ve hiç istemeden gözlemlerken, Sidorov’un, askerlik yaşamına ilişkin sızlanmalarıyla kadınlarda nasıl sevecen duygular yarattığına ve birbirinden tatlı yalanlarla onların nasıl başını döndürdüğüne de tanık olurdum; her şey olup bittikten sonra Yermohin’e başarısını böbürlenerek anlatır, acı bir ilaç yutmuş gibi yüzünü tiksintiyle buruşturup tükürürdü. Bu durum beni derinden yaralar, ben de Sidorov’a gidip kendisinin ve arkadaşlarının kadınları sürekli aldatmalarının, onlara yalanlar söylemelerinin, sonra da tutup onlarla alay etmelerinin, onları birbirlerine sunmalarının ve… sık sık da onları dövmelerinin nedenini sorardım.</p>

  <p>Usulca güler ve:</p>

  <p>— Bu işler konusunda henüz pek küçüksün, –derdi.– Kötü şeylerdir bunlar. Günahtır! Pek küçüksün, senin için daha erken…</p>

  <p>Ama bir gün daha açık ve hiç unutamadığım bir yanıt almayı başardım.</p>

  <p>— Kendisini aldattığımı bilmiyor mu sanıyorsun, kadın? –dedi, göz kırparak, öksürükler arasında.– Hem de nasıl biliyor! Ama aldatılmayı istiyor. Herkes bir yalanın içindedir bu işte, neden dersen, iş böyle kurulmuş! Herkes için utançlı bir durum. Gerçekte kimse kimseyi sevmez, yalnızca gönül eğlendirir! Utançlı bir durum elbette. Bir süre sonra sen de göreceksin. Ancak bilesin, bu iş gece olur, gündüzleri ise kiler gibi karanlık yerlerde… ya! Cennetten kovulmanın da, bütün mutsuzlukların da nedeni budur…</p>

  <p>Öyle güzel, öyle hüzünle ve pişman olmuş bir dille konuşurdu ki, onun aşk maceralarıyla ilgili duyduğum sıkıntı bir parça hafiflerdi ve ona Yermohin’den daha dostça davranırdım. Yermohin’dense nefret eder, sürekli damarına basmaya çalışırdım. Başarırdım da bunu; o da bir eline geçirse bana gerçekten sıkı bir dayak atma niyetiyle avluda peşime düşer, ama çolpalığı nedeniyle yakalayamazdı beni.</p>

  <p>— Bu yasaktır! –diyordu Sidorov.</p>

  <p>Neyin yasak olduğunu biliyordum, ama bunun insanların mutsuzluklarının kaynağı olduğuna inanmıyordum. Evet, insanların mutsuz olduklarını görüyordum, ama bu yüzden mutsuz olduklarına inanmıyordum. Çünkü birbirlerine âşık insanların gözlerinde sıra dışı bir şey olduğunu fark ediyor, onların yüreklerinde özel bir iyilik olduğunu hissediyordum. İnsan yüreğindeki bu coşkuyu fark etmek her zaman çok hoştu.</p>

  <p>Ama bir gün erler bana beni dehşetli heyecanlandıran bir şey anlattılar.</p>

  <p>Komşu apartmanlardan birinde kentin en iyi terzisinin makastarı oturuyordu. Sessiz, kendi halinde bir adamdı bu. Rus değildi. Adamın gece gündüz kitap okuyan gencecik bir karısı vardı. Karı kocanın çocukları yoktu. Ağzına kadar sarhoşlarla dolu evlerin çevrelediği gürültülü avluda, bu iki insan sessizce, adeta yoklarmış gibi yaşıyorlardı. Ne kendileri birinin kapısını çalar ne konuk kabul ederlerdi; bir tek bayram günleri tiyatroya giderlerdi.</p>

  <p>Koca sabahtan akşam geç saatlere kadar işinde kalıyor, ergen bir genç kızı andıran karısı ise haftada iki kez, gündüzleri, kent kitaplığına gidiyordu. Bir lise öğrencisi gibi sade, tertemiz, hoş, küçücük elleri eldivenli, bir kayışla bağladığı kitapları elinde, set boyunca küçük adımlarla, topallar gibi, sallana sahana yürüdüğünü sık sık görürdüm. Yüzü bir kuş yüzünü andırırdı; gözleri hızlı, hareketliydi. Ayna önünde duran porselen bir biblo kadar güzeldi. Erler, sağ kaburgalarından biri eksik olduğu için böyle tuhaf bir şekilde sallanarak yürüdüğünü söylüyorlardı. Ama ben onun bu yürüyüşünü çok hoş buluyordum; onu avludaki öbür kadınlardan, subay karılarından hemen ayırıyordu. Bunlar, bütün o pes perdeden konuşmalarına, ışıltılı giysilerine, afra tafralarına karşın, karanlık bir kilerde gereksiz eşyalar arasında unutulup gitmiş sönük birer eşya gibiydiler.</p>

  <p>Hafif kaçık gibi görürdü avludakiler makastarın genç karısını. Kitap okuya okuya aklını yitirmişti, ev işleriyle bile uğraştığı yoktu, yiyecek alışverişini bile kocası pazara çıkıp yapıyor, ne yemek pişireceğini aşçıya o söylüyordu. İriyarı, asık yüzlü bir kadın olan aşçıları da Rus değildi. Gözlerinden biri kırmızı ve hep ıslaktı. Öbür gözünün yerindeyse dar, pembe bir yarık vardı. Evin hanımının domuz etini dana etinden ayıramadığını, hatta bir gün, utanç verici bir şekilde, maydonoz yerine bayır turpu satın aldığım söylerlerdi. Bakar mısınız şu felakete!</p>

  <p>Bunların üçü de, bu büyük tavuk çiftliğine yabancıydılar. Kümeslerden birine rastlantıyla düşmüşlerdi sanki. Soğuktan korunmak için pencereden insanların yaşadığı pis havalı, boğucu bir odaya dalan iskete kuşundan farkları yoktu.</p>

  <p>Bir gün emir erleri bana subayların, makastarın küçük karısına onu aşağılayan, zalim bir oyun oynadıklarını, ona hemen her gün sırayla onu nasıl sevdiklerinden, çektikleri aşk acısından ve kadının güzelliğinden söz eden pusulalar yolladıklarını anlattılar. Kadıncağız da verdiği yanıtlarda kendisini rahat bırakmalarını rica ediyor ve böyle bir acıya neden olduğu için üzüldüğünü, onu unutmalarına yardımcı olması için Tanrı’ya yakardığını bildiriyordu. Subaylar kadının yanıtlarını hep birlikte okuyup kadınla alay ediyor, sonra da oturup içlerinden yeni biri adına ona yeni bir pusula yazıyorlardı.</p>

  <p>Bana bu öyküyü anlatan emir erleri de gülüyor ve makastarın genç karısına sövüyorlardı.</p>

  <p>— Allahın sakatı! Zavallı yaratık! –diye söylendi Yermohin, kalın sesiyle.</p>

  <p>Sidorov da ona usulca destek verdi:</p>

  <p>— Her karı aldatılmak ister… o aslında oynanan oyunun farkında…</p>

  <p>Ama ben kesinlikle inanmıyordum, genç kadının kendisiyle alay edildiğini bildiğine; bu yüzden de hemen gidip ona her şeyi anlatmaya karar verdim. Aşçılarının bodruma indiğini görünce, evin arka merdivenlerinden genç kadının dairesine çıktım, mutfağa göz atom, kimse yoktu. Oradan iç odaya geçtim, genç kadın, bir elinde büyükçe bir yaldızlı fincan, öbüründe açık bir kitap, masada oturuyordu. Ben, görünce korktu, kitabı göğsüne bastırarak hafifçe bağırdı:</p>

  <p>— Sen de kimsin? Avgusta!</p>

  <p>Kitabı ya da fincanı her an üzerime fırlatmasını bekleyerek açıklamalarıma başladım, çabuk çabuk, kesik kesik, tutarsızca konuşuyordum. Koyu kırmızı renkte büyükçe bir koltukta oturuyordu. Eteği saçaklı, yakası ve kol ağızları dantelli, mavi bir sabahlık vardı üzerinde. Dalgalı saçları omuzlamadaydı. Kilisede “Cennet kapısı”na resmedilen melekler gibiydi tıpkı. Koltuğun arkalığına daha sıkı yaslandı; gözleri yuvarlaklaşmış«. Önce öfkeli, sonra şaşkın, gülümseyerek baktı bana…,, .</p>

  <p>Diyeceklerimi demiş, ama bütün cesaretimi de kaybetmiştim; çıkmak için kapıya doğru yürüdüm.</p>

  <p>— Dur! –diye bağırdı arkamdan.</p>

  <p>Fincanı tepsiye bıraktı, kitabın, masaya attı, ellerim birleştirip yetişkin bir kadının kalın sesiyle.</p>

  <p>— Ne tuhaf bir çocuksun sen böyle! –dedi.– Yaklaşsana biraz!</p>

  <p>Ona doğru ürkek, dikkatli birkaç adım attım. Elimi tuttu, küçük, soğuk parmaklarıyla okşadı.</p>

  <p>— Gelip de bana bunları anlatmanı başkaları söylemedi sana, değil mi? Güzel… bunun öyle olmadığını görüyorum, sen kendin düşünmüşsün… sana inanıyorum.</p>

  <p>Elimi bıraktı, gözlerini yumdu; usulca, ama her sözcüğü tek tek vurgulayarak:</p>

  <p>— Pis herifler… erler… demek böyle konuşuyorlar ha. dedi.</p>

  <p>Bu evden çıkıp gidin, –dedim ciddi ciddi, ona yol gösterirce.</p>

  <p>— Neden?</p>

  <p>— Çünkü bezdirirler sizi.</p>

  <p>Hoş bir gülümseme yayıldı yüzüne.</p>

  <p>Okula gittin mi? Kitap okumayı seviyor musun?</p>

  <p>— Kitap okumaya vaktim yok ki.</p>

  <p>Okumayı sevseydin, zaman bulurdun. Eh, sana teşekkür ederim!</p>

  <p>Birleştirdiği üç parmağım bana doğru uzattı; parmaklarının arasından gümüş bir para ışıldıyordu. Bu soğuk şeyi almayı utanç verici buluyordum, ama onu geri çevirmeye de cesaret edemedim ve… merdivenlerden inerken onu tırabzan babalarından birinin üzerine bıraktım.</p>

  <p>Derinden etkilenerek ayrıldım kadının evinden. Benim için yepyeni bir duyguydu bu. Karşımda olanca ışıltısıyla bir güneş doğmuştu sanki. Birkaç günüm o geniş odayı ve orada mavi sabahlığı içinde makastarın meleğe benzeyen genç karısını düşünerek neşe, sevinç içinde geçti. Her şey daha önce hiç görmediğim kadar güzel görünüyordu gözüme. Altınsı ışıltılar saçan göz alıcı bir halı seriliydi genç kadının ayaklarının altında. Gümüşsü camlardan bakan donuk kış günü, ona bakarak ısınıyor gibiydi.</p>

  <p>Onu bir kez daha görmek istiyordum. Gidip kendisinden bir kitap istesem?…</p>

  <p>Bunu yaptım. Ve onu yine aynı odada, elinde yine kitapla gördüm; yalnız gözü şişmişti, yüzü de kırmızı, mendil gibi bir şeyle bağlıydı. Bana siyah ciltli bir kitap verdi, bu sırada anlaşılmayan bir şeyler mırıldandı. Anason ve katran ruhu damlaları gibi kokan kitabı alıp giderken üzgündüm. Patronların elimden alıp yırtabileceklerinden korkarak kitabı temiz bir gömleğe ve kâğıda sarıp tavan arasına sakladım.</p>

  <p>Patronlar, yayımladığı biçki patronları ve ödüllü modellerden dolayı “Niva” dergisi alır, ama okumazlardı; resimlerine baktıktan sonra yatak odasındaki dolaplarının üzerine koydukları dergileri yıl sonunda ciltletip karyolanın altına saklarlardı. Daha önce alınmış üç cilt “Resimli Dünya” dergisi de burada dururdu. Yatak odasının döşemelerini yıkayıp sildiğimde, kirli suların bu kitapların altına aktığı olurdu. Patronum, “Rus Kuryesi” gazetesinin de abonesiydi; akşamları gazeteyi okurken küfrederdi:</p>

  <p>— Nerden bulup yazarlar bu can sıkıcı şeyleri, şeytan bilir!</p>

  <p>Cumartesi günü tavan arasında çamaşır asarken kitap aklıma geldi, sakladığım yerden çıkarıp açtım. İlk cümle şöyleydi: “Evler de insanlar gibidir; her birinin bir yüzü vardır.” Şaşırdım; çok doğru bir şeydi bu. Çatı kapağının altında ayakta durarak, soğuktan her yanım buz kesene dek okumayı sürdürdüm. Patronlar akşam duası için kiliseye gittiklerinde de, kitabı mutfağa indirdim ve güz yaprakları gibi sararmış, yıpranmış sayfaları arasına gömüldüm. Bunlar beni aldıkları gibi yepyeni bir hayata götürdüler. Buradaki insanların adları da, durumları, konumları da benim çevremde gördüğüm, bildiğim insanlarınkinden değişikti. Bu sayfalar bana iyi yürekli kahramanları, kötücül, kıyıcı, karanlık insanları gösterdiler. Bu, Xavier de Montépin’in bir romanıydı; onun bütün öbür romanları gibi uzun, çok kahramanlı, macerası bol, benim yabancısı olduğum, baş döndürücü hayatları anlatan bir romandı. Her şey inanılmayacak kadar yalın ve açıktı bu romanda; sanki satırlar arasında gizli bir ışık iyiyi ve kötüyü aydınlatıyor, sevmeme ve nefret etmeme yardım ediyor ve orada, bir kitabın boyutları içinde arı oğulu gibi kaynaşan onca insanın yazgısını izlemeye zorluyordu beni. Falancaya yardım etmek, filanca işe engel olmak arzusuyla yanmaya başlıyordu insanın içi ve o heyecanla, tüm bunların yalnızca kâğıt üzerinde olduğunu unutarak, bir sayfada sevinçlere boğulurken, bir başka sayfada acılara gömülüyordu insan.</p>

  <p>Kitaba öyle dalmıştım ki, dış kapının çıngırağını duyduğumda bunun ne anlama geldiğini hemen anlayamadım.</p>

  <p>Mum, neredeyse sonuna dek yanmış, daha bu sabah temizlediğim şamdanın içi, mum kalıntısıyla dolmuştu. Kutsal resim önünde yanan, sürekli ve düzgün yanmasından benim sorumlu olduğum kandilin fitili, tutucusundan çıkmış ve sönmüştü. Suçumun izlerini yok etmek için mutfakta dört dönüyordum. Kitabı ocağın altına soktum; kandilin fitilini düzeltiyordum ki, dadı odadan fırladı:</p>

  <p>— Sağır mısın? Kapı çalıyor!</p>

  <p>Hemen kapıyı açmak için atıldım.</p>

  <p>— Uyuyor muydun? –diye sordu patronum, sertçe.</p>

  <p>Karısı ağır ağır merdivenlerden çıkarken benim yüzümden soğuk aldığından yakınıyor, kocakarı ise küfürler yağdırıyordu. Mutfağa girer girmez yanıp bitmiş mumu gördü ve ne yaptığımı soruşturmaya başladı.</p>

  <p>Yüksek bir yerden düşmüşüm de bedenimde sağlam bir yer kalmamış gibi sesim soluğum çıkmıyordu. Kocakarının kitabı bulacağından korkuyordum. Ama o bağıra bağıra, bir gün bütün evi yakacağımı söylüyordu. Patronum karısıyla birlikte akşam yemeği için mutfağa geldi.</p>

  <p>— Bütün mumu yakıp bitirmiş… Bu gidişle evi de yakması yakındır!</p>

  <p>Yemek yerken dördü bir ağızdan beni haşlamaya başladılar; daha önce bilerek ya da bilmeyerek işlediğim bütün suçları sayıp döktüler ve sonumun hiç hayırlı olmadığını söylediler. Ama ben onların bütün bu sözleri kötülük olsun diye de, iyilik olsun diye de söylemediklerini biliyordum. Bu sözlerin tek nedeni can sıkıntısıydı. Okuduğum kitaptaki kişilerle karşılaştırdığımda ne denli boş ve gülünç tipler olduklarını görmek tuhaftı.</p>

  <p>Sonunda yemek bitti; yorgun ve ağırlaşmış bedenleriyle yatmak için odalarına çekildiler. Kocakarı öfkeli şikâyetleriyle Tanrı’yı rahatsız ettikten sonra ocak çıkıntısındaki yerine yatıp sustu. Ben de yerimden kalkıp ocağın altına sürdüğüm kitabı çıkardım, pencerenin önüne gittim. Aydınlık bir geceydi; ay doğruca pencereye vuruyordu, ama kitabın harfleri çok küçük olduğu için okumak çok zordu. Ve ben okumak için yanıp tutuşuyordum. Bakır bir tencere alıp, ay ışığını kitaba yansıtmayı denediysem de sonuç daha kötü oldu: Harfler büsbütün kararmış, okunmaz olmuştu. Bunun üzerine Meryem Ana tasvirinin karşısında yanan kandile gittim ve oradaki peykenin üzerine çıkarak, ayakta, kandil ışığında okumaya başladım… ta yorgunluktan peykeye yığılıp kalana kadar. Kocakarının haykırışları ve itip kakmalarıyla gözümü açtım. Elinde tuttuğu kitapla sertçe omuzlarıma vuruyor, canımı acıtıyordu. Yüzü öfkeden kıpkırmızıydı… başını kızgın kızgın ileri geri sallıyordu. Üzerinde yalnızca geceliği vardı, ayakları çıplaktı.</p>

  <p>Viktor yattığı yerden:</p>

  <p>— Anneciğim, böyle bağırmasanız! –diye homurdandı-Rahat bir soluk alabilmek hiç mi mümkün olmayacak bu evde?…</p>

  <p>“Gitti kitap! Yırtıp atacaklardır kesin,” –diye düşündüm.</p>

  <p>Sabah, beni yargıladılar. Patronum sertçe sordu?</p>

  <p>— Nerden buldun bu kitabı?</p>

  <p>Kadınlar birbirlerinin sözünü keserek bağrışıyorlardı.</p>

  <p>Kitabın sayfalarını kuşkulu kuşkulu koklayan Viktor:</p>

  <p>— Parfüm kokuyor… olur şey değil! –diye mırıldandı.</p>

  <p>Kitabın papazın olduğunu öğrendiklerinde, bir din adamının roman okuması onları hem çok şaşırttı hem de çok kızdırdı; papazı sil baştan değerlendirdiler. Bu onları bir parça yatıştırdıysa da, patronum bana okumanın zararları ve tehlikeleri üzerine bir diskur çekmekten yine de kendini alamadı.</p>

  <p>— Kitap okuyanların şu yaptıklarına bak!… Demiryolunu havaya uçurmak ve… şeyi… öldürmeye teşebbüs…</p>

  <p>Karısı patronu sertçe uyardı:</p>

  <p>— Aklım mı oynattın? Neler söylüyorsun çocuğa?</p>

  <p>Montepin’i Sidorov’a götürdüm, kısaca durumu anlattım. Sidorov hiçbir şey söylemeden kitabı aldı, sandığını açtı, kitabı sandıktan çıkardığı temiz bir havluya sarıp sandığın dibine koydu.</p>

  <p>— Onları dinleme sen, –dedi, bana da.– Ne zaman okumak istersen gel, benim burada oku. Kimseye söylemem ben. Geldiğinde beni bulamazsan, anahtar tasvirin arkasında; sandığı aç, istediğin gibi kitabını oku…</p>

  <p>Patronlarımın kitaba ilişkin bu tepkileri, kitabı gözümde hemen önemli ve korkunç bir giz katına yükseltti. “Kitap okuyan birileri”nin birini öldürmek amacıyla demiryolunu havaya uçurmaları benim fazla ilgimi çekmemişti. Ama papazın günah çıkarırken sorduğu sorular, bodrumda kitap okuyan liseli, Smuriy’in “doğru kitaplar” üzerine sözleri hiç aklımdan çıkmıyordu. Yine, dedemin kara büyü yanlısı farmasonlar üzerine söyledikleri de hep kulağımdaydı:</p>

  <p>— Kutlu çarımız Aleksandr Pavlıç hazretleri zamanında baştan çıkan soylular, kara büyü ve farmasonluk gibi zararlı şeylerle uğraşmaya başladılar ve bütün Rus halkını Roma’daki Papa’ya, Cizvitlere satmaya kalkıştılar. Ama General Arakçeyev onları suçüstü yakaladı ve çok yüksek unvanlı soylular da aralarında, hepsini Sibirya’ya sürgüne yolladı. O soylular Sibirya’da yok olup gittiler…</p>

  <p>Sonra, “Umbrakulda yıldız ışıklarının yansıması” sözleri geliyordu aklıma… Sonra, Hıristiyanlığın ilk çilekeşlerinden “Gervasiy”… Ve görkemli bir çınlayışı olan şu gülünç sözler:</p>

  <p>“Bizim yapıp ettiklerimizi merak eden cahil sürüsü! Sizin o zavallı gözleriniz asla göremez onları!”</p>

  <p>Kendimi, büyük birtakım sırların eşiğinde görüyor, deli gibi yaşıyordum. Kitabı okuyup bitirmek istiyor, ama bir yandan da askerin onu yitirmesinden ya da kitabı kirletmesinden korkuyordum. Kitaba bir şey olursa makastarın karısına ne derdim?</p>

  <p>Bu arada kocakarı emir erlerinin yanına gitmeyeyim diye gözünü bir an olsun üzerimden ayırmıyor, sürekli dırdır ederek başımın etini yiyordu.</p>

  <p>— Ey kitaplarla kafayı bozmuş çocuk! Kitapların seni götüreceği yer alçak, aşağılık bir yaşamdır. Şu kitap okumadan duramayan kadının haline baksana… kendi başına alışverişe bile çıkamıyor! Ama subaylarla oynaşmayı iyi biliyor. Gündüz onları içeri aldığını da biliyorum!</p>

  <p>— Doğru değil! O kimseyle oynaşmıyor! –diye bağırmak geldi içimden.</p>

  <p>Ama yapamadım, kocakarı kitabı ondan aldığımı anlar diye makastarın karısına arka çıkmaktan korktum.</p>

  <p>Sonraki birkaç günüm inanılmaz kötü geçti; heyecan dolu bir kaygı içindeydim ve inanılmaz dalgındım. Montepin’in başına ne gelecek acaba, kötü bir şey gelmese bari… kuşkusu ve kaygısıyla uykuyu durağı yitirmiştim. Derken bir gün genç kadının aşçısı beni avluda durdurarak:</p>

  <p>— Kitabı getir! –dedi.</p>

  <p>Patronlarımın öğle yemeğinden sonra dinlenmeye çekilmelerinden yararlanarak utanmış, ezik, makastarın karısının evine gittim.</p>

  <p>Her şey ilk karşılaşmamızdaki gibiydi; yalnız üzerindeki kıyafet değişmiş, gri etek üzerine siyah kadife gömlek giymişti. Açık boynunda firuze bir haç asılıydı. Dişi şakrakkuşlarına benziyordu.</p>

  <p>Kendisine kitabı okuyamadığımı, kitap okumama izin verilmediğini söylediğimde, hem uğradığım aşağılamadan hem de onu bir kez daha görmekten duyduğum sevinçle gözlerime yaş doldu.</p>

  <p>— Of, ne aptal insanlar! –dedi, ince kaşlarını çatarak.– Oysa senin patronunun ilginç bir yüzü var. Sen canını sıkma, ben ne yapacağımı biliyorum; patronuna bir mektup yazacağım.</p>

  <p>Bu beni korkuttu; patronlarıma, kitabı ondan değil, papazdan aldığım yalanını kıvırdığımı açıklayarak:</p>

  <p>— Yazmayın ne olur! –diye yalvardım.– Sizinle alay edecek, sövüp sayarak sizi aşağılayacaklardır. Avludakilerin hiçbiri sevmiyor sizi, hepsi sizinle alay ediyor; sizin kafadan çatlak olduğunuzu, kaburgalarınızdan birinin de eksik olduğunu söylüyorlar…</p>

  <p>Bir çırpıda, boşalırca söyledim bütün bunları. Söyler söylemez de gereksiz ve onu üzebilecek şeyler söylediğimi anlayarak pişman oldum. Üstdudağını ısırdı ve at sürüyormuş gibi elini kalçasına vurdu. Utanarak başımı önüme eğdim, yerin dibine geçmiştim. Ama makastarın karısı, neşeli kahkahalar atıyordu.</p>

  <p>— Ah, ne aptalım ben! Ne aptalım!</p>

  <p>Sonra gözlerini gözlerime dikip sordu:</p>

  <p>— Peki ne yapacağız?</p>

  <p>Durdu; göğüs geçirerek ekledi:</p>

  <p>— Tuhaf bir çocuksun sen, –dedi.– Çok tuhaf…</p>

  <p>Onun hemen yanında duran aynada kendimi görebiliyordum: Ne zamandır berber yüzü görmemiş karmakarışık saçların ortasında, elmacık kemikleri çıkık, enli, kocaman bir yüz… alında da büyük bir morluk var! “Çok tuhaf” olduğu söylenen çocuk işte buydu! Elbette bu “çok tuhaf” çocuk, incecik porselen bibloya benzeyecek değildi…</p>

  <p>— Geçen gün verdiğim paracığı da almamışsın?</p>

  <p>— Bana gerekli değil.</p>

  <p>İçini çekti:</p>

  <p>— Eh, ne yapalım! Kitap okumana izin verdiklerinde gel, kitap vereyim sana…</p>

  <p>Aynanın dibinde üç kitap vardı; içlerinde en kalını benim getirdiğimdi. Derin bir kederle baktım kitaba. Makastarın karısı küçük, pembe elini uzattı.</p>

  <p>— Eh, hoşça kal!</p>

  <p>Elimi öyle çekinerek uzatmışım ki, parmaklarına belli belirsiz dokunmamla çıkıp gitmem bir oldu.</p>

  <p>Onun için hiçbir şey bilmiyor diyorlardı; koskoca yirmi köpeğe çocuklar gibi “paracık” dediğine bakılırsa, bu sanki pek de yanlış değildi?</p>

  <p>Ama benim hoşuma giden de tam buydu…</p>
</body>
</html>