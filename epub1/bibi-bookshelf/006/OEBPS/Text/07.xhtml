<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>VII</h1>

  <p>Dedemle ninem yine şehre taşınmışlardı. Canım korkunç sıkkın, dokunsalar patlayacak bir ruh hali içinde vardım yanlarına. Hırsız yerine konulmak korkunç ağırıma gitmişti.</p>

  <p>Ninem beni sevecenlikle karşıladı ve hemen semaveri yakmaya girişti. Dedemse her zamanki gibi alaycıydı:</p>

  <p>— Nasıl, epey altın biriktirebildin mi?</p>

  <p>— Ne kazandıysam, hepsi benim, –dedim pencerenin kenarına otururken.</p>

  <p>Hava atarak cebimden sigara paketini çıkardım ve cakayla bir sigara tüttürdüm.</p>

  <p>Beni dikkatle izleyen dedem:</p>

  <p>— Ya, demek şeytan bokuna da bulaştın? Biraz erken değil mi?</p>

  <p>— Bana tütün kesesi bile armağan ettiler, –diye övündüm.</p>

  <p>— Tütün kesesi mi? –diye cıyakladı dedem.– Sen benimle alay mı ediyorsun?</p>

  <p>Yemyeşil gözleri kor gibi yandı; ince, güçlü kollarını uzatarak üzerime geldi. Zıplayıp yere indim, karnına bir kafa attım. Kıçüstü yere oturdu; karanlık ağzı yarı açık, gözlerini hayretle kırpıştırarak uzun birkaç saniye bana baktı, sonra sakince:</p>

  <p>— Bana, dedene vuruyorsun ha? Annenin öz babasına?</p>

  <p>İğrenç bir şey yaptığımın farkına vararak:</p>

  <p>— Vaktiyle siz de bana az vurmamıştınız, –diye mırıldandım, duyulur duyulmaz bir sesle.</p>

  <p>Dedem kupkuru, hafif, kolayca yerden kalktı, gelip yanıma oturdu, çevik bir hareketle sigaramı kapıp pencereden dışarı fırlattı ve korkmuş bir sesle:</p>

  <p>— Seni küçük yırtıcı, bu yüzden Tanrı’nın seni asla bağışlamayacağım bilmiyor musun? Hem de hayatın boyunca? Ana! –diye nineme seslendi.– Beni nasıl dövdüğünü gördün değil mi? Bana vurdu. Kendine sor istersen…</p>

  <p>Ninem bir şey sormaya gerek görmedi, doğruca yanıma geldi, saçlarımdan tuttuğu gibi başımı sallamaya başladı:</p>

  <p>— Dedesine el kaldıranları böyle yaparlar işte… böyle… böyle! –diye söyleniyordu bir yandan da.</p>

  <p>Canım yanmadı, ama davranışı çok ağırıma gitti. Hele dedemin öç alırcasına gülüşüne büsbütün bozuldum. Elleriyle dizlerine şap şap vurarak sandalyesinde hoplayıp duruyor bir yandan kahkahalar atarken, bir yandan da:</p>

  <p>— Nasılmış… nasılmış… –diyordu.</p>

  <p>Ninemin elinden kurtulup soluğu sofada aldım; kulağım semaverden yükselen ıslık seslerinde, elim ayağım boşalmış, ezilmiş, bitmiş bir halde orada bir köşeye kıvrılıp yattım.</p>

  <p>Az sonra ninem geldi yanıma, üzerime eğildi, zor duyulur bir sesle:</p>

  <p>Bağışla beni, –diye fısıldadı.– İstemeye istemeye yaptım bunu. Saçını çekerken de canını acıtmamaya özen gösterdim. Ne yapayım? Deden iyice yaşlandı. Ona saygı göstermek gerek. Onun da ciğeri dağlandı. Az acı çekmedi.Onu kırmak doğru değil. Küçük değilsin artık, anlaman gerek, Alyoşam. O da küçük bir çocuk gibi artık, evet, küçük bir çocuk, daha fazlası değil…</p>

  <p>Sözleri ılık su gibi arıttı içimi; bu sevecen fısıltıdan hem utandım hem de kendimi hafiflemiş hissettim.</p>

  <p>Ninemi sımsıkı kucakladım, öpüştük.</p>

  <p>— Hadi, yanına git, –dedi.– Git, korkma… Yalnız hemen sigara içme yanında, alışması için zaman ver…</p>

  <p>Dedemin yanına gittiğimde gülmemek için kendimi zor tuttum: Gerçekten de yüzü çocuk gibi sevinçten ışıl ışıl, oturduğu yerde bacaklarını sallıyor, kızıl kıllarla kaplı elleriyle masanın üzerinde trampet çalıyordu.</p>

  <p>— Ne o, teke? Yine tos vurmaya mı geldin? Seni haydut! Hınk demiş babanın burnundan düşmüşsün! Farmason, seni! Eve gelmiş, haç çıkaracak yerde, hemen sigara tüttürüyor! Seni, sersem Bonaparte!</p>

  <p>Karşılık vermedim. O da az sonra yorulup sustu. Ama çay içerken yeniden öğüt vermeye başladı:</p>

  <p>— At için dizgin neyse, insanoğlu için de Tanrı korkusu odur. Tanrı’dan başka tek bir dostumuz yoktur. İnsanın en gözü dönmüş düşmanı, yine insandır.</p>

  <p>İnsanın en büyük düşmanının yine insan olması bana da pek yanlış gelmiyordu, ama sözlerinin kalanı beni hiç etkilememişti.</p>

  <p>— Şimdi yine Matryona teyzenlere git, ilkbaharda yine gemiye geçersin. Kışı teyzenlerde geçir, baharda yanlarından ayrılacağını da sakın onlara söyleme…</p>

  <p>Az önce saçlarımdan çekermiş gibi yaparak dedemi aldatan ninem:</p>

  <p>— Yalan söyleyip insanları aldatmak hiç hoş bir şey değil, –dedi.</p>

  <p>— Yalansız yaşanmaz, –diye üsteledi dedem.– Yalansız yaşayan tek kişi biliyor musun?</p>

  <p>Akşam, dedem Zebur okurken biz ninemle dışarı çıktık. Dedemle ninemin yaşadıkları iki pencereli, kulübeyi andırır ev, kentin dışında, dedemin eskiden kendi evinin bulunduğu Kanatnaya Sokağı’nın en gerilerindeydi.</p>

  <p>— Şimdi işte buralardayız! –dedi ninem gülerek.– İhtiyar bir türlü gönlüne göre bir yer bulamıyor; oradan oraya taşınıp duruyoruz. Şimdi burayı da beğenmiyor, oysa ben beğeniyorum…</p>

  <p>Karşımızda üç versti bulan, inişli çıkışlı kel bir çayırlık uzanıyordu; daha ötelerdeyse, bir orman sırtı ve Kazan yolunun iki yanında uzanan kayınlar seçiliyordu. Çayırlığın çukur yerlerinden, günbatımının solgun ışıklarıyla kan rengine boyanan çalılar boynuzlar gibi yükseliyor; solgun ot sapları hafif akşam rüzgârında usulca sallanıyordu. En yakın çukurluğun gerisinde, mahallenin genç kız ve delikanlılarının karartıları da ot sapları gibi oynaşıyordu. Uzakta, sağda, “Bugrov Tekkesi” adı verilen, eski mezarlığın kırmızı duvarı seçiliyor, solda, çukurluğun hemen üzerinde, Yahudi mezarlığının ağaçları kararıyordu. Çevremizde her şey yaralar içindeki toprağa sessizce tutunmuş gibiydi ve derin bir yoksulluğun izlerini taşıyordu. Kentin dış mahallelerine ait küçük evceğizler, kendileri gibi küçücük pencereleriyle, üzerinde doğru dürüst beslenemeyen sıska tavukların gezindiği tozlu yola bakıyordu. Kızlar manastırının oradaki sürüden inek böğürtüleri yükseliyordu. Garnizonda çalınan bando müziği, bakır boruların uzak iç çekişleriyle bize kadar ulaşıyordu.</p>

  <p>Armoniğini sonuna dek açmış bir sarhoş, tökezleye tökezleye yürürken:</p>

  <p>“Gelir seni bulurum… hem de nasıl bulurum…” diye mırıldanıyordu.</p>

  <p>— Aptal, –dedi, ninem, kızaran güneşe karşı gözlerini kısarak,– bulurmuş! Sanki birini bulacak halin var! Az sonra yıkılıp sızacaksın, sonra da bir güzel soyacaklar seni! Tek gönül eğlencen, armoniğin de gidecek elinden!</p>

  <p>Nineme gemide yaşadıklarımı anlatıyorum… çevremi izliyorum… Gemide yaşadıklarımdan sonra burası bana nasıl da hüzünlü geliyor! Kendimi tavada balık gibi duyumsuyorum. Ninem tıpkı benim onu dinlediğim gibi sessiz ve dikkatle dinliyor beni. Kendisine Smuriy’i anlattığımda coşkuyla haç çıkararak:</p>

  <p>— Ne iyi adam! –diye mırıldanıyor.– Sen bu temiz yürekli adama yardım et, Kutsal Bakire! Sakın unutayım deme onu! İyi şeyleri belleğine kazı, kötü ne varsa, unut gitsin!</p>

  <p>Gemideki işime niçin son verdiklerini ona anlatmam hiç kolay olmadı. Ama bunu yine de başardım. Anlattıklarım onu hiç etkilemedi. Tam bir kayıtsızlıkla:</p>

  <p>— Daha pek küçüksün, hayatı bilmiyorsun… –dedi.</p>

  <p>— Herkes birbirine aynı şeyi söylüyor: Hayatı bilmiyorsun! Köylüler bunu söylüyor, tayfalar bunu söylüyor, Matryona teyze oğluna bunu söylüyor… Bilinecek olan ne?</p>

  <p>Dudaklarını ısırıp başını salladı:</p>

  <p>— Ben orasını bilmem!</p>

  <p>— Ama sen de aynı şeyi söylüyorsun?</p>

  <p>— Niye söylemeyeyim? –dedi sakince.– Kızman gereksiz.</p>

  <p>Sen daha küçüksün, bilmen olanaksız. Hem kim biliyor kı bunu? Bir tek düzenbazlar! Dedeni alalım: Akıllı, okumuş adam, ama o da beceremedi bunu…</p>

  <p>— Peki sen becerebildin mi iyi yaşamayı?</p>

  <p>— Ben mi? Yaşadım. Kötü de yaşadım… her türlüsünü yaşadım.</p>

  <p>Artları sıra sürüdükleri uzun gölgeleri, yürürken kaldırdıkları toz bulutu içinde eriyen insanlar geçiyordu yavaşça yanımızdan. Akşamın hüznü giderek ağırlaşıyor, pencereden dedemin mırıltıları duyuluyordu:</p>

  <p>“Tanrım, hoşgörünü esirgeme benden… beni yargılarken merhametli ol…”</p>

  <p>— Tanrı’yı da bıktırdı kendinden! Her akşam aynı çenileme! Artık iyice yaşlanmışsın, hiçbir şeye ihtiyacın yok… yine de yakınır durur, diklenir, öfkelenir… Akşamın seslerini dinleyen Tanrı herhalde, Vasiliy Kaşirin yine başladı sızlanmalarına, deyip gülüyordun… Hadi, gidip yatalım…</p>

  <p class="extract">Kendime bir iş buldum: Ötücü kuş avlayacaktım. Kazançlı bir iş olduğunu düşünüyordum bunun. Kuşları ben avlayacaktım, ninem satacaktı. Ağ, ökse, tuzak satın aldım, kafes yaptım. Gün doğarken çukurluktaki çalıların arasına oturup beklemeye başladım. Ninem, elinde bir sepet ve çuval, ormanda dolaşıyor, son mantarlarla, ceviz ve orman yemişleri topluyor.</p>

  <p>Henüz doğan yorgun eylül güneşinin beyaz ışınları bazen bulutların içine sönüyor, bazen gümüş bir yelpaze gibi çukurda üzerime düşüyor. Henüz loşluğunu koruyan çukurluğun dibinden beyaz bir sis yükseliyor. İki yandaki killi, dik yamaçlar karanlık ve çıplak. Eğimi daha az olan öbür yamaç solmuş otlar ve yaprakları sararmış ya da kızarmış çalılarla kaplı; serin sabah rüzgârının kopardığı yapraklar uçuşuyor çukurlukta.</p>

  <p>Çukurluğun dibinde, çalılar arasında saka kuşlarının cıvıldaşmalarını duyuyor, solgun çalı yaprakları arasında kırmızı tepelikli, canlı, kıpır kıpır kafalarını görüyorum. Meraklı isketeler, beyaz yanaklarını gülünç bir biçimde şişirmişler, çevremde telaşla kanat çırpıyorlar; sanki bayram yerine çıkmış Kunavino’lu kızlar! Haylaz, hızlı, akıllı, her şeyi bilmek, her şeye dokunmak istiyor ve birbiri ardınca tuzağıma düşüyorlar. Kurtulmak için çabalayışlarını görmek içimi acıtıyor, ama ne gelir elden. Ticaret yapıyorum; acımasız, sert olmak zorundayım. Kuşları yedek kafeslere atıyorum, kafesleri de çuvallara… karanlıkta ses çıkarmadan oturuyorlar.</p>

  <p>Akdikenler üzerine bir saka sürüsü iniyor. Çalılık, güneş içinde. Sakalar güneşten öylesine mutlular ki, minik öğrenciler gibi çılgınca cıvıldaşıyorlar. Sıcak diyarlara göçmekte geç kalmış açgözlü, hamarat bir örümcekkuşu, esnek bir yabani gül dalına konmuş, gagasıyla tüylerini temizleyip keskin, kara gözleriyle avını gözlüyor. Ansızın havalanan bir toygar, bir yabanarısını yakalayıp onu özenle bir dikene geçiriyor; fırsatçı kuş, küçük, gri, kafasını dört yana döndürerek yeniden beklemeye başlıyor. En içrek düşlerimin nesnesi, kâhin bir arıkuşu sessizce uçup gitti. İşte asıl yakalanacak kuş bu! Sürüsünden ayrılmış bir şakrakkuşu, azametli bir kızıl general gibi bir çalıda oturuyor, arada bir kara gagasını sallayarak öfkeli öfkeli bağırıyor.</p>

  <p>Güneş yükseldikçe sayıları artan kuşlar daha bir neşeyle cıvıldaşmaya başlıyor. Bütün çukurluğu bir müzik kaplıyor; rüzgârda sallanan çalılardan yükselen sonsuz hışırtı oluşturuyor bu müziğin ana motifim. Dört yandan yükselen haylaz cıvıltılar, bu tatlı bir hüzünle dolu kısık sesi bastıramıyor. Yazın veda şarkısını duyuyorum bu seste. Bana çok özel bir şeyler fısıldanıyor sanki. Ve bu fısıltı, kendiliğinden bir şarkıya dönüşüyor. Elimde olmadan zihnimde geçmişten sahneler canlanıyor.</p>

  <p>Ninem yukarılardan bağırıyor:</p>

  <p>— Nerdesin?</p>

  <p>Ninem çukurluğun kıyısında oturuyor. Yere başörtüsünü sermiş; örtünün üzerinde ekmek, hıyar, turp ve elma görülüyor; bütün bu nimetlerin ortasında da küçük, inanılmaz güzel, kesme bir sürahi ışıldıyor. Kılıçotu rakısıyla dolu içi sürahinin, Napoleon’un şapkası şeklinde kristal bir tıpası var.</p>

  <p>— Ah, Tanrım, ne kadar güzel! –diye mırıldanıyor ninem, minnetle.</p>

  <p>— Ben bir şarkı düzdüm.</p>

  <p>— Öyle mi?</p>

  <p>Şiire benzer bir şeyler söylemeye başlıyorum:</p>

  <div class="poem">

    <p><i>Günden güne yaklaşan kış, artık kapıda</i></p>

    <p><i>Elveda güneşim, yazım elveda…</i></p>

  </div>

  <p>Ama ninem şarkımı sonuna dek dinlemiyor:</p>

  <p>— Böyle bir şarkı zaten var, –diye sözümü kesiyor.– Hem de çok daha güzel!</p>

  <p>Ve şarkının sözlerini ezgili bir şekilde okumaya başlıyor:</p>

  <div class="poem">

    <p><i>Çekilirken yaz güneşi usul usul</i></p>

    <p><i>Karanlık gecelere, uzak ormanların ardına</i></p>

    <p><i>Ben, umarsız kız, kalakaldım burada</i>,</p>

    <p><i>İlkyaz sevinçlerimden yoksun, bir başıma…</i></p>

    <p><i>Çıkıp da sabahları köyümün kırlarına</i>,</p>

    <p><i>Mayıs gezintilerimi andığımda</i></p>

    <p><i>Gençliğimi yitirdiğim tertemiz kırlar</i></p>

    <p><i>Kim bilir nasıl üzgün bakacak bana</i>!</p>

    <p><i>Ah, kızlar, can arkadaşlarım</i>!</p>

    <p><i>ilk kar yağdığında siz de ne olur</i></p>

    <p><i>Çıkarın yüreğimi ak göğsümden</i>,</p>

    <p><i>Gömün, bembeyaz karlara</i>!</p>

  </div>

  <p>Yazarlık onurum kırılmamıştı. Çünkü şarkıyı çok beğendiğim gibi, kıza da çok acımıştım.</p>

  <p>Acı işte böyle anlatılır! –dedi ninem.– Bir genç kız söylemiş bu şarkıyı; bahar boyunca birlikte dolaştığı sevgilisi, kış gelirken onu bırakıp gitmiş. Belki de bir başkasını bulmuş oğlan; kız da yüreğinin acısını bu ezgiyle dile getirmiş… İnsan kendinin yaşamadığı bir şeyi bu kadar güzel ve doğru anlatamaz… Ama bu kız, gördüğün gibi, ne güzel dökmüş derdini şarkıya!</p>

  <p>Tuttuğum ilk kuşları kırk köpeğe sattığında ninem çok şaşırdı.</p>

  <p>— Bak hele! Boş iş, çocukça bir eğlence derken, altından ne çıktı!</p>

  <p>— Üstelik de ucuza satmışsın…</p>

  <p>— Deme!</p>

  <p>Pazar kurulan günlerde kuş satışından bir ruble, hatta daha da fazlasını kazandığımızda, böylesine boş bir işle bu kadar çok para nasıl kazanılabilir diye hep şaştı.</p>

  <p>— Oysa bütün gün çamaşır yıkayan ya da yerleri silen bir kadına yirmi beş kopek veriyorlar. Gel de çık işin içinden! Bu hiç güzel bir şey değil! Kuşları kafese kapatmak da güzel bir şey değil. Bırak sen bu işi, Alyoşa!</p>

  <p>Ama kendimi kuş yakalamaya esaslı kaptırmıştım. Bu işten hoşlanıyordum, bir kez bağımsızdım, sonra, kuşlardan başka kimseye bir zararım dokunmuyordu. Çok iyi avcılık gereçleri edinmiştim; yaşlı kuş avcılarıyla konuşmalarımdan da çok şey öğrenmiştim. Kimi kez tek başıma otuz verst uzaklara, Kstovo ormanına, Volga kıyılarındaki direklik çam korularına uzandığım oluyordu. Munta kuşu da denilen dağ ispinozlarının, meraklılarınca çok aranan Apollon isketelerinin, inanılmaz güzellikte, uzun kuyruklu bembeyaz kuşların cirit attığı yerlerdi buralar.</p>

  <p>Bazen akşamdan çıkardım yola. Güz yağmuru altında, bütün gece Kazan yolunun diz boyu çamurlarına bata çıka yürürdüm. Sırtladığım büyük muşamba torbayı, değişik ağlar, kapanlar, ökseler ve içinde ayartıcı kuş bulunan bir kafes doldururdu. Ceviz ağacından kalın bir sopa taşırdım yanımda. Soğuk sonbahar karanlığında hem üşür hem korkardım. Çok korkardım.</p>

  <p>Yol boyu, yıldırım vurmuş yaşlı kayınların ıslak yaprakları başımın üzerinde sallanıyor. Solda, dağın alt yanında, Volga kapkara uzanıyor… direklerinde seyrek ve cılız ışıkların titreştiği son vapurlar ve mavnalar, dipsiz bir uçuruma doğru yüzer gibiler. Çarkların pat pat suyu dövüşünü duyuyorum… ve vapur düdüklerinin uğultusunu.</p>

  <p>Yol kıyısındaki köylü kulübeleri, dökme demir rengi toprağın içinden çıkmış gibiler. Aç, öfkeli köpekler, bacaklarıma dolanıyor. Elindeki sac levhaya çekiçle vuran gece bekçisi, ürkekçe bağırıyor:</p>

  <p>— Kimdir o? Bu saatte şeytanların götürdüğü adam, ses ver: İn misin, cin misin?</p>

  <p>Av gereçlerimi almasından korktuğum için bekçiye vermek üzere yanımda bir beş kopek bulundururdum.</p>

  <p>Fokina köyünün bekçisiyle dost olmuştuk.</p>

  <p>— Yine mi yollardasın, –diye takılırdı bana,– gecelerin tedirgin yolcusu, korkusuz oğlan?</p>

  <p>Nifont’tu, adı. Ufak tefek, kır saçlı, ermiş-evliya yüzlü bir adamdı. Hemen her seferinde koynundan turp, elma, bir avuç haşlanmış nohut çıkarır, elime tutuştururdu:</p>

  <p>— Al bakalım, bunlar senin için… afiyetle ye!</p>

  <p>Köyün dışına kadar bana eşlik eder, sonra da:</p>

  <p>— Haydi, selametle! –derdi.</p>

  <p>Gün doğmadan ormana ulaşırdım; ağlarımı gerer, tuzaklara yemlerimi takar, ormanın kıyısına uzanarak güneşin doğmasını beklerdim.</p>

  <p>Katı sessizlik. Bir güz uykusunun derinlerine gömülmüş gibi her şey. Dağın eteğinde gri-beyaz sisler arasından, geniş bir çayırlık belirmeye başlıyor. Yer yer Volga bölüp parçalıyor çayırlığı. Ama çayırlık, nehrin ötesinde de varlığını sürdürüyor; sislere bata çıka göz alabildiğine uzanıp gidiyor. Uzaktaki ormanın gerilerinden ağır ağır güneş doğuyor; çayırlarda ışık artıyor, karanlık ormanla kaplı tepeler giderek aydınlanıyor… ve tuhaf olduğu kadar etkileyici bir canlanış, hareketlilik gözleniyor her yanda: Çayırlıktaki sis hızla dağılıyor ve güneş ışığında gümüş serpintilerine dönüşen sisin altından çalılıklar, ağaçlar, kurumuş ot öbekleri belirmeye başlıyor. Çayırlar güneş ışıklarıyla adeta eriyor ve kızıl-altınsı bir su gibi dört yana akıyor. İşte güneş kıyıdaki durgun suya dokundu… ve sanki bütün ırmak güneşin suya daldığı o yana yöneldi. Gitgide yükselen güneş, çıplak, üşümüş toprağı, sevinçle kutsuyor, ısıtıyor; topraksa, bir buhurdan gibi, sonbaharın tatlı kokularını yayarak karşılık veriyor buna. Saydamlaşan hava, sonsuzluk denli genişleterek toprağın göz alıcı büyüklüğünü ortaya çıkarıyor. Her şey yüzüyor, uzaklar daha da açılıyor, dünyanın mavi uçlarına doğru kışkırtıcı bir çağrıda bulunur gibi en uzaklar el etmeye başlıyor.</p>

  <p>Önüme her seferinde yepyeni güzellikte, yepyeni bir dünyayı açan bu güneş doğuşlarını buralarda kim bilir kaç kez izledim!</p>

  <p>Güneşe özel bir sevgim var. Onun adını, adındaki gizli tınıyı, ahengi seviyorum. Gözlerimi yumup, yüzümü onun sıcacık ışıklarına bırakmayı, bir tahta aralığından ya da dallar arasından kılıç gibi geçerken onu avucumla tutmayı seviyorum. Dedem, “güneşe tapınmayan Prens Mihail Çernigovskiy’le Boyar Fyodorov”a büyük saygı beslerdi. Ama bana bu adamlar Çingeneler gibi kara, asık yüzlü, kötücül, zavallı Mordova’lılar<a class="footnoteref" href="../Text/notlar.xhtml#n16" id="ref16">16</a> gibi koca gözlü gelirlerdi. Güneş çayırlıklar üzerinde yükselmeye başlayınca, sevinçle, farkında olmadan benim de yüzüme bir gülümseme yayılıyor.</p>

  <p>Üzerimde, yeşil pençelerinden çiy yağan çam ormanının gürültüsü. Sabah serinliğinin kırağısı, ağaçların altındaki gölgeliklerde yükselen eğreltiotlarının dantelli yapraklarım simli bir kumaşa çevirmiş. Sararmış, yağmurla ezilmiş, yere doğru eğik, hareketsiz duran otlar, gün ışığının usul, sıcak dokunuşuyla belli belirsiz titriyorlar. Yaşama tutunmak için son bir hamle belki de bu?</p>

  <p>Kuşlar uyandı. Bir tüy yumağını andıran boz ispinoz, daldan dala atlıyor; ateş rengi munta kuşları, eğri gagalarıyla çamların tepe dallarındaki kozalakları didikliyorlar; yelpazeyi andıran bir çam dalının ucunda beyaz bir Apollon isketesi, uzun kuyruk tüylerini oynatarak salıncaktaymışçasına sallanıyor; kara bir boncuğu andıran minik gözü, kuşkuyla arada bir kurduğum ağa bakıyor. Derken, bir dakika öncesine dek ağırbaşlı düşüncelere gömülmüş durumdaki ormanı, bir anda cıvıltılar, yeryüzünün en temiz canlı varlığının kanat çırpışları dolduruveriyor. Düşünülecek olursa, dünyevi güzelliğin babası olan insanoğlu da, perileri, kerrubileri, kanatlı melekleri; koca bir melekler dünyasını, kuşları örnek olarak yarattı kendine, kendini teselli etmek için.</p>

  <p>Aslında küçücük kuşları avlamak beni üzüyor, onları kafeslere tıkmaktan utanç duyuyorum. Ben asıl kuşları seyretmeyi seviyorum. Gelgelelim, avcılık tutkusu ve para kazanma arzusu, acıma duygumu bastırıyor.</p>

  <p>Kurnazlıklarıyla beni güldürüyor kuşlar. Kurduğum tuzağı dikkatle inceleyen mavi bir iskete, bunun kendisi için nasıl bir tehlike olduğunu sezdi ve yandan dolaşarak tuzağın sopacıkları arasından yemleri büyük bir hünerle tek tek alıp götürdü. İsketeler çok akıllı, ama bir o kadar da meraklılar; bu da onların sonu oluyor. Kurum kurum kurumlanan şakrakkuşları, biraz aptallar. Karnı tok sırtı pek şehirliler kiliseye nasıl girerlerse, bunlar da ağa öyle, sürü halinde dalıyorlar. Ağ üzerlerine kapanınca çok şaşırıyorlar; gözlerini belertip, kalın gagalarıyla parmağımı gagalıyorlar. Munta kuşu tuzağa sakin, ağırbaşlı bir havada giriyor. Öteki kuşlara pek benzemeyen ve başka yerlerde bulunmayan sıvacıkuşu, uzun gagasını oynatarak ve kalın kuyruğuna dayanarak ağın önünde epeyce bir duruyor. Ağaçkakanlar gibi ağaç gövdelerini yurt tutuyor kendine ve hep isketelerin ardı sıra dolaşıyor. Bu boz renkli kuşun insanı ürküten bir yanı var: Sanki hep yalnız, kimse sevmiyor onu, o da kimseyi sevmiyor. Saksağanlar gibi, o da küçük, parlak şeyleri çalıp saklamayı seviyor.</p>

  <p>Öğleye yakın avım bitiyor. Eve dönerken orman içinden ya da kırlardan gitmeyi yeğliyorum. Anayoldan, köylerin arasından gidecek olursam çocuklar kafeslerimi ve av gereçlerimi kapıp kırıyorlar. Başıma geldiği için biliyorum.</p>

  <p>Akşama doğru, yorgun, acıkmış varıyorum eve. Ama bir gün içinde büyümüş, yeni şeyler öğrenmiş, güçlenmiş duyuyorum kendimi. Bu yeni güç dedemin zalim alaylarını sakin, sessiz dinleyebilmemi sağlıyor. Bunun farkına varan dedem benimle ciddi, aklı başında konuşmaya başlıyor.</p>

  <p>— Bırak bu boş işleri! Bunların sonu yok! Hayatımda kuş tutarak adam olmuş birini görmedim, duymadım, bilmiyorum. Kendine zekânı geliştirebileceğin bir alan bul! Böyle hava cıva şeylerle uğraşmak için gelmedi dünyaya insanoğlu. İnsan dediğin, Tanrı’nın tohumudur; büyüyüp dopdolu başaklar vermeli! Rubleye benzer insanoğlu; başarılı, iyi bir alışveriş sonunda bir ruble, üç ruble olur. Hayatı kolay sanma. Hiç değildir. Dünya, kapkaranlık bir gecedir insanoğlu için. Bu karanlıkta herkes kendi önünü aydınlatır. Herkeste on parmak var, yine de herkes sığabileceğinden fazlasını doldurmak istiyor avucuna. İnsan, gücüyle vardır; gücü yoksa, kurnazlığıyla. Küçük ve zayıf olanın, ne cenneti ne cehennemi olur. Başkalarıyla birlikte olabilirsin, ama yalnız olduğunu unutmadan. Herkesi dinle ama kimseye inanma. Gördüğüne de inanma. Susmayı bil; çünkü evler, kentler çene çalınarak değil, çalışıp ter dökerek, para dökerek kuruluyor. Sen, koyunlarıyla kendi üzerindeki bitlerden başka bir varlığı olmayan bir Başkırt ya da bir Kalmuk değilsin!</p>

  <p>Bıraksalar bütün bir gece böyle konuşabilirdi. Hepsini bellemiştim bu sözlerin. Hoşuma gidiyorlardı çünkü. Ama anlamlarından yana içimde bir kuşku vardı. Sözlerinden çıkardığım sonuç şuydu: İnsanın dilediği gibi yaşayabilmesinin önünde iki engel vardı: Tanrı ve insanlar.</p>

  <p>Ninem pencerenin önüne oturmuş dantel ipi büküyor, usta parmaklarında iğ arı gibi vızıldıyordu. Dedemi uzun süre sessizce dinledi, sonra birden:</p>

  <p>— Her şey Tanrı nasıl isterse öyle olur, –dedi.</p>

  <p>— Ne diyorsun sen! –diye bağırdı dedem.– Ben Tanrı’yı unutmuş falan değilim… Ben de biliyorum Tanrı’yı. Budala kocakarı! Aptalları yeryüzüne Tanrı mı serpiştirdi?</p>

  <p class="extract">Bana göre dünyada en güzel yaşam, Kazaklarla askerlerin yaşamıydı. Basit, neşeli bir yaşamdı bu. Güzel havalarda evimizin karşısında görürdüm onları; sabah erkenden, çukurluğun öte yakasındaki çıplak düzlüklere akmantarlar gibi yayılır, oyun oynamaya başlarlardı. Zor ve ilginç bir oyundu bu. Üzerlerinde bembeyaz gömlekler, ellerinde tüfekleri, hepsi birbirinden hünerli, güçlü, kırlarda koşturur dururlardı; derken çukurluğun içinde gözden yiter, sonra bir boru ötüşüyle yeniden düzlüğe çıkıp “Hurra! Hurra! haykırışlarıyla koşmaya başlarlardı. Sonra birden, korkunç bir trampet gümbürtüsü eşliğinde, tüfeklerinin ucuna süngüleri de takılmış olarak, doğruca bizim evin üzerine doğru koşmaya başlarlardı. Bir ot yığınıymışçasına evimizi darmadağın edeceklerini sanırdım.</p>

  <p>Kendimden geçerek ben de “Hurra! Hurra!” diye haykırır ve onlarla birlikte koşardım; trampetlerin coşkulu gümbürtüsü, kırıp dökme isteği uyandırırdı bende; bir şeyleri yıkmak, tahta perdeleri kırmak, çocukları dövmek isterdim.</p>

  <p>Eğitime ara verdiklerinde bana tütün ikram eder, ağır tüfeklerini gösterirlerdi. Bazen içlerinden biri süngüyü karnıma doğrultur, abartılı bir gözü dönmüşlükle haykırırdı:</p>

  <p>— Gebert hamamböceğini!</p>

  <p>Süngü, tüfeğin ucunda ışıl ışıl yanar; canlı gibidir; yılan gibi kıvrılarak beni sokmak ister sanki… bu bir parça korkutucu gibiyse de, korkutuculuğu benim daha da hoşuma gider.</p>

  <p>Mordovya’lı trampetçi bana sopalarla trampete nasıl vurulacağını öğretti. Bunun için de ilkin ellerimden tutup acıyacak kadar döndürdü, sopaları ağrıyan parmaklarıma tutuşturduktan sonra:</p>

  <p>— Vur hadi! –diye gürledi, kuş gözlerini kocaman açarak.– Bir-iki… bir-iki! Tram-ta-tam! Sağa hafif, sola daha sert vur! Tram-ta-tam!</p>

  <p>Günlük eğitimleri sona erene dek askerle kırlarda koşturur durur, sonra da kulağım yeri göğü inleterek söyledikleri şarkılarda, gözlerim yeni basılmış beşlik mangırlar gibi pırıl pırıl, tertemiz yüzlerinde, koca kenti boydan boya aşarak, onları kışlalarına dek uğurlardım.</p>

  <p>Birbirinin tıpkısı insanların oluşturduğu bu kenetlenmiş topluluk, bir ırmağa ya da bir ormana dalar gibi içlerine sokulma duygusu uyandırarak ve izleyen herkeste kendilerine karşı sevecen, dostça duygular yaratarak kentin sokaklarından neşeyle akıyordu. Kimseden korkmayan bu insanlar, her şeye gözlerini kırpmadan bakar, herkesi yener, istedikleri her şeyi elde ederlerdi. Ama her şeyden önemlisi, hepsinin alabildiğine yalın, iyi insanlar olmalarıydı.</p>

  <p>Ama bir gün, eğitime ara verdikleri bir sırada, erbaşın biri bana kalınca bir sigara verdi ve:</p>

  <p>— Al, –dedi,– benim kıymetlimdir bu, kimseye vermem. Ama seni sevdim, iyi bir çocuksun…</p>

  <p>Sigarayı yaktım. Erbaş bir adım geriledi. Birden, gözlerimi kör eden bir kırmızı alev yükseldi sigaradan; kaşlarım, burnum, parmaklarım yandı; genzimi yakan keskin bir kükürt dumanıyla boğulurcasına öksürmeye başladım. Ben, gözlerim kapalı, dehşetli korkmuş, olduğum yerde tepinip dururken, başımda biriken askerler yeri göğü tutan kahkahalarla gülüyorlardı. Hemen evin yolunu tuttum, arkamdan kahkahalar, ıslıklar geliyor, çoban kırbacının sesine benzer bir şaklama duyuluyordu. Parmaklarım, yüzüm cayır cayır yanıyor, gözlerim yaşarıyordu. Ama duyduğum acı değildi benim ağırıma giden; beynimi uğuldatan bir şaşkınlık içindeydim. Düştüğüm acınası durum, bu temiz yürekli genç insanları neden böylesine eğlendirmişti?</p>

  <p>Eve varınca doğru tavan arasına çıkarak uzunca bir süre orada oturdum. Hayatımda başıma gelen ve ne yazık ki sayıları hiç de az olmayan, nedenlerini bir türlü açıklayamadığım acımasızlıkları düşündüm. Özellikle de Sarapul’lu küçük er canlanıyordu gözümde. Sanki olanca canlılığıyla karşımdaydı ve bana şöyle diyordu:</p>

  <p>— Nasıl? Anladın mı şimdi?</p>

  <p>Çok geçmeden bundan çok daha ağır ve şaşırtıcı bir olaya tanık oldum.</p>

  <p>Kazakların kışlasına gidip gelmeye başlamıştım. Peçyorskiy mahallesindeydi kışla. Kazakları öbür askerlerden daha farklı buluyordum. Yalnızca at üzerindeki hünerlerinden ve göz alıcı giyim kuşamlarından dolayı değildi bu. Kazakların konuşmaları da, şarkıları da bir başkaydı; hele danslarına diyecek yoktu! Akşamları, atlarını tımar ettikten sonra tavlanın önünde halka olurlar, ufak tefek, kızıl saçlı bir Kazak dağınık saçlarını silkeler ve bakır bir borudan çıkar gibi tok bir sesle, durgun Don ya da mavi Tuna üzerine usul, gergin, hüzünlü bir şarkı tuttururdu. Şarkı söylerken gözlerini çoğu kez kapardı; tıpkı ölümüne öten ve sonunda öte öte ölüp daldan yere düşen narbülbülü gibi… Gömleğinin açık yakasından köprücük kemikleri bakır iki gem gibi görünürdü. Aslında Kazak’ın kendisinin de bütünüyle bakırdan dökülmüşçesine bir görüntüsü vardı. Sanki toprak ayaklarının altında dalgalanıyormuş gibi, incecik bacakları üzerinde sallanarak, kolları açık, gözleri yumuk okurdu şarkısını. İnsan değil de, borazancının borusu ya da çobanın kavalıydı sanki. Kimileyin bana az sonra sırtüstü yere düşüp ölecekmiş gibi gelirdi; tıpkı narbülbülü gibi. Çünkü olanca ruhunu, tüm gücünü söylediği şarkıya verir, onda tüketirdi.</p>

  <p>Onun başında halka olan arkadaşları, elleri ceplerinde ya da arkalarına bağlı, sert bakışlarla onun bakırsı yüzünü ve havada yüzer gibi sessizce gezinen kollarını izler ve kilisede, sunak taşının önünde ilahi okuyanlar gibi ciddi, vakur, usulca ona eşlik ederlerdi. Sakallı ya da sakalsız, hepsi o anda kutsal tasvirlere benzerlerdi: Onlar gibi korkutucu, onlar gibi insana uzak. Şarkı bitmek bilmezdi; tıpkı büyük yollar gibi, uzun, düz, engin ve bilgeydi. Onu dinlerken dünyada o anda günü mü, geceyi mi yaşadığını; çocuk mu, yoksa artık bir ihtiyar mı olduğunu unutur giderdi insan… her şeyi unuturdu! Şarkıcıların sesleri söner, özgür bozkıra özlem duyan atların gürültülü solukları, bozkırdan doğru karşı konulmaz biçimde yaklaşan güz gecesinin usul kımıltıları duyulurdu. Bu anda yürek büyüdükçe büyür, insanlara ve dünyaya karşı tam tanımlayamadığınız, sıra dışı, yüce duygularla dolardı… dolar ve artık bu kadarına dayanamayıp yarılmak isterdi.</p>

  <p>Ufak tefek, bakır Kazak bana insan değilmiş gibi gelirdi. O, insandan çok daha önemli, bütün insanlardan çok daha iyi, çok daha yüceydi; masallardan fırlamış gibiydi. Onunla konuşamazdım. Bana bir şey sorduğunda, mutlulukla gülümser, mahcup mahcup susardım. Sadece onu görebilmek, şarkılarını dinleyebilmek için bir köpek gibi, sessizce, tam bir boyun eğerlikle ardından gitmeye hazırdım.</p>

  <p>Bir gün onu tavlanın köşesinde dururken gördüm. Elini yukarı kaldırmış, hüzünlü bir yüzle parmağındaki gümüş yüzüğe bakıyordu. Güzel dudakları kımıldıyor, ince, kızıl bıyıkları titriyordu. Bir şeye içerlemiş gibiydi.</p>

  <p>Bir akşam, hava karardıktan sonra elimde kafeslerle eski Saman Pazarı meydanındaki meyhaneye uğramıştım. Meyhanenin sahibi ötücü kuşlara aşırı meraklı bir adamdı ve benden sık sık kuş satın alırdı.</p>

  <p>Kazak, duvarla ocak arasındaki köşede oturuyordu. Yanında, bedence onun iki katı olan bir kadın vardı. Kadının toparlak yüzü sahtiyan gibi ışıldıyordu. Bir annenin sevecen bakışlarıyla, biraz da kaygıyla bakıyordu kadın, Kazak’a. Kazak, sarhoştu. Bacaklarını ileriye doğru gergince uzatmış, sallayıp duruyor, çizmelerini döşemeye sürtüyordu; bu sırada kadının da bacaklarına çarpıp canını acıtıyor olacak ki kadın irkilip yüzünü buruşturarak:</p>

  <p>— Saçmalamayın lütfen… –diye usulca uyarıyordu onu.</p>

  <p>Kazak, binbir güçlükle kaşlarını kaldırıyor, ama kaşları yine gevşeyip aşağı iniyordu. İçerisi ona sıcak geldiği için olsa gerek, üniformasının ve gömleğinin düğmelerini çözmüştü; boynu açıktaydı. Kadın da başörtüsünü omuzlarına indirmiş, güçlü, beyaz ellerini masanın üzerine koymuştu: Aşırı sıkmaktan kan oturan parmakları kıpkırmızıydı. Onlara baktıkça, Kazak bana iyi yürekli annesinin önünde suçlu bir oğul gibi görünüyordu. Kadın ona sesini yükseltmeden, sevecenlikle çıkışıyor, o ise mahcup, susuyordu. Hak ettiği bu sitemler için söyleyebileceği bir şey yoktu.</p>

  <p>Birden bir yerine iğne batmış gibi yerinden fırladı, rastgele başına geçirdiği kasketini iyice alnına doğru eğip avucuyla bastırdı ve ceketinin önünü iliklemeden kapıya yürüdü. Kadın da kalktı, meyhaneciye dönerek:</p>

  <p>— Biz şimdi döneriz, Kuzmiç, –dedi.</p>

  <p>Meyhanedekiler gülüştüler, arkalarından alay ettiler. Birinin sert, tok bir sesle şöyle dediğini duydum:</p>

  <p>— Gemi kılavuzu dönsün, görür o karı gününü!</p>

  <p>Ben de arkalarından çıktım. Benim on adım kadar önümdeydiler. Karanlıkta çamurlara bata çıka Volga’nın yamacına doğru yürüyorlardı. Kadının Kazak’ı tutmaya çalışırken sallandığı görülüyor, ayaklarının altında çamurdan vıcık vıcık sesler yükseliyordu. Kadın, alçak sesle, yalvarırca soruyordu adama:</p>

  <p>— Nereye gidiyorsunuz? Tanrı aşkına, nereye gidiyorsunuz?</p>

  <p>Burası yolum değildi, ama çamurlara bata çıka onları izliyordum. Yamaç boyunca uzanan kaldırıma geldiklerinde Kazak durdu, bir adım kadar gerileyip kadının yüzüne bir tokat attı.</p>

  <p>— Ne yapıyorsun? –diye bağırdı, kadın şaşkın, korkulu.</p>

  <p>Ben de korkmuştum; iyice yaklaştım yanlarına. Kazak kadını kucakladığı gibi çitlerin üzerinden aşırarak yardan aşağı fırlattı. Onun ardından kendini de aşağı bıraktı. İkisi birlikte otların üzerinde kara bir yumak halinde aşağı doğru yuvarlanıp gittiler. Donup kalmıştım. Aşağıdan, giysi yırtılmasından çıkan seslere, Kazak’ın böğürtüyü andırır inlemeleri karışıyordu. Kadının kısık sesle, kesik kesik:</p>

  <p>— Bağıracağım… şimdi bağıracağım… –dediği duyuluyordu.</p>

  <p>Kadından şiddetli bir inilti koptu, sonrası tam bir sessizlik. El yordamıyla bir taş bulup aşağı doğru bıraktım. Otlar hışırdadı. Meydanda meyhanenin camlı kapısı açılıp kapandı, birinden bir ah sesi koptu, yere düşen biri olmalıydı. Sonrası yine her anı korkulara gebe, kaskatı bir sessizlik.</p>

  <p>Yamacın aşağılarında kımıldayan kocaman bir beyaz kütle göründü; usul usul yukarı çıkmaya çalışan kadındı bu. Hıçkırıyor, gürültüyle burnundan soluyor ve koyun gibi dört ayak üzerinde, s’ler çizerek çıkıyordu yukarı. Belden yukarısı çıplaktı, kocaman memeleri sallanıyordu. Bir değil, sanki üç yüzü vardı. İyice yukarı tırmandı, nerdeyse yanıma, korkulukların üzerine oturdu. Dörtnal koşturulmuş bir at gibi soluyarak dağınık saçlarına çekidüzen vermeye koyuldu. Bembeyaz bedeninde benek benek çamur lekeleri görülüyordu. Ağlıyor ve gözyaşlarını temizlenen bir kedinin hareketleriyle siliyordu.</p>

  <p>Beni fark edince hafif bir çığlık attı:</p>

  <p>— Aman Tanrım! Bu da kim? Defol, utanmaz!</p>

  <p>Şaşkınlıktan ve duyduğum acıdan taş kesilmiş gibiydim; kımıldayamıyordum. Ninemin kız kardeşinin sözleri aklıma geliyordu:</p>

  <p>— Kadın, büyük güçtür. Havva Anamız Tanrı’yı bile aldatmıştır.</p>

  <p>Kadın kalktı, gömleğinin artıklarıyla göğsünü örttü, sonra hızla yürümeye başladı. Yamacın aşağısında Kazak göründü, elindeki beyaz bez parçalarını havada salladı, hafif bir ıslık çalıp biraz bekledi, sonra neşeli bir sesle:</p>

  <p>— Darya, gördün mü? –diye bağırdı.– Bir Kazak her zaman kendisine gerekli şeyi almasını bilir! Sen beni sarhoş sandın, öyle değil mi? Olur mu hiç? Ben sana rol yaptım! Darya!</p>

  <p>Dimdik ayakta duruyordu, sesi ayık, alaycıydı. Eğilip elindeki bez parçalarıyla çizmelerini sildi:</p>

  <p>— Hey, gömleğini alsana, Daşka! Hadi, nazlanıp durma!</p>

  <p>Ve Kazak bağıra bağıra kadına ağır bir küfür savurdu.</p>

  <p>Oracıkta, kırılmış tuğla yığını üzerinde oturuyor ve gecenin katı sessizliğini tek başına ezip geçen bu güçlü sesi dinliyordum.</p>

  <p>Meydandaki fenerlerin ışığı dans eder gibiydi. Sağda kararan ağaç kümesi arasında soylu kızların okuduğu enstitü binası yükseliyordu. Kazak, elindeki beyaz bez parçalarını sallaya sallaya meydanda yürüyor, bir yandan da birbirinden edepsizce sözler sıralıyordu; sonunda korkulu bir düş gibi karanlıkta yitip gitti.</p>

  <p>Aşağıdan su pompalama merkezine doğru inen bir buhar boşaltma borusundan tıslamalar geliyor, bir araba bayır aşağı iniyordu; etrafta kimsecikler yoktu.</p>

  <p>Sanki zehirlenmiştim. Yamaç boyunca yürüdüm, elimde soğuk bir taşı sıkıp duruyordum. Onu Kazak’a fırlatma fırsatı bulamamıştım. Georgi Pobedonosets Kilisesi’nin orada gece bekçisi durdurdu beni, ters ters kim olduğumu, sırtımdaki çuvalda ne taşıdığımı sordu. Ona uzun uzun Kazak’ı anlattım. Kah kah güldü:</p>

  <p>Helal olsun! –dedi.– Kazak dedin mi duracaksın, adamın gözünün yaşına bakmaz! Bizim dengimiz değildir Kazak milleti! Karı desen, kancık it, n’olacak…</p>

  <p>Gülmekten kırılıyordu. Yürümeye devam ettim. Adamın neye güldüğünü hiç anlamamıştım?</p>

  <p>Dehşet içinde düşünüyordum; ya bütün bunlar annemin, ninemin başına gelseydi?</p>
</body>
</html>