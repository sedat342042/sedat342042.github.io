<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>XI</h1>

  <p>Yeniden bulaşıkçıyım. Bu kez kuğu gibi bembeyaz, büyük ve yollu “Perm”de çalışıyorum. Artık “düz” bulaşıkçıyım… ya da şu “mutfak elemanı” dedikleri görevli. Kazancım, aylık yedi ruble. İşim, aşçılara yardım etmek.</p>

  <p>Büfeci, tostoparlak, alabildiğine burnu büyük bir adam. Kafası ışıl ışıl. Bütün gün ellerini ardına bağlayıp, kızgın güneş altında kendine gölgelik arayan kısırlaştırılmış erkek domuz gibi güvertede ağır ağır dolanıp durur. Büfeyi, kırkını aşkın, güzel, ama yıpranmış bir kadın olan karısı yönetir. Tüm dikkatleri üzerinde toplayan, aşırı pudralandığı için, ışıltılı giysisinin üzerine yanaklarından sürekli beyaz, yapışkan tozlar dökülen bir kadındır bu.</p>

  <p>Mutfak, ufak tefek, şişman, şahin burunlu, bakışları alaycı bir adam olan değerli aşçımız İvan İvanoviç’in emir ve komutasındadır. Aramızdaki adı, Ayıcık’tır. Kolalı yaka takar, her gün tıraş olur, çok şık giyinir; yanacıkları maviş, kara bıyıkları yukarı kıvrıktır. Ne zaman boş kalsa, kırmızı parmakları hemen bıyıklarına gider; bakışlarıysa küçük, yuvarlak el aynasındadır.</p>

  <p>Vapurumuzun en ilginç kişisi, ateşçi Yakov Şumov’dur. Burnu basık, yüzü kürek gibi yamyassı, geniş göğüslü, dört köşe bir adamdır. Ayı gözlerini andıran küçücük gözleri, gür kaşlarının altına gizlenmiştir. Yüzünü kaplayan, bataklık yosunlarına benzer ince tüy lüleleri, başında büsbütün sıklaşarak onun bile eğri parmaklarını güçlükle sokabildiği bir kütleye dönüşmüştür.</p>

  <p>Kâğıt oyununda ustadır Yakov ve hep parasına oynar iskambili. İnanılmaz oburdur; aç köpek gibi mutfak çevresinden ayrılmaz, sürekli et, kemik dilenir. Akşamları oturup Ayıcık’la çay içer, başından geçen hayret verici serüvenleri anlatır.</p>

  <p>Demesine göre, gençliğinde, Ryazan’da, belediye çobanının yanında yardımcı çoban olarak çalışırken, oradan geçen bir keşiş bunun aklını çelmiş ve dört yıl bir manastırda çömezlik yapmıştı.</p>

  <p>Araya şakalar, uyaklı sözler karıştırarak, hızlı hızlı anlatıyordu:</p>

  <p>— Az kalsın keşiş olacaktım, Tanrı’nın kara yıldızlarından biri yani! Ama işte bir gün manastıra Penza’dan bir kadın geldi. Hoş, neşeli bir kadındı. Sen, dedi aklı başında, pehlivan gibi bir adamsın… bense, tek başına yaşayan, namuslu bir dulum. Keşke benim yanıma kapıcı girsen. Kendi evceğizim var. Kuştüyü ticareti yaparım. Böyle deyip, beni ayarttı kadın. Yanına kapıcı olarak girdim, ama neye niyet, neye kısmet, onun gönlünün kapıcısı oldum; tam üç yıl sıcacık koynunda mis gibi yaşadım…</p>

  <p>Kaygılı kaygılı burnundaki sivilceleri yoklayan Ayıcık, onun sözünü kesti:</p>

  <p>— Gördüm ama senin kadar atanı görmedim! Yalana para ödenseydi bugün herhalde senden zengini yoktu!</p>

  <p>Sürekli bir şeyler çiğneyen Yakov’un yüzünde kır sakalları hareket ediyor, tüylü kulakları belli belirsiz oynuyordu. Aşçı sözünü bitirir bitirmez yine öyle ölçülü, ezgili, hızlı hızlı anlatmaya başladı:</p>

  <p>— Kadın benden yaşlıydı… doğrusu, sıkılmaya başlamıştım ondan… Bunun üzerine yeğeniyle kırıştırmaya başladık. O da bunu fark edince, vurdu kıçıma tekmeyi…</p>

  <p>Aşçı da Yakov gibi kolayca ve ölçülü, ezgili konuşabiliyordu:</p>

  <p>— Etme-bulma dünyası, hak etmişsin mükâfatı!</p>

  <p>Ateşçi, avurduna bir şeker sıkıştırıp sözünü sürdürdü:</p>

  <p>— Bir zaman sağda solda sürttükten sonra, Vladimirli yaşlı bir seyyar tuhafiyecinin yanına girdim. Birlikte bütün dünyayı dolaştık. Balkan dağlarına inip Türklere bile gittik… sonra, Romenlet, Yunanlılar, Avusturyalılar… gezip dolaşmadığımız millet kalmadı. Birinden alıp öbüründe satıyorduk.</p>

  <p>— Hırsızlık da yaptınız mı? –diye sordu aşçı, ciddi ciddi.</p>

  <p>— İhtiyarın aklından bile geçmezdi böyle bir şey! Hatta bana, başka memleketlerde namusunla gezip dolaşacaksın, yoksa beş paralık bir şey için adamın başını uçururlar, düzenleri öyledir çünkü, derdi. Ben kendi adıma hırsızlığı hiç denemedim desem, yalan olur. Ne var ki, beceremedim. Bir tüccarın atını avludan alıp götürecektim, olmadı, yakalandım… tabii bastılar sopayı… epeyce bir dövdükten sonra götürüp polise teslim ettiler. Biz iki kişiydik. Öbürü gerçek bir at hırsızıydı, bense daha çok merakımdan bulaşmıştım bu işe. Aslında vaktiyle o tüccarın yanında çalışmıştım. Daha doğrusu adamın yeni yaptırdığı banyoya soba kurmuştum. Derken bu tüccar hasta olduğu bir sırada düşünde benim zor bir durumda olduğumu görmüş ve… korkup polis amirlerinden ricacı olmuş, aman bırakın onu demiş… beni yani… bırakmalarını istiyor… çünkü, demiş, düşümde onu bağışlamazsam iyileşemeyeceğimi gördüm… büyücü o adam… ben oluyorum o büyücü! Derken efendime söyleyeyim, adam tabii hatırlı bir tüccar olduğu için, beni salıverdiler…</p>

  <p>— Seni aslında salıvereceklerdi, ama üç günlüğüne suya salıvereceklerdi… ahmaklığın, tuz çıkar gibi iyice çıksın diye…</p>

  <p>Yakov, aşçının ağzından sözü kaptı:</p>

  <p>— Doğru söze ne denir! Koca bir köye yeter bendeki ahmaklık!</p>

  <p>Parmağını kolalı yakasının arasına sokan aşçı, başını sağa sola döndürerek öfkeli öfkeli yakayı çekiştirirken, bir yandan da ateşçiden duyduğu sıkıntıyı dile getiriyordu:</p>

  <p>— Şu saçmalığa bak! Şu dünyada senin gibi bir ip kaçkını da yiyor, içiyor, gezip tozuyor! Söylesene bana, niye yaşıyorsun sen şu dünyada?</p>

  <p>Ateşçi, ağzını şapırdata şapırdata bir şeyler yiyerek yanıtladı soruyu:</p>

  <p>— Orasını ben bilemem ki… Yaşıyorum işte… Kimi yatar, kimi gezip dolaşır, memurlar dersen, sürekli oturur. Ama iş yemeye gelince, herkes yer… yemek zorundadır…</p>

  <p>Aşçı, daha da kızgın:</p>

  <p>— Yani sen öyle bir domuzsun ki… –dedi.– Yani insan nasıl anlatacağını da bilemiyor…</p>

  <p>— Niye sövdüğünü anlayamadım? –dedi Yakov, şaşırmış.– Bütün insanlar aynı ağacın meyveleridir… Sövme bana, sen sövdün diye ben daha iyi olamam ki…</p>

  <p>Bu adam hemen ilgimi çekmiş ve beni sımsıkı kendine bağlamıştı. Ona kaçınılmaz bir şaşkınlıkla bakıyor, söylediklerini ağzım açık dinliyordum. Anlayabildiğim kadarıyla, kendince sağlam bir hayat bilgisi vardı. Herkese “sen” der ve gür kaşlarının altından herkesin dimdik gözünün içine bakardı; kaptandan büfeciye ve birinci mevkinin önemli yolcularına dek herkesi kendiyle, tayfalarla, büfe çalışanlarıyla ve güverte yolcularıyla aynı çizgide eşitlerdi sanki.</p>

  <p>Bazen kaptanın ya da makinistin karşısında uzun maymun kollarını arkadan bağlayıp dikilir ve tembellik yaptığı ya da iskambil oynadığı bir yolcuyu acımasızca soyduğu için kendisini azarlamalarını sessizce dinlerdi. Bu çıkışmaların onu hiç etkilemediği, ilk iskelede hesabı kesilerek vapurdan kovulacağı tehditlerinin onu korkutmadığı apaçık görülürdü.</p>

  <p>“Horoşeye Delo”da olduğu gibi, herkese yabancı bir şeyler vardı onda. İnsanların anlayamadıkları özel biri olduğuna kendi de inanmış gibiydi.</p>

  <p>Onu hiçbir zaman üzgün, içerlemiş, düşünceli görmedim. Uzun süre sustuğunu da görmedim. Bunu belki kendi de istemediği halde, kıllı ağzından sözler bir dere gibi kesintisiz, şırıl şırıl akardı. Gerek kendisini azarlarlarken, gerekse o birilerinin anlattığı ilginç bir öyküyü dinlerken, dudakları o anda duyduklarını tekrarlıyormuş ya da içinden kendi sözlerini sürdürüyormuş gibi sürekli kımıldardı. Her gün vardiyası biter bitmez tere batmış bir halde, yalınayak, üzerinde terden sırılsıklam, kuşaksız bir gömlek, açık göğsü kıvırcık kıllarla kaplı ve üstü başı yağ içinde, ocak bölmesinden fırlar, soluğu güvertede alırdı. Aynı anda da tekdüze, kısıkça sesi duyulur, sözcükler ağzından yağmur damlaları gibi dökülmeye başlardı:</p>

  <p>— Merhaba, ana! Yolculuk ne yana? Çistopol mu dedin? Bilirim orayı, gitmiştim bir vakitler. Varsıl bir Tatarın yanında ırgatlık ettiydim. Tatarın adı Usan Hubaydulin’di. Üç karılı, ihtiyar bir adamdı, ama yüzünden kan damlardı. Karılarından biri gencecikti… eğlenceli bir Tatar kızı… onunla biraz günah işlediğimiz de oldu…</p>

  <p>Her yere gitmişti ateşçi, karşısına çıkan bütün kadınlarla günah işlemişti. Hayatında kimse onu kırmamış, kimseden azar falan işitmemiş gibi alabildiğine sakin, sitemsizdi konuşması. Az sonra sesi geminin kıç tarafından gelirdi:</p>

  <p>— Ey, kâğıt oynamayı seven namuslu insanlar! Var mı içinizde benimle stukolka oynayacak? Üç rublesine ya da bir bel kemerine?… İnsanı avutur, içini ferahlatır kâğıt oyunu! Oturduğun yerde para bile kazanabilirsin… Tam tüccar işi!</p>

  <p>Güzel, çirkin, kötü gibi sözleri pek kullanmadığını fark etmiştim. Bunun yerine eğlenceli, avutucu, ilginç gibi sözleri tercih ediyordu. Ona göre güzel kadın, eğlenceli kadındı; güzel, güneşli bir günse, avutucu bir gün… En sık kullandığı söz şuydu:</p>

  <p>— Tükür gitsin!</p>

  <p>Herkese göre tembelin tekiydi. Ama bence ocağın karşısında, o cehennem sıcağında ve pis kokular altındaki zorlu işini herkes gibi dürüstlükle yerine getiriyor, öteki ateşçiler gibi yorulduğundan yakınmıyordu.</p>

  <p>Yaşlı bir yolcu kadının para kesesi çalındı bir gün. Alabildiğine sakin, sessiz bir akşamdı, yolcular da akşam gibi sessiz, sakindiler. Kaptan yaşlı kadına beş ruble verdi, yolcular da kendi aralarında bir o kadar para topladılar. Paraları kadına verdiklerinde haç çıkarıp yerlere kadar eğilerek teşekkürler eden kadın:</p>

  <p>— Canlarım benim, –dedi,– verdiğiniz para, benim giden paramdan üç ruble on kopek fazla!</p>

  <p>Yolculardan biri neşeyle seslendi:</p>

  <p>— Al hepsini be teyze, fazlasını azını soran mı var sana! Hem üç ruble hiçbir zaman fazla olmaz…</p>

  <p>Bir başka yolcu düzgün, tane tane:</p>

  <p>— Para dediğin insan değil ki, fazlası olsun! –dedi.</p>

  <p>O arada yaşlı teyzenin yanına giden Yakov, ciddi ciddi kadına aynen şunları söyledi:</p>

  <p>— Fazlasını bana ver de, kâğıt oynayayım!</p>

  <p>Ateşçinin şaka yaptığını düşünen yolcular gülüştüler, ama ateşçi şaşkınlık içindeki kadının karşısında inatla dikiliyor ve aklını çelmeye çalışıyordu:</p>

  <p>— Ver şunları be kadın! Hem ne yapacaksın sen parayı? Yarın öbür gün nasılsa tahtalı köye yolcusun…</p>

  <p>Küfürler ederek kovdular onu oradan. Başını sallayarak, şaşkın şaşkın bana şöyle dedi:</p>

  <p>— Gel de bu milleti anla! Bir kez, başkasının işine ne karışıyorsunuz? Hem kadın kendi ağzıyla söylemedi mi elindeki paranın fazla olduğunu? Oysa o üç rublecik beni nasıl da avuturdu!…</p>

  <p>Paralar sanırım dış görünüşleriyle onu çok eğlendiriyordu. Konuşurken gümüş ya da bakır paraları pantolonuna sürterek parlatmayı severdi. Paralar ışıldamaya başladı mı onları eğri parmaklarıyla tutup kürek gibi düz yüzüne doğru yaklaştırır ve kaşlarını oynata oynata onlara bakardı. Ama asla para canlısı değildi.</p>

  <p>Bir gün bana stukolka oynamayı teklif etti. Ama ben bu kâğıt oyununu bilmiyordum.</p>

  <p>— Bilmiyor musun? –dedi, şaşırarak.– Nasıl olur? Sözde okuma yazma biliyorsun! Sana öğretmek gerek. Hadi gel, önce yalancıktan, yalnızca şekerine oynayalım…</p>

  <p>Oyunu kazandı ve yarım funt şeker aldı benden; bütün şekerleri yoğun tüylerin ardındaki avurduna doldurdu.</p>

  <p>— Sıra geldi gerçek oyuna! Bu kez parasına oynuyoruz… paran var mı?</p>

  <p>— Beş rublem var.</p>

  <p>— Bende de iki ruble, biraz da ufaklık var…</p>

  <p>Beni anında soyup soğana çevirdi. Kaybettiklerimi geri kazanabilmek için, beş ruble değerindeki kısa paltomu sürdüm ortaya… ve anında onu da kaybettim. Üç ruble eden yeni çizmelerimi sürdüm, hemen onları da kaybettim. Bunun üzerine Yakov epey canı sıkkın, neredeyse öfkeyle bana şunları söyledi:</p>

  <p>— Yok, sen bu işin adamı değilsin! Fazla heyecan yapıyorsun; önce paltonu, sonra çizmelerini kaptırdın. Bunlar bana gerekmeyen şeyler. Al, geri veriyorum giysilerini. Paranın da dört rublesini veriyorum, bir ruble sana verdiğim ders için bana kalıyor… Tamam mı?</p>

  <p>Ona teşekkürler etmeye başladım.</p>

  <p>— Tükür gitsin! –dedi karşılık olarak.– Oyun, oyundur, eğlencedir yani, sense kavga eder gibi oynuyorsun. Kavgada bile heyecan yapmamalı insan. Hesaplayarak vuracaksın! Heyecanlanacak ne var? Sen gençsin, kendini sımsıkı tutmalısın. Baktın, birincide olmadı, beşincide olmadı, yedincide tükür gitsin diyeceksin! Oyundan çekil… heyecanın dinsin… sonra yeniden başlarsın! Oyun böyle oynanır!</p>

  <p>Onu her gün hem biraz daha beğeniyor hem de beğenmiyordum. Anlattıkları bana bazen ninemi hatırlatıyordu. Beni kendine çeken pek çok şey vardı onda. Ama insanlara duyduğu –hayatı boyunca onda artık iyice kökleşip değişmez bir niteliğe bürünmüş olan– kayıtsızlık da beni ondan uzaklaştırıyordu.</p>

  <p>Bir akşam gün batarken, ikinci mevkiden, kafayı bulan iriyarı Perm’li bir tüccar güverteden ırmağa düştü ve geminin ardında bıraktığı kızıl-altınsı dümen suyunda çırpınmaya başladı. Makineyi hemen stop ettiler. Vapur, çarkının altından köpük bulutları saçarak durdu, batan günün kızıl ışıklarıyla köpükler bir anda kan rengine boyandı. Bu kaynaşan kan içinde, geminin kıçından epey uzakta, kara bir beden çırpınıyor, insanı altüst eden vahşi bir çığlık ırmağa yayılıyordu. İtişerek geminin kıçında toplanan, küpeşteden sarkan yolcular da avazları çıktığı kadar bağırıyordu. Düşen yolcunun arkadaşı, –onun gibi sarhoş, kızıl saçlı, dazlak kafalı bir adam–, küpeşteye doğru kendine yol açabilmek için önüne geleni yumruklarken bir yandan da haykırıyordu:</p>

  <p>— Açılın! Ben şimdi yetişirim ona…</p>

  <p>O arada suya atlayan iki tayfa, hızlı kulaçlarla boğulana doğru yüzüyorlardı. Geminin kıçından aşağı bir filika indiriliyordu. Bağrışmalar, buyruklar, kadın çığlıkları arasında Yakov’un bir nehir gibi kesintisiz, dümdüz akan kısık sesi duyuluyordu:</p>

  <p>— Boğu-la-cak… boşa uğraşmayın, bo-ğu-la-cak… Sırtında paltosu var… insanın üzerinde palto oldu mu, yapacak şey yoktur, boğulur! Mesela kadınlar neden erkeklerden çabuk boğulurlar? Etekleri yüzünden. Karı kısmı suya düştü mü kantartaşı gibi anında suyun dibini boylar… Bakın, suya gömüldü bile! Boşa konuşmam ben!</p>

  <p>Tüccar gerçekten de suya gömülmüştü. Adamı bir iki saat kadar aradılarsa da bulamadılar. Ayılan arkadaşı geminin kıçına oturmuş öfkeyle söyleniyordu:</p>

  <p>— Olur şey değil! Ben ne halt edeceğim? Ailesine ne diyeceğim? Geride kalanlara…</p>

  <p>Elleri arkasında, adamın karşısında dikilen Yakov, onu teselli ediyordu:</p>

  <p>— Takma kafana be tüccar! Kimse nerede öleceğini bilemez! Adamın biri mantar yer, tahtalı köyü boylar! Beri yanda binlerce insan afiyetle mantar yer, kimseye bir şeycik olmaz; olan o tek kişiye olmuştur! Oysa mantar dediğin nedir?</p>

  <p>Kocaman ve sağlam bir değirmentaşı gibi tüccarın karşısında dikiliyor ve başından aşağı kepek serper gibi adamı lafa boğuyordu. Geniş avucuyla sakalından akan gözyaşlarını silerek önce sessiz sessiz ağlayan tüccar, daha sonra Yakov’un bitmez tükenmez konuşmalarına dayanamamış olacak ki:</p>

  <p>— Cehennem zebanisi! Geçmiş karşıma, ruhumu emiyor! Hıristiyanlar, alın şu adamı karşımdan, yoksa elimden bir kaza çıkacak!</p>

  <p>Yakov sessizce oradan uzaklaşırken:</p>

  <p>— Ne tuhaf şu insanlar! –dedi.– İyilik et, kötülük bul…</p>

  <p>Ateşçiyi bazen aptal bulurdum, ama sanırım bilerek kendini aptal gibi gösteriyordu. Dünyayı nasıl dolaştığı ve neler gördüğü konusunu deli gibi merak ediyor, bu konuda ondan ayrıntılı açıklamalar dinlemek istiyordum ama hep kırık dökük şeylerdi dinleyebildiklerim. Ateşçi, başını geriye atıp, koyu renkli ayı gözlerini hafifçe aralar, kocaman, kaslı yüzünü eliyle okşayarak hatırlamaya çalışır ve sözcükleri sündüre sündüre anlatırdı:</p>

  <p>— Her yer karınca gibi insan kaynıyor, kardeş. Ne yana baksan, insan var. Ama en çok köylü var… her yer, nasıl diyeyim sana, sonbahar yaprakları gibi tıpkı, köylülerle kaplı. Bulgar? Bulgari da gördüm. Yunan? Yunanı da gördüm… Sırp, Romen, Çingene… hepsini gördüm. Çingene çoktur ve çeşit çeşittir! Peki, gördüğüm bütün bu insanlar nasıldılar? Nasıl olacak, kentlerde kentliler, köylerde köylüler yaşıyor, tıpkı bizdeki gibi… Benzerlikler öyle çok ki… Hatta bizim dilde konuşanlar bile var, yalnız kötü konuşuyorlar… Tatarlar ya da Mordova’lılar gibi… Yunanlılar bizim dilden konuşamıyor, ağızlarına geleni söz diye yalan yanlış söylüyorlar, bu yüzden de ne dedikleri anlaşılmıyor. Onlarla el kol işaretleriyle ancak anlaşabilirsin. Benim ihtiyar Yunanlıları da anlıyormuş gibi yapar, arada bir karamera, kalimera gibi bir şeyler gevelerdi ağzında. Kurnaz adamdı, felaket kazıklardı onları! Nasıllardı insanlar, anlat diyorsun, yine? Tuhafsın be çocuk… nasıl olabilirler ki insanlar? Sıradan, önemsiz yaratıklar hepsi de… Romenler de öyle… Tek bir dinden hepsi. Bulgarlar da öyle, ama Bulgarlar bizimle aynı dinden. Yunanlılara gelince, Türkler gibidirler…</p>

  <p>Bildiklerini tümüyle anlatmıyormuş gibi geliyordu bana; anlatmak istemediği şeyler vardı sanki.</p>

  <p>Benim resimli dergilerden bildiğim, Yunanistan’ın başkenti çok eski ve çok güzel bir kent olan Atina’ydı, ama Yakov başını kuşkuyla sallıyor ve:</p>

  <p>— Kandırmışlar seni, kardeş, –diyordu,– Atina diye bir kent yoktur, Athos vardır, ama o da kent değil, dağdır ve üzerinde de bir manastırdan başka bir şeycik yoktur. Asıl adı Kutsal Athos Dağı’dır, resimleri de vardır, hatta benim ihtiyar da dağın resimlerini satardı. Belgrad diye bir kent vardır, Tuna nehri üzerindedir. Bizim Yaroslavl ya da Nijniy gibi… Oraların kentleri pek gösterişli değildir, ama köyleri… bambaşkadır! Kadınları da öyle… hepsi gerçek birer afettir! Hatta bunlardan biri yüzünden oralarda kalıyordum… neydi bakayım adı?</p>

  <p>Avuçlarıyla geniş yüzünü sertçe ovuşturuyor, bu sırada çalıyı andıran saçları hışırdıyordu. Boğazının derinlerinden, kırık bir çandan çıkar gibi kısık bir gülme sesi geliyordu.</p>

  <p>— Hiç kafa kalmamış bende! Oysa onunla neler… Hatta ayrılırken ağlamıştı… ben de ağladım… yemin olsun…</p>

  <p>Sakin, soğukkanlı diyebileceğim bir sıkılmazlıkla kadınlara nasıl davranmak gerektiğini öğretmeye başladı.</p>

  <p>Vapurun kıçında oturuyoruz. Aylı, ılık bir gece üzerimize doğru yüzüyor. Gümüşsü suların gerisinde çayırlı kıyılar belli belirsiz seçiliyor. Sarı birtakım ışıklarla, dünyanın büyülediği yıldızlar dağlardan bize göz kırpıyor. Çevrede her şey hareket halinde, uyuyan, kımıltısız hiçbir şey yok; her şey sessizce, ama inatla yaşıyor, her şey titreşiyor.</p>

  <p>Bu üzgün ama sevimli sessizliğin içine, kısık sözler dökülüyor:</p>

  <p>— Bazen kollarını açar, kendini beğendirmek için öyle şeyler yapardı ki…</p>

  <p>Yakov’un anlattığı öykü hafif edepsizceydi, ama iğrenç değildi. Övüngenlik de yoktu bu öyküde, acımasızlık da… Belki biraz saflık, biraz da hüzün vardı. Ay da gökyüzünde edepsizce çıplaktır, insanları heyecanlandırır, hüzünlendirecek düşüncelere salar. Bense yalnızca en iyi, en güzel olanı, Kraliçe Margot’yu ve müthiş bir gerçeği yansıtan unutulmaz dizeleri anımsıyorum:</p>

  <div class="poem">

    <p><i>Ama şarkıya güzellik gerek</i>,</p>

    <p><i>Güzelliğe ise şarkı bile gerekmez</i>.</p>

  </div>

  <p>Bu büyülü, düşsel havadan silkinerek uyanıyorum ve yeniden ateşçiye dönerek görüp yaşadıklarını anlatmasını istiyorum.</p>

  <p>— Tuhafsın, kardeş, tuhafsın! –diyor.– Daha ne anlatayım sana? Ben her şeyi gördüm! Sor bana, de ki: Manastırları gördün mü? Evet, gördüm! Peki, meyhaneleri? Görmez miyim, onları da gördüm! Beylerin yaşamlarına da tanık oldum, mujiklerin yaşamlarına da… Tokluğu da bilirim, açlığı da…</p>

  <p>Sallanıp duran, güvensiz bir köprünün üzerinden derin bir ırmağı geçer gibi, ağır ağır hatırlıyor:</p>

  <p>— Mesela, at hırsızlığından enselendiğimde… Karakolda yatarken, bu işin sonu herhalde Sibirya… diye düşünüyordum… Komiser de yeni evindeki bütün sobalar tüttüğü için, küfredip duruyordu…“Saygıdeğer efendimiz, ben bu işi hallederim,” dedim adama. “Kapa çeneni!” dedi bana komiser. “Kentin en iyi ustasının altından kalkamadığı bir iş sana mı kaldı!” O anda öyle bir deli cesareti geldi ki bana, “Bir çobanın generalden bile daha akıllı olduğu görülmüştür,” dedim. Nasılsa Sibirya yokuşuydum, neyden korkacaktım! Bunun üzerine komiser, “Yalnız bilmiş ol, eskisinden kötü olursa tek kemiğini sağlam bırakmam!” dedi. İki günde sorunu hallettim; komiser şaşkın, “Seni salak herif!” dedi. “Madem bu kadar ustalığın var, sana ne at hırsızlığından!” Ben de kendisine, “Ah, ekselansları, hep ahmaklığımdan!” dedim. “Evet, besbelli ahmaklığından yapmışsın… sana acıyorum!” dedi. Bak, görüyor musun, polis bile polisliğiyle acıdı. Oysa polis bu, görevi gereği acımasız olması gerek, ama işte bana acıdı.</p>

  <p>— Ne olmuş sana acımışsa?… –dedim.</p>

  <p>— Hiç… acıdı… başka ne olsun!</p>

  <p>— Niye acımalı ki sana? Taştan farkın yok… ha taş, ha sen!</p>

  <p>Tertemiz bir gülümseme yayıldı yüzüne:</p>

  <p>— Tuhaf! Taş olduğumu söylüyorsun, ha? Taşlara da acımayı öğrenmelisin. Taş deyip geçme, onun da kendince bir görevi var; yollar taşla yapılır örneğin. Dünyada var olan her şeye acımak gerek. Hiçbir şey boşuna değildir. Kumu alalım, nedir kum? Onun da içinde birtakım otlar yetiştiğini biliyor muydun?</p>

  <p>Ateşçi özellikle de böyle şeyler söylediğinde, benim hiçbir zaman ulaşamayacağım bilgilere sahip olduğunu düşünürdüm.</p>

  <p>— Aşçı için ne düşünüyorsun? –dedim.</p>

  <p>— Ayıcık mı? –dedi kayıtsızca.– Ne düşünebilirim ki onun için? Düşünmeye değer bir şey yok ki onda!</p>

  <p>Doğru söze ne denir! İvan İvanoviç dosdoğru, dümdüz bir adam; cilalanmış direk gibi… Ona herhangi bir düşüncenin tutunabilmesi olanaksız! Onun belki de tek ilginç yanı, ateşçiyi sevmemesi; sürekli ona söver sayar, sürekli olarak da onu çay içmeye çağırır.</p>

  <p>Bir gün ateşçiye şöyle dedi:</p>

  <p>— Kölelik hukuku günümüzde de geçerli olsaydı ve ben de senin efendin olsaydım, her hafta sana yedi kırbaç attırırdım, asalak herif!</p>

  <p>Yakov da ciddi ciddi şu karşılığı verdi ona:</p>

  <p>— Haftada yedi kırbaç biraz çok değil mi?</p>

  <p>Bir yandan ateşçiye sövüp sayan aşçı, bir yandan da onu türlü yiyeceklerle beslerdi. Ona kabaca bir yiyecek uzatır ve:</p>

  <p>— Nah, zıkkımlan! –derdi.</p>

  <p>Yakov lokmasını ağır ağır çiğnerken:</p>

  <p>— İvan İvaniç, sayende iyi güç topladım! –derdi.</p>

  <p>— Senin gibi bir tembelin ne işine yarayacak güç?</p>

  <p>— Ne demek ne işine yarayacak? Uzun yaşamamı sağlayacak…</p>

  <p>— Uzun yaşayıp da ne yapacaksın? Orman cini!</p>

  <p>— Orman cini de yaşıyor… Yoksa sen yaşamayı eğlenceli bulmuyor musun? Yaşamak, İvan İvaniç, insana sevinç verir, içini açar…</p>

  <p>— Seni budala!</p>

  <p>— O dediğin de ne?</p>

  <p>— Bu-da-la.</p>

  <p>Yakov şaşkın şaşkın:</p>

  <p>— Amma tuhaf bir söz! –diye mırıldandı.</p>

  <p>O arada Ayıcık bana döndü:</p>

  <p>— Mutfakta ocağın cehennem ateşi karşısında bizim her gün kanımız fokurdar, kemiklerimiz cayır cayır yanarken, bu burada domuz gibi sürekli tıkınıyor!</p>

  <p>Bir yandan ağzındaki lokmayı çiğneyen ateşçinin buna yanıtı şu oldu:</p>

  <p>— Ne yapalım, herkes kendi yazgısını yaşar!</p>

  <p>Oysa ben geminin kazan dairesinde çalışmanın, bizim mutfak ocağı karşısında çalışmaktan çok daha ağır olduğunu biliyordum. Birkaç gece, kazan dairesinde Yakov’la birlikte zaman zaman ateşi karıştırarak “ateş bekçiliği” yapmıştım. İşinin ne kadar ağır olduğunu aşçıya neden açıklamadığını anlayamıyor ve bunu tuhaf buluyordum. Yok, bu adam çok özel bilgilere sahipti… bundan hiç kuşkum yoktu.</p>

  <p>Kaptandan makinist ve lostromoya kadar ona herkes söver, hakkında ileri geri konuşurdu. Buna karşın işine son vermemeleri anlaşılır gibi değildi? Gevezeliği ve kâğıt oyununa düşkünlüğü nedeniyle onunla alay etseler de, ateşçilerin ona davranışları öteki gemi personelinin davranışlarıyla karşılaştırıldığında belirgin biçimde daha iyiydi.</p>

  <p>— Yakov, iyi bir adam mıdır? –diye sorardım ateşçilere.</p>

  <p>— Yakov mu? İdare eder. Kimseye zararı yoktur. Ona istediğini yapabilirsin, istersen koltukaltına korlaşmış kömür koy…</p>

  <p>Kazan dairesindeki ağır işi ve aygır iştahıyla karşılaştırıldığında, ateşçinin uykusu pek az gibiydi. Vardiyası bitti mi, çoğu kez üzerini bile değiştirmeden, terli, kirli, kendini geminin kıçına atar ve bütün geceyi orada ayakta dikilip yolcularla sohbet ederek ya da kâğıt oynayarak geçirirdi.</p>

  <p>Yakov, içinde benim için çok gerekli şeylerin bulunduğu kapalı bir kutu gibi duruyordu önümde ve ben inatla bu kutuyu açacak anahtarın peşindeydim.</p>

  <p>— Sen neyin peşindesin kardeş, anlayamıyorum? –derdi, kaşlarının altında yok olup gitmiş gözleriyle beni süzerek.–Dünya mı merak ettiğin? Evet, ben gerçekten de harmanladım dünyayı… Peki, başka istediğin ne? Tuhafsın doğrusu. Ben en iyisi sana başımdan geçen bir olayı anlatayım…</p>

  <p>— Taşra kentlerinden birinde bir yargıç vardı; verem hastasıydı. Karısı Almandı. Bu sağlıklı, ama çocuksuz kadın, bir manifaturacıya âşık olmuştu. Manifaturacı evliydi, güzel bir karısı, üç de çocuğu vardı. Alman kadının kendisine âşık olduğunu fark edince, kadınla alay etmek için bir gece onu bahçesine çağırdı. O arada çağırdığı iki erkek arkadaşını da bahçede, çalıların arasına gizlemişti. Harika, değil mi! Neyse, kadın geldi, benim halim böyleyken böyle, deyip derdini anlattı. Manifaturacı ise, ben hanımefendi, sizin bu duygularınıza karşılık veremem; çünkü evli bir adamım diye başlayıp, ardından, ama her olasılığı düşünerek senin için iki arkadaşımı getirdim buraya, bunlardan biri dul, öbürü bekâr… deyince, Alman kadın “Demek öyle!” deyip bunun suratına öyle bir tokat aşk etti ki, adam oturmakta olduğu şuadan boylu boyunca yere yıkıldı. Kadın daha sonra iskarpinin ökçesiyle de vurdu adamın suratına. Ben de kadınla birlikte gelmiştim bahçeye. O sıralar yargıcın evinde kapıcı olarak çalışıyordum. Bahçedeki tahta perdenin aralığından onları gözetliyordum. Ortalık iyice karışmış, manifaturacının arkadaşları da kadının üzerine atılarak saçlarından çekiştirmeye başlamışlardı… Tahta perdenin üzerinden atladığım gibi yanlarına vardım ve adamları iterek, “Bu yaptığınız doğru değil, tüccar efendiler!” dedim. “Bu hanım büyük bir içtenlikle geldi buraya, ne var ki adamın davranışı yüz kızartıcıydı.” Ve kadıncağızı alıp oradan götürdüm. Bu arada adamlar tuğlayla başımı yarmışlardı… Kadın buna çok üzüldü, avluda kendini bilmez bir şekilde dolaşıyor ve bana şöyle diyordu: “Yakov, kocam ölür ölmez kendi ülkeme döneceğim, Almanların yanına…” Ben de kendisine, “Elbette, dönmeniz gerekir!” dedim. Yargıç öldü, o da ülkesine döndü. Akıllı, hoş bir kadındı. Yargıç da iyi yürekli bir adamdı, toprağı bol olsun…</p>

  <p>Anlattığı öykünün özünü tam kavrayamadığım için susuyordum. Aslında bildik bir şeyler vardı öyküde acımasız, anlamsız, çirkin bir şeyler… ama ne diyeceğimi bilemiyordum.</p>

  <p>— Güzel miydi öykü? –diye sordu Yakov.</p>

  <p>Öfkeli, içerlemiş, anlaşılmaz bir şeyler geveledim.</p>

  <p>— Karınları tok insanlar bunlar… –diye sakin sakin açıkladı, ateşçi.– Yedikleri önlerinde, yemedikleri artlarında… Bazen işte bunların canları şaka yapmak ister, ama onu da beceremeyip ellerine yüzlerine bulaştırırlar. Şaka yapmayı bile bilmiyorlar sanki… Bunlar ciddi insanlar… ne de olsa tüccarlar! Ticaret, çok akıllı olmayı gerektirir. Ne var ki her zaman akılla yaşamak da sıkıntı verir insana, bu yüzden bazen canları eğlenmek ister.</p>

  <p>Geminin kıç tarafında tümden köpüğe kesmiş ırmak hızla akıyor; koşuşan sular bitmez tükenmez bir fışırtıyla kaynaşıyor. Karanlık kıyı usulca ırmağı yolculuyor. Güverte yolcuları horulduyor, oturma sıralarının ve uyuyan bedenlerin arasından başı açık, kır saçlı, karalar içinde, uzun boylu, zayıf bir kadın usul kımıltılarla bize doğru ilerliyor gibi sanki. Ateşçi omzuyla beni dürtüyor:</p>

  <p>— Bak, bak, canı sıkılıyor kadının! –diyor.</p>

  <p>Başkalarının sıkıntısı onu eğlendiriyor gibiydi.</p>

  <p>Çok anlatıyordu ve ben onu doymazca dinliyordum. Anlattığı her şeyi çok iyi anımsıyorum. Ama bunlardan bir teki bile neşeli değildi. Kitaplara göre daha sakindi anlatımı. Kitaplarda işe yazarın duygularının karıştığını fark ederdim; onun öfkesi, neşesi, hüznü, iğneleyici, alaycı tavrı. Ateşçi ne alay eder ne yargılardı; asla bir şeye kırılıp üzülmez, asla belirgin bir sevinç göstermezdi. Mahkemede olup bitenleri kayıtsızca anlatan, suçlanan-suçlayan ve yargılayana eşit uzaklıkta duran yansız bir tanık gibiydi. Ondaki bu kayıtsızlık, umursamazlık canımı sıkıyor, içimde ona karşı bir öfke, sevgisizlik büyütüyordu.</p>

  <p>Gemi kazanının altında yanan ateş gibi cayır cayır yanan bir hayat vardı karşısında… Ve o, ayı pençesini andıran nasırlı elinde tuttuğu tahta çekiciyle kazanın karşısında dikiliyor, enjektör valfine vurarak ateşin şiddetini ayarlıyordu.</p>

  <p>— Hiç incittiler mi seni?</p>

  <p>— Kim incitebilir ki beni? Ben güçlüyüm, adama bir koydum mu…</p>

  <p>— Dövüşten söz etmiyorum… ruhunu incittiler mi?</p>

  <p>— Ruh, incitilemez… incitici, aşağılayıcı hiçbir şeyi üzerine almaz ruh… insan ruhuna hiçbir şekilde dokunamazsın…</p>

  <p>Güverte yolcuları ya da tayfalar, herkes, hiç durmadan ruhtan söz ederdi… tıpkı topraktan, işten, ekmekten, kadınlardan söz eder gibi… Ruh, beşlik mangır gibi bir şeydi basit insanlar için; en sık kullandıkları, dillerinden hiç düşürmedikleri sözcüktü. Onun, insanların kaypak dillerine böylesine pelesenk olması hoşuma gitmiyordu; hele mujikler, öfkeyle ya da keyifle, ana avrat söverken ruhu da işin içine kattıklarında yüreğimden vurulmuşa dönüyordum.</p>

  <p>Ruhu aşkın, güzelliğin ve sevincin gizemli evi olarak gören ninemin ondan her zaman özenle, çekinerek söz ettiğini hatırlıyorum. İyi bir insanın ölümünden sonra beyaz meleklerin onun ruhunu mavi gökyüzüne, ninemin iyi yürekli Tanrısına götürdüğüne inanırdım. Tanrı onu sevecenlikle karşılardı:</p>

  <p>— Canım benim! Tertemizim! Çok mu acı çektin? Çok mu ezildin?</p>

  <p>Bu gönül alıcı sözlerden sonra da ruha altı beyaz İsrafil kanadı verirdi.</p>

  <p>Yakov Şumov da tıpkı ninem gibi sakınarak, isteksizce ve pek az söz ederdi ruhtan. Sövgülerine asla ruhu karıştırmaz, başkaları ruh hakkında konuşurken öküz boynunu andıran kırmızı boynunu önüne eğip susardı.</p>

  <p>Ona ruh nedir diye sorduğumda, bana şu yanıtı verdi:</p>

  <p>— Ruh, Tanrı’nın soluğudur…</p>

  <p>Ancak bu yanıt bana yetmedi; yeni sorularla işi kurcaladığımda ateşçi başını öne eğerek şöyle dedi:</p>

  <p>— Bu, kardeş, papazların bile aklının ermediği bir konudur… bilinemezliklerle dolu, gizemli bir konu…</p>

  <p>Sürekli onu düşünüyor, gergin bir dikkatle onu anlamaya çalışıyordum; buna o zorluyordu beni, ama tüm çabalarım boşa gidiyordu. Ondan başka hiçbir şey göremiyordum; kocaman bedeni her şeyi örtüyor, her şeyi benden gizliyordu.</p>

  <p>Büfecinin karısında bana karşı kuşku verici bir sevecenlik gözlemliyordum. Sabah banyosunun suyunu götürmek benim görevim olup çıkmıştı, oysa bu iş, tertemiz, güler yüzlü bir kız olan ikinci mevki hizmetçisi Luşa’nın göreviydi. Daracık kamarada, belden üstü çıplak büfeci kadının yanı başında dikilir ve onun ekşimiş hamur gibi gevşek, sarımsı bedenine bakarken, Kraliçe Margot’nun dökme demiri andıran, yağız bedeni aklıma gelir, midem bulanırdı. O arada büfecinin karısı bazen sızlanarak, bazen mızmızlanarak, bazen öfkeli, bazen gülünç, bir şeyler anlatır dururdu bana.</p>

  <p>Uzaktan uzağa bunların anlamlarını sezsem de anlattıklarının anlamı tam olarak ulaşmazdı bana. Acınası, utançlı, dilenirce şeylerdi bunlar. Ama beni hiç kızdırmıyordu bu sözler; çünkü büfecinin karısından, vapurda olup biten her şeyden uzak yaşıyordum. Yosun bağlamış, kocaman bir kayanın ardındaydım ben… gece gündüz bir yerlere doğru yüzen kocaman bir dünyayı benden gizliyordu bu kaya.</p>

  <p>Luşa’nın alaycı sözlerini uyku arasında gibi duyuyorum:</p>

  <p>— Bizim Gavrilovna sana sırılsıklam âşık… Ağzını aç ve kısmetini yakala!</p>

  <p>Tek o değildi bu konuda bana takılan, bütün büfe çalışanları patronun karısının bana olan tutkusunu biliyorlardı.</p>

  <p>Aşçı, yüzünü buruşturarak:</p>

  <p>— Karının yemediği nane kalmadı… şimdi de kremalı pasta çekti canı anlaşılan? –diyor.– Gözünü dört aç, Peşkov!</p>

  <p>Yakov da bana babaca bir öğüt vermekten kendini alamadı:</p>

  <p>— Ne diyeyim, birkaç yaş daha büyük olsaydın, sana söyleyeceklerim başka olurdu, ama şimdi, bu yaşında, hiç bulaşmaman en iyisidir derim! Yine de kendin bilirsin…</p>

  <p>— Kapar mısın şu iğrenç konuyu! –diye çıkışıyorum ateşçiye.</p>

  <p>— Tabii… –diyor.</p>

  <p>Diyor, ama hemen ardından da karışık saçlarını parmaklarıyla taramaya çalışarak yuvarlak sözler döktürmeyi sürdürüyor:</p>

  <p>— Aslında kadını da anlamak gerek… yaz bitmiş, güz bitmiş, kış gelip kapıya dayanmış… içler acısı bir durum. Okşanmak köpeğin bile hoşuna gider… İnsan, haydi haydi! Mantar nasıl nem isterse, kadın da okşanmak ister… okşanmadı mı yaşayamaz. Varsan baksan, kendi de utanıyordur halinden, ama ne yapsın? Bedeninin isteğine nasıl karşı gelsin!</p>

  <p>Gözlerimi, hiçbir zaman doğru dürüst yakalayamadığım gözlerinin içine dikerek, büyük bir gerginlikle soruyorum:</p>

  <p>— Sen… ona acıyor musun?</p>

  <p>— Kim? Ben mi? Anam mı ki o benim acıyayım? Analarına bile acıdıkları yok artık insanların… Doğrusu çok tuhafsın!</p>

  <p>Kırık bir çıngırak gibi, usulca gülüyor.</p>

  <p>Bazen ona bakarken dilsiz bir boşluğa, dipsiz, karanlık bir kuyuya yuvarlanır gibi oluyorum.</p>

  <p>— Herkes evleniyor… sen neden evlenmiyorsun, Yakov?</p>

  <p>— Niye evleneyim? Kadın bulmak sorun değil ki! Kolayca bulabiliyorum. Evli adamın tıpkı köylü gibi yeri yurdu bellidir. Oturup köylülük etmesi gerekir. Benimse toprağım hem kötü hem de pek küçük… zaten onu da amcam elimden aldı. Kardeşim askerden dönünce amcamla kapıştı, mahkemelik oldular. Derken kazıkla amcamın kafasına vurup bir de kan döktü. Bir buçuk yıl içeride yattı. Çıkınca gideceği başka bir yol olmadığı için yine hapsi boyladı. Karısı dersen genç, tiril tiril bir kadındı… Şimdi… madem evlendin, dizini kırıp evinde oturacak, evinin efendisi olacaksın… Ama asker oldun mu, başka; asker, kendi hayatının efendisi değildir…</p>

  <p>— Sen… dua eder misin?</p>

  <p>— Amma tuhafsın! Elbette ederim…</p>

  <p>— Nasıl dualardır bunlar?</p>

  <p>— Her türlü.</p>

  <p>— Yani hangi duaları okursun?</p>

  <p>— Ben dua bilmem. Ben, kardeş, dua diye basit şeyler söylerim: Ey Hazreti İsa, sağlığımda bana acı, beni hastalıklardan koru; öldüğümde huzur, sükûn ver bana… bunun gibi başka bazı şeyler…</p>

  <p>— Neler?</p>

  <p>— Ne olursa… Çünkü söylediğin her şey ona ulaşır!</p>

  <p>Sevimli hareketleriyle karşısındakini eğlendirmesini bilen akıllı bir kedi yavrusuymuşum gibi davranırdı bana; sevecen, ilgili. Bazen gece boyu birlikte otururduk. O neftyağı, is ve soğan kokardı. Soğanı çok sever ve çiğ soğanı elma gibi ısıra ısıra yerdi.</p>

  <p>Sonra birden, adımın değişik söylenişlerini art arda sıralayarak benden şiir okumamı isterdi:</p>

  <p>— Alyoha, Yeroha, Voha… bana şiir okusana!</p>

  <p>Ezbere bildiğim pek çok şiir, ayrıca sevdiğim şiirlerle dolu kalın bir de defterim vardı. Ona “Ruslan”ı okuyorum, hiç konuşmadan, kımıldamadan, hırıltılı soluğunu bile tutarak dinliyor, sonra usulca:</p>

  <p>— Ne eksiği, ne fazlası var… Hoş, avutucu bir masal… –diyor.– Bunu Puşkin’in kendisi mi uydurmuş? Muhin-Puşkin diye biri var… soylu bir adam… hatta ben de gördüm kendisini…</p>

  <p>— Yok… bu o değil! Bunu yıllar önce öldürdüler!</p>

  <p>— Niye?</p>

  <p>Kraliçe Margot’dan dinlediğim kısa hikâyeyi anlatıyorum. Yakov dinliyor, sonra sakin, şunları söylüyor:</p>

  <p>— Kadınlar yüzünden ne çok insan telef olup gidiyor…</p>

  <p>Ona sık sık kitaplarda okuduğum öyküleri anlatıyorum. Bütün bu öyküler içimde birbirine eklemlenerek, birbiriyle kaynaşarak, ateşli tutkular, çılgınca zafer tasavvurları, düellolar, ölümler, masalsı başarılar, en soylu sözler ve en aşağılık davranışlar şeklinde heyecan dolu, güzel bir yaşamın upuzun bir öyküsüne dönüşmüşlerdi. Rocambole, bende La Mole’un ve Annibal de Kokonnas’nın şövalyece çizgilerini alırken, XI. Louis, baba Grandet’nin çizgilerine bürünüyor, Kornet Otletayev, IV. Henri’ye karışıyordu. Bu öykülerin kahramanlarını, olayların gelişmesini içimden yükselen esine göre değiştiriyordum; çünkü bu öyküler benim dünyam olmuştu. Herkesle gönlünce oynayan dedemin Tanrısı gibi özgür, başına buyruk hissediyordum bu dünyada kendimi. Bu belki kaos olarak adlandırılabilecek kitap karmaşası, var olan gerçekliği olduğu gibi görmek, insanları anlamak için duyduğum isteğe engel olmak şurada dursun, hayatın bin türlü pisliğinin, zehrinin içine sızamadığı saydam bir bulut gibi üzerimi örterek, beni çirkeften, çamurdan koruyordu.</p>

  <p>Kitaplar beni daha berk, daha dirençli yaptı, dayanıklılığımı artırdı. İnsanların nasıl sevdiklerini, acı çektiklerini öğrendikten sonra geneleve gidebilmem mümkün değildi. Basit, sefih eğlenceler bende tiksinti uyandırıyor, böyle bir hayatı eğlenceli bulanlaraysa acıyordum. Rocambole’den dirençli olmayı, gündelik gelişmelerin gücüne boyun eğmemeyi, Dumas’nın kahramanlarından kendimi büyük bir davaya adamam gerektiğini öğreniyordum. Kral IV. Henri, neşesiyle, en sevdiğim kahramandı. Beranger de şu harika şarkısını sanki onun için yazmıştı:</p>

  <div class="poem">

    <p><i>Kendisi içmeyi seven bir kraldı</i>,</p>

    <p><i>Ama köylüye de çok şeyler sağladı</i>.</p>

    <p><i>Ülkede bütün halk mutlu olduktan sonra</i>,</p>

    <p><i>Ne çıkar kral da kendini şaraba çalsa</i>!</p>

  </div>

  <p>Okuduğum romanlar, IV. Henri’yi, halkını seven, iyi bir insan olarak anlatıyordu. Güneş gibi ışıl ışıl bir insan olan IV. Henri bana Fransa’nın, kral pelerini içinde de, köylü giysileri içinde de aynı soylu, şövalye ruhlu insanların yaşadığı, yeryüzünün en güzel ülkesi olduğu inancını veriyordu. Ange Pitou da bence d’Artagnan gibi mertti. Henri’yi öldürdüklerinde içim yandı, acı acı ağladım; Ravaillac’a duyduğum öfkeden dişlerimi gıcırdattım. IV. Henri, ateşçiye anlattığım hemen bütün öykülerin baş kahramanıydı. Sonuçta Yakov da Fransa’yı ve “Henri”yi sevmeye başladı sanırım. Çünkü arada şöyle söylenirdi:</p>

  <p>— İyi adammış şu senin kral Henri… onunla ister balığa çık, ister canın ne çekiyorsa onu yap…</p>

  <p>Öykülerimi dinlerken hayranlık duymaz, sorularıyla sözümü kesmezdi. Kaşları devrilmiş, yüzü hareketsiz, yosun kaplı, kocaman, yaşlı bir kaya gibi sessizce dinlerdi. Ama bir nedenle duraklayacak olsam, hemen sorardı:</p>

  <p>— Bitti mi?</p>

  <p>— Daha değil.</p>

  <p>— Öyleyse niye duruyorsun!</p>

  <p>Fransızlar için göğüs geçirerek şöyle söylerdi:</p>

  <p>— Serin yerde yaşıyor adamlar…</p>

  <p>— Nasıl yani?</p>

  <p>— Biz seninle şu cayır cayır yanan ateşin karşısında yaşıyoruz, çalışıyoruz, onlarsa serinlikte… Sonra iş güç de yok adamlarda, yalnızca içiyorlar, gezip tozuyorlar… Doğrusu güzel, iç açıcı bir hayat!</p>

  <p>— Olur mu, onlar da çalışıyorlar.</p>

  <p>Ateşçi haklı olarak itiraz etti bu sözüme:</p>

  <p>— Ama senin anlattığın öykülerde hiç böyle bir şey görmüyoruz!</p>

  <p>Bunun üzerine birden, okuduğum kitapların çoğunda öykü kahramanları olan o soylu, mert kişilerin nasıl geçindiklerinden, hayatlarını nasıl kazandıklarından hiç söz edilmediğini fark ettim.</p>

  <p>Öykü bitince Yakov:</p>

  <p>— Ben biraz uyuyacağım, –deyip olduğu yere sırtüstü uzanır, bir dakika sonra da burnundan eşit aralıklarla ıslıksı sesler çıkarmaya başlardı.</p>

  <p>Güzün, Kama’da ağaçlar altın rengine, kıyılar kırmızıya boyanmış, iyiden eğik düşmeye başlayan güneş ışınları da hafiften ağarmaya yüz tutmuştu ki, Yakov ansızın gemiden ayrıldı. Oysa daha bir gün önce bana:</p>

  <p>— Yeroha, Voha, öbürsü gün seninle Perm’de olacağız, –demişti.– Önce bir hamama gider güzelce paklanırız, sonra da müzikli bir meyhaneye gider gönlümüzü avuturuz! Orada kendi kendine müzik çalan makineyi seyretmeye bayılıyorum!</p>

  <p>Ama Sarapul’da gemiye sakalsız, bıyıksız, şişman, sarkık kadın suratlı bir adam bindi. Üzerindeki kaftana benzer uzun, kalın giysiyle, tilki kürkü kulaklıklı başlığı onun kadına benzerliğini daha da artırmış gibiydi. Daha sıcak olan mutfak tarafında küçük bir masaya oturdu, çay sipariş etti ve kaftanının önünü açmadan, başından kulaklıklı şapkasını çıkarmadan art arda kaynamış sarı su içip, bol bol terlemeye başladı.</p>

  <p>Gökyüzü güz bulutlarıyla kaplıydı ve durmaksızın toz gibi bir yağmur yağıyordu. Çay içip terleyen adam kareli mendiliyle yüzünün terini sildiğinde yağmur sanki azalıyor, yeniden terlemeye başladığında da, hızlanıyor gibiydi.</p>

  <p>Çok geçmeden, Yakov adamın yanındaydı. Az sonra, bir ajanda içindeki haritayı incelemeye başladıklarını gördüm. Yolcu, parmağını harita üzerinde dolaştırıyor, ateşçi ise sakin bir sesle şöyle diyordu:</p>

  <p>— Varsın olsun! Benim için hiç önemli değil! Tükürmüşüm!</p>

  <p>Ajandayı, ayaklarının dibindeki ağzı açık deri bir torbanın içine koyan yolcu:</p>

  <p>— İyi öyleyse, –dedi, incecik bir sesle ve usul usul söyleşerek çaylarını içtiler.</p>

  <p>Vardiyasına giderken Yakov’a adamın kim olduğunu sordum. Gülümseyerek şöyle dedi:</p>

  <p>— O bir güvercin… hadım, yani!<a class="footnoteref" href="../Text/notlar.xhtml#n18" id="ref18">18</a> Çok uzaklardan… Sibirya’dan! Bayağı eğlenceli… büyük çiftlikleri varmış!</p>

  <p>At tırnağı gibi sertleşmiş, kapkara topuklarını güverte tahtalarına vura vura benden uzaklaştı, ama az sonra durup böğrünü kaşıya kaşıya:</p>

  <p>— Ben bu adamın yanına işçi olarak girdim, –dedi.– Perm’de vapurdan ineceğim. Hoşça kal, Yeroha-Voha! Önce trenle gideceğiz, sonra nehir yolculuğumuz var, hatta atla bir yolculuk yapacağız… Beş hafta sürüyormuş, dediğine göre, toplam yol. Görüyor musun, adam nerelerde yurt edinmiş kendine!…</p>

  <p>Ateşçinin bu beklenmedik kararı beni çok şaşırtmıştı:</p>

  <p>— Onu tanıyor musun?</p>

  <p>— Nerden tanıyacağım! İlk kez burada gördüm… Ben onun yaşadığı yerlere hiç gitmedim…</p>

  <p>Ertesi sabah, üzerinde yağ lekeleriyle dolu kısa kürkü, çıplak ayaklarında eprimiş kunduraları, başında Ayıcık’ın kenarlıksız hasır şapkası, dökme demirden parmaklarıyla elimi şiddetle sıkarken:</p>

  <p>— Hadi sen de gel! –dedi.– Söylersek seni de alır yanına, güvercin… Ne dersin, söyleyeyim mi? Fazlalığını keser, üste para da verirler. Birini sakatlamak onlar için bayram gibi bir şey… Ödül de veriyorlar karşılığında…</p>

  <p>Hadım, suda boğulmuş biri gibi şiş, ağır, koltuğu altında beyaz bir çıkınla güvertede dikiliyor, ölü gözleriyle Yakov’a bakıyordu. Usulca bir küfür savurdum adama. Ateşçi, elimi yeniden mengene parmaklarının arasına alarak:</p>

  <p>— Takma şu adama, –dedi.– Tükür gitsin! Herkes kendi bildiği Tanrı’ya kendi bildiği gibi tapınsın, bize ne? Elveda! Mutlu ol, mutlu kal!</p>

  <p>Ve Yakov Şumov o ayı yürüyüşüyle, iki yana yalpalaya yalpalaya, yüreğimde alabildiğine karmaşık duygular bırakarak gitti. Onun için hem üzülüyor hem de ona kızıyordum. Ona bir parça imrendiğimi de hatırlıyorum. Ve kaygıyla şöyle düşündüğümü: Niye kalkıp hiç bilmediği yerlere gitti bu adam?</p>

  <p>Bu Yakov Şumov nasıl bir adamdı?</p>
</body>
</html>