<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h1 id="first">I</h1>

  <p>Ekmeğimi kazanıyorum. Anacadde üzerindeki “Moda Kundura”da çırak olarak çalışıyorum.</p>

  <p>Patronum ufak tefek, tombalak bir adam; yüzü esmer, yüz çizgileri belirsiz, dişleri yosun bağlamış gibi, yeşilimsi; gözleri bulanık su rengi; görmüyor sanki bu gözler. Bunu anlamak için yüzümü buruşturuyorum.</p>

  <p>— Buruşturma yüzünü öyle! –diyor, yavaşça, ama sert.</p>

  <p>Bu bulanık gözlerin beni gördüğüne inanamıyorum. Canım sıkılıyor. Görmemiş, yalnızca tahmin etmiştir, diye düşünüyorum.</p>

  <p>— Buruşturma demedim mi sana yüzünü? –diyor, sesini iyice alçaltarak, kalın dudaklarını neredeyse hiç kımıldatmadan.</p>

  <p>Az sonra hışırtıyı andıran kısık sesini yeniden duyuyorum:</p>

  <p>— Ellerini kaşıyıp durma! Kentin anacaddesinde birinci sınıf bir mağazada çalışıyorsun, bunu aklından çıkarma! Böyle yerlerde çırak, mağazanın kapısında heykel gibi durur!</p>

  <p>Heykelin ne olduğunu bilmiyorum ve ellerimi kaşımadan duramıyorum: Her iki elim de dirseklerime kadar kırmızı beneklerle, yaralarla kaplı ve uyuz hastalığım onları dayanılmaz biçimde kemiriyor.</p>

  <p>— Evindeyken ne iş yapıyordun? –diye soruyor patron, gözleri ellerimde.</p>

  <p>Anlatıyorum; kül rengi saçların sıkı sıkıya yapıştığı toparlak kafasını sallayarak aşağılar gibi konuşuyor:</p>

  <p>— Paçavra toplayıcılığı, dilencilikten kötüdür; hırsızlıktan bile…</p>

  <p>Bunu duyunca övünçle açıklıyorum:</p>

  <p>— Benim hırsızlığım da vardır!</p>

  <p>Ellerini tıpkı kediler gibi tezgâhın üzerine koyup, gözlerini korkuyla yüzüme dikerek:</p>

  <p>— Ne dedin?.. –diye tıslıyor.– Nasıl hırsızlık?</p>

  <p>Bunun nasıl bir hırsızlık olduğunu açıklıyorum.</p>

  <p>— Eh, fazla önemli bir şey olmadığını düşünebiliriz bunun. Ama eğer buradan bir ayakkabı ya da para çalmaya kalkacak olursan, seni hapse tıktırırım, ergenlik çağına kadar yatarsın, şimdiden haberin olsun!</p>

  <p>Bunları sakin bir tavırla söylemişti; korktum ve ondan iyice soğudum. Mağazada patrondan başka kuzenim Şaşa Yakovlev ile becerikli, sırnaşık, al yanaklı bir adam olan bir baş tezgâhtar da çalışıyordu. Şaşa, yanık sarı renkte bir ceket ve uzun pantolon giyiyordu; gömleği plastronluydu, ayrıca kravat da takıyordu. Gururlu biriydi ve sanki beni hiç görmüyor gibiydi.</p>

  <p>Dedem, çalışmam için beni patrona getirdiği gün, Saşa’dan işi öğrenmemde bana yardımcı olmasını istemiş, o da azametli bir havayla kaşlarını çatarak uyarmıştı:</p>

  <p>— Bak, sözümden hiç çıkmayacak!</p>

  <p>Dedem, elini başımın üzerine koyarak:</p>

  <p>— Onu dinle, –dedi,– senden yaşı da büyük, işteki kıdemi de…</p>

  <p>Şaşa da gözlerini belerterek:</p>

  <p>— Dedemi duydun! –dedi,– hiç unutma dediklerini!</p>

  <p>Daha ilk günden bana karşı sahip olduğu yaş ve kıdem üstünlüğünden yararlanmaya, bunun keyfini çıkarmaya başladı.</p>

  <p>Patron, Saşa’yı uyarırdı:</p>

  <p>— Kaşirin, gözlerini belertme öyle!</p>

  <p>Kuzenim başını önüne eğerek kendini savunurdu:</p>

  <p>— Ben bir şey yapmıyorum!</p>

  <p>Patron, sürdürürdü:</p>

  <p>— Tos vuracakmış gibi de durma, müşteriler keçi sanacak seni…</p>

  <p>Tezgâhtar saygıyla gülümserken, patron dudaklarını iğrenç bir biçimde sarkıtır, Saşa’ysa yüzü kıpkırmızı, tezgâhın ardına gizlenirdi.</p>

  <p>Hiç hoşuma gitmezdi bu konuşmalar. Söylenen sözcüklerin çoğunu anlamazdım; yabancı bir dilde konuşuyorlarmış gibi gelirdi bana.</p>

  <p>Mağazaya bir kadın müşteri geldiğinde patron elini cebinden çıkarıp bıyıklarına götürür, yüzüne tatlı bir gülücük kondururdu. Bu gülücük yüzünü kırışıklar içinde bıraksa da, gözlerinin insanda bıraktığı görmüyormuş izlenimini gidermezdi. Tüm bedeni gerginleşen tezgâhtar, dirseklerini sıkıca böğürlerine dayayıp her iki elini saygıyla havada asılı tutar; Şaşa, pörtlemiş gözlerini gizlemek için korkuyla gözkapaklarını kırpıştırmaya başlar, ben belli etmeden ellerimi kaşıyarak kapının yanında dikilip satış seremonisini izlerdim.</p>

  <p>Müşterinin önünde diz çöken tezgâhtar, parmaklarını bir yelpaze gibi açarak ayakkabıları kadının ayağına giydirip çıkarırdı. Adeta kırılmasından korkar gibi son derece dikkatli ve elleri titreyerek dokunurdu kadının bacağına; oysa, ağzı aşağıda, boynu karnına karışmış bir şişeye benzerdi kadının bacağı.</p>

  <p>Bir gün bir kadın müşteri bacağını oynatarak ve kendi içine büzülüp yumaklanarak:</p>

  <p>— Ayy, çok gıdıklandım… –diye kikirdeyince, tezgâhtar ona ateşli ateşli şu karşılığı vermişti:</p>

  <p>— Efendim ben yalnızca incelik olsun diye…</p>

  <p>Tezgâhtarın mağazaya gelen kadın müşterilere kene gibi yapışmasını izlemek öyle eğlenceliydi ki, bazen gülmemek için başımı kapının camına doğru çevirirdim. Ancak buna fazla dayanamaz, elimde olmadan yeniden tezgâhtarı izlemeye koyulurdum. Onun ayakkabı satışı konusunda uyguladığı inanılmaz eğlenceli yöntemleri izlerken, bir yandan da, parmaklarımı asla onun gibi incelikle ve onun yaptığı kadar genişçe birbirinden ayıramayacağımı, hele hele başka birinin ayağına böylesine hünerle ayakkabı giydirmeyi asla başaramayacağımı düşünürdüm.</p>

  <p>Patron sık sık tezgâhın arkasındaki ufak odaya çekilir, Saşa’yı da yanına çağırırdı. Böylece tezgâhtar müşteri kadınla baş başa kalırdı. Bir gün sarışın bir kadının bacaklarına dokunduktan sonra, parmaklarını birleştirip dudaklarına götürdü:</p>

  <p>— Ah, –diye içini çekti kadın,– çok yaramazsınız!</p>

  <p>Tezgâhtarsa parmaklarını dudaklarına sıkıca bastırarak gürültülü bir beğeni sesi çıkardı:</p>

  <p>— Mu-uh!</p>

  <p>Kendimi tutamayıp öylesine gülmeye başladım ki, yere devrilmekten korkarak olanca ağırlığımla kapı koluna asıldım, kapı açıldı, kapı camı şiddetle başıma çarptı ve kırıldı. Yerinden doğrulan tezgâhtar telaşla üzerime yürüdü; patron ağır altın yüzüğüyle başıma vurdu, Şaşa da kulağımı çekmeye çalıştı.</p>

  <p>Akşam, eve dönerken:</p>

  <p>— Böyle şeyler işten kovulma nedenidir! Ne var bunda gülünecek! –diye sertçe azarladı beni.</p>

  <p>Sonra da, kadınların tezgâhtarını beğendikleri mağazalarda daha iyi alışveriş olduğunu açıkladı.</p>

  <p>— Kadın için önemli olan ayakkabı değildir; salt sevimli bulduğu tezgâhtarı görmek için mağazaya gelir, ihtiyacı yoksa bile kendine bir çift ayakkabı alır gider. Sense bunu anlamadığın için başımıza iş çıkartıyor, bizi uğraştırıyorsun!</p>

  <p>İçerledim onun bu sözlerine. Benim kimseyi uğraştırdığım yoktu, Saşa’yı hele hiç!</p>

  <p>Sabahları hasta ve ters bir kadın olan aşçı, beni Saşa’dan bir saat erken uyandırırdı. Patronun, tezgâhtarla Saşa’nın elbise ve ayakkabılarını temizler, semaveri yakar, bütün sobalara odun taşır, öğle yemeği için kapları yıkardım. Mağazaya gelince de yerleri süpürür, toz alır, çayı hazırlar, müşterilerin paketlerini evlerine iletir, öğle yemeğini almak için eve giderdim; bu süre içinde, kapının yanında dikilme görevimi Şaşa yerine getirir, bu işi küçültücü bulduğu için de bana söylenirdi:</p>

  <p>— Uyuşuk! Senin işini de ben görüyorum!</p>

  <p>Sabahtan akşama Kunavino’nun kumlu yollarında, suları bulanık Oka kıyılarında, kırlarda, ormanlarda özgürce dolaşmaya, başıboş yaşamaya alışmış bir insan olarak bu yeni hayatımı inanılmaz sıkıcı buluyordum. Ninemi, arkadaşlarımı arıyordum. Çevremde iki laf edebileceğim kimse yoktu. Bana gerçekle ilgisi olmayan, çirkin arka yüzünü gösteren bu hayat sinirime dokunuyordu.</p>

  <p>Mağazaya gelen bir kadın müşterinin hiçbir şey almadan gittiği de olurdu ve bu sık rastlanan bir durumdu. O zaman bizimkiler kendilerini aşağılanmış hissederlerdi. Tatlı gülümsemesini cebine koyan patron emrederdi:</p>

  <p>— Kaşirin malları topla!</p>

  <p>Ardından da sövüp saymaya başlardı:</p>

  <p>— Şıllık! Her şeyi indirtti, açtırdı! Evde oturmaktan canı sıkılmış besbelli, dükkân dükkân sürtüp duruyor! Benim karım olacaktın ki gösterecektim ben sana…</p>

  <p>Kendi karısı kara gözlü, kocaman burunlu, kupkuru bir kadındı. Olduğu yerde tepinerek ve evin uşağıyla konuşur gibi, bağıra çağıra konuşurdu onunla.</p>

  <p>Tanıdık bir kadın müşteriyi yerlere kadar eğilerek selamlarla ve en incelikli sözlerle uğurladıktan sonra, ardından çirkin, edepsiz sözler etmeleri sık karşılaştığım bir durumdu ve bu bende kadının arkasından koşup hakkında söylenenleri ona aktarma isteği uyandırırdı. Birbirlerinin arkasından insanların genelde pek hoş şeyler söylemediklerini bilmez değildim; ama bunlar sanki kendileri dünyanın en iyi insanlarıymış ve el âlemi yargılamak onlara verilmiş ayrıcalıklı bir görevmiş gibi herkesten öfkeyle ya da kıskançlıkla söz eder, hiçbir zaman kimse hakkında güzel, övücü bir şey söylemezlerdi; hemen herkes hakkında bildikleri kötü bir şeyler vardı.</p>

  <p>Bir gün genç bir kadın geldi mağazaya; yanakları al al, gözleri ışıl ışıldı. Üzerindeki kadife mantonun yakasını çeviren siyah kürkün ortasında yüzü harika bir çiçek gibi yükseliyordu. Omuzlarından Saşa’nın ellerine doğru silkeleyiverdiği mantosundan da kurtulunca göründüğünden çok daha güzel olduğu ortaya çıktı: Maviye çalan kül rengi bir ipek giysinin sımsıkı sardığı bedeni incecik ve çok düzgündü. Kulaklarında pırlanta küpeler ışıldıyordu. Bana Güzel Vasilisa<a class="footnoteref" href="../Text/notlar.xhtml#n1" id="ref1">1</a> gibi görünen bu güzeller güzeli kadının valinin karısı olduğundan emindim. Önünde yerlere kadar eğilerek, bir Tanrıçaymışçasına, derin bir saygıyla karşıladılar kadını; üçü birden çılgınca dönmeye, cin tutmuş gibi koşuşturmaya başladı mağazada; görüntüleri birbirine karışıyor, dolap camlarında yansıları görünüp yitiyor, eriyor, her an yeni ve başka bir biçim alıyordu.</p>

  <p>Fazla uzatmadan kendine pahalı bir çift pabuç satın alan kadın mağazadan çıkınca, patron:</p>

  <p>— Kan-cıkk! –diye tısladı.</p>

  <p>Artist! –diye ekledi tezgâhtar da, küçümser bir edayla.</p>

  <p>Sonra, birbirlerine kadının aşk maceralarını, katıldığı içkili eğlentileri anlatmaya başladılar.</p>

  <p>Yemekten sonra patron mağazanın arkasındaki odaya şekerleme yapmaya gidince, ben de kendisinin altın saatini açıp içine sirke damlattım. Uyandıktan sonra mağazaya girip elindeki saate bakarak şaşkın şaşkın söylenişini izlemekten büyük keyif aldım:</p>

  <p>— Bu da nereden çıktı şimdi? Saatim terlemeye başlamış! İlk kez başıma geliyor böyle bir şey! Yoksa bir uğursuzluk belirtisi mi bu?</p>

  <p>Dükkânda da, evde de işlerden nefes almaya zaman yoktu; buna karşın dehşetli canım sıkılıyor ve sürekli, kendimi işten kovdurmanın yolunu arıyordum.</p>

  <p>Kar altında yürümekten kardan adama dönmüş birtakım adamlar, sanki birini toprağa vermeye mezarlığa götürüyorlarmış da, geç kaldıkları için cenazeye yetişmeye çalışıyorlarmış gibi telaşla ve sessizce mağazanın önünden geçip gidiyorlardı. Atlar, kar yığınlarını güçlükle aşarken titriyordu. Mağazanın hemen arkasındaki çan kulesinden gelen ve Büyük Perhiz’i duyuran iç karartıcı çan sesleri, başa yastıkla vuruluyormuşçasına, can yakmıyor, ama insanı sersemletip sağırlaştırıyordu.</p>

  <p>Bir gün avluda, dükkânın önünde yeni gelen bir sandık dolusu malı ayırırken kilisenin yaşlı bekçisi yanıma geldi. Eğri büğrü, sanki köpeklerin didik didik ettiği paçavralardan yapılmışçasına yumuşacık bir ihtiyarcıktı bu.</p>

  <p>— Tanrı’nın kulu, bana şuradan bir çift lastik çalıp versene, –dedi.</p>

  <p>Karşılık vermedim. Boş sandığın üzerine oturup esnedi, ağzının üzerinde haç çıkardı, sonra bir kez daha:</p>

  <p>— Hadi, çalıver şuradan bir lastikçik, –dedi.</p>

  <p>— Çalmak olmaz! –dedim.</p>

  <p>— Olmaz ama herkes çalıyor. Benim gibi yaşlı birine saygı göster!</p>

  <p>Aralarında yaşadığım öteki insanlara benzemiyordu. Benim her an bir şeyler çalabilecek biri olduğuma kesinlikle inandığı belliydi, bu yüzden arkadaki küçük pencereden kendisine bir çift lastik vermeyi kabul ettim.</p>

  <p>Pek sevinmiş gibi görünmedi:</p>

  <p>— İyi, –dedi, sakince.– Ama beni aldatmayasın ha! Hayır, aldatmayacaksın, bunu görüyorum.</p>

  <p>Çizmesinin tabanındaki çamurlu karları temizleyerek bir dakika kadar sessizce oturdu, pişmiş topraktan piposunu tüttürdü, sonra birden beni korkuttu:</p>

  <p>— Ya ben seni aldatırsam? Lastikleri patrona götürüp bunları senin bana yarım rubleye sattığını söylersem? Lastiklerin fiyatı iki rubleden fazladır, sense bana onları 50 köpeğe veriyorsun! Armağan gibi bir şey! Öyle değil mi?</p>

  <p>Sanki bu söylediklerini yapmış gibi dilim damağım kurumuş bir halde ona bakıyordum. O ise piposundan savurduğu masmavi dumanlar içinde yitmiş, gözleri çizmesinde, mırıl mırıl konuşup duruyordu.</p>

  <p>— Ya patronun bana, “Git de şu yeni aldığım delikanlıyı bir dene, hırsız mı değil mi, anlayalım,” dediyse, o zaman ne olacak?</p>

  <p>— Sana lastik mastik vermiyorum! –dedim öfkeyle.</p>

  <p>— Olur mu öyle şey, söz verdin bir kez!</p>

  <p>Kolumdan tutup beni kendine çekti, soğuk parmağıyla alnıma vurarak ağır ağır şöyle konuştu:</p>

  <p>— Durup dururken birine “Al, istediğini veriyorum sana,” der mi insan hiç?</p>

  <p>— Durup dururken değil, sen istedin!</p>

  <p>— Ohho, ben neler isterim neler! Diyelim, kiliseyi soymanı istedim, soyar miydin? Hiç insana inanılır mı? Küçük aptalcık!…</p>

  <p>Beni iterek ayağa kalkarken:</p>

  <p>— Benim çalınmış lastiklere ihtiyacım yok! –dedi.– Bey değilim ki, lastik giyeyim! Ben sana yalnızca şaka yapmıştım… Saf, temiz bir çocukmuşsun. Bundan dolayı da paskalyada kilisenin çan kulesine çıkmana ve çanları çalmana izin vereceğim. Kenti de seyredersin oradan…</p>

  <p>— Ben kenti biliyorum.</p>

  <p>— Çan kulesinden görünüşü başkadır ama…</p>

  <p>Ağır adımlarla köşeye doğru yürüyüp kiliseye yöneldi; çizmelerinin burnu karlara gömülüyordu. Arkasından onu izlerken gerçekten bana şaka mı yaptığını, yoksa ağzımı araması için onu patronun mu yolladığını düşünüyordum, keyifsiz ve korkmuş bir halde. Mağazaya girmeye korkuyordum.</p>

  <p>Birden Şaşa avluya fırladı ve bağırmaya başladı:</p>

  <p>— Ne halt ediyorsun burada!</p>

  <p>Öyle bir tepem attı ki, elimdeki kerpetenle kendisine vuracakmış gibi kolumu kaldırdım.</p>

  <p>Tezgâhtarla ikisinin mağazadan hırsızlık yaptıklarını biliyordum. Bir ayakkabı ya da terlik çiftini soba borusuna sokuştururlar, akşam mağazadan çıkarken de, bunları paltolarının yenine gizleyip dışarı çıkarırlardı. Bu durum hiç hoşuma gitmediği gibi patronun tehdidini hatırlatarak beni korkutuyordu da.</p>

  <p>— Hırsızlık yapıyor musun? –diye sordum Şaşa’ya.</p>

  <p>— Ben yapmıyorum, tezgâhtar yapıyor, –dedi sertçe-Ben yalnızca ona yardım ediyorum. Sözümden çıkma diyor bana. Onu dinlemek zorundayım. Yoksa pislik atabilir üzerime. Patron dediğin adam da dünkü tezgâhtar! Ve kendisi her şeyin farkında. Onun için sesini kessen iyi olur!</p>

  <p>Bunları söylerken tıpkı tezgâhtarın yaptığı gibi parmaklarını tuhaf bir biçimde birbirinden ayırmış, aynada kravatım düzeltiyordu. Sürekli olarak benden üstün olduğunu, bana emir verebileceğini gösterme sevdasındaydı. Bana emir verirken sesini kalınlaştırır, bu sırada kolunu tiksinç bir biçimde ileri uzatırdı. Ondan hem daha uzun boylu hem daha güçlüydüm; ama iri kemikli ve hantaldım. O ise tıknaz, yağlı, yumuşacıktı. Üzerindeki redingot ceketi ve pantolonuyla gözüme önemli, büyük biri gibi görünürdü, ama sevimsiz, gülünç bir yanı da var gibiydi. Yemeklerimizi pişiren aşçı kadını hiç sevmezdi. Tuhaf bir kadındı bu; iyi mi kötü mü olduğunu söyleyebilmek kolay değildi.</p>

  <p>— Dünyada en sevdiğim şey dövüştür, –derdi, kor gibi yanan kara gözlerini ayıra ayıra.– Ne dövüşü olduğu hiç fark etmez: İster horoz dövüşü, ister köpek, ister insan!</p>

  <p>Dışarıda iki horoz ya da güvercin dövüşe dursa, mutfaktaki işini bırakıp pencereye koşar ve ağzı dili kilitlenmiş bir halde sonuna kadar dövüşü izlerdi. Akşamları da bana ve Saşa’ya:</p>

  <p>— Çocuklar, –derdi,– ne oturup duruyorsunuz böyle, kalkıp dövüşsenize!</p>

  <p>Şaşa da ona:</p>

  <p>— Ben çocuk değil, ikinci tezgâhtarım, aptal kadın! –diye çıkışırdı, öfkeyle.</p>

  <p>— Ama ben hiç böyle bir şey görmüyorum. Evlenmemişsen, çocuksun demektir!</p>

  <p>— Aptal gelmiş aptal gideceksin!</p>

  <p>— Şeytan akıllıdır, ama Tanrı onu sevmez.</p>

  <p>Aşçının söyleyiverdiği deyimlere sinir olan Şaşa çileden çıkıp söylenmeye başlar, aşçı ise kendince onu küçük gördüğünü belirtmek ister gibi gözlerini şaşılaştırarak:</p>

  <p>— Tanrı’nın elinden kazara çıkmış hamamböceği! –derdi.</p>

  <p>Şaşa kaç kez beni aşçı kadın uyurken yüzünü ayakkabı boyasıyla ya da kurumla boyamamız, yastığına iğneler batırmamız ya da kadına buna benzer başka birtakım “Şaka”lar yapmamız için kandırmaya çalışmıştı. Ama ben aşçı kadından korkuyordum; sonra, uykusu da hafifti: İkide bir uyanır, lambasını yakıp, bakışları bir noktaya dikili yatağında öylece otururdu. Bazen de ocağın arkasındaki yatağıma gelip beni uyandırır ve kısık sesle:</p>

  <p>— Ah, Leksey, –derdi,– uyuyamıyorum… korkuyorum… hadi bana bir şeyler anlat…</p>

  <p>Uykulu uykulu ona bir şeyler anlatırdım. Oturduğu yerde ileri geri sallanarak sessizce dinlerdi. Sımsıcak bedeninden balmumu ve günlük kokusu yayılıyormuş, sanki yakında ölecekmiş gibi gelirdi. Hatta belki de şu anda yüzüstü yere kapaklanarak ölüverecekti. Korkudan sesimi yükselterek konuşmaya başlayınca beni sustururdu:</p>

  <p>— Şşş! Şu domuzlar uyanmasınlar… yoksa seni âşığım sanırlar…</p>

  <p>Yanıma geldiğinde hep aynı pozu alırdı: Yatağıma oturup öne doğru eğilir, dizlerinin arasına soktuğu ellerini dışa fırlamış diz kemikleriyle sıkıştırırdı. Göğsü tahta gibiydi, kaburgaları, geceliğinin kalın kumaşı altından bile kurumuş bir fıçının çemberleri gibi belli olurdu. Uzun süre sessizce oturduktan sonra, ansızın:</p>

  <p>— Böyle sürekli sıkıntı içinde yaşamaktansa ölmek daha iyi… –diye fısıldardı.</p>

  <p>Ya da belirsiz birine sorar gibi:</p>

  <p>— Yaşadın da ne oldu sanki? –derdi.</p>

  <p>Sonra sözümü keserek, bana:</p>

  <p>— Uyu! –diye fısıldar ve doğrulup kül rengi bir gölge gibi sessizce mutfak karanlığı içinde erirdi.</p>

  <p>Şaşa, aşçı kadına hep “Cadı!” derdi; ama yüzüne karşı değil, arkasından.</p>

  <p>— Niye arkasından söylüyorsun, yüzüne söylesene!</p>

  <p>— Söyleyemez miyim sanıyorsun?</p>

  <p>Ama hemen sonra yüzünü buruşturarak:</p>

  <p>— Hayır, yüzüne söyleyemem! –derdi.– Ya gerçekten cadıysa?…</p>

  <p>Herkesi küçük gören, öfkeyle tersleyen aşçı kadının bana da güler yüz gösterdiği söylenemezdi. Sabahın altısında ayağımdan çekiştirerek beni uyandırır ve bağırmaya başlardı:</p>

  <p>— Daha uyuyor musun? Odun taşınacak! Semaver yakılacak! Patatesler soyulacak!</p>

  <p>Seslere uyanan Şaşa, söylenirdi:</p>

  <p>— Ne bağırıyorsun! Senin yüzünden uyuyamadığımızı söyleyeceğim patrona!</p>

  <p>Kemikli bedeniyle mutfakta hızlı hızlı hareket eden aşçı kadın bu sözler üzerine uykusuzluktan ışıl ışıl yanan gözlerini Saşa’ya çevirirdi:</p>

  <p>— Tanrı’nın elinden kazara çıkmış yaratık! Oğlum olsan koparılmadık etini bırakmazdım!</p>

  <p>Şaşa da kadına söverdi:</p>

  <p>— Lanet olası kadın!</p>

  <p>Sonra da, işe giderken, aklımı çelmeye çalışırdı:</p>

  <p>— Onu işten attırmanın bir yolunu bulmalıyız. Çaktırmadan yemeklere tuz boca edebiliriz. Yaptığı yemekler zehir gibi tuzlu olunca kesin işten atar onu patron. Ya da yemeklere biraz gazyağı ekleyelim?… Niye öyle aval aval bakıyorsun?</p>

  <p>— Asıl sen aval aval bakıyorsun!</p>

  <p>— Korkak! –diye homurdanırdı öfkeyle.</p>

  <p>Bir gün aşçı kadın gözlerimizin önünde ölüverdi. Semaveri yerden kaldırmak için eğilmişti; birden biri göğsüne vurmuş gibi yere oturdu, sonra da ellerini ileri uzatarak yana devrildi. Ağzından kan geliyordu.</p>

  <p>Her ikimiz de hemen anladık öldüğünü. Ama korkudan öyle gerilmiştik ki, gözlerimizi ölü kadından ayırmadan uzunca bir süre, donmuş gibi öylece kaldık. Sonunda Şaşa ok gibi fırlayıp kendini mutfaktan dışarı attı; bana gelince ne yapacağımı bilemeden aydınlanmış olan pencereye gidip yüzümü cama dayadım.</p>

  <p>Patron geldi, aşçı kadının başucuna çömelip parmağıyla yüzüne dokundu:</p>

  <p>— Gerçekten ölmüş, ne oldu acaba?</p>

  <p>Köşede Aziz Nikola’nın küçük bir tasviri vardı, ona dönerek haç çıkarmaya başladı. Duası bitince emir verdi:</p>

  <p>— Kaşirin, koş polise haber ver!</p>

  <p>Bir polis memuru geldi, içeride biraz dolaştı, bahşişini alıp gitti. Bir süre sonra bir yük arabası ve sürücüsüyle birlikte yine geldi. Aşçıyı biri başından, öbürü ayaklarından tutarak dışarı çıkardılar. Patronun karısı sofadan başını uzatıp bana buyurdu:</p>

  <p>— Yerleri yıka!</p>

  <p>Patron da:</p>

  <p>— İyi ki akşam öldü! –dedi.</p>

  <p>Aşçı kadının akşam ölmesinin neden iyi olduğunu anlayamadım. Akşam uyumak için yataklarımıza girdiğimizde Şaşa onda hiç görmediğim bir tatlılıkla:</p>

  <p>— Işığı söndürme, –dedi.</p>

  <p>— Korkuyor musun?</p>

  <p>Yorganı başına çekip uzunca bir süre sessiz kaldı. Gece, sanki bir şeylere kulak kabartıyor, birilerini bekliyordu, öylesine sessiz ve sakindi. Oysa aynı anda bana, bir saniye sonra çanlar var gücüyle çalmaya, yollara dökülen insanlar korku içinde haykırmaya, koşuşmaya başlayacaklarmış gibi geliyordu.</p>

  <p>Şaşa burnunun ucunu yorganın altından çıkararak:</p>

  <p>— Ocağın üstünde birlikte yatalım mı? –dedi.</p>

  <p>— Ocak sıcak olur, –dedim.</p>

  <p>Bir süre sustu, sonra:</p>

  <p>— Nasıl da birdenbire ölüverdi, değil mi? –dedi.– İşe bak! Cadı… Ah… uyuyamıyorum bir türlü!</p>

  <p>— Ben de uyuyamıyorum.</p>

  <p>Mezarlarından çıkıp gece yarılarına dek kentte dolaşan, yaşadıkları yerleri, yaşayan yakınlarını arayan ölülerden söz etmeye başladı.</p>

  <p>— Ölüler yalnız kentleri hatırlarlarmış, –diye ekledi,– sokakları ve evleri çıkaramazlarmış…</p>

  <p>Sessizlik de, karanlık da büsbütün yoğunlaşmış gibiydi.</p>

  <p>Şaşa başını kaldırarak sordu:</p>

  <p>— Sandığıma bakalım mı?</p>

  <p>Hep istediğim bir şeydi bu; sandığına ne sakladığını müthiş merak ederdim. Asma bir kilitle kilitlediği sandığını her seferinde sakınarak açar, ben öteden başımı uzatacak olsam, kaba bir şekilde:</p>

  <p>— Ne var? Ne bakıyorsun? –derdi.</p>

  <p>Sandık teklifini kabul edince, ayaklarını sarkıtmadan yatağında doğruldu, bana da emreden bir tonla, sandığını getirip ayaklarının ucuna koymamı söyledi. Sandığın anahtarı küçük bir haçla birlikte boynunda asılıydı. Karanlık mutfakta sağa sola şöyle bir göz attıktan sonra azametli bir yüz ifadesiyle anahtarı kilide sokup çevirdi; sanki sıcakmış da soğutmak istermiş gibi sandığın kapağına üfledi, sonunda kapağı kaldırdı.</p>

  <p>Birkaç iç çamaşırı çıkardı. Sandık yarısına dek, her renkten teneke kutularla doluydu. İlaç, boya, sardalye kutularıydı bunlar; ayrıca deste deste çay paket kâğıdı vardı.</p>

  <p>— Ne bunlar böyle? –dedim.</p>

  <p>— Şimdi görürsün, –dedi.</p>

  <p>Sandığı bacaklarının arasına alıp üzerine eğildi; bir yandan da ezgiyle, “Göklerdeki babamız…” diye bir şeyler mırıldanıyordu.</p>

  <p>Doğrusu oyuncak görmeyi bekliyordum. Hiçbir zaman oyuncağım olmamıştı; bu yüzden de oyuncakları küçük görür gibi bir hava içinde olsam da, oyuncağı olanları hep biraz kıskanırdım. Şaşa gibi ciddi, ağırbaşlı birinde oyuncak bulunması, açıkçası, hoşuma gitmişti. Gerçi o bundan biraz utanır gibiydi; ama ben anlıyordum onun bu duygusunu.</p>

  <p>İlk kutuyu açıp bir gözlük çerçevesi çıkardı; çerçeveyi burnunun üstüne koyup sert sert yüzüme baktı ve:</p>

  <p>— Camının olmamasının hiç önemi yok, –dedi,– bu da bu tip bir gözlük!</p>

  <p>— Versene bir takayım!</p>

  <p>— Senin gözüne olmaz! Koyu renk gözler için bu gözlük, senin gözünse açık renk, –dedi bilmiş bilmiş, büyükler gibi gırtlağını temizleyerek, sonra korku dolu gözlerle bütün mutfağı kolaçan etti.</p>

  <p>Bir kundura boya kutusu çeşit çeşit düğmeyle doluydu.</p>

  <p>— Hepsini sokakta buldum! –diye gururla açıkladı Şaşa.– Ve hepsini kendim buldum. Tam otuz yedi tane!</p>

  <p>Üçüncü kutu yine sokakta bulunmuş büyük, bakır iğneler; aşınmış, kırılmış ya da yeni topuk demirleri; ayakkabı ve terlik tokaları; bakır bir kapı kolu; kırık bir kemik baston başı; genç kızların saçlarını tutturdukları bir tarak; “Rüya Yorumları ve Fal” kitabı ve başka ıvır zıvırla doluydu.</p>

  <p>Paçavra ve kemik toplayıcılığı yaptığım günlerde bu türden önemsiz şeyleri bir ay gibi bir sürede, hem de on kat fazlasıyla toplamam işten bile değildi. Saşa’nın sandığındaki nesneler tam bir düş kırıklığı yaratmıştı bende; acımıştım Saşa’ya. Ama o bütün bu ufak tefeğe büyük bir ilgi ve özenle bakıyor, her birine sevgiyle dokunuyordu. Kalın dudakları ciddi bir işle uğraşıyormuşçasına şişerken, patlak gözlerinde kaygı dolu, sevecen ışıklar tutuşuyordu. Bu anda burnunun üzerinde unuttuğu camsız gözlüğün çocuksu yüzünü nasıl da gülünçleştirdiğinin farkında bile değildi!</p>

  <p>— Ne yapacaksın bütün bunları? –diye sordum.</p>

  <p>Gözlük çerçevelerinin arasından bana şöyle bir göz attıktan sonra çocuksu bir sesle:</p>

  <p>— Bir ikisini sana vermemi ister misin? –diye sordu.</p>

  <p>— Yok, istemez…</p>

  <p>Önerisini geri çevirmem ve hazinesine yeterince ilgi göstermemem zoruna gitmiş gibi bir süre sustu, sonra duyulur duyulmaz bir sesle:</p>

  <p>— Hadi havluyla hepsini güzelce silelim, –dedi.– Çok tozlanmışlar…</p>

  <p>Her şey silinip sandığa yerleştirildikten sonra, yatağın içinde bir takla atıp yüzünü duvara döndü. Yağmur yağıyordu. Çatıdan yağmur tıpırtıları geliyor, camlarda rüzgâr uğulduyordu.</p>

  <p>Şaşa yüzünü bana dönmeden:</p>

  <p>— Bekle, –dedi,– bahçe kurusun, sana öyle bir şey göstereceğim ki, aklın duracak!</p>

  <p>Karşılık vermedim; uyumak için rahat bir pozisyon almaya çalışıyordum.</p>

  <p>Birkaç saniye geçti; Şaşa birden fırlayıp kalktı, elleriyle duvarı tırmalayarak haykırmaya başladı; gerçekten sarsıcı, etkileyici bir durumdu:</p>

  <p>— Korkuyorum… Tanrım, çok korkuyorum! Ah, bana neler oluyor anlayamıyorum?</p>

  <p>Bir anda beni de bir korkudur aldı. Öylesine ki, ağzım dilim kurudu korkudan. Avluya bakan pencerede aşçı kadın duruyordu sanki; arkası bana dönüktü; tıpkı sağlığında, horoz dövüşü izlerken yaptığı gibi başı öne eğik, alnı cama dayalıydı.</p>

  <p>Şaşa duvarı tırmalıyor, yatağında tepinerek böğüre böğüre ağlıyordu. Kor ateş üzerinde yürür gibi sağıma soluma bakmadan hızla mutfağa gidip Saşa’nın yanına uzandım.</p>

  <p>Güçsüz düşene dek ağladıktan sonra uyuyakalmışız.</p>

  <p>Birkaç gün sonra, bir bayram günüydü; o gün mağazada öğleye kadar çalıştık. Evde öğle yemeğini yedikten sonra patron ve karısı uyumak için kendi dairelerine çekilince Şaşa yanıma gelip gizemli bir tavırla:</p>

  <p>— Gidelim! –dedi.</p>

  <p>Aklımı durduracak şeyi görmeye gideceğimizi anladım.</p>

  <p>Bahçeye çıktık. İki ev arasında bir şerit gibi uzanan daracık toprak alanda on beş kadar yaşlı ıhlamur ağacı vardı. Ağaçların güçlü, kalın gövdeleri tümüyle yosun kaplı; kara, çıplak dalları ise canlılığını yitirmiş gibiydi. Bu kara, çıplak dallar üzerinde bir tane olsun karga yuvası yoktu. Mezarlıktaki anıtları andıran bu ıhlamurlardan başka, bahçede yeşillik adına tek bir çalı ya da ot yoktu. Bu daracık şerit üzerindeki toprak, çiğnenmekten öyle sıkışmıştı ki, dökme demiri andırıyordu, rengi bile demir gibi karaydı. Geçen yıldan kalma kuru yaprakların altından yer yer görünen yüzeyinin, üzerini sumercimeği kaplamış durgun sular gibi küf bağladığı görülüyordu.</p>

  <p>Şaşa, köşede, çitin yol tarafına geçip bir ıhlamurun altında durdu ve gözlerini dikip bir süre komşu evin bulanık camına baktı; sonra çömelip iki eliyle birden yerdeki kuru yaprakları toparlayınca ağacın kalın kökü ve onun iki yanında toprağa sıkıca gömülmüş iki tuğla çıktı ortaya. Tuğlaları topraktan çıkarınca önce çatılarda kullanılan bir sac parçası, sonra da dört köşe bir tahta parçası göründü. Tahtanın da yerinden kaldırılmasıyla ağacın derindeki köklerine doğru uzanan kocaman bir delik ortaya çıktı.</p>

  <p>Bir kibrit çakan Şaşa cebinden çıkardığı bir mum kalıntısını yakıp deliğe doğru uzattı ve:</p>

  <p>— Bak! –dedi bana.– Bak ama sakın korkma…</p>

  <p>Asıl korkanın kendisi olduğu görülüyordu: Mum kalıntısı elinde titriyordu, yüzünde renk diye bir şey kalmamıştı, dudakları sarkmış, gözleri nemlenmişti. Serbest olan elini usulca sırtına götürdü. Korkusu bana da geçmişti. Sakınarak, kökün altına doğru uzanan boşluğa baktım. Ağacın kökleri, mağarayı andıran boşluğun kubbesini oluşturuyordu. Saşa’nın mağaranın en dibinde yaktığı üç mum, içeriyi mavi mavi aydınlatıyordu. Büyük sayılabilecek bir mağaraydı burası; bir kova derinliğinde, ama kovadan daha genişti. Mağaranın duvarları değişik renklerde cam parçalarıyla, çay bardağı ve tabağı kırıklarıyla kaplıydı. Tam ortada, kırmızı kumaş kaplı bir yükseltinin üzerinde, yaldızlı kâğıtla kaplı küçük bir tabut görülüyordu. Yarısına kadar üzeri kumaş kaplıydı tabutun; kumaşın altından bir çift kül rengi, minicik kuş ayağı ve sivri gagasıyla bir serçenin minik kafası görülüyordu. Tabutun ardındaki yüksekçe rahle üzerine bakırdan küçük bir haç konulmuştu. Rahlenin çevresinde, gümüş ve altın rengi şekerleme kâğıtlarıyla kaplanmış üç şamdanda mumlar yanıyordu.</p>

  <p>Mumlardan sivri sivri yükselen alevler mağaranın ağzına doğru yöneliyordu. Mağaranın içi de her renkten donuk ışık benekleriyle, ışık çakıntılarıyla doluydu. Yüzüme ılık mum, nemli toprak ve çürük kokusu çarpıyor; gözlerimin önünde eriyen, birbirine giren gökkuşağı renkleri dans ediyordu. Duyduğum korkuyu bastıran kederli bir şaşkınlık uyandırmıştı bütün bunlar bende.</p>

  <p>— Güzel mi? –diye sordu Şaşa.</p>

  <p>— Anlamı ne bunların?</p>

  <p>— Küçük bir kilise, –diye açıkladı.– Benzemiş mi?</p>

  <p>— Bilmem.</p>

  <p>— Serçeye gelince, sıradan bir ölü değil, suçsuz yere acılar çekmiş bir çilekeş… Cenazesinin azizlerinki gibi kutsal bir kalıntıya dönüşeceğini umuyorum.</p>

  <p>— Bulduğunda ölü müydü?</p>

  <p>— Hayır, uçarak samanlığa girmişti; şapkamı üstüne atarak yakaladım ve boğdum.</p>

  <p>— Neden yaptın bunu?</p>

  <p>— Bir nedeni yok, öylesine…</p>

  <p>Gözlerimin içine bakarak yeniden sordu:</p>

  <p>— Güzel mi?</p>

  <p>— Değil!</p>

  <p>Bu sözüm üzerine eğilip mağaranın ağzını tahta ve sacla kapattı, ardından tuğlaları toprağa sıkıca gömdü; doğrulup dizlerini temizlerken:</p>

  <p>— Neyi beğenmedin? –diye sordu, sertçe.</p>

  <p>— Serçeye acıdım.</p>

  <p>Körmüş gibi donuk, kımıltısız bakışlarla baktı bana, sonra göğsümden sertçe iterek bağırdı:</p>

  <p>— Salak! Kıskandığın için böyle konuşuyorsun! Kanatnaya’daki evin bahçesinde senin yaptıkların bundan daha iyiydi sanki!</p>

  <p>Ellerimle yaptığım çardağı hatırlayarak tam bir özgüvenle:</p>

  <p>— Tabii daha iyiydi! –dedim.</p>

  <p>Ceketini çıkarıp yere attı, gömleğinin kollarını sıvadı, ellerine tükürerek:</p>

  <p>— Madem öyle, çık karşıma! –dedi.</p>

  <p>Canım dövüşmek istemiyordu. İçimi ezen bir can sıkıntısı altında kendimi güçsüz hissediyordum; kuzenimin öfke dolu yüzüne bakmak bile içimden gelmiyordu.</p>

  <p>Üzerime yürüyüp göğsüme sert bir kafa attı. Yere yıkıldım. Ata biner gibi üzerime oturdu:</p>

  <p>— Hangisini istersin: yaşamak mı, ölmek mi? –diye bağırdı.</p>

  <p>Ama ben ondan daha güçlüydüm, üstelik tepemi de attırmıştı. Bir dakikaya kalmadan elleri başının arkasında, yüzükoyun yerde yatıyor, hırıldayarak nefes alıyordu. Korkup kendisini yerden kaldırmaya çalıştım; ama kollarını, bacaklarını sallayıp çırpınmaya başlaması beni daha da korkuttu. Ne yapacağımı şaşırmış bir halde kenara çekilip bekledim.</p>

  <p>Kuzenim, başını yerden kaldırarak:</p>

  <p>— Görürsün sen! –dedi hınçla.– Patronlar beni fark edene dek burada, yerde yatacağım. Sonra da seni şikâyet edip kovduracağım!</p>

  <p>Sövüyor, tehditler savuruyordu. İyice tepem attı. Bir hamlede mağaranın üzerindeki tuğlaları kaldırıp serçeyi ve tabutu çitin üzerinden yola fırlattım. Sonra da mağarayı yıkıp üzerinde tepindim.</p>

  <p>— İşte bu kadar! Aldın mı boyunun ölçüsünü?</p>

  <p>Şaşa benim bu isyanıma ilginç bir tepki gösterdi: Yerde oturuyordu; ağzı yarım açık, kaşlarını oynatarak sessizce beni izliyordu. Mağaranın üstünde tepinmem bitince ağır ağır yerden kalktı, üzerini silkeledi, ceketini omzuna atıp sakin, ama insanı ürperten bir tavırla:</p>

  <p>— Başına gelecekleri bir bilsen! –dedi.– Hele biraz bekle! Her şeyi bilerek yaptım! Bütün bunlar bir büyüydü… ne haber?</p>

  <p>Bu sözleriyle elim ayağım kesildi, olduğum yere yığıldım kaldım. Yüzüme bile bakmadan çekti gitti. Onun bu sakinliği beni iyiden iyiye altüst etti.</p>

  <p>Hemen yarın bu kentten, patrondan, Saşa’dan ve onun büyülerinden; bütün bu sıkıcı, bezdirici, ahmak yaşamdan kaçıp kurtulacaktım.</p>

  <p>Ertesi sabah yeni aşçı kadın beni uyandırırken:</p>

  <p>— Aman Tanrım! Suratına ne olmuş böyle? –diye bir çığlık attı.</p>

  <p>Kahrolmuş bir halde, “Kesin büyüden bu!” diye düşündüm.</p>

  <p>Ama aşçı öyle şen kahkahalar atıyordu ki, elimde olmadan ben de güldüm. Aşçının aynasına bakınca yüzümün yoğun bir is tabakasıyla kaplı olduğunu gördüm.</p>

  <p>— Şaşa mı yaptı bunu?</p>

  <p>— Hayır, ben! –dedi aşçı, gülerek.</p>

  <p>Ayakkabıları temizlemeye giriştim. Potinlerden birinin içine elimi sokunca parmağıma bir iğne battı.</p>

  <p>“İşte bu büyü!”</p>

  <p>Bütün ayakkabıların içi iğne doluydu; öyle ustalıkla yerleştirilmişti ki iğneler ayakkabıların içine, ne yapsam avucuma bir iğnenin batmasına engel olamıyordum. Bunun üzerine, uyuyan ya da uyuyormuş pozu yapan büyücünün başına büyük bir keyifle bir kova soğuk suyu boca ediverdim.</p>

  <p>Ama kendimi yine de kötü hissediyordum: Kıvrılmış minicik gri ayakları ve acınası mum rengi sivri gagasıyla serçe ve onun tabutu; gökkuşağı olmak isteyen, ama bunu bir türlü başaramayan o renk renk ışık çakıntıları gözümün önünden gitmiyordu. Tabut genişliyor, kuşun tırnakları yukarı doğru uzayıp kıvrılıyor, canlanıp titriyordu.</p>

  <p>O akşam kaçmaya karar verdim. Ama öğle yemeği için gaz ocağında çorbaları ısıtırken, derin düşüncelere daldığım için çorbayı taşırdım. Telaşla ocağı söndürmeye çalışırken de kaynar çorba kabını devirip ellerimi haşladım. Beni hemen hastaneye götürdüler.</p>

  <p>Hastaneyi insanı soluksuz bırakan bir karabasan olarak hatırlıyorum: Sarı, sürekli dalgalanan bir boşlukta beyaz ve gri kefenler içinde birtakım bedenler gidip geliyor, mırıl mırıl bir şeyler söylüyor, inliyordu; koltuk değnekleriyle yürüyen ve kaşları neredeyse bıyığı andıran uzun boylu bir adam kara, uzun sakalını sallayarak, ıslıksı bir sesle:</p>

  <p>— Ben de bütün bunları piskopos hazretlerine bildirmezsem! –diye homurdanıyordu.</p>

  <p>Tabutu andıran yataklarında sırtüstü yatan hastalar, yukarı dikilmiş burunlarıyla ölü serçeleri andırıyorlardı. Sarımtırak duvarlar gidip gelirken, tavan bir yelken gibi şişiyor; döşeme tahtaları, yan yana dizili yatakları bazen birbirine yaklaştırıp, bazen birbirinden uzaklaştırarak sürekli oynuyordu. Her şey güvenilmez ve ürkütücüydü; pencerelerin dışındaysa kuru ağaç dalları sopaları andırıyor ve sanki biri bunları sürekli oynatıyordu.</p>

  <p>Tam kapıda kızıl saçlı, incecik bir ölü zıplıyor, kısacık kollarıyla kefenini çekiştirerek:</p>

  <p>— Deliler gitsin… onları istemiyorum!., –diye ciyaklıyordu.</p>

  <p>Kaşları bıyığı andıran koltuk değnekli adamsa onun başının üzerinden:</p>

  <p>— Piskopos hazretlerine… –diye bağırıyordu.</p>

  <p>Dedem, ninem, herkes, bana hep hastanede insanları öldürdüklerini söylemişlerdi. Ben de hayatımın sona erdiğini düşünüyordum. Gözlüklü, kefenli bir kadın bana doğru geldi, başımın üzerindeki karatahtaya bir şeyler yazdı; kırılan tebeşir parçaları başımın üzerine düşüyordu.</p>

  <p>— Seni ne diye çağırırlar? –diye sordu kadın.</p>

  <p>— Hiç.</p>

  <p>— Nasıl hiç? Bir adın var herhalde?</p>

  <p>— Yok.</p>

  <p>— Saçmalama, yoksa dayağı yersin!</p>

  <p>Ben zaten dayak yiyeceğimi biliyordum, onun için ona cevap verme gereğini duymadım. Kedi gibi tısladı ve yine kedi gibi sessizce uzaklaştı kadın.</p>

  <p>Sarı ışıkları, yitik iki göz gibi tavanın altında asılı kalan iki lambayı yaktılar. Birbirine yaklaşma çabasıyla sürekli göz kırpan lambaların ışıkları insanın gözünü kamaştırıyordu.</p>

  <p>Köşeden biri:</p>

  <p>— Hadi kâğıt oynayalım, –dedi.</p>

  <p>— Ama ben elsizim, nasıl oynayacağım?</p>

  <p>— Öyle ya, senin elini kestilerdi!</p>

  <p>Kâğıt oynadı diye adamın elini kestikleri anlaşılıyordu. Öldürmeden önce bana ne yapacaklardı acaba?</p>

  <p>Sanki içinden kemiklerini çekip çıkarıyorlarmış gibi yanıyor, sızlıyordu ellerim. Korkudan ve acıdan sessizce ağladım; gözyaşlarını görülmesin diye gözlerimi sıkıca yumduysam da, gözkapaklarımın altından sızan yaşlar, şakaklarımdan kulaklarıma doğru ince ince aktı durdu.</p>

  <p>Gece oldu. Herkes yatağına uzanıp kül rengi battaniyeleri başına çekti. Her an daha da sessizleşiyordu koğuş. Yalnız köşede birinin mırıldandığı duyuluyordu:</p>

  <p>— Bir şey çıkmaz bu işten… adam pisliğin teki, kadın da öyle…</p>

  <p>Henüz canım sağken, gelip buradan beni kaçırması için nineme bir mektup yazsam?… Ama bu imkânsız, ellerimi oynatamıyorum, hem kâğıdım da yok. Peki, kaçmayı denesem buradan?</p>

  <p>Sonsuza dek sürecekmişçesine gece büyüdükçe büyüyordu. Bacaklarımı usulca sarkıtıp yatağımdan indim, kapıya doğru yürüdüm. Kapının bir kanadı açıktı. Koridorda, lambanın altındaki arkalıklı bir tahta sandalyede, ak saçları kirpiyi andıran, yoğun bir duman bulutu ardında kaybolmuş bir kafa görülüyordu; kara göz çukurları doğruca bana yönelmişti. Gizlenmeye zaman bulamadım:</p>

  <p>— Kim geziniyor orada? Çabuk buraya gel!</p>

  <p>Korkutucu olmayan, usul bir ses. Ona doğru yürüdüm.</p>

  <p>Yuvarlak yüzünü kısa bir sakal örtüyordu. Ama gümüşten ışık demetleri gibi dört bir yana tutam tutam uzanan saçları, uzundu. Kuşağına bir anahtar demeti asılıydı. Saçı sakalı biraz daha uzun olsa, havarilerden Aziz Petrus’a benzeyecekti.</p>

  <p>— Eli yanan mı o dolaşan orada? Ne geziniyorsun bakayım bu saatte? Bunun yasak olduğunu bilmiyor musun?</p>

  <p>Yüzüme doğru yoğun bir sigara dumanı savurdu, boynumdan tutup beni kendine çekti; eli sıcacıktı.</p>

  <p>— Korkuyor musun?</p>

  <p>— Evet.</p>

  <p>— İlk geldiğinde herkes korkar burada. Oysa korkacak hiçbir şey yoktur. Özellikle de ben buradaysam, kimsenin kılına zarar gelmez. Tüttürmek ister miydin? Yok, içme. Senin için daha erken… bir iki yıl daha bekle. Anan baban nerde? Yoklar mı? Varsın olmasınlar, onlarsız da yaşarız. Yeter ki korkma! Beni anlıyor musun?</p>

  <p>Bu kadar yalın, anlaşılır sözcüklerle, bu kadar dostça konuşan birini uzun zamandır görmemiştim; onu dinlemek inanılmaz hoşuma gitmişti.</p>

  <p>Bana yatağıma kadar eşlik ettiğinde:</p>

  <p>— Biraz kalsana yanımda, –dedim.</p>

  <p>— Olabilir, –diye kabul etti hemen.</p>

  <p>— Sen kimsin?</p>

  <p>— Ben mi? Askerim. Hem de en hakikisinden. Bir Kafkas askeri. Savaşa da katılmışlığım var. Hem bu iş başka türlü olmaz ki! Asker savaşmak için vardır. Macar, Polonyalı, Çerkez, hepsiyle çarpıştım. Savaş, kardeş, kapıdan içeri sokulacak şey değil! Perişanlık!</p>

  <p>Bir an gözlerimi yumdum. Yeniden açtığımda, askerin yerinde ninem oturuyordu; üzerinde kara entarisi vardı. Askerse ninemin yanı başında ayakta dikiliyordu. Konuşuyorlardı.</p>

  <p>— Bak sen! Demek hepsi öldü ha? –diye sordu asker, nineme.</p>

  <p>Güneş koğuşta kıpır kıpır gezinip duruyordu: Bir bakıyordun her şeyi ışıltılarıyla yıkıyor, bir bakıyordun gizleniyordu; sonra yaramaz bir çocuk gibi gizlendiği yerden çıkıyor, yeniden yüzünü gösteriyordu.</p>

  <p>Ninem üzerime eğildi:</p>

  <p>— Ah, benim güzel oğlumun canını mı yakmışlar? Söylemiştim ben bunu o kızıl şeytana…</p>

  <p>Asker:</p>

  <p>— Gereken yasal işlemleri hemen yaparım, –diyerek yanımızdan uzaklaştı.</p>

  <p>Ninem, gözyaşlarını silerek:</p>

  <p>— Asker de Balahno’luymuş, hemşerimiz çıktı, –dedi.</p>

  <p>Karşılık vermedim, çünkü hâlâ düşteymişim gibi geliyordu bana. Doktor geldi, yanıklarımın sargılarını değiştirdi. Az sonra da ninemle birlikte bir arabada kentin sokaklarında ilerliyorduk. Ninem anlatıyordu:</p>

  <p>— Dedeni hiç sorma, hepten aklım yitirdi. O kadar cimrileşti ki, insanın midesini bulandırıyor. Kendisinin yeni dostlarından kürkçü Hlist, geçenlerde dedenin Zebur’un sayfaları arasına gizlediği yüz rublelik bir banknotu yürütmüş galiba… neler olduğunu anlatamam!</p>

  <p>Güneş ışıl ışıl, bulutlar gökte ak kuşlar gibi süzülüyor, biz Volga üzerindeki köprüleri geçiyoruz, suda buz kütleleri uğuldayarak akıyor, köprünün padavralarına çarpan sudan şaklama sesleri yükseliyor, fuar alanındaki kırmızı, tombul kilisenin tepesindeki altın yaldızlı haçlar ışıklar içinde. Kocaman yüzlü bir köylü kadınla karşılaşıyoruz, ipeksi ışıltılar saçan söğüt dalları var kucağında. Bahar geliyor, paskalya kapıda!</p>

  <p>Yüreğim bir tarlakuşunun yüreği gibi atıyordu.</p>

  <p>— Seni öyle seviyorum ki nineciğim! –diye haykırdım.</p>

  <p>Bu coşkulu sözlerim onu hiç şaşırtmadı.</p>

  <p>— Seviyorsun, çünkü özbeöz ninenim ben senin! –dedi usulca.– Ama övünmek gibi olmasın ya, beni yabancılar da sever… Meryem Anamıza şükürler olsun!</p>

  <p>Sonra gülümseyerek ekledi:</p>

  <p>— Yakında o da benim gibi sevinecek… Çünkü oğlu yeniden dünyaya gelecek! Benim kızıma, güzel Varyaçığıma gelince…</p>

  <p>Sözünü tamamlamadan sustu.</p>
</body>
</html>