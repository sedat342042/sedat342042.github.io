<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>IX</h1>

  <p>İçimin birdenbire okuma arzusuyla yanıp tutuşmasının başıma ne işler açtığı, bu uğurda ne aşağılanmalara katlandığım, ne kaygılar, tedirginlikler yaşadığım aklıma geldikçe hem üzülüyor hem gülüyordum.</p>

  <p>Makastarın karısının kitaplarının korkunç pahalı olduğunu düşünüyordum; kocakarının böylesine pahalı kitapları sobada yakması ihtimali öylesine dehşet vericiydi ki, bu kitapları hiç aklıma getirmemeye çalışıyordum. Buna karşılık sabahları ekmek ve çay almaya gittiğim dükkânda gördüğüm küçük, renk renk kitaplardan almaya başladım.</p>

  <p>Gençten, son derece sevimsiz bir adamdı bakkal: Kalın dudaklı, gevşeyip sarkmış yüzü, sıraca izleri ve lekelerle doluydu. Gözlerinin akı karasından fazlaydı, elleri tombul, parmakları kısa ve beceriksizdi. Akşamları yeniyetme delikanlılarla aklı havada kızların toplanma yeriydi dükkânı. Patronumun kardeşi de hemen her akşam buraya gelir ve bira içip iskambil oynardı. Kendisini evde akşam yemeğine beklediklerini söylemem için beni sık sık oraya yollarlardı; bu nedenle de dükkânın hemen arkasındaki daracık odada, bakkalın al yanaklı, hafif aptal karısını Viktoruşka’nın ya da bir başka delikanlının kucağında otururken gördüğüm çok olmuştu. Bu, bakkalı öfkelendirmiyor gibiydi; yine, zaman zaman dükkânda kendisine yardım eden kız kardeşini, kilise komşundakilerin, erlerin, aslında canı isteyen herkesin sıkıştırması da onu kızdırmıyordu. Dükkânda fazla mal yoktu, o bunu işe yeni başladıkları için daha toparlanamamış olmalarına bağlıyordu. Oysa güzden bu yana açıktı dükkân. Bakkal, kimi arkadaşlarına ve müşterilerine açık saçık resimler gösteriyor, yüz kızartıcı bazı şiirleri kopyalamalarına izin veriyordu.</p>

  <p>Mişa Yevstigneyev’in berbat kitaplarım okuyordum. Her kitap için okuma bedeli olarak bir kopek ödediğim için bu hem bana pahalıya patlıyordu hem de bu tatsız tuzsuz kitaplardan hiç keyif almıyordum. “Guak ya da Zafer Daima Doğrunundur”, “Venedikli Frantsil”, “Ruslarla Gabardinlerin Savaşı” ya da “Kocasının Mezarında Ölen Güzel Müslüman Kadın” ve benzeri kitapların hiçbiri beni doyurmadığı gibi, içimi karartıyordu. Anlaşılmaz, ağır ifadelerle olmayacak şeyler anlatan bu kitapların benimle alay ettiklerini düşünüyor ve buna dehşetli içerliyordum.</p>

  <p>“Keskin Nişancılar”, “Yuriy Miloslavskiy”, “Gizemli Keşiş”, “Tatar Atlısı Yapança” gibi kitaplar biraz daha hoşuma gidiyordu, bunlardan bir şeyler kalıyordu. Ama en hoşuma gidenler, azizlerin hayatını anlatanlardı. Bunlarda bir ciddiyet vardı, inandırıcı ve heyecan vericiydiler. Din uğruna ağır çileler çeken bütün büyük azizler bana nedense hep “Horoşeye Delo”yu anımsatıyordu. Bunların kadın olanlarını ninemle özdeşleştiriyordum. Çilekeş keşişler, iyi saatlerindeki dedemdi.</p>

  <p>Ya odun kırmaya gittiğim odunlukta ya da tavan arasında okuyordum, ki ikisi de birbirinden berbat, soğuk yerlerdi. Kitap aşırı ilgimi çekerse ya da onu hemen okuyup bitirmem gerekiyorsa, gece kalkıp mum yakıyordum. Ama mumların gece kısaldığını fark eden kocakarı, mumları bir çıra parçasıyla ölçmeye başladı; o çırayı da saklıyordu. Çırayı bulamaz ve geceki okumamda mumdan eksilen parça kadarını koparıp atamazsam, sabah mutfakta çıngar kopuyordu.</p>

  <p>Bir gün Viktoruşka ocak kenarındaki yatağından öfkeyle haykırdı:</p>

  <p>— Uluyup durmayın, anne! Tanrım… yaşamak değil, tam bir işkence! Tabii ki mum yakıyor, çünkü kitap okuyor, kitapları bakkaldan alıyor, ben biliyorum. Tavan arasına bakın, göreceksiniz…</p>

  <p>Kocakarı soluğu tavan arasında aldı, kitapçıklarımdan birini bulup bin parçaya ayırdı.</p>

  <p>Bu elbette canımı çok sıktı, ama okuma azmimi de artırdı. Şunu çok iyi anlamıştım: Bu eve bir aziz de gelse benim patronlar ona bile ders vermeye, kendi yaşayış biçimlerini benimsetmeye çalışırlar ve bunu da can sıkıntısından yaparlardı. İnsanları yargılamasalar, aşağılamasalar, insanlarla alay etmeseler, herhalde konuşmayı unutur, dilsizleşir ve kendi kendilerini göremez olurlardı. Bir insanın kendi varlığını duyumsayabilmesi için, insanlara bir biçimde davranıyor olması gerekir. Benim patronlarım, yakınlarına karşı hep öğretmen edalı, hep eleştiren, ayıplayan, kınayan bir tutum içindeydiler. Bu eleştirilere uyarak onlar gibi düşünmeye, duymaya, onlar gibi yaşamaya başlamanın da bir yararı yoktu; çünkü bu kez de daha önce eleştiri üstü tuttukları bu tutumu eleştirmeye başlarlardı. Onlar, böyleydi.</p>

  <p>Ne yapıp ediyor, okumanın bir yolunu buluyordum. Kocakarı birkaç kez okuduğum kitapları ele geçirip parça parça etti ve ben bir anda bakkala ödemem gereken kırk yedi kopek gibi büyük bir borçla karşı karşıya kalıverdim! Bakkal parasını istiyor ve dükkânına ev için alışveriş yapmaya gittiğimde, alacağını patronların parasından keseceğini söyleyerek bana gözdağı veriyordu.</p>

  <p>— Ne yaparsın o zaman, ha? –diyordu, sırıtarak.</p>

  <p>Dayanılmaz bir adamdı ve ben tüm varlığımla tiksiniyordum ondan. Bunu hissettiği için olacak, türlü gözdağlarıyla bana eziyet etmekten özel zevk duyardı. Dükkâna gittim mi, lekelerle dolu yüzü hazla genişler, sevecen, incelikle sorardı:</p>

  <p>— Borcunu mu getirdin?</p>

  <p>— Yok.</p>

  <p>Bu onu korkutur, hemen kaşlarını çatardı.</p>

  <p>— Ne demek bu? Mahkemeye mi vereyim yani? Sürgüne mi göndersinler seni?</p>

  <p>Para bulabileceğim hiçbir yer yoktu. Ücretimi dedeme ödüyorlardı. Ne yapacağımı, nasıl edeceğimi bilemiyordum.</p>

  <p>Borcumu ödemem için biraz daha beklemesini söylediğimde, bakkal puf böreğini andıran tombul, yağlı elini burnuma uzatarak:</p>

  <p>— Elimi öp, bekleyeyim! –dedi.</p>

  <p>Ama benim tezgâhın üzerinden terazi taşını kapıp kendine fırlatmak için kolumu kaldırdığımı görünce:</p>

  <p>— Hey, ne yapıyorsun? Şakaydı! –diye bağırarak olduğu yere yığılıp kaldı.</p>

  <p>Ama ben onun şaka yapmadığını biliyordum. Bu yüzden de ona borcumu ödemek için para çalmaya karar verdim. Sabahları patronun pantolonunu fırçalarken, cebinden bozuk para sesleri gelir, bazen paralar yere saçılırdı. Hatta bir gün paralardan biri yerde yuvarlanıp döşemenin yarığından merdivenlerin altına, odunluğa düştü. Bunu kendilerine söylemeyi unuttum ve ancak birkaç gün sonra odunlukta yirmi kopek bulunca hatırladım. Parayı patronuma uzattığımda karısı şöyle dedi:</p>

  <p>— Gördün mü? Pantolonunun cebinde para bıraktın mı, demek ki sayman gerekiyormuş!</p>

  <p>Ama patron bana bakıp gülümseyerek:</p>

  <p>— O çalmaz, bundan en ufak bir kuşkum yok, –dedi.</p>

  <p>Para çalmaya karar verdiğim şu anda onun bu sözleri ve bana güven dolu bakışı aklıma geliyor ve çalmanın benim için çok zor olacağını anlıyordum. Birkaç kez cebinden gümüşlükleri çıkarıp saydım, ama almaya cesaret edemedim. Üç gün kıvrandım durdum, sonunda her şey beklenmedik bir biçimde, kolaylıkla ve kendiliğinden çözüldü.</p>

  <p>Patronum bir gün ansızın:</p>

  <p>— Nen var Peşkov, –diye sordu,– canın sıkkın gibi… hasta mısın yoksa?</p>

  <p>Sıkıntımı açık açık anlattım ona. Kaşları çatıldı:</p>

  <p>— Kitabın insanın başına ne dertler açtığını gör! Öyle ya da böyle, kitaptan insana gelecek tek şey, kötülüktür!</p>

  <p>Bana bir elli köpeklik uzatırken sıkı sıkıya tembihledi:</p>

  <p>— Aman karıma ya da anneme bir şey kaçırma ağzından, yoksa kıyameti koparırlar!</p>

  <p>Ardından da sevecen bir gülümsemeyle ekledi:</p>

  <p>— Ne diyeyim, sen de az inatçı değilmişsin hani! Neyse, zararı yok. Ama şu kitap denen şeyi bırak! Yılbaşında iyi bir gazeteye abone olacağım, o zaman istediğin kadar okursun…</p>

  <p>Böylece akşamları, çaydan akşam yemeğine kadar, “Moskova Gazetesi”ni, Başkov’un romanlarını, sonra Rokşanin’i, Rudnikovskiy’i ve canları ölesiye sıkılan insanların sindirimine iyi gelen başka birtakım kitapları okumaya başladım patronlarıma.</p>

  <p>Yüksek sesle okumaktan hoşlanmıyordum, çünkü o zaman okuduğum şeyi kendim anlayamıyordum. Ama patronlarım beni dikkatle, hatta perestişe varan bir saygıyla dinliyorlar, kahramanların yaptıkları kötülükler karşısında zaman zaman şaşkınlık çığlıkları atarak, birbirlerine övünçle:</p>

  <p>— Tanrı’ya şükür biz hiçbir şey bilmiyoruz! –diyorlardı.– Biz kendi halimizde, sessiz sedasız yaşayıp gidiyoruz.</p>

  <p>Bazen olayları ya da kişileri karıştırırlardı. Ünlü eşkıya Çurkin’in yaptığı bir şeyi, arabacı Foma Kruçin yapmış gibi anlarlardı, örneğin. Yanlışlarını düzelttiğimde dinleyicilerim çok şaşırırlardı:</p>

  <p>— Hafızanın da böylesi!</p>

  <p>“Moskova Gazetesi”nde sık sık Leonid Grave’nin şiirleri yayımlanırdı. Çok severdim onun şiirlerini, bazılarını not defterime aktarırdım. Ama patronlarım şair için şöyle şeyler söylerlerdi:</p>

  <p>— Yaşına başına bakmadan şiir yazıyor!</p>

  <p>— Sarhoş, üstelik kafadan çatlak! Hiçbir şey umurunda olmaz böylesinin!</p>

  <p>Strujkin’in, Kont Memento-Mori’nin de şiirlerini beğeniyordum. Ama evdeki kadınların yaşlısı da, genci de şiirle panayır soytarılığı arasında koşutluk kuruyorlardı:</p>

  <p>— Yalnızca Petruşkalar,<a class="footnoteref" href="../Text/notlar.xhtml#n17" id="ref17">17</a> bir de aktörler şiir söyler…</p>

  <p>Küçücük bir odada, patronların dizinin dibinde geçirdiğim bu kış akşamlarını tam bir karabasan olarak anımsıyorum. Dışarıda kör, sağır bir gece; arada bir soğuktan bir şeylerin çatırdadığı duyuluyor, insanlar masa başında buz tutmuş balıklar gibi, ağızlarını açmadan oturuyorlar. Karları savuran kuvvetli rüzgâr camları, duvarları titreştiriyor, bacalarda uğulduyor, baca kapaklarını oynatıyor. Çocuk odasından bebeklerin ağladığı duyuluyor. Karanlık bir köşeye büzülmek ve kurt gibi ulumak istiyorum.</p>

  <p>Masanın bir ucunda kadınlar oturuyor; ellerinde ya bir çorap örgüsü ya da dikiş işi. Öbür uçta Viktoruşka, sırtını kamburlaştırmış, isteksizce plan kopyalıyor, arada bir:</p>

  <p>— Şu masayı sallamasanız! –diye bağırıyor.– Zehrettiniz hayatımı!</p>

  <p>Patron bir başka köşede kocaman bir kasnağın başına oturmuş, gergef işliyor. Kasnağa gerili masa örtüsü üzerinde parmakları oynadıkça kırmızı yengeçler, mavi balıklar, sarı kelebekler ve kırmızımsı güz yaprakları ortaya çıkıyor.</p>

  <p>Desenini kendi çizdiği bu iş tam üç yıldır elinde patronun ve artık öylesine bıkıp usanmış durumda ki bu işten. Gündüzleri beni boş gördü mü, hemen:</p>

  <p>— Hadi bakalım Peşkov, –derdi,– geç şu gergefin başına da, göster kendini!</p>

  <p>“Kendimi göstermek” için elime kalınca bir iğne alıp gergefin başına geçerdim. İçim öyle sızlardı ki patron için, her zaman, her işinde ona var gücümle yardım etmek isterdim. Bir gün gelecek çizimleri de, gergef işlemeyi de, iskambil oynamayı da bırakıp bambaşka ve üzerinde uzun uzun kafa yorduğu, çok ilginç bir iş yapacağını düşünürdüm onun. Bir anda elindeki işi kaldırıp atacak ve ona hiç bilmediği, kendisine tümüyle yabancı bir işmiş gibi şaşkın, donuk gözlerle bakakalacak… Bu anda saçları alnına, yanaklarına dökülmüştür; manastıra yeni girmiş bir papaz çömezinden farkı yoktur.</p>

  <p>Karısı:</p>

  <p>— Ne düşünüyorsun? –diye sorardı.</p>

  <p>O:</p>

  <p>— Hiç! –diye karşılık verirdi, yeniden yapmakta olduğu işe dönerek.</p>

  <p>Benimse, insana hiç ne düşündüğü sorulur mu, diye şaşkınlıktan dilim tutulurdu. Bu soruya nasıl yanıt verilebilirdi? Bana göre, insan aynı anda pek çok şeyi düşünebilirdi; o anda gözünün önünde olan şeyleri düşünebildiği gibi, dün gördüğü ya da bir yıl önce gördüğü şeyleri de düşünebilirdi… Bunların tümü birbirinin içine geçmiş, sürekli hareket eden, birbirinin yerini alan, değişen, ele geçmez şeyler değil miydi?</p>

  <p>“Moskova Gazetesi”nin tefrikaları çabuk bitiyor ve bir akşamı doldurmaya yetmiyordu. Ben de yatak odasında, yatağın altında duran dergileri okumayı önerdim. Patronun karısı kuşkulu kuşkulu sordu:</p>

  <p>— Onlarda okunacak ne var ki? Hep resim!</p>

  <p>Ama yatağın altında “Resimli Dergi” dışında, “Ogonyok”ların da olduğu anlaşıldı ve böylece biz Salias’ın “Kont Tyatin-Baltiysk”ini okumaya başladık. Romanın hafif aptal kahramanından çok hoşlanan patron, küçük beyin maceralarına neredeyse gözünden yaşlar gelene dek gülüyor ve:</p>

  <p>— Bu kadar da olmaz! Öleceğim gülmekten! –diye bağırıyordu.</p>

  <p>Kimsenin etkisi altında olmadığını göstermek için olsa gerek karısı da şöyle diyordu:</p>

  <p>— Besbelli uydurma hepsi!</p>

  <p>Karyola altındaki yayınlar benim çok işime yaradı; artık dergileri mutfağa alabiliyordum; geceleri okuma hakkını elde etmiştim.</p>

  <p>Şansım da bana yardım etti. Dadı yine çok içmeye başladığı için kocakarı çocukların odasına geçti ve artık orda yatmaya başladı. Viktoruşka’nınsa bana hiç zararı yoktu; evde herkes uyuduktan sonra sessizce giyiniyor ve nereye gidiyorsa, sabaha kadar ortadan kayboluyordu. Bana mum vermiyor, bütün mumları odalarına götürüyorlardı. Mum alacak param yoktu. Bunun üzerine gizliden şamdanlardaki kalıntıları biriktirmeye başladım. Bunları teneke bir sardalye kutusuna koyuyor, üzerine biraz da kandil yağı ekleyip, ipliği bükerek yaptığım fitilini de koydum mu, geceleri ocağın üzerinde tüten bir ışığım oluyordu.</p>

  <p>Ciltli, kocaman kitabın sayfalarını çevirdikçe, küçücük, kırmızı alev dili her an sönecekmiş gibi titriyordu. Fitil sürekli erimiş yağa batıyor, yanık yağ kokusu ve dumandan gözlerim yaşarıyordu. Ama kitaptaki resimlere bakarken ve resimlerle ilgili açıklamaları okurken duyduğum keyif, bütün bu rahatsızlıkları alıp götürüyordu.</p>

  <p>Yüce dağlar, güzel deniz kıyıları ve masalsı kentlerle süslenmiş kocaman bir dünya açıyordu bu resimler önümde ve dünya sürekli büyüyor, genişliyordu. Hayat, inanılmaz bir güzelliğe; dünya, sayısız kentleri ve insanlarıyla baş döndürücü bir çekiciliğe bürünüyordu. Artık gözlerim Volga’nın ötelerindeki sonsuzluğa dalıp gittiğinde oraların bomboş yerler olmadığını biliyordum. Önceleriyse, Volga’nın ötelerine baktığımda gördüğüm manzara yalnızca dümdüz uzanan çayırlar olurdu; çayırları yer yer benekleyen koyu çalı lekeleri, çayırların bittiği yerde başlayan tırtıklı bir orman duvarı; yukarda bulanık, soğuk mavi bir gökyüzü! İnsanın içini daraltan bir manzara… bomboş, yapayalnız bir dünya! Bu görüntü karşısında yüreğim de boşalır gibi olur, içimi hafif bir hüzün tırmalamaya başlardı. Düşünecek, düşlenebilecek hiçbir şey yok! Hiçbir vaatte bulunmayan ve yüreğimde ne varsa soğuran bu bezginlik verici boşluk karşısında gözlerimi yummak isterdim!</p>

  <p>Anlaşılır bir dille kaleme alınmış resim altı açıklamaları da başka ülkeler, başka insanlar, geçmişte ve günümüzde olup biten şeyler üzerine pek çok şey anlatırdı, ama benim yine de anlamadığım şeyler olur ve bu çok canımı sıkardı. Bazen karşıma çıkan “metafizik”, “milenyumculuk”, “çartist” gibi tuhaf sözcükler beynime adeta çivi gibi çakılır, sonra da orada korkunç bir şekilde büyüyüp başka her şeyin üzerini örterek beni dehşetli tedirgin ederdi. Bunların anlamını çözemezsem hiçbir zaman hiçbir şey anlayamayacakmışım gibi gelirdi. Gizler kapısının eşiğindeki bekçilerdi sanki bu tuhaf sözcükler! Kimi kez de bütün bir cümle, parmağa saplanmış bir kıymık gibi, ondan başka hiçbir şey düşünmeme izin vermezdi.</p>

  <p>Örneğin, şu dizeler:</p>

  <div class="poem">

    <p><i>Zırhlar içinde tepeden tırnağa</i></p>

    <p><i>Ve bir mezar gibi dilsiz, korkunç</i></p>

    <p><i>Yürüyor ıssızlıkta, Hun başbuğu Attila</i></p>

    <p class="poemindent"><i>Ardından kara bir bulut gibi gelen ordusu haykırıyor:</i></p>

    <p class="poemindent"><i>“Hani, nerede… nerede şu güçlü Roma</i>?”</p>

  </div>

  <p>Roma bir kent, bunu biliyordum; iyi de Hunlar kimdi? Kesinlikle öğrenmem gerekiyordu.</p>

  <p>İyi bir anını yakalayarak patronuma soruyorum:</p>

  <p>— Hunlar mı? –diyor, şaşırarak.– Şeytan bilir ne olduğunu! Kesinlikle ipe sapa gelmez bir şeydir…</p>

  <p>Sonra da başını onaylamazca sallıyor:</p>

  <p>— Kafan hep saçma şeylerle dolu… hiç iyi bir şey değil bu Peşkov!</p>

  <p>İyi ya da kötü, ama ben bilmek istiyordum.</p>

  <p>Alay papazı Solovyov’un, Hunlar’ın kim olduğunu bileceğini düşünerek avluda yakaladığımda soruyorum.</p>

  <p>Sarı sakalı, kaşsız kırmızı gözleriyle her zaman öfkeli olan solgun, hasta yüzlü papaz kara bastonunu yerde tıklatarak:</p>

  <p>— Sana ne Hunlar’dan? –diyor.– Başka işin yok mu senin!</p>

  <p>Teğmen Nesterov’sa büyük bir öfkeyle karşılık verdi soruma:</p>

  <p>— Ne-e?…</p>

  <p>Ben de Hunlar’ı eczacıya sormaya karar verdim. Kocaman burnu üzerine oturttuğu altın gözlüğünün gerisinden bana hep sevecenlikle bakan, akıllı yüzlü bir adamdı.</p>

  <p>— Hunlar, –dedi, eczacı Goldberg,– Kırgızlar gibi göçebe bir halktı. Ama artık dünyada böyle bir halk yok. Hepsi öldü.</p>

  <p>Bu yanıt hem canımı sıktı hem de beni üzdü. Hunlar’ın ölüp gitmiş olması değildi canımı sıkan, bunca zamandır bana acılar çektiren şeyin bunca basit, bunca yalın bir anlamının olması ve bunun bana hiçbir şey katmamasıydı.</p>

  <p>Yine de Hunlar’a gönül borcu duyuyordum. Bu tanışmadan sonra bilmediğim sözcükler beni daha az rahatsız etmeye başladı. Üstelik eczacı Goldberg’le tanışmamı da Attila’ya borçluydum.</p>

  <p>Goldberg, bütün bilgece kavramların en yalın anlamını bilirdi. Bütün gizleri çözen bir anahtarı vardı sanki.</p>

  <p>İki parmağıyla düzelttiği gözlüğünün kalın camları gerisinden gözlerimin ta içine bakarak, alnıma minik çiviler çakar gibi konuşurdu benimle:</p>

  <p>— Sözcükler, kardeşçiğim, ağaçta yaprak neyse, o’dur! Bir yaprağın niye öyle değil de, böyle olduğunu anlayabilmek için, ağaca bakmak, onun nasıl büyüyüp yetiştiğini bilmek gerekir. İçinde her şeyin olduğu bir bahçe gibidir kitap, kardeş… iyi de oradadır, yararlı da…</p>

  <p>Sürekli midelerinin “ekşidiğinden” yakınan büyükler için soda ve magnezyum, bebekler için de krem ya da ishal ilacı almak için Goldberg’in eczanesine sıkça gidip geliyordum. Eczacının kısa dersleri, kitaplarla ilişkimin daha ciddi olması gerektiğini aşılıyordu bana. Çok geçmeden de ayyaş için içki neyse, benim için de kitap o oldu.</p>

  <p>Bana bambaşka bir hayatı gösteriyordu kitaplar: İnsanları büyük kahramanlıklara ve suça sürükleyen büyük duyguların ve şiddetli arzuların olduğu bir hayattı bu. Çevremdeki insanların kahramanlıkla da, suçla da hiçbir ilgileri yoktu; onlar kitaplarda yazanlardan beride yaşayıp gidiyorlardı ve hayatlarında ilginç denebilecek hiçbir şey yoktu. Ve ben kendime böyle bir hayat istemiyordum… bundan hiç kuşkum yoktu, istemiyordum…</p>

  <p class="extract">Resimlerle ilgili açıklamalardan Prag’da, Londra’da, Paris’te kentlerin ortasında çöp çukurlarının olmadığım biliyordum; oralarda dümdüz, alabildiğine geniş caddeler vardı ve evler, kiliseler bambaşkaydı. Oralarda ne altı ay süren ve insanları evlerine hapseden kışlar vardı, ne de insanın ağzına ekşi lahanayla, salamura mantar ve iğrenç beziryağında kızarmış yulaf unuyla patatesten başka bir şeyin girmediği Büyük Perhizler… Büyük Perhiz’de kitap okunmazdı, bu yüzden patronlarım “Resimli Dergi”yi elimden aldılar. Böylece perhizle geçen bomboş günlerin içine gömüldüm yeniden. Üstelik bu hayatı, kitaplardan öğrendiğim hayatla da karşılaştırabilecek durumdaydım artık; bu yüzden de yaşadığım hayat bana büsbütün yoksul, sevimsiz, sıkıcı görünüyordu. Okurken kendimi daha sağlıklı, güçlü duyumsar, işimde daha becerikli, daha çevik olurdum. Çünkü bir amacım vardı; işimi ne kadar çabuk bitirirsem, okumak için o kadar çok zamanım olacaktı. Kitaplardan ve okumaktan yoksun kalmak beni gevşetti, tembelleştirdi; daha önce hiç yaşamadığım hastalık gibi bir şey çöktü üzerime: unutkanlık!</p>

  <p>Tam da bu bomboş, sevimsiz, sıkıcı günlerde tanığı olduğum gizemli bir olayı anımsıyorum: Bir gece, herkes yatmış uyurken, birden katedralin büyük çanı çalmaya başladı; bir anda herkes ayaklandı evde, yarı çıplak halde pencerelere koşuşup birbirlerine sormaya başladılar:</p>

  <p>— Yangın mı var? Yoksa bir başka felaket mi?</p>

  <p>Gelen seslere bakılırsa başka evlerde de hareketlilik yaşanıyordu. Kapılar çarpıyor, avluya fırlayan biri atının yularından çekiştiriyordu. Kocakarı, “Katedral soyuldu!” diye bağırıyor, patronsa onu yatıştırmaya çalışıyordu:</p>

  <p>— Kesin artık anne! Çanın çalınışından ortada bir felaket olmadığı apaçık anlaşılıyor!</p>

  <p>— O zaman… piskopos öldü…</p>

  <p>Ocağa bitişik ranzadan aşağı inen Viktoruşka, bir yandan giyinirken bir yandan da söyleniyordu:</p>

  <p>— Ben ne olduğunu biliyorum! Biliyorum…</p>

  <p>Gökyüzünde bir kızıllık olup olmadığına bakmam için patron beni tavan arasına yollayınca hemen fırladım; kapağı açıp dama çıktım, kızıllık falan yoktu. Sakin, buz gibi havada ağır ağır uğulduyordu, çan. Kent, uykulu, öyle uzayıp gidiyordu. Kendileri görünmeyen insanlar koşarken karları kütürdetiyor, kızaklardan ıslıksı sesler yükseliyor ve katedral çanları daha bir uğursuzca çalıyordu.</p>

  <p>Koşarak odaya döndüm:</p>

  <p>— Kızıltı falan yok.</p>

  <p>— Hay Allah! –diye söylendi patronum.</p>

  <p>Paltosunu giymiş, şapkasını takmıştı; paltosunun yakasını kaldırırken bir yandan da kararsızca galoşlarını giymeye çalışıyordu.</p>

  <p>Karısı ona yalvarıyordu:</p>

  <p>— Çıkma ne olur! Çıkma…</p>

  <p>— Saçmalama!</p>

  <p>Viktoruşka da giyinmişti:</p>

  <p>— Ben biliyorum ne olduğunu… –diye söyleniyordu.</p>

  <p>Sözleri ciddi mi, şaka mı belli olmuyordu.</p>

  <p>Kardeşler dışarı çıkınca, kadınlar semaveri yakmamı emrederek hemen camların önüne koştular. Ama aynı anda da patron dışardan kapının çıngırağını çaldı, bir şey söylemeden merdivenleri hızlı hızlı çıkıp doğruca içeri daldı ve:</p>

  <p>— Çarı öldürmüşler! –dedi, kurşun gibi bir sesle.</p>

  <p>— Sonunda öldürdüler! –diye bağırdı, kocakarı.</p>

  <p>— Evet, öldürmüşler… subaydan duydum… peki şimdi ne olacak?</p>

  <p>Kapı çaldı; Viktoruşka girdi içeri; keyifsizce paltosunu çıkarırken öfkeli öfkeli söylendi:</p>

  <p>— Ben de savaş çıktı sanmıştım!</p>

  <p>Sonra oturup çay içmeye, konuşmaya başladılar: Sakin ama alçak sesle ve sözlerine dikkat ederek konuşuyorlardı. Dışarıdaki gürültüler kesildi, artık çanlar da çalmıyordu. Tam iki gün gizemli bir şekilde fısıldaşıp durdular, bir yerlere gidip geldiler; onlara da gelenler, ince ince bir şeyler anlatanlar oldu. Olup biteni anlamak istiyordum, ama patronlar gazeteleri saklıyorlardı benden. Sidorov’a sordum çarı niçin öldürdüklerini. Duyulur duyulmaz bir sesle şu karşılığı verdi:</p>

  <p>— Bunu konuşmak yasak…</p>

  <p>Sonra her şey unutuldu, günlük olayların hayhuyu arasında yitip gitti. Çok geçmeden de tatsız bir olay yaşadım.</p>

  <p>Bir pazar günü patronlar kiliseye gittiler, ben de semaveri yakıp odaları toplamaya giriştim. Kardeşlerden büyüğü mutfağa gelmiş, semaverin musluğunu çıkardıktan sonra masanın altına girip muslukla oynamaya başlamış. Semaver kor doluydu, suları boşalınca sıcaktan lehimleri erimişti. Semaverin doğal olmayan sesler çıkardığı bulunduğum odadan bile duyuluyordu. Mutfağa girdiğimde dehşet içinde semaverin mor bir renk aldığını ve masadan atlamak istiyormuşçasına sarsıldığını gördüm. Musluğun takıldığı boru lehimleri eridiği için semaverden ayrılmış, üzgünce aşağı sarkmıştı. Çarpılan semaver kapağının saplarından erimiş kalay damlıyordu. Menekşe rengini alan semaver bu haliyle sarhoşa benziyordu. Üzerine su dökünce semaverden fışırtılar yükseldi, hemen ardından da hazin bir şekilde yere yıkıldı.</p>

  <p>Kapı çaldı; açtım; kocakarının semaver hazır mı sorusunu tek kelimeyle yanıtladım:</p>

  <p>— Hazır.</p>

  <p>Sanırım korkudan ve şaşkınlıktan çıkmıştı ağzımdan bu söz. Ama onlar bunu alay olarak aldılar; bu, cezamı daha da ağırlaştırdı. Beni dövdüler. Kocakarı demet haline getirdiği çam dallarıyla yaptı bu işi. Aslında canım çok yanmadı, ama çamların kıymıkları derimin derinlerine kadar girdi. Akşama doğru sırtım şişip yastık gibi oldu. Ertesi gün öğleyin patronum beni hastaneye götürmek zorunda kaldı.</p>

  <p>Uzun boylu ve insanı güldürecek denli incecik bir adam olan doktor beni muayene ettikten sonra bas sesiyle, sakince:</p>

  <p>— Burada bir eziyet söz konusu, bunu kayıt altına alan bir rapor düzenlemem gerekiyor, –dedi.</p>

  <p>Patron kızardı, olduğu yerde ayak değiştirdi, doktorun kulağına usulca bir şeyler söyledi. Onun başının bir karış üzerinden bakan doktor:</p>

  <p>— Yapamam! –diye kestirip attı.</p>

  <p>Ama sonra bana dönerek:</p>

  <p>— Şikâyetçi misin? –diye sordu.</p>

  <p>Sırtım acıyordu, yine de:</p>

  <p>— Yok, –dedim,– yalnız beni çabuk iyileştirin.</p>

  <p>Bir başka odaya götürüldüm; bir masaya yatırdılar; doktor hoşuma giden soğuk bir cımbızla kıymıkları çıkartırken bir yandan da şakalar yapıyordu:</p>

  <p>— Derini oya gibi işlemişler kardeş… bundan böyle derin su geçirmez…</p>

  <p>Beni inanılmaz bir şekilde gıdıklayan işini bitirince:</p>

  <p>— Tam kırk iki kıymık çıkardım, kardeş, sakın unutma, ileride övünürsün! Yarın bu saatte gel, pansuman yapalım. Seni sık dövüyorlar mı?</p>

  <p>Biraz düşündükten sonra:</p>

  <p>— Eskiden daha sık döverlerdi, –dedim.</p>

  <p>Doktor boğuk bir sesle güldü:</p>

  <p>— Desene işler yolunda, kardeş? Her şey daha iyiye doğru gidiyor!</p>

  <p>Beni patronun yanına götürdü.</p>

  <p>— Buyrun, alın… Kendisini güzelce onardım! Yarın pansuman için gönderin. Şanslısınız… komik bir çocuk…</p>

  <p>Arabayla eve dönerken, patron:</p>

  <p>— Beni de döverlerdi be Peşkov, –dedi.– Ne gelir elden? Döverlerdi be, kardeş! Sana hiç değilse ben acıyorum, bana acıyan tek kişi yoktu! Bakarsan her yan insan doluydu, insandan geçilmiyordu, ama tek bir itoğluit çıkıp da bana acımadı! Orman tavukları, n’olacak!</p>

  <p>Yol boyunca sövdü durdu. Ona acıyordum, benimle insanca konuştuğu için ona gönül borcu duyuyordum.</p>

  <p>Beni evde bayram çocuğu gibi karşıladılar. Kadınlar doktorun bana uyguladığı tedaviyi, bana neler söylediğini bütün ayrıntılarıyla öğrenmek istediler. Dinledikçe ah’lar oflar çekiyor, zevklerinden dillerini damaklarında şaklatıyor ya da yüzlerini buruşturuyorlardı. Hastalık, acı ve her tür olumsuzluğa karşı aşırı ilgileri şaşılmayacak gibi değildi!</p>

  <p>Onlardan şikâyetçi olmamamın çok hoşlarına gittiğini görüyordum. Bundan yararlanarak makastarın karısından kitap istememe izin vermelerini rica ettim. İsteğimi geri çevirmeye cesaret edemediler, yalnız kocakarı bir hayret çığlığı atar gibi:</p>

  <p>— Seni iblis! –dedi.</p>

  <p>Ertesi gün karşısına dikildiğim makastarın karısı bana sevecenlikle:</p>

  <p>— Oysa bana hasta olduğunu söylemişlerdi, –dedi.– Seni hastaneye götürmüşler falan… görüyor musun, nasıl yalan söylüyorlar!</p>

  <p>Sustum. Doğruyu söylemekten utanıyordum. Kaba, üzücü şeyleri neden bilsindi? Onun başka insanlara benzememesi öyle güzeldi ki!</p>

  <p>Yeniden başladım kalın kalın kitapları okumaya: Baba Dumas, Ponson du Terrail, Montepin, Zakonne, Gaboriau, Aimard, Boisgobey… kitapları birbiri ardınca adeta yutuyordum… keyfime diyecek yoktu! Kendimi sıra dışı bir hayata ortak olmuş gibi duyuyordum, bu hayat beni tatlı tatlı heyecanlandırıyor, iç gücümü artırıyordu. Kendi elimle yaptığım kandilim yeniden tütmeye başlamıştı; gece sabaha kadar durmaksızın okuyordum. Biraz gözlerim ağrıyordu, kocakarı da beni sevecenlikle uyarıyordu:</p>

  <p>— Biraz ara ver, kitap oburu! Yoksa gözbebeklerin eriyip önüne akacak!</p>

  <p>Ancak çok geçmeden bir gerçeğin farkına vardım. Olayların çeşitliliğine, farklı ülkelerde ve kentlerde geçmesine ve son derece ilginç entrikalarına karşın okuduğum kitapların hepsinde ortak bir yan vardı: İyi insanlar mutsuzdular ve kötüler onların tepelerine biniyordu. Kötülerse iyilerden hep daha başarılı ve akıllıydılar. Ama sonunda kötüler –nasıl olduğu pek anlaşılamasa da– bir şekilde yeniliyor ve iyiler üstün geliyordu. Sonra, kadınların da erkeklerin de hep aynı sözcüklerle dillerinden düşürmedikleri “aşk”tan da bıkıp usanmıştım! Bu tekdüzelik sıkıcı olmakla kalmıyor, kafamda kuşkular da uyandırıyordu.</p>

  <p>Bazen daha ilk sayfadan kitabın sonunda kimin yenip, kimin yenileceğini anlamak mümkün oluyordu; olayların düğümünün belirmeye başladığı anda düğümü kendi hayal gücümle çözmeye çalışıyordum. Kitabı elimden bırakıyor ve tıpkı aritmetik kitabından bir problem çözer gibi romandaki olayları çözümlüyordum. Kahramanlardan hangisinin esenliğe kavuşup cenneti yaşayacağını ve hangisini zindanların, sürgünlerin beklediğini, gitgide daha bir doğrulukla kestirebiliyordum.</p>

  <p>Öte yandan okuduklarımın arka planında benim için çok canlı, çok önemli bir gerçeğin ışıltılarını, başka bir hayatın, başka tür ilişkilerin çizgilerini de görüyordum. Paris’li arabacılar, işçiler, erler ve tüm o “kara yığın”, bizim Nijniy, Kazan, Perm’deki benzerleri gibi değildi. Bir kez onlar beyleriyle daha korkusuzca konuşabiliyorlardı; sonra beyleriyle çok daha yalın ve bağımsız bir ilişki içindeydiler. Örneğin şu eri alalım; benim buradan bildiğim erlerin hiçbirine benzemiyordu: ne Sidorov’a, ne vapurdaki Vyatka’lı ere, ne de hele Yermohin’e… o, bizimkilerin hepsinden daha bir insandı. Sanki biraz Smuriy’le ortak yanları vardı; ama o asla Smuriy gibi bir anda gözü dönen, kaba biri değildi. Ya da şu bakkal; bizim buralardan tanıdığım bakkalların tümünden daha iyi biriydi. Kitaplardaki din adamları da benim bildiğim din adamlarına hiç benzemiyorlardı; insanlarla daha bir ilgili ve daha candandılar. Sözün özü, başka ülkelerde hayat, kitaplarda anlatıldığı kadarıyla, benim bildiğim hayattan çok daha ilginç, kolay ve çok daha güzeldi; başka ülkelerde insanlar bizdeki kadar sık ve gözü dünmüşçesine dövüşmüyorlardı… başka insanlarla, bizde Vyatka’lı erle alay ettikleri gibi insafsızca alay etmiyorlardı ve Tanrı’ya yakarırken, bizim kocakarı gibi öfke dolu değillerdi.</p>

  <p>Bu kitaplarda cani ruhlu, alçak, aşağılık insanlar anlatılırken onlardaki bu anlaşılmaz acımasızlığın; benim çok sık tanık olduğum ve iyi bildiğim insanları küçük görme, aşağılama, onlarla alay etme eğilimlerinin üzerinde pek durulmadığı dikkatimi çekiyordu. Kitapların acımasız kişileri, işleri, çıkarları gereği acımasızdılar; onların niçin acımasız olduğunu hemen her zaman anlayabiliyordunuz. Oysa ben hiçbir amacı, anlamı olmayan acımasızlıklara tanık oluyordum; hiçbir çıkar beklemeksizin, salt eğlenmek için acımasız davranışlar sergiliyordu bizde insanlar.</p>

  <p>Başka ülkelerdeki hayatla Rus hayatı arasındaki bu benzemezlik, okuduğum her yeni kitapla daha açık bir biçimde şekilleniyordu kafamda. Yaprakları sararmış, sayfa uçları kirlenmiş kitaplarda anlatılanların gerçekliğine karşı duyduğum kuşkuyu güçlendiren bu durum, belirsiz bir sıkıntıyı da büyütüyordu içimde.</p>

  <p>Sonra birden Goncourt’un “Zemganno Kardeşler” romanı geçti elime; kitabı bir gecede okudum. Bugüne dek hiç duymadığım büyük bir şaşkınlık içinde bu yalın, hüzünlü öyküyü yeniden okumaya başladım. Kitapta ne entrika vardı, ne de dıştan bakıldığında ilginç denebilecek bir şey. Daha ilk sayfalarından, azizlerin yaşamöyküleri gibi ciddi ve kupkuru geldi bana kitap. Kitabın her türlü süslemeden uzak, matematiksel diyebileceğim dili beni önce tatsız bir şaşkınlık içine düşürdü. Ama sonra, alabildiğine tasarruflu bir dil ve sağlam kurulmuş cümlelerle anlatılan akrobat kardeşlerin dramları öylesine içime işlemeye başladı ki, kitabı okurken duyduğum hazdan ellerimin titrediğini fark ettim. Bacakları kırılan talihsiz gösteri sanatçısının, çatı katında sevdiği sanatla gizli gizli uğraşmakta olan kardeşinin yanına sürünerek çıkışının anlatıldığı sayfalarda artık kendimi tutamıyor, hüngür hüngür ağlıyordum.</p>

  <p>Bu harika kitabı makastarın karısına geri verirken, bana yine böyle bir kitap vermesini rica ettim.</p>

  <p>— Nasıl böyle yani? –dedi, gülümseyerek.</p>

  <p>Gülümsemesi beni utandırdığı için ona tam olarak ne istediğimi anlatmaya cesaret edemedim.</p>

  <p>— Sıkıcı bir kitaptır bu, –dedi,– az bekle, sana daha ilginç bir kitap vereceğim.</p>

  <p>Birkaç gün sonra Greenwood’un bir kitabını verdi: “Hırpani Kılıklı Küçük Bir Çocuğun Gerçek Öyküsü.” Kitabın adı biraz içimi yaraladıysa da, daha ilk sayfasıyla içimde sevinçli bir gülümseme yarattı; bütün kitabı o sevinç gülümsemesiyle –bazı sayfalara iki üç kez yeniden dönerek– okuyup bitirdim.</p>

  <p>Demek başka ülkelerde de sıkıntılar, acılar içinde yaşayan çocuklar vardı! Üstelik benim hayatımın onlarınki kadar kötü olduğu da söylenemezdi… demek ki umutsuzluğa kapılmamalıydım!</p>

  <p>Greenwood beni esaslı yüreklendirdi. “Küçük Hırpaninin hemen ardından elime gerçek bir “doğru” kitap geçti: “Eugénie Grandet.”</p>

  <p>İhtiyar Grandet bana tümüyle dedemi hatırlatmıştı. Kitabın incecik olması canımı sıkarken, içinde bunca gerçek barındırması beni şaşırtıyordu. Çok yakından bildiğim ve neredeyse artık bıktığım bu gerçeklik, kitapta yepyeni bir ışık altında, öfkeden alabildiğine uzak, sakin bir biçimde verilmişti. Goncourt dışında, daha önce okuduğum bütün kitaplar, insanlar üzerine çoğu kez alabildiğine sert, bağıra çağıra yargıda bulunuyordu, tıpkı benim patronlarım gibi; yine, suçlu olanlara karşı çoğu kez sevecenlik, iyi insanlara karşı ise insanın içini daraltan bir kırgınlık duygusu uyandırıyordu bu kitaplar. Harcanan onca akla ve irade gücüne karşın kahramanların yine de arzularına ulaşamadığını görmek, doğrusu, insanın yüreğini sızlatıyordu. Kitapların gerçi ilk sayfalarından son sayfalarına dek erdemli insanlar kötülerin karşısında taş bir duvar gibi sarsılmadan dikiliyor ve bütün kötü niyetler, ayıplar, eksikler de kaçınılmaz biçimde bu taş duvara çarpıp parçalanıyordu; ama taş duvar, taş duvardı ve insanda hiçbir sevecenlik yaratmıyordu. Öyle ya, bir duvar ne denli güzel ve sağlam yapılmış olursa olsun, bu duvarın ardındaki bir elma ağacından elma koparmak isteyen biri, elma koparacak yerde karşısına geçip de hayranlıkla duvarı seyretmez. Ve bana artık içinde hayatı barındıran en değerli şeyler, hep bu erdem duvarının gerisinde bir yerlerde gizliymiş gibi geliyordu…</p>

  <p>Goncourt, Greenwood ve Balzac’ın kişileri iyi de değillerdi, kötü de; yalnızca insandı onlar, alabildiğine canlı insanlar. Ve onlar, yapıp eylediklerinin, başka hiçbir biçimde değil, tam da onların yapıp eylediği gibi yapılabileceği konusunda insanda hiçbir kuşkuya yer bırakmıyorlardı.</p>

  <p>Böylece ben “güzel, doğru” bir kitabın, zihin için tam bir şölen olduğunu anladım. Ama nereden ve nasıl bulacaktım böyle kitapları? Makastarın karısının bu konuda bana bir yardımı olamazdı.</p>

  <p>Arsène Houssaye’ın “Gül, Altın ve Kan Dolu Eller”ini verirken:</p>

  <p>— İşte sana güzel bir kitap! –diyordu, makastarın karısı.</p>

  <p>Bellot’nun, Paul de Kock’un, Paul Feval’in kitaplarını verirken de öyle… Oysa zorlanarak okuduğum kitaplar olmuştu bunların tümü.</p>

  <p>Onun sevdiği Mariette’in ve Verner’in romanları beni sıkmıştı. Spielhagen’den de hazzetmemiştim. Buna karşılık Auerbach’ın öykülerini sevmiştim. Sue ve Hugo da beni pek sarmamıştı. Walter Scott’ı onlara yeğlerdim. Beni sevince, coşkuya boğan eşsiz Balzac’ın kitapları gibi kitaplar istiyordum ben. Öte yandan porselen kadından da gitgide daha az hoşlanır olmuştum.</p>

  <p>Yanına giderken üzerime temiz gömlek giyiyor, saçlarımı tarıyor görüntümün düzgün olmasına çaba gösteriyordum. Sanırım bunu pek de başaramıyordum, ama onun yine de çabalarımı, bendeki olumlu değişikliği fark etmesini ve o ışıklar saçan, tertemiz yüzündeki bayram çocuğu gülümsemesine bir son vererek benimle daha dostça, daha yalın konuşmasını bekliyordum.</p>

  <p>Ama o, yüzünde yine aynı gülümseme, yorgun, tatlı bir sesle soruyordu:</p>

  <p>— Okudun mu? Beğendin mi?</p>

  <p>— Hayır.</p>

  <p>İncecik kaşlarını belli belirsiz kaldırıp bana bakıyor, göğüs geçirerek, her zamanki genizden konuşmasıyla soruyordu:</p>

  <p>— Niye beğenmedin?</p>

  <p>— Hepsi daha önce de okuduğum şeyler.</p>

  <p>— Neyler?</p>

  <p>— Aşk filan…</p>

  <p>Gözleri kısılıyor, yüzüne reçel gibi bir gülümseme yayılıyordu.</p>

  <p>— İyi ama bütün kitaplarda aşk vardır!</p>

  <p>Büyükçe bir koltuğa gömülmüş, kürklü terlikler içindeki minik ayacıklarını sallıyor, esneyerek mavi sabahlığına daha sıkı sarınırken dizlerinin üzerindeki kitabın cildinde pembe parmaklarını tıkırdatıyordu.</p>

  <p>“Niye evden çıkmıyorsunuz? Subaylar hâlâ size pusula yazıyor, sizinle alay ediyorlar…” demek istiyorum ona.</p>

  <p>Ama buna cesaret edemiyor ve koltuğumun altında “aşk” üzerine kalın bir kitap, yüreğimde tarifsiz bir burukluk, çıkıp gidiyorum.</p>

  <p>Avludakilerin onun hakkındaki konuşmaları giderek daha ağır, aşağılayıcı, acımasız olmaya başlıyor. Bütün bu iğrenç ve asılsız olduğuna kuşku bulunmayan sözleri dinlemek nasıl da zoruma gidiyor! Böyle durumlarda ona acıyor, onun adına korkuya kapılıyorum. Ama yanına gidip de kendisini gördüm mü, –keskin gözlerini, küçücük bedenindeki kedi kıvraklığını ve yüzündeki o hiç değişmeyen bayram çocuğu gülümsemesini– acıma da, korku da duman gibi dağılıp gidiyor.</p>

  <p>Sonra, ilkbaharda birden ortadan kayboldu. Birkaç gün sonra kocası da evden taşındı.</p>

  <p>Yeni kiracılarını bekleyen boş odaları görmeye gittim. Çıplak duvarların daha önce tabloların asılı olduğu yerlerinde kare şeklinde izler, eğrilmiş çiviler ve çivi yaraları vardı. Boyalı döşeme tahtaları üzerinde renkli kumaş parçaları, buruşturulmuş kâğıtlar, ezilmiş ilaç kutuları, parfüm şişeleri göze çarpıyor, tüm bu ıvır zıvır arasında kocaman bir bakır iğne ışıl ışıl göz alıyordu.</p>

  <p>İçim burkuldu. Makastarın küçük karısını bir kez daha görmek ve ona nasıl gönül borcu duyduğumu söylemek istedim.</p>
</body>
</html>