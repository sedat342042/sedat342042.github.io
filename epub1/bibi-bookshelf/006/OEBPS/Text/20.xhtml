<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>XX</h1>

  <p>Üç yılım, ölü bir kentte, boş yapılar arasında, “posta başı” olarak, işçilerin güzün yıktıkları biçimsiz taş dükkânları, ilkbaharda yeniden yapmalarını izlemekle geçti.</p>

  <p>Patron, bana verdiği aylık beş rubleyi hak etmemi istiyor ve bu konuda bayağı titizleniyordu. Yer döşemesi yenilenecek bir dükkânda, döşemenin altındaki toprağı bir arşın derinliğinde kazmak zorundaydım. Baldırı çıplak takımı bu iş için bir ruble alıyordu, bense karşılıksız yapıyordum. Öte yandan bu işle uğraşırken kapı tokmaklarını, menteşeleri, kilitleri söküp götüren, her türden ufak tefeği ceplerine atan dülgerleri izlemeye de fırsat bulamıyordum.</p>

  <p>Gerek işçiler, gerekse üstenciler hepsi beni aldatmaya çalışıyor, hatta gizlemeye bile gerek duymadan, neredeyse sıkıcı bir görevi yerine getirir gibi açıkça yapıyorlardı hırsızlıklarını. Kendilerini suçüstü yakaladığımda da kızmıyor, yalnızca şaşırıyorlardı:</p>

  <p>— Gören de aylık beş rubleye değil, yirmi rubleye çalıştığını sanır! Gülünçsün!</p>

  <p>Yaptığım işe karşılık benden bir rubleyi esirgerken, bunun belki on katını hırsızlıktan kaybettiğini patrona hatırlatacak oldum mu, göz kırparak bana şöyle diyordu:</p>

  <p>— Tamam… sen de görmezden gel!</p>

  <p>Benim hırsızlarla işbirliği içinde olduğumdan kuşkulandığını anlıyordum; bu yüzden ona kırgın değildim, ama onu küçük görmeme yol açan bir durumdu bu. Düzen, böyleydi: Herkes bir şeyler çalıyordu, patron da kendine ait olmayan şeylere el koymayı seviyordu.</p>

  <p>Fuar kapandıktan sonra onarım işlerini aldığı dükkânları dolaşmaya gittiğinde unutulmuş bir semaver, kap kacak, halı, makas, hatta bazen bir sandık ya da dükkân sahiplerinden kalan ufak tefek şeyler bulunca, gülümseyerek:</p>

  <p>— Eşyaların bir listesini çıkar ve depoya götür, –derdi.</p>

  <p>Sonra da kendisi bunları depodan eve götürdüğü için bana depodaki eşyaların listesini yeniden yaptırırdı.</p>

  <p>Ben eşya sevmiyordum, hiçbir şeyim olsun istemiyordum, hatta kitaplar bile sıkıyordu beni. Küçücük Beranger cildiyle Heine’nin şiirlerinden başka kitabım yoktu; bir de Puşkın’im olsun istemiştim, ama kentteki tek ikinci el kitapçı olan kötü yürekli ihtiyar, Puşkin’e çok para istiyordu. Patronun evini sıkış tepiş dolduran mobilyalar, halılar, aynalar ve bütün öteki eşyalar hiç hoşuma gitmiyordu; azmanca büyüklükleriyle, hantallıklarıyla, yaydıkları cila kokularıyla sinirimi bozuyorlardı hatta. Ağzına kadar gereksiz eşyayla dolu sandıkları andırıyordu odaları. Öte yandan patronun depodan başkalarına ait eşyaları da evine taşıyarak, çevresini gereksiz eşyayla doldurmasını da iğrenç buluyordum. Kraliçe Margot’nun odaları da sıkış tepiş eşya doluydu, ama onun eşyaları zarifti.</p>

  <p>Genel olarak hayat bana saçma geliyordu; açıkçası, aptalca şeylerle dolu olduğunu düşünüyordum hayatın. Şu anda fuardaki dükkânları onarıyor, önümüzdeki fuara hazırlıyorduk; ama ilkbaharda yeniden su altında kalacaktı bunların hepsi, döşemeler kabarıp kalkacak, kapılar eğrilecekti; sonra sular çekilecek, kirişler çürüyecekti. On yıldır Fuar her yıl sular altında kalıyor, binalar, kaldırımlar büyük zarar görüyordu. Her yıl yinelenen bu baskınlarda insanlar muazzam zarara uğruyor, üstelik bu durumun kendi kendine düzelmeyeceğini de herkes biliyordu.</p>

  <p>Her yıl ilkbaharda çözülen buzlar mavnaları, onlarca küçük tekneyi parçalardı. İnsanlar yanar yakınır, sonra kendilerine yeni tekneler yaparlardı; ama bir sonraki ilkbahar, buzların çözülmesiyle her şey yinelenir, mavnalar, tekneler yeniden parçalanırdı. Bu ne saçmalıktı böyle, nasıl bir anlamsızlıktı!</p>

  <p>Bunu Osip’e sorduğumda, çok şaşırdı, güldü.</p>

  <p>— Seni balıkçıl! Gaganı şimdi de buna mı taktın? Sana ne bütün bunlardan? Sana ne, diyorum, bütün bunlardan, ha?</p>

  <p>Biraz sonra daha ciddi bir havada, ama bir ihtiyarınkine hiç benzemeyen duru, mavi gözlerindeki alaycı ışıltılar kaybolmadan, şunları ekledi:</p>

  <p>— Aslında yerinde bir saptama! Bunun sana şimdi bir yararı olmasa da, bakarsın ileride olur! Bak sana dikkat etmen gereken bir şey daha söyleyeyim…</p>

  <p>Ve beklenmedik karşılaştırmalar, bulmacalar, tekerlemelerle süslediği bir söz sağanağı halinde anlatmaya başladı:</p>

  <p>— Şimdi bak, insanlar yakınır dururlar: Toprağımız zaten az, bir de üstüne Volga ilkbaharda kıyıları açıyor, sürüyüp götürdüğü toprağı kendi yatağında biriktiriyor. Buna karşılık başka bir grup da, Volga sığlaşıyor, diye sızlanır durur. İlkbahar selleri, yaz yağmurları dere yataklarını oyuyor, yine toprak nehir sularına karışıyor!</p>

  <p>Sözlerinde ne acıma ne öfke duyumsanırdı; hayattan yakınma bilgisinden haz duyarca konuşurdu. Sözlerinde benim düşüncelerimin yinelendiğini görsem de, bunları ondan duymak hoşuma gitmiyordu.</p>

  <p>— Dikkat etmen gereken bir başka şey daha var: yangınlar…</p>

  <p>Tek bir yaz yoktu ki, Volga’nın gerilerindeki ormanlarda bir yangın çıkmış olmasın! Her yıl temmuzda gökyüzünü kirli-sarı bir duman kaplar, ışıksız, bakırsı bir güneş, dünyaya hasta bir göz gibi dikilirdi.</p>

  <p>— Orman önemli değildir, –derdi Osip.– Ya soyluların özel mülküdür ya da devletindir ormanlar. Köylünün ormanı falan yoktur. Kentlerdeki yangınların da fazla önemi yoktur. Kentlerde varsıllar yaşar, nesine acıyacaksın varsılın! Sen köylere bak… bir yaz mevsiminde kaç köy yanar, bilir misin? En az yüz! Zarar dediğin işte budur!</p>

  <p>İnce ince gülerdi.</p>

  <p>— Mülk var, fikir yok! Bu durumda da adam kendi için çalışmıyor, toprağı için de çalışmıyor; su ve ateş için bütün çalışıp didinmesi!</p>

  <p>— Peki niye gülüyorsun?</p>

  <p>— Niye gülmeyeyim? Yangını gözyaşlarıyla söndüremezsin; ama su taşkınlarına karışan gözyaşları, taşkını daha da güçlendirebilir…</p>

  <p>Bu saygın ihtiyarın, bugüne dek gördüğüm en akıllı insan olduğundan emindim; ama neleri sever, nelerden nefret ederdi, hiç anlayamıyordum.</p>

  <p>Ben bunları düşünürken o içimdeki ateşe kuru sözcükler atmayı sürdürüyordu.</p>

  <p>— İnsanların güçlerini nasıl da bilinçsizce tükettiklerine dikkat ediyor musun? Kendi güçlerini de, başkalarının güçlerini de… Patron, örneğin, senin gücünü tam bir mirasyedi gibi harcıyor! Ya şu votkanın dünyaya maliyeti nedir bilir misin? En yüce bilim insanları bile bu hesabın altından kalkamazlar! Bir köylünün kulübeciği yandı mı, yerine yenisi yapılır; ama aklı başında bir insan yok yere telef olup gitti mi, bunu yerine nasıl koyacaksın? Örneğin Ardalyon… ya da Grigoriy… perişan oldu ikisi de! Biraz aptaldır Grişa, ama içten bir adamdır. Ormanda bir leşe üşüşen kurtçuklar gibi kadınlar üzerine çullanıverdiler, dal gibi kuruyup kaldı adamcağız!</p>

  <p>İçimde en ufak bir kızgınlık olmadan, salt merakımdan sordum kendisine:</p>

  <p>— Sana açtığım düşüncelerimi neden patrona anlatıyorsun?</p>

  <p>Sakince, hatta sevecenlikle açıklıyor:</p>

  <p>— Senin nasıl zararlı düşüncelerin olduğunu öğrensin… sana nasihat etsin, doğru yolu göstersin diye… patronun dışında kim sana doğru yolu gösterebilir? Senin kötülüğünü istediğimden değil, sana acıdığımdan yaptım bunu. Bak, sen aptal bir genç değilsin, ama kafana kaçan bir cin, zihnini bulandırıp duruyor. Hırsızlık yap, kadına kıza takıl, içki iç, ağzımı açmam! Ama küstahça şeyler geçti mi kafandan, kesinlikle patrona haber veririm, bilmiş ol!</p>

  <p>— Bir daha seninle konuşmayacağım!</p>

  <p>Karşılık vermedi, tırnağıyla avucuna bulaşmış bir zift parçasını kazıyarak bir süre sustu. Sonra bana sevgiyle bakarak:</p>

  <p>— Atma! –dedi.– Konuşacaksın! Benden başka konuşabileceğin kimse yok!</p>

  <p>Bu temiz, düzenli ihtiyarı birden hayatta her şeye boş vermiş ateşçi Yakov’a benzettim.</p>

  <p>Osip gözüme bazen eski din bilgini Pyotr Vasilyev, bazen de arabacı Pyotr gibi görünürdü. Dedemle arasında ortak yanlar bulduğum da olurdu. Öyle ya da böyle, bugüne dek gördüğüm bütün ihtiyarlarla ortak bir yanı var gibiydi. Bunların tümü de alabildiğine ilginç insanlardı; ama bir yandan da onlarla birlikte yaşamak olanaksızmış gibi gelirdi bana. Bu son derece zor, katlanılmaz bir şeydi. Bu ihtiyarların tümü de sanki insanın ruhunu kemirir, ettikleri akıllıca sözler insanın yüreğinde sarı-kızıl bir pas tabakası bırakırdı. Osip iyi biri miydi? Hayır. Kötü biri miydi? Yine hayır. Ama akıllıydı ve ona ilişkin benim için açık, kuşkusuz olan tek şey de buydu. Şunu da eklemeliyim: Osip’in kıvraklığıyla beni hayretlere düşüren zekâsı, beni boğuyordu da… her biçimiyle, her alanda bana düşmandı bu zekâ; böyle hissetmeye başlamıştım.</p>

  <p>Ruhumda kara birtakım düşünceler kaynaşıp duruyordu:</p>

  <p>“Bütün o tatlı sözlerine, tatlı gülümsemelerine karşın insanlar birbirine yabancıdır; aslında dünyada her şey, herkes birbirine yabancıdır; kimse dünyaya güçlü bir sevgi bağıyla bağlı değildir. Bir tek ninem vardı, yaşamayı ve her şeyi seven. Ninem ve… muhteşem Kraliçe Margot.”</p>

  <p>Kimileyin bu ve benzeri düşünceler içimde ağır bir tortu halinde yoğunlaşırdı, karardıkça kararırdım ve yaşamak ağır, boğucu bir yük haline dönüşürdü. İyi ama başka türlü nasıl yaşayabilir, nereye gidebilirdim? Konuşabilmek için bile, Osip’ten başka kimim vardı? Böylece, onunla daha sık görüşüp konuşmaya başladım.</p>

  <p>Benim ateşli sözlerimi canlı bir ilgiyle dinlerdi, bir yerlere varmaya çalışarak bana üst üste sorular sorar, sonra sakin bir şekilde konuşmaya başlardı:</p>

  <p>— Ağaçkakan inatçıdır, korkulacak bir hayvan değildir, kimse ondan korkmaz! Sana içtenlikle bir tavsiyede bulunmak isterim: Git bir manastıra gir ve reşit olana kadar orada kal; güzel sohbetlerinle hacıları avutacağın gibi, kendin de huzura kavuşursun; manastırdaki rahipler de bundan bir gelir sağlamış olur! Sana bunu bütün kalbimle tavsiye ederim. Senin dünya işlerine uygun biri olmadığın anlaşılıyor…</p>

  <p>Manastıra kapanmaya hiç niyetim yoktu, ama yolumu şaşırdığımı ve anlaşılmaz, büyülü bir çember içinde dönüp durduğumu da fark ediyordum. Can sıkıcı bir durumdu bu. Güz ormanına dönmüştü hayatım; mantar mevsimi geçmişti, bomboş ormanda yapacak bir şey yoktu ve zaten ben bu ormanı avucumun içi gibi biliyordum…</p>

  <p>İçki içmiyor, kızlara takılmıyordum; ruha teselli veren bu iki şeyin yerini bende kitaplar tutuyordu. Ama okudukça, insanların çoğunun kendini kolayca bırakıverdiği bu boş ve gereksiz hayat bana iyice çekilmez geliyordu.</p>

  <p>On beşimi yeni bitirmiştim, ama bazen kendimi yaşlı biri gibi görüyordum; yaşadığım, okuduğum, binbir tedirginlikle üzerinde düşündüğüm her şey beni içten içe şişirmiş, ağırlaştırmıştı sanki. İçimi yokladığımda, hayata ilişkin edindiğim izlenimler birikimi bana, çeşitli eşyaların rastgele ve sıkış tepiş doldurulduğu karanlık bir bodrum gibi geliyordu. Bunları ayrıştırıp tanımak için gücüm de, bilgim de yeterli değildi.</p>

  <p>Çok şey öğrenmiştim hayattan, ama bunlar sağlam bir şekilde yerine oturmadığı için bu ağır yük, eğri bir kabın içindeki su gibi sallanarak beni tedirgin ediyordu.</p>

  <p>Felaketleri, mutsuzlukları, hastalıkları, sızlanmaları sevmez, tümünü küçük görürdüm. Kanlı bir kavga, hatta birinin sözle aşağılanması gibi bir acımasızlıkla karşılaşmak midemi bulandırır ve bu bulantı hemen soğuk bir öfkeye dönüşerek zincirinden boşanmış bir hayvan gibi kavgaya atılmama neden olurdu. Sonra da bu yaptığımdan acı duyacak kadar derin bir utançla ezilirdi içim.</p>

  <p>Bazen öylesine gözüm kararırdı ki, birine işkence eden ya da dayak atan birini dövmek için düşünmeksizin kavgaya tutuşurdum. Güçsüzlükten kaynaklanan bu türden umutsuzluk nöbetlerimi, bugün bile utançla ve derin bir kederle hatırlıyorum.</p>

  <p>İçimde farklı iki kişi yaşıyor gibiydi: Bunlardan ilki, hayatın iğrençliklerini fazlasıyla tanımış, gündelik hayatın korkunçluğunun bilgisine ererek bunun altında ezilmişti; bu yüzden de hayata, insanlara güvensiz, kuşkulu, biraz çekingen, ürkekti; başkalarına ve o arada kendine karşı da yetersiz bir merhamet içindeydi. İnsanlardan uzak, kitaplarıyla baş başa, sessiz bir yaşam, ıssız manastırlar, orman bekçileri, bozkırda tek başına duran demiryolu bekçi kulübeleri, İran, kentin uzak, ıssız bir mahallesinde gece bekçiliği hayalleri kurar dururdu. İnsanlardan olabildiğince uzak, olabildiğince az insanlı, ıssız bir yaşam…</p>

  <p>İçimdeki öteki kişiyse, bilge kitapların ruhuyla kutsanmış, inanılmaz korkunçluklarla dolu gündelik hayatın muzaffer gücünü gözlemleyen ve bu gücün nasıl kolayca kendisinin de kellesini koparıp alabileceğini, yüreğini çamurlu topuklarıyla ezebileceğim hisseden, bu yüzden hep gergin, ama dişlerini sıkıp hayata karşı mevzisini de almış, her an, her kavgaya girmeye hazır biriydi. Yufka yürekliydi, ama yüreği her an eyleme geçmeye hazır, canlı, aktif bir sevgiyle doluydu ve Fransız romanlarının yiğit kahramanları gibi, üçüncü işaretin verilmesiyle birlikte kılıcını kınından çekip dövüş durumu almaya hazırdı.</p>

  <p>O günlerde Küçük Pokrovskaya Caddesi’ndeki genelevlerden birinin kapıcısıyla kanlı bıçaklı olmuştum. Bir sabah fuara giderken görüp tanımıştım kendisini. Genelevin kapısı önünde, felaket sarhoş bir kızı faytondan indiriyordu. Kızı ayaklarından tutmuş, çekiştirip duruyordu. Kızın çorapları sıyrılmış, eteği beline kadar açılmıştı ve adam bağırış çağırış arasında gülerek kızı hem çekiştiriyor, hem bedenine tükürüp duruyordu. Kızın gözleri kapalı, ağzı açıktı; üstü başı perişandı; gevşek, adeta çıkmış gibi duran kolları başının arkasındaydı. Sırtı, boynu, morarmış yüzü faytonun koltuklarına, ayak basma yerine çarpıp duruyordu. Sonunda kız başını taşa çarparak kaldırıma serildi kaldı.</p>

  <p>Arabacı atını kamçılayıp hareket etti; kapıcıysa yeniden kızın ayaklarından tutup, geri geri giderek onu kaldırımda ölü gibi sürümeye başladı. Çılgına döndüm ve adama doğru atıldım. Bereket versin, elimdeki suterazisini farkında olmadan ya atmıştım ya da düşürmüştüm; böylece hem kapıcı, hem ben büyük bir beladan kurtulmuştuk. Üzerine doğru koşarak adama şiddetli bir yumruk attım; boylu boyunca yere serildi. Hemen merdivenlere atıldım ve deli gibi kapı çıngırağını çaldım. Suratsız birtakım adamlar göründü, onlara bir şey anlatamadım. Geri dönüp suterazisini aldım ve koşarak oradan uzaklaştım.</p>

  <p>Yolda faytona yetiştiğimde, arabacı, oturduğu yükseltiden bana bir aferin çekti:</p>

  <p>— Aferin sana! Bir vuruşta yıktın adamı!</p>

  <p>Burnumdan soluyarak, kapıcının kıza böyle aşağılayıcı davranmasına nasıl izin verdiğini sordum.</p>

  <p>Yanıtı sakin, ama hor görürceydi:</p>

  <p>— Öyle karıların Allah belasını versin! Onu arabaya bindiren beyler bana paramı ödediler… Kimin kimi dövdüğü ya da aşağıladığı beni ilgilendirmez…</p>

  <p>— Ya kızı öldürselerdi?…</p>

  <p>Arabacı pek çok kez sarhoş kız öldürme deneyimi yaşamış gibi:</p>

  <p>— Gözünü kırpmadan öldürürsün böylesini!… –dedi.</p>

  <p>Bu olaydan sonra hemen her gün gördüm o kapıcıyı; ben oradan geçerken o da ya kaldırımları süpürür ya da beni bekler gibi kapı önündeki eşikte otururdu. Ona doğru yaklaştım mı yerinden kalkar, kollarını sıvar ve:</p>

  <p>— Kemiklerini paramparça edeceğim senin! –derdi.</p>

  <p>Bu, kırkının üzerinde, ufak tefek, çarpık bacaklı, gebe kadınlar gibi şiş karınlı adamın, iyilik dolu, neşe dolu gözlerle, ışıl ışıl gülümseyerek baktığını görmek beni müthiş şaşırtırdı. Dövüşmesinde iş yoktu; kolları da benimkinden kısaydı. Böyle birkaç kapışmadan sonra alttan almaya başladı, sırtını kapıya dayayarak şaşırmış gibi:</p>

  <p>— E, yeter artık, dur, tamam… –diyordu.</p>

  <p>— Aslında ben de bıkıp usanmıştım bu kapışmalardan.</p>

  <p>— Bana bak, salak herif, –dedim bir gün kendisine.– Lütfen yakamdan düş, anlıyor musun, düş yakamdan!</p>

  <p>— E, sen benimle dövüşüyorsun? –dedi, sitemle.</p>

  <p>Kıza nasıl öyle adice davranabildiğini sordum.</p>

  <p>— Sana ne? –dedi.– Acıdın mı yoksa kıza?</p>

  <p>— Acıdım tabii, acınmaz mı?</p>

  <p>— Kedilere de acır mısın?</p>

  <p>— Elbette, kedilere de acırım…</p>

  <p>Bunun üzerine bana şöyle dedi:</p>

  <p>— Seni salak… düzenbaz seni! Bak ben sana ne yapıyorum!</p>

  <p>Fuara giden en kısa yol olduğu için ille de buradan geçmek zorundaydım; ama adamla karşılaşmamak için erken kalkıp, yola erken çıkmaya başladım; yine de birkaç gün sonra onunla karşılaştım: Yine eşikte oturuyor ve kucağında duman rengi bir kediyi okşuyordu. Kendisine üç adım kadar yaklaştığımda, fırlayıp yerinden kalktı, kediyi bacağından tutup var gücüyle başını kaldırım taşına çarptı. Ona öylesine yakındım ki, yüzüme kedinin sıcak kanları sıçradı. Kediyi ayaklarımın dibine fırlatan kapıcı:</p>

  <p>— Buna ne dersin? –dedi.</p>

  <p>Buna ne mi derdim? Avluda iki köpek gibi yuvarlanmaya başladık. Sonra anlatılmaz bir kederle yol ağzındaki otların üzerine oturup, böğüre böğüre ağlamamak, haykırmamak için dudaklarımı ısırdım. Her hatırladığımda derin bir tiksintiyle ürperirim bu olayı, nasıl olup da çıldırmadığıma, elimi kana bulamadığıma şaşarım.</p>

  <p>Bu iğrençlikleri niçin anlatıyorum? Bütün bunların geçip gitmediğini, henüz hiçbir şeyin bitmediğini bilesiniz diye, saygıdeğer baylar. İyi anlatılmış korku öykülerini sevdiğinizi, dehşet verici, fantastik birtakım kurgu öykülerin sizi tatlı tatlı heyecanlandırdığını biliyorum. Ama ben, gündelik hayatımıza ilişkin gerçekten korkunç, tüyler ürpertici olaylar biliyorum ve bunları anlatarak, nasıl yaşadığınızı hiç unutmayasınız diye sizi tatsız bir biçimde de olsa heyecanlandırma hakkını kendimde görüyorum. Kimsenin yadsıyamayacağı bir hak olarak görüyorum bunu kendimde.</p>

  <p>Alabildiğine aşağılık, iğrenç bir yaşam sürüyoruz. Olay, budur!</p>

  <p>Ben insanları çok severim, kimseye acı çektirmek istemem; ama duygusal olmamalı, kahrolası gerçeği cicili sözler, albenili yalanlar arasına gizlememeliyiz.</p>

  <p>Hayata doğru… hayata doğru! Yüreğimizde ve beynimizde iyi, insanca ne varsa hepsini hayata katıp hayatın içinde eritmeye doğru!</p>

  <p class="extract">… Beni deli eden şeylerden biri de, kadınlara karşı davranışımızdı. Okuduğum romanların etkisiyle kadınları hayatın en anlamlı, en değerli varlığı olarak görüyordum. Ninemden, onun Meryem Ana ve Bilge Vasilisa üzerine anlattığı masallardan, zavallı çamaşırcı Natalya’dan ve bütün öbür kadınların, hayatın analarının, sevinçten, sevgiden yana yoksul hayatımızı güzelleştiren yüzlerce, binlerce bakış ve gülümsemesinden alıyordu bu yargım gücünü.</p>

  <p>Turgenyev’in kitaplarını, kadınların yüceliklerini şakıyan, kadını ululayan bir şarkı gibi görüyor, kadınlar üzerine bildiğim bütün iyi şeyleri, unutulmaz Kraliçe’min imgesiyle süslüyordum. Özellikle de Heine ve Turgenyev bu alanda dağarcığıma değerli katkılarda bulunmuşlardı.</p>

  <p>Akşamları Fuar dönüşü, tepede, kale duvarlarının önünde durup, Volga’nın ötelerinde güneşin batışını izlerdim. Gökyüzünde ateşten ırmaklar akarken, aşağıda da sevgili Volga önce bakır kırmızısı, sonra lacivert bir renk alırdı. Böyle anlarda tüm yeryüzü muazzam bir tutsak mavnası gibi görünürdü gözüme; bu mavna daha sonra görünmez bir römorkörün bilinmeyen bir yerlere doğru tembelce çektiği bir domuza dönüşürdü.</p>

  <p>Ama daha çok, dünyanın büyüklüğünü, kitaplardan bildiğim kentleri, yaşamları bizdekinden bambaşka olan yabancı ülkeleri düşünürdüm. Yabancı yazarların kitaplarında anlatılan hayat daha temiz, daha sevimli ve benim çevremde ağır ağır ve tekdüze biçimde fokurdayıp duran hayattan çok daha kolaydı. Bir başka hayatın mümkün olduğuna dair içimde inatçı hayaller yaratan, kaygılarımı yatıştıran bir şeydi bu.</p>

  <p>Bir gün sıradan, bilge bir insana rastlayacaktım ve bu insan beni geniş, aydınlık yola çıkaracaktı. Nedense hep böyle bir duygu içindeydim.</p>

  <p>Kale duvarlarının önündeki tahta sırada oturduğum bir akşam, yanı başımda birden Yakov dayımı gördüm. Dibime kadar nasıl sokulduğunu hiç fark etmemiştim. Onu hemen tanıyamadım da zaten. Birkaç yıldır ikimiz de aynı kentteydik, ama pek seyrek karşılaşıyor, birbirimizi uzaktan şöyle bir görüyorduk.</p>

  <p>— Amma boy atmışsın! –dedi omzumdan dürterek, şakacı.</p>

  <p>Tanışıklıkları çok eskiye giden, ama yıllardır görüşmemiş iki yabancı gibi konuşmaya başladık.</p>

  <p>Ninemin anlattıklarından Yakov dayımın son yıllarda her şeyini kaybettiğini, elinde avucunda ne varsa içkiye, eğlenceye harcadığını biliyordum. Sibirya’ya sürgüne yollanan mahkûmların geçici olarak alıkonuldukları bir cezaevinde müdür yardımcılığı da yapmış, ama memuriyeti kötü bitmişti: Cezaevi müdürü hastalanınca, Yakov dayım evinde mahkûmlarla içkili eğlentiler düzenlemeye başlamıştı. Olay haber alınınca, işine son verildiği gibi, mahkûmları geceleri “kafalarına göre takılsınlar” diye kente yollamaktan kendisini mahkemeye de vermişlerdi. Gerçi mahkûmlardan hiç firar eden olmamıştı, ama biri tam da bir papazın gırtlağına çökmüşken suçüstü yakalanmıştı. Soruşturma-kovuşturma uzun sürse de iş daha ötesine götürülmemiş, hem mahkûmlar hem de gardiyanlar iyi yürekli dayımı canla başla savunarak onun bu işten ceza almadan kurtulmasını sağlamışlardı. Şimdi işsizdi ve o aralar pek ünlü olan Rukavişnikov kilise korosunda şarkı söyleyen oğlu bakıyordu kendisine.</p>

  <p>Oğlu hakkında söyledikleri de bir tuhaftı:</p>

  <p>— Bilsen nasıl ciddi, nasıl heybetli! Koroda söylüyor. Semaveri tam vaktinde yetiştirmezsem ya da giysilerini fırçalamazsam, kızıyor! Çok düzenli bir genç. Üstü başı tertemiz!</p>

  <p>Dayım, çok yaşlanmıştı, üstü başı pisti; saçları dökülmüş, derisi gevşeyip sarkmıştı. Sevimli bukleleri seyrelmiş, kulakları sivri sivri ortaya çıkmıştı. Gözlerinin akında ve sahtiyanı andıran tıraşlı yüzünde kırmızı, sık damar yumakları görülüyordu. Hep şakalar yapmaya çalışıyordu, ama dişleri eksiksiz olmasına karşın, ağzında dilinin dönmesine engel olan bir şey varmış gibiydi konuşması.</p>

  <p>Hayatı neşe içinde yaşayan, çok şey görüp geçirmiş, dolayısıyla da çok şey bilmesi gereken biriyle konuşabildiğim için seviniyordum. Onun canlı, eğlenceli şarkıları belleğimde dedemin onun hakkında söyledikleriyle birlikte yer etmişti:</p>

  <p>“Şarkılarına bak: Davud Peygamber; çalışmasına bak: Absalon yılanı!”</p>

  <p>Önümüzdeki yoldan tertemiz giyimli insanlar geçiyordu: Şık giyimli hanımlar, memurlar, subaylar… Dayımın üzerinde eprimiş, hafif bir palto, buruşuk bir kasket ve rengi atmış, sarımsı çizmeler vardı. Giysilerinden utandığı için olsa gerek sürekli büzülüyor, kendi içine yumaklanıyordu. Poçayinskiy dolayında bir meyhaneye gidip, pazaryerine bakan bir pencere önüne oturduk.</p>

  <p>— Şöyle bir şarkınız vardı:</p>

  <div class="poem">

    <p><i>Kurusun diye asınca bir yoksul dolaklarını</i>,</p>

    <p><i>Bir başka yoksul, çaldı yoksulun dolaklarını</i>.</p>

  </div>

  <p>Sözlerini söylerken birden şarkıdaki gülünç anlamın farkına vardım ve neşeli dayım bana basbayağı kötü yürekli, hinoğluhin biri gibi göründü.</p>

  <p>Ama o kadehine votka doldurarak dalgın dalgın şöyle dedi:</p>

  <p>— Evet, yaşamasına yaşadık, az zirzopluk da yapmadık, ama yetmedi be! Aslında o şarkı benim değil; papaz okulu öğretmenlerinden birinin şarkısıdır… neydi, rahmetlinin adı? Aklıma gelmiyor. İyi dosttuk. Bekârdı. Ayyaştı. Bir gün yine çekti kafayı ve donarak öldü. Tanıdığım ayyaşları sayayım desem, sayamam. Sen içiyor musun? Hemen başlama, biraz daha bekle. Dedeni sık görüyor musun? Aksi herif! Hafiften oynatmış gibi!</p>

  <p>İçince canlanmış, kendine gelmişti; gençleşmiş gibiydi, duruşu dikleşmiş, konuşması daha atılganca olmuştu.</p>

  <p>Mahkûmlar olayını sordum.</p>

  <p>— Sen de mi duydun? –dedi, çevresine bakındı, sonra sesini alçaltarak, sürdürdü:– Mahkûmsalar ne olmuş? Ben onların yargıcı değilim. Baktım, adam gibi adam hepsi de. Dedim, kardeşler, gelin hep birlikte, neşe içinde, dostça yaşayalım… Bir şarkı vardır, dedim:</p>

  <div class="poem">

    <p><i>Kader engel değildir gülüp oynamaya</i></p>

    <p><i>Bizi iki büklüm edermiş, etsin varsın</i>!</p>

    <p><i>Gülüp oynayacağız biz yine de</i></p>

    <p><i>Başka türlü yaşamak aptallıktır dünyada</i>!</p>

  </div>

  <p>Güldü, pencereden, pazar tezgâhlarının gerisinde kararmakta olan dere yatağına doğru baktı, bıyıklarını burarak sözlerini sürdürdü:</p>

  <p>— Onların, elbette, keyfine diyecek yoktu, ne de olsa hapisteydiler… ve hapishane sıkıcı bir yerdir. Akşam yoklaması bitince, doğruca bana gelirlerdi. Votka, meze… bazen benden, bazen onlardan… Sonra gelsin şarkılar, danslar! Ben şarkıyı, dansı çok severim… Ve adamların arasında öyle usta şarkıcılar, dansçılar vardı ki, şaşarsın!… Mahkûmların kimi prangalıydı… adamlar bacakları zincirliyken nasıl dans etsinler! Eh, ne yalan söyleyeyim, ben de prangaların çözülmesine izin verdim! Zaten adamlar demirci yardımı olmadan bunları kendi başlarına çıkarmayı da öğrenmişlerdi. Ne kadar becerikli olduklarını anlatamam! Onları hırsızlık yapmaları için kente gönderdiğim de yalanın daniskasıdır. Zaten kanıtlanamadı bu iddia…</p>

  <p>Sustu, pencereden dere yatağının orada dükkânlarını kapatan eskicilere baktı: Paslı menteşelerin gıcırtısına, demir sürgülerden yükselen şakırtılar karışıyor, ağır tahtalar boğuk seslerle düşüyordu.</p>

  <p>Dayım neşeyle bir göz kırptı bana, sonra sesini alçaltarak şunları söyledi:</p>

  <p>— İşin doğrusu, adamlardan biri gerçekten de akşamları dışarı çıkıyordu. Ama bu ayağı prangalı mahkûmlardan biri değil, bizim buralı, Nijniy’li bir hırsızdı. Adamın sevgilisi, hapishaneye yakın bir yerde, Peşçorka’da oturuyordu. Papazla ilgili olay da bir yanlışlık sonucu. Papazı, tüccar sanmışlar. Haliyle ortalık kış kıyamet, gece, tipi, herkesin üzerinde kalın kürk paltolar var, o telaş içinde kim tüccar, kim papaz, nasıl ayırt edeceksin?</p>

  <p>Bu bana gülünç geldi. Dayım da gülerek:</p>

  <p>— Gerçekten, –dedi,– şeytan zor ayırt edebilir onları!</p>

  <p>Birden, tuhaf bir öfkeye kapıldı, önündeki meze tabağını itekledi, yüzünü tiksintiyle buruşturdu, bir sigara yakıp boğuk bir sesle:</p>

  <p>— İnsanlar birbirlerinin bir şeylerini çalıyor, sonra birbirlerini yakalayıp hapse tıkıyorlar… sonra gelsin Sibirya, gelsin kürek mahkûmiyetleri… iyi de ben bu işin neresindeyim? Ne ilgim var bütün bunlarla? Tükürmüşüm hepsinin içine! Umurumda değil hiçbiri… Benim kendimden yana içim rahat!</p>

  <p>Yüzü gözü kıllarla kaplı ateşçiyi hatırladım birden; o da sık sık “Tükürmüşüm!” derdi. Ve onun da adı Yakov’du.</p>

  <p>— Ne düşünüyorsun? –diye sordu dayım, yavaşça.</p>

  <p>— Mahkûmlara acır mıydınız?</p>

  <p>— Kolay acınır mahkûm kısmına. Öyleleri vardır ki aralarında, aklın durur! Bazen onlara bakar, “Ben onların amirleriyim, ama kesip attıkları tırnak olamam” diye düşünürdüm. Müthiş zeki, becerikli, cin gibi adamlardı…</p>

  <p>İçki ve eski anılar yeniden canlandırmış gibiydi onu. Pencere küpeştesine dirseğini dayadı, parmaklarının arasında cigarası ufacık kalmıştı; sararmış elini sallayarak canlı bir konuşmayla anlatıyordu:</p>

  <p>— Topal bir adam vardı, aynı zamanda saatçi ve gravür ustasıydı, sahte para basmaktan mahkûm olmuş ve kaçmıştı; nasıl konuştuğunu, neler anlattığını dinlemeni isterdim! Ateş gibiydi! Sanırsın, solist… şarkı söylüyor. Hepinize soruyorum, derdi, açıklayın bana: Niçin hazine para basabiliyor da, ben basamıyorum? Açıklayın! Kimse açıklayamazdı bunu ona. Hiç kimse! Ben bile! Oysa ben onun amiriydim! Alalım bir başkasını… ünlü bir Moskovalı hırsız… sessiz, temiz, güzel giyinen, şık bir adamdı; öyle kibar konuşurdu ki!… Millet, size söylüyorum, derdi, insanlar ahmaklaşana kadar çalışıyorlar… Ben böyle yaşamak istemiyorum! Vaktiyle denediğim için biliyorum: Çalışırsın, çalışırsın, beynin durur, hödükleşirsin çalışmaktan; sonra bir bakarsın, kazandığın paranın bir köpeği içkiye gitmiş, üç köpeğiyle kâğıt oynamışsın, beş kopek de kadına kıza gitmiş, sonra yine karnın aç, yine yoksulsun! Hayır, kardeşler, ben bu oyunda yokum artık…</p>

  <p>Yakov dayım masaya eğildi; heyecandan kafasının tepesi bile kızarmıştı, küçücük kulakları titriyordu; konuşmasını sürdürdü:</p>

  <p>— Bu adamların, kardeş, hiçbiri aptal değildi! Öyle akıllar fikirler yürütürlerdi ki! Neyse, hepsinin canı cehenneme! En iyisi kendimden söz edeyim… Nasıl yaşadım ben? Hatırlaması bile utanç verici… Hep ucundan kıyısından, sakına çekine yaşadım hayatı… acı benim acım, neşemse çalıntıydı! Bazen babam bağırır: “Sakın ha!” Bazen, karım çemkirir: “O paraya el sürme!” Bazen bir rublelik banknota bakıp bakıp yutkunduğum olurdu… Bütün ömrüm böyle geçti: Uysal, boynu bükük. Yaşlılık günlerimdeyse oğlumun uşağı oldum. Niye gizleyeyim ki? Uşaklık ediyorum, kardeş, her işini sessizce görüyorum, o ise soylu bir beyzade gibi bağırıp duruyor. Bana “Baba!” diye seslendiği zaman ben bunu “Uşak!” diye anlıyorum. Ne yani ben oğluma uşaklık etmek için mi doğdum, bunca yıl uşaklık etmek için mi yırtınıp durdum? Hoş, uşaklık yapmasam, çok mu keyifli bir hayatım vardı sanki?</p>

  <p>Onu pek dikkatli dinleyememiştim. İsteksizce ve bir yanıt almayı ummadan, şöyle dedim:</p>

  <p>— Ben de bilmiyorum nasıl yaşayacağımı…</p>

  <p>Gülümsedi.</p>

  <p>— Kim biliyor ki? Ben bugüne dek bilen birini görmedim! Herkes nasıl alıştıysa öyle yaşayıp gidiyor işte…</p>

  <p>Ve yeniden bir şeye içerlemiş gibi, öfkeyle konuşmaya başladı:</p>

  <p>— Aryol kentinden biri vardı… bir soylu… zorla ırza geçmekten mahkûm olmuştu. Öyle harika dans ederdi ki… Bazen Vanka’nın şarkısını okuyup herkesi güldürürdü:</p>

  <div class="poem">

    <p><i>Vanka mezarlıktan geçiyor</i></p>

    <p><i>Mezarlık kolay, Vanka!</i></p>

    <p><i>Hele bir burnunu göster bize</i></p>

    <p><i>Sen oradan çıkıp da…</i></p>

  </div>

  <p>— Bana sorarsan gülünç bir şarkı değildi bu, –diye sözlerini sürdürdü, dayım.– bir gerçeği dile getiriyordu! Ne yaparsan yap, eninde sonunda gideceğin yer mezarlıktır. Madem öyle, ha mahpus olmuşsun, ha mahpusların tepesinde müdür, ne fark eder?</p>

  <p>Konuşmaktan yorulmuştu; votkasını bitirdi, kuşlar gibi tek gözle boşalmış şişeye baktı, sessizce bir sigara daha yakarak dumanım bıyıklarının arasından savurdu.</p>

  <p>Yakov dayıma hiç mi hiç benzemeyen duvarcı Pyotr da sık sık, “Ne yapsan, ne etsen, tahtalı köyden kurtuluş yok!” derdi.</p>

  <p>Duyduğum ne çok atasözü vardı buna benzer!</p>

  <p>Dayıma başka bir şey daha sormak içimden gelmiyordu. Onunla birlikte olmak keder veriyordu bana; ona acıyordum. Onun canlı şarkılarını, gitarının tellerinden dökülen, hafif bir hüzünle karışık sevinç dolu ezgilerini hatırlıyordum sürekli. Yaşama sevinciyle dolu Çingene’yi de unutmamıştım… Unutmamıştım ve Yakov dayımın yıpranmış yüzüne bakarken, elimde olmadan, “Çingene’yi o ağır haçın altında nasıl ezdiklerini hatırlıyor mu acaba?” sorusu aklıma geliyordu.</p>

  <p>Ama ona bunu sormak istemiyordum.</p>

  <p>Üst çizgilerine dek nemli ağustos loşluğu çökmüş dere yatağına doğru çevirdim bakışlarımı. Elma ve kavun kokuları geliyordu o yandan. Kente uzanan dar yolda sokak lambaları yanmaya başlamıştı; her şey nasıl da tanıdıktı… Şimdi Rıbinsk gemisinin düdüğü çalar, ondan az sonra da Perm gemisinin…</p>

  <p>— Artık gitmeliyim, –dedi dayım.</p>

  <p>Meyhanenin kapısında el sıkışırken şakayla karışık bir de öğüt verdi:</p>

  <p>— Kararıp durma! Sanki içine kapanmış gibisin? Tükür gitsin! Daha gençsin. En önemlisi, şunu unutma: “Kader ayrı, neşe içinde yaşamak ayrı… Kader, neşeye engel değildir!” Hoşça kal! Uspeniye’ye gitmem gerek.</p>

  <p>Sözleriyle kafamı büsbütün karıştıran neşeli dayımla böylece ayrıldık.</p>

  <p>Kentin yukarılarına tırmanıp, kırlara çıktım. Dolunay vardı; yere vuran koyu, kara gölgeleriyle benim gölgemi yok eden kocaman bulutlar yüzüyordu gökte. Kentin çevresini açıktan dolanarak Volga’ya, Otkos’a indim; tozlu otlara uzanıp uzun uzun nehrin ötelerini, çayırları, kımıltısızmış gibi görünen bütün bu çevreyi izledim. Volga üzerinde ağır ağır süzülen bulut gölgeleri, çayırlara ulaştığında, nehrin sularıyla yıkanmışçasına daha aydınlık, daha ışıltılı bir görünüm alıyordu. Çevrede her şey soluğunu tutmuş, yarı uykulu, söndü sönecek bir hal almıştı; sanki harekete, hayata doğru canlı, tutkulu bir aşkla değil, ağır bir zorunlulukla, isteksizce kımıldar gibiydi her şey.</p>

  <p>Bütün dünyaya ve tabii kendime de, öyle bir tekme atmak istiyordum ki her şey, bu arada ben de, güzel, canlı, namuslu bir hayat başlatmak üzere, birbirini seven insanların neşe dolu, coşku dolu danslarıyla, çılgınca dönmeye başlayalım…</p>

  <p>“Böyle giderse mahvolacağım, bir şeyler yapmalıyım…” diye düşünüyordum.</p>

  <p>Güneşi görmek şurada dursun, varlığının bile duyumsanmaz olduğu, hatta güneşin bütünüyle unutulduğu kasvetli güz günlerinde kim bilir kaç kez ormanda yolumu yitirdim! Bir keçiyolu olsun bulamadan ormanda dönüp durmuşsundur ve artık adım atacak halin kalmamıştır; sonunda dişlerini sıkıp ormanın en sık yerine dalarsın; çürümüş dallar, ayağının altında oynayan, gevşek bataklık tümsekleri arasından yürür gider ve… sonunda yolu bulursun!</p>

  <p>Ben de böyle yapmaya karar verdim.</p>

  <p>O yılın güzünde, içimde gizli bir umut, Kazan’a gittim; belki orada okuyabilirdim.</p>
</body>
</html>