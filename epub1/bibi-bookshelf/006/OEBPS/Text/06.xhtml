<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h1>VI</h1>

  <p>Sarapul’da Maksim vapurdan ayrıldı. Kimseyle vedalaşmadan, ciddi, sessiz, sakin vapurdan indi gitti. Onun ardından gülerek neşeli kadın da indi; giysileri buruş buruş olmuş, gözleri şişmiş genç kız da onu izledi. Sergey’e gelince, uzun süre kaptanın kamarası önünde diz çöküp bekledi; kapıyı öpüyor, kafasını tahtalara vuruyor, inliyordu:</p>

  <p>— Bağışlayın! Suç bende değil, Maksim’de!</p>

  <p>Tayfalar, büfenin garsonları, hatta yolculardan kimileri, yalan söylediğini bilmelerine karşın, ona dayanmasını öğütlüyorlardı:</p>

  <p>— Yılma, devam et! Göreceksin, bağışlayacak!</p>

  <p>Kaptan kendisini tersledi, kovdu, hatta bir kez öyle bir tekme attı ki, Sergey boylu boyunca yere serildi. Ama kaptan onu yine de bağışladı. Sergey çay fincanlarıyla dolu tepsiyi kaptığı gibi güvertede seğirtmeye başladı; yolcuların gözlerinin içine köpek gibi yaltaklanırca bakıyor, bir oraya, bir buraya atılıyordu.</p>

  <p>Maksim’in yerine limandan yeni birini buldular. İri kemikli, küçücük kafalı, gözleri kızarmış Vyatka’lı bir erdi bu. Yardımcı aşçı, onu hemen tavuk kesmeye yolladı. Tavuklardan ikisini kesmeyi başaran er, öbür tavukları elinden kaçırdı. Yolcular, yakalamak için güvertede tavukları kovalamaya başladılar; üç tavuk nehre uçtu. Bunun üzerine zavallı er m mutfağın yanındaki odun yığınlarının üzerine oturup acı acı ağlamaya başladı.</p>

  <p>Smuriy, ona şaşkınlıkla bakarak:</p>

  <p>Aptal mısın sen? –dedi.– Hiç asker adam ağlar mı?</p>

  <p>— Ben muharip sınıftan değildim, –dedi er, usulca.– Geri hizmetlerdeydim.</p>

  <p>Bu sözlerle kendi ipini çekmiş oldu. Yarım saat sonra vapurda herkes ona gülüyordu. İyice yanına yaklaşıp gözlerini adamcağızın gözlerinin içine dikerek:</p>

  <p>— Bu mu? –diye soruyor, sonra da kasıklarını tuta tuta gülmeye başlıyorlardı.</p>

  <p>Bön, ahmakça bir gülüştü bu.</p>

  <p>Gizlemeye çalışır gibi gözyaşlarını eprimiş basma mintanının yeniyle kurulayan er önceleri insanları görmüyor, gülüşlerini duymuyor gibiydi. Ama çok geçmeden kızarmış gözleri öfkeyle yanmaya, sözcükleri hızla birbirine ekleyerek Vyatka ağzıyla ilenmeye başladı:</p>

  <p>— Gözlerinizi belertmiş ne gülüyorsunuz, gözü çıkasıcalar!</p>

  <p>Bu sözler insanları büsbütün neşelendirdi. Parmaklarıyla onu dürtüyor, önlüğünden, mintanından çekiştirip keçiyle oynar gibi oynuyorlardı onunla. Öğle yemeğine dek adamcağızın canını çıkardılar. Yemekten sonra yolculardan biri tahta bir kaşığın ucuna, sıkılmış bir limon parçası geçirdi, sonra da bunu arkadan erin önlüğünün ipine bağladı. Er yürüdükçe arkada kaşık sallanıyor, herkes kahkahalarla gülüyordu. İnsanların neye güldüklerini anlayamayan er, kapana kısılmış fare gibi telaş içinde bir oraya bir buraya atılıp duruyordu.</p>

  <p>Smuriy sessiz, ciddi, adamı izliyordu; bu anda bir kadın yüzünü andırıyordu aşçının yüzü.</p>

  <p>Ere acımaya başlamıştım.</p>

  <p>— Arkasındaki kaşığı söyleyeyim mi kendisine? –diye sordum aşçıya.</p>

  <p>Aşçı, sessizce başıyla evetledi.</p>

  <p>Ere, insanların neye güldüklerini açıkladığımda hemen ellerini gerisine atıp kaşığı kopardı, yere çaldı, ayaklarıyla ezdi ve… iki eliyle birden saçlarıma asıldı. Dövüşmeye başladık. İnsanlar büyük bir keyifle çevremizde halka oldular.</p>

  <p>İnsanları sağa sola savurarak kalabalığı yaran Smuriy yanımıza geldi ve bizi ayırdı. Önce benim kulağımı çekti, sonra elini erin kulağına attı. Bu küçük adamın, kulağında aşçının eli, başını kaldırarak dans eder gibi zıpladığını gören halk bu manzara karşısında çılgın gibi gülmeye, tepinmeye, çığlıklar atıp ıslık çalmaya başladı.</p>

  <p>— Yaşşa garnizon! Aşçının karnına bir kafa atsana be adam!</p>

  <p>Bu insan sürüsünün sergilediği vahşi sevinç karşısında, üzerlerine atıldığım gibi çirkef kafalarına birer odun indirmek için dehşetli bir istek duydum.</p>

  <p>Erin kulağını bırakan Smuriy, ellerini arkasına bağladı, bıyıkları diken diken, bir yaban domuzu gibi dişlerini göstererek kalabalığın üzerine yürüdü:</p>

  <p>— Elerkes yerine, marş! Ass-yalılar!…</p>

  <p>Er, yeniden üzerime atıldıysa da, Smuriy onu tek koluyla kucağına aldığı gibi tulumbanın altına götürdü, cılız bedenini bez bir bebek gibi tulumbadan çektiği suyun altında çevirmeye başladı.</p>

  <p>Tayfalar, lostromo, ikinci kaptan koşup geldiler, kalabalık yeniden toplanmaya başladı. Büfeci, her zamanki gibi dilsiz-ağızsız, herkesten bir baş yukarıdaydı.</p>

  <p>Er, mutfağın yanındaki odunların üzerine oturup titreyen elleriyle çizmelerini çıkardı, dolamalarını çözüp sıkmaya başladı, oysa çaputlar kuruydu. Adamın seyrek saçlarındansa sular damlıyordu. Bu manzara insanları yeniden güldürdü.</p>

  <p>— Hiç fark etmez, –diye söylendi er, tiz bir sesle,– o veledi yine de öldüreceğim!</p>

  <p>Bir eli omzumda olan Smuriy, ikinci kaptana bir şeyler anlatıyordu. Tayfalar kalabalığı dağıttı. Ortalıkta kimse kalmayınca Smuriy:</p>

  <p>— Seninle ne yapacağız be adam? –dedi.</p>

  <p>Er yabanıl gözlerle bana bakıyor, tuhaf bir biçimde titreyerek susuyordu.</p>

  <p>— Uslu dur, tutar aklı! –dedi, Smuriy ona.</p>

  <p>Burası askeriye değil, sen de benim komutanım değilsin, düdük! –diye karşılık verdi er.</p>

  <p>Aşçının utandığını fark ettim. Şiş yanakları sarkıverdi, yere tükürdü, beni de arkasına alıp yürüdü gitti. Gözlerim erde, ardı sıra sersemlemiş bir halde yürüdüm. Smuriy, şaşkın şaşkın söyleniyordu:</p>

  <p>— Buyurun işte! Bu da böyle bir tip…</p>

  <p>Arkamızdan koşarak bize yetişen Sergey, nedense fısıldayarak:</p>

  <p>— Kendini doğramak istiyor, –dedi.</p>

  <p>Smuriy:</p>

  <p>— Nerede? –diye haykırdı ve koşmaya başladı.</p>

  <p>Er, elinde büyük bir bıçak, tayfaların yattığı kamaranın kapısında duruyordu. Tavuk kesilen, aynı zamanda ocağı yakmak için tahtaların küçük parçalara ayrıldığı, ağzı testere gibi tırtıklanmış kör bir bıçaktı bu. Islak kafalı, ufak tefek, gülünç adamcağızı seyretmek için kapı önünde yine yığınla insan toplanmıştı. Yüzü, kısa kalkık burnu, soğuk paça gibi titriyor, dudakları seğiriyordu. Yorgunca açılmış ağzından “Kan içiciler… cellatlar!” sözleri dökülüyordu.</p>

  <p>Durumu daha iyi görebilmek için orada bir şeyin üzerine çıktım; insanlar sırıtıyor, kikirdiyor, “Bak, bak…” diye birbirlerine onu gösteriyorlardı.</p>

  <p>Er bir ara kurumuş, çocuk eli gibi küçücük eliyle gömleğinin ucunu pantolonuna sokmaya çalışınca hemen yanımdaki saygın görünüşlü bir adam göğüs geçirerek:</p>

  <p>— Güya kendini öldürecek, ama kalkmış pantolonunu düzeltiyor… –diye söylendi.</p>

  <p>İnsanlar daha da yüksek sesle gülmeye başladılar. Besbelli, erin kendini öldüreceğine inanmıyorlardı. Buna ben de inanmıyordum. Smuriy’e gelince, ere göz ucuyla şöyle bir baktı, sonra:</p>

  <p>— Çekil! Çekil! Ahmak! –diye söylenerek, göbeğiyle orada biriken yolcuları iteklemeye başladı.</p>

  <p>Herkese topluca ahmak diye sesleniyordu. Bir grup insanı göbeğiyle itekliyor ve:</p>

  <p>— Yerlerinize, ahmak! –diye bağırıyordu.</p>

  <p>Aslında bu da gülünçtü, ama yanlış olduğu da söylenemezdi. Sabahtan beri burada herkes tek bir büyük ahmak gibiydi.</p>

  <p>İnsanları dağıttıktan sonra erin yanına gitti, elini uzattı.</p>

  <p>— Bıçağı ver…</p>

  <p>— Ne fark eder ki… –dedi er, bıçağı sivri ucundan uzatırken.</p>

  <p>Aşçı bıçağı bana verdi, eri de kamaraya itti.</p>

  <p>— Zıbar yat! Ne biçim adamsın sen böyle?</p>

  <p>Er, sessizce ranzaya oturdu.</p>

  <p>— Çocuk sana yiyecek ve votka getirecek. Votka içiyor musun?</p>

  <p>— Biraz…</p>

  <p>— Sakın çocuğa dokunayım deme! Seninle alay eden o değildi, duyuyor musun beni? O değildi diyorum sana…</p>

  <p>— Niye eziyet ettiler bana? –diye sordu er usulca.</p>

  <p>Smuriy biraz bekledikten sonra, asık yüzle:</p>

  <p>— Ben biliyor muyum sanki? –dedi.</p>

  <p>Birlikte mutfağa doğru yürürken homurdanıyordu:</p>

  <p>— Gerçekten de adamı canından bezdirdiler! Hem de ne biçim! İnsanlar, kardeş, adamı deli ederler… Tahtakurusu gibi bir yapıştılar mı, işin bitiktir! Tahtakurusu bile hiç kalır yanlarında…</p>

  <p>Kamaraya ekmek, et ve votkayla döndüğümde er yatağına oturmuş ileri geri sallanıyor, kadınlar gibi usul usul hıçkırıyordu. Tabağı ufak masanın üzerine koydum:</p>

  <p>— Ye şunları…</p>

  <p>— Kapıyı kapa.</p>

  <p>— İçerisi karanlık olur.</p>

  <p>— Kapa yoksa, yine tepeme birikirler!</p>

  <p>Dışarı çıktım. Hoşlanmıyordum bu adamdan. Acıma bile uyandırmıyordu bende. Beni tedirgin eden bir durumdu bu. Çünkü ninemin kaç kez yinelediği öğüdü hep aklımdaydı: “İnsanlara acımak gerek. Herkes dertli, herkesin hayatı zor…”</p>

  <p>Mutfağa döndüğümde aşçı sordu:</p>

  <p>— Götürdün mü? Ne yapıyor?</p>

  <p>— Ağlıyor…</p>

  <p>— Pöh! Bir de asker olacak!</p>

  <p>— Ben… acıyorum ona.</p>

  <p>— Nasıl? Bu da ne demek şimdi?</p>

  <p>— İnsanlara acımak gerek…</p>

  <p>Smuriy elimi tutup beni kendine doğru çekti ve etkileyici bir sesle öğüt verdi:</p>

  <p>— İnsan birine kendini zorlayarak acımaz… Ve yalan söylemek, ikiyüzlülük hiç doğru bir şey değildir, dediğimi anladın mı?</p>

  <p>Sonra beni iterek asık suratla ekledi:</p>

  <p>— Senin yerin burası değil! Al, bir sigara iç…</p>

  <p>Müthiş heyecan içindeydim; yolcuların davranışları beni ezmiş, bitirmişti. Ere yapıp ettikleri, Smuriy onun kulağını çektiğinde attıkları kahkahalar karşısında küçüldüğümü hissetmiş, kahrolmuştum. Bütün bu iğrenç, acınası durumlar onların nasıl hoşuna gidebiliyordu? Bunlarda gülünecek, sevinç duyulacak ne vardı?</p>

  <p>Bir saat önce ıslıklar çalarak bağırıp çağıran, kahkahalar atan onlar değilmiş gibi işte yeniden alçak tentelerin altına kuruldular, yiyip içiyor, kâğıt oynuyor, sakin, ağırbaşlı sohbet ederek ırmağı seyrediyorlar. Her zaman olduğu gibi yine sessiz, kendi halinde, tembeller. Sabahtan akşama dek, böcekler ya da güneş ışığındaki toz tanecikleri gibi vapurda kımıl kımıl oradan oraya gidip geliyorlar. İşte onlarcası itişip kakışarak, haç çıkararak telaş içinde vapurdan iniyor; onlara benzeyen bir o kadar insan da, tam ters yönden onların üzerine yürüyerek iskeleden vapura biniyor, tıpkı onlar gibi giyimli, tıpkı onlar gibi sırtlarındaki sandıkların, denklerin ağırlığı altında iki büklüm.</p>

  <p>İnsanların sürekli değişimi, vapurdaki yaşamı hiç değiştirmiyor. Vapura yeni binen yolcular da inip giden yolcular nelerden söz ediyorlarsa aynı şeylerden söz edecekler: toprak, iş güç, Tanrı, kadınlar… Kullandıkları sözcükler bile değişmeyecek.</p>

  <p>— Yüce Tanrı, ey insanoğlu, sabredeceksin, buyurmuş… o zaman bize düşen, sabretmek. Elden ne gelir, yazgımız böyle!</p>

  <p>Bu sözleri dinlemek bana sıkıntı veriyor, sinirimi bozuyor. Pisliğe katlanamıyorum; kötü, haksız, kırıcı, aşağılayıcı davranışlara katlanmak istemiyorum. Böylesi davranışları hak etmediğimi çok iyi biliyorum, bundan eminim. Er de kendisine yapılanları hiç hak etmemişti. Kendisi gülünç olmak istemiş olabilir, o ayrı…</p>

  <p>Maksim’i vapurdan kovdular. Oysa ciddi, iyi bir çocuktu. Alçağın teki olan Sergey’e ise dokunmadılar. Bütün bunlar böyle olmamalıydı. Olmadık eziyetlerle karşısındakini çileden çıkarabilen bu insanlar, nasıl oluyor da tayfaların kendilerine öfkeyle bağırmalarına, sövüp saymalarına uysalca boyun eğebiliyorlardı?</p>

  <p>— Ne halt etmeye hepiniz güvertenin aynı tarafına yığıldınız? –diye bağırıyor lostromo, güzel ama kötülük akan gözlerini kısarak.– Gemi yan yattı, görmüyor musunuz? Hadi, hepiniz yerlerinize, hımbıl şeytanlar…</p>

  <p>Hımbıl şeytanlar uslu uslu geminin öbür tarafına geçiyorlar, ama oradan da koyun gibi kovuluyorlar.</p>

  <p>— Sizi lanet yaratıklar…</p>

  <p>Sıcak gecelerde sac tentelerin altında hava nasıl da boğucu oluyor! Yolcular hamamböcekleri gibi güvertenin dört yanına dağılıyor, neresi denk gelirse uzanıyorlar. Gemi bir iskeleye yaklaştığında tayfalar onları tekmeleyerek uyandırıyor.</p>

  <p>— Ne diye yolu kapatıyorsunuz! Doğru yerlerinize…</p>

  <p>Kalkıyor ve uykulu uykulu itildikleri yöne doğru gidiyorlar.</p>

  <p>Aslında tayfaların onlardan hiç farkı yok; tek farkları, giyimleri; yine de polis gibi onlara emredebiliyorlar.</p>

  <p>İnsanların ilk fark edilen özellikleri uysallık, ürkeklik, mahzun denilebilecek bir boyun eğerlik iken, bu boyun eğerlik kabuğunun altından birdenbire acımasız, anlamsız, can sıkıcı bir şirretliğin ortaya çıkıvermesi ne kadar tuhaf, korkutucu! Bana sanki insanlar nereye götürüldüklerini bilmiyorlarmış, hangi iskelede indirileceklerinin onlar için bir önemi yokmuş gibi geliyor. Onların nerede indilerse orada bir süre kalacaklarını, sonra da ya yine bu vapura ya da bir başkasına binip yine bir yerlere gideceklerini düşünüyorum. Sanki hepsi yitik, kimsesiz, yersiz yurtsuz. Dünya, onlar için bütünüyle yabancı bir yer. Ve hepsi, inanılmaz korkak.</p>

  <p>Bir gün, gece yarısına doğru, makine dairesinden top patlamasına benzer bir gürültü koptu. Ortalığı bir anda beyaz bir buhar bulutu kapladı. Yoğun buhar, makine dairesinden yükseliyor, her delikten fışkırıyordu. Görünmeyen birinin kulakları sağır edercesine haykırdığı duyuldu:</p>

  <p>— Gavrilo!… Sülüğen! Keçe!</p>

  <p>Makine dairesinin yanında, bulaşık yıkadığım masaya uzanmış, uyuyordum. Patlama sesi ve sarsıntıdan uyandığımda, güverte sessiz, sakindi; makine dairesindense kızgın buhar tıslamaları ve çekiç sesleri geliyordu. Ama az sonra güverte yolcularının korkunç haykırışlarıyla ortalık bir anda ana baba gününe döndü.</p>

  <p>Hızla seyrelmekte olan beyaz sis içinde insanlar bir o yana, bir bu yana atılıyor, çarpışıp birbirlerini düşürüyordu. Başı açık kadınlar, gözleri balık gözü gibi yusyuvarlak olmuş, üstleri başları salkım saçak erkekler, telaşla sandıklarını, denklerini çekiştirirken tökezleyip yere düşenler, Tanrı’yı, Aziz Nikola’yı yardıma çağıranlar, itişip kakışan ve birbirlerine vuranlar… hem korkunç hem ilginç bir görüntü oluşturuyordu; ben de onların ardı sıra koşturuyor, yapıp ettiklerini izliyordum.</p>

  <p>Hayatımda ilk kez böyle bir gece karmaşasına tanık oluyordum. Bu telaşı yaratan insanların yanılgı içinde oldukları çok açıktı; vapur, aynı hızla yoluna devam ediyordu. Sağ kıyıda, hemen yakınımızda orakçıların yaktığı ateşler görülüyordu. Epey yüksekte dolunayın ışıdığı aydınlık bir geceydi.</p>

  <p>Bizim vapurdaysa, kamara yolcularının da güvertedeki koşuşturmaya katılmalarıyla, insanların telaşı daha bir artmış gibiydi. Yolculardan birinin kendini güverteden suya attığı görüldü, bunu bir başkası izledi, derken bir üçüncüsü. Biri papaz üç kişi, ellerindeki odunlarla güverte tahtalarına tutturulmuş bir bankı yerinden sökmeye çalışıyorlardı. Kıç tarafta içi tavuk dolu koca bir kafesi suya attılar. Kaptan köşküne giden merdivenlerin orada, güvertenin orta yerine diz çökmüş bir adam, yanından yöresinden geçenlere reveranslar yaparak kurt ulumasını andırır bir sesle:</p>

  <p>— Ey Hıristiyanlar, ben bir günahkârım… –gibi bir şeyler söylüyordu.</p>

  <p>Üzerinde yalnızca pantolon bulunan efendi görünüşlü, şişman bir adam çıplak göğsünü yumruklayarak:</p>

  <p>— Hemen bir kayık, şeytan dölleri, hemen bir kayık! –diye bağırıyordu.</p>

  <p>Tayfalar o yana bu yana atılıyor, yolcuları çalyaka edip kafalarına vuruyor, güverteye fırlatıyorlardı. Geceliğinin üstüne bir palto geçiren Smuriy koca gövdesiyle gidip geliyor, tok sesiyle insanları yatıştırmaya çalışıyordu:</p>

  <p>— Utanın yahu! Aklınızı mı oynattınız! Vapur duruyor… işte durdu bile! İşte, kıyı! Kendini suya atan ahmakları da orakçılar kurtardı, bakın, aşağıda iki kayık var, görmüyor musunuz?</p>

  <p>Üçüncü mevki yolcularına ise sille tokat girişti, gıkını çıkaramadan adamların hepsi çuval gibi yığıldı kaldı güverteye.</p>

  <p>Telaş, koşuşturma daha tam dinmemişken pelerinli bir kadın, elinde bir sofra kaşığı, öfkeyle Smuriy’in üzerine geldi ve kaşığı onun burnunun ucuna doğru sallayarak bağırmaya başladı:</p>

  <p>— Bu ne cesaret ha, sen hangi hakla…</p>

  <p>Üstü başı ıslanmış, efendiden bir adam, bıyıklarının ucunu ısırarak kadını tutmaya çalışıyordu:</p>

  <p>— Bırak şu mendeburu hayatım, değmez…</p>

  <p>Smuriy kollarını iki yana açıp şaşkın şaşkın gözlerini kırpıştırarak bana sordu:</p>

  <p>— Hoppala! Ne istiyor bu kadın benden? Hayatımda ilk kez görüyorum onu…</p>

  <p>Burnundan kan gelen ufak tefek bir köylü:</p>

  <p>— Siz de insan olacaksınız ha! Soysuzlar… –diye bağırıyordu.</p>

  <p>Yaz boyunca vapurda bu türden iki kargaşaya tanık oldum, her ikisi de gerçek bir tehlikenin varlığından çok, tehlike olasılığının yarattığı korkudan kaynaklanmıştı. Bir kez de, biri hacı kılığında iki hırsızı yakalayan yolcular, bunları tayfalara sezdirmeden bir saati aşkın bir süre dövmüşlerdi. Tayfalar hırsızları ellerinden aldığında bu kez de tayfalara sövüp saymaya başlamışlardı:</p>

  <p>— E, hırsız hırsıza arka çıkacak tabii!</p>

  <p>Siz de üçkâğıtçısınız, bu yüzden birbirinizi koruyorsunuz!</p>

  <p>Öyle dövmüşlerdi ki hırsızları, iskelelerden birinde indirip polise teslim ederlerken, adamlar ayakta zor duruyorlardı.</p>

  <p>Çok sık yaşıyordum bu türden olayları; öylesine ki, insanların iyi mi kötü mü, uslu mu, deli mi olduklarını anlamam mümkün olmuyordu. Bu kadar acımasız, açgözlü, yırtıcı olabilen insanlar, nasıl oluyor da utanç verici ölçüde çekingen, boyun eğer olabiliyorlardı?</p>

  <p>Bunu aşçıya da sormuştum birkaç kez. Ama o yüzü sigarasından yükselen dumanlar arasında yitip gitmiş, isteksizce hemen hep aynı yanıtı vermişti:</p>

  <p>— Kafanı kurcalayan şeye bak! İnsan, insandır… Kimi akıllı kimi ahmak. Sen böyle gevezelikleri bırak da kitap okumana bak. Doğru kitaplarda bunların hepsinin yanıtı vardır…</p>

  <p>Kiliseye, dine, din ulularının yaşamlarına ilişkin kitapları sevmezdi.</p>

  <p>— Papazlar… papaz çocukları içindir bunlar…</p>

  <p>Bir gün ona güzel bir şey yapmak, bir kitap armağan etmek istedim. Kazan’da, iskeleden beş köpeğe “Büyük Petro’yu Kurtaran Er” adlı bir kitap satın aldım. Ama aşçı o sırada sarhoş ve öfkeliydi, bu yüzden armağanımı vermeye cesaret edemedim; kurtarıcı erin öyküsünü önce kendim okudum. Kitap çok hoşuma gitti, her şey alabildiğine yalın, anlaşılır, ilginç ve özlüydü. Eminim, kitap öğretmenime de büyük keyif verecekti.</p>

  <p>Ama armağanımı kendisine verdiğimde, kitabı sessizce avuçlarında buruşturup top haline getirdi ve güverteden suya fırlattı.</p>

  <p>— İşte senin kitabının hakkı bu, sersem! –dedi, yüzü bir karış.– Şurada seni bir köpek gibi yetiştirmeye çalışıyorum, ama sen ille abur cubur şeyler peşindesin!</p>

  <p>Ayağını şiddetle yere vurarak gürledi:</p>

  <p>— Bu nasıl bir kitap, ha? Ben bu salak şeylerin hepsini okudum! Ne yazıyor bu kitapta, gerçekler mi? Ha, söyle?</p>

  <p>— Bilmiyorum.</p>

  <p>— Ama ben biliyorum! Kafası uçurulan bir insan, tangır tungur merdivenlerden aşağı yuvarlanır… bundan sonra ötekilerin de ot ambarının damına çıkmaları olanaksızdır. Askerler o kadar da salak değildir! Kuru otları ateşe verdiler mi, tamam, iş biterdi! Anladın mı?</p>

  <p>— Anladım.</p>

  <p>Ha şöyle! Ben Çar Petro üzerine çok okudum; böyle bir şey başına gelmedi onun. Defol şimdi!</p>

  <p>Aşçının haklı olduğunu görüyordum, ama kitap yine de hoşuma gitmişti. Aynı kitabı bir kez daha satın alıp bir kez daha okudum ve tam bir şaşkınlıkla kitabın gerçekten de kötü olduğunu gördüm. Şaşkınlığım gerçekten büyüktü. Aşçıya güvenim, saygım arttı, çok daha dikkatliydim artık ona karşı. O ise gitgide daha sık ve gitgide daha büyük bir öfkeyle: Eh, nasıl etmeli de seni okutmalı! Senin yerin burası değil! –diye tekrarlamaya başlamıştı.</p>

  <p>Buranın benim yerim olmadığının ben de farkındaydım. Bir kez Sergey bana karşı iğrenç birtakım tezgâhlar içindeydi. Birkaç kez masamdan çay fincanlarını yürüttüğünü ve büfeciden habersiz yolculara çay sattığını fark etmiştim. Bu yaptığının hırsızlıktan bir farkı olmadığını biliyordum.</p>

  <p>— Gözünü aç, garsonlara sakın masandaki çay takımlarından verme, –diye kaç kez uyarmıştı Smuriy beni.</p>

  <p>Başka yığınla kötü durum daha söz konusuydu. Sık sık, ilk iskelede vapurdan inip doğruca ormanlara gideyim diye geçiriyordum içimden. Ama Smuriy tutuyordu beni. Bana karşı büsbütün yumuşak davranmaya başlamıştı. Öbür yandan vapurun sürekli hareket halinde olması da büyülüyordu beni. İskelelere yanaşıp beklemesinden hiç hoşlanmıyordum. Sanki bir şeyler oluverecek ve Kama’dan Beliy’e, Vyatka’ya, hatta belki de Volga’ya uzanacağız ve yepyeni kıyılar, kentler, insanlar göreceğim beklentisi içindeydim.</p>

  <p>Ama böyle bir şey olmadığı gibi vapurdaki yaşamım beklenmedik ve benim için utanç verici bir biçimde sona erdi. Akşam, Kazan’dan Nijniy’e doğru yol alırken büfeci beni çağırdı. Gittim. İçeri girince arkamdan kapıyı kapadı ve minderli bir taburede asık yüzle oturmakta olan Smuriy’e:</p>

  <p>— İşte, burada, –dedi.</p>

  <p>Smuriy oldukça kaba, sert bir şekilde:</p>

  <p>— Sergey’e çay takımı veriyor musun? –diye sordu.</p>

  <p>— Ben görmeden alıyor.</p>

  <p>— Görmüyor, ama biliyor… –dedi büfeci, usulca.</p>

  <p>Smuriy dizine sert bir yumruk indirdi, sonra vurduğu yeri kaşıyarak:</p>

  <p>— Durun biraz, –dedi,– nasılsa yaparsınız istediğinizi…</p>

  <p>Ve düşünceye daldı. Bakışlarım büfecideydi, onun bakışları da bende… ama sanki gözlüğünün ardında gözleri yoktu.</p>

  <p>Sessiz yaşayan, sessizce yürüyen, sesini kısarak konuşan bir adamdı. Kimi kez soluk sakalı, boş gözleri, bir köşeden görünür gibi olur, sonra hızla yiterdi. Yatmadan önce büfede Meryem Ana tasviri önünde durmaksızın yanan kandilin karşısında diz çöker, ben de onu kupa ası biçimindeki kapı deliğinden izlerdim. Ama dua ettiğini hiç görmemiştim. Öylece durup Meryem Ana tasvirine, kandile bakar, göğüs geçirip sakalını sıvazlardı.</p>

  <p>Bir süre sessiz kalan Smuriy, sordu:</p>

  <p>— Sergey sana hiç para verdi mi?</p>

  <p>— Hayır.</p>

  <p>— Hiç mi?</p>

  <p>— Hiç.</p>

  <p>— Yalan söylemez bu, –dedi Smuriy, büfeciye.</p>

  <p>Büfeci:</p>

  <p>— Olsun, –dedi, usulca.– Buyurun.</p>

  <p>— Gidelim! –dedi aşçı bana, dışarı çıkıp masama vardığımızda başıma parmağıyla hafif bir fiske atarak: –Aptal! –dedi.– Ben de aptalım! Senden hiç gözümü ayırmamam gerekirdi…</p>

  <p>Nijniy’de büfeci hesabımı kesti: Sekiz ruble kadar bir para verdi bana; kazandığım ilk büyük paraydı bu.</p>

  <p>Smuriy benimle vedalaşırken:</p>

  <p>— İşte böyle… –dedi, asık yüzle.– Bundan böyle gözünü dört aç, anlıyor musun? Ağzını ayırma…</p>

  <p>Boncuk işlemeli, renkli bir tütün kesesi tutuşturdu elime:</p>

  <p>— Şunu da al! –dedi.– Vaftiz kızımın armağanı… elleriyle işlemişti. Haydi hoşça kal! Kitap oku… en iyi şey budur!</p>

  <p>Koltukaltlarımdan tuttuğu gibi beni havalandırdı, öptü, sonra sertçe iskeleye bıraktı.</p>

  <p>Ona da kendime de acıyordum. Bu ağır, kocaman ve yapayalnız adamın hamalları itekleyerek gemiye dönüşünü izlerken böğürürcesine ağlamamak için kendimi güç tuttum…</p>

  <p>Sonraları da onun gibi, kendine başkalarınınkine hiç benzemeyen apayrı bir yol tutturmuş, iyi yürekli, yalnız ne çok insana rastladım!…</p>
</body>
</html>