<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>XV</h1>

  <p>Karlar kırlarda erirken, yağmur ve sulu kar olarak yere inen kış bulutları da gökte eriyordu. Güneş her günkü yolunu daha uzun sürede alıyor, havalar ısınıyordu. Bahar, olanca neşesiyle gelmiş de sanki şaka olsun diye kent dışında bir yerlerde gizleniyordu; yağmur boşanır gibi birdenbire bütün kenti etkisi altına alması an meselesiydi. Yollar kırmızı bir çamurla kaplıydı; kaldırım kıyılarından derecikler akıyordu. Cezaevi önündeki alanda, eriyen karların altından toprağın göründüğü yerlerde serçeler neşeyle sıçrıyordu. İnsanlarda da bir serçe telaşı gözleniyordu. İlkbahar şamatasının üzerinde sabahtan akşama durmaksızın uğuldayan Büyük Perhiz çanları insanın yüreğini hafif dokunuşlarla titretiyordu. Çan seslerinde, ihtiyarların konuşmalarında da duyumsandığı gibi insanın yüreğine dokunan bir şeyler vardı sanki; her şeyden soğuk bir bezginlikle söz eder gibiydiler: “So-on, so-on, bu-u so-on…”</p>

  <p>İsim günümde atölyedeki arkadaşlar bana “Tanrı’nın Adamı Aleksey”in küçük ama gerçekten çok güzel işlenmiş bir tasvirini armağan ettiler. Jiharev de, hiç unutamadığım, uzun, etkileyici bir konuşma yaptı:</p>

  <p>— Aslında sen kimsin? –diye söze başladı, parmaklarıyla oynayarak ve kaşlarını kaldırarak.– On üç yaşında, öksüz, yetim bir çocuk… Bense senin hemen hemen dört katı yaşındayım ve sana helal olsun diyorum; yanından yöresinden değil, dosdoğru, gözünün içine bakarak gördüğün için her şeyi! Bu çok iyi bir şey… Hep böyle kal!</p>

  <p>Sonra, Tanrı’nın kullarından ve Tanrı’nın adamlarından söz etti, ama kullarla adamlar arasındaki ayrımı ben pek anlayamadım. Bu sanki onun da pek iyi anlamadığı bir konuydu. Konuşması sıkıcıydı, atölyedekiler gülüyor, onunla alay ediyorlardı. Bense elimde tasvir, duygulanmış, utanmış, ne yapacağımı bilemez halde öylece dikiliyordum. Sonunda Kapendyuhin sıkıntıyla konuşmacıya seslendi:</p>

  <p>— Yeter be birader! –dedi.– Cenaze duası mı okuyorsun?! Baksana kulaklarının ucuna kadar kızardı çocuk!</p>

  <p>Sonra omzuma şap şap vurarak o da beni övdü:</p>

  <p>— En iyi yanın ne biliyor musun; insanlarla, onlar sanki senin akrabanmış gibi yakınlık kurman! Bu çok iyi bir şey. Cezalandırılmayı hak etmiş bile olsan, değil dövmek, azarlamak bile bu yüzden çok zor seni.</p>

  <p>Bütün atölye çalışanları sıkılganlığımla tatlı tatlı alay eden, içtenlikli, tertemiz bakışlarla bana bakıyorlardı. Bu durum biraz daha sürse, herhalde kendimi bu insanlar için vazgeçilmez bir varlık gibi görmenin beklenmedik sevinciyle böğürürcesine ağlamaya başlayacaktım. Oysa tam da o gün, sabah, tezgâhtar başıyla beni göstererek Pyotr Vasilyev’e:</p>

  <p>— Beş para etmez bu çocuk… hiçbir işe yaradığı yok… –demişti.</p>

  <p>Her gün olduğu gibi o gün de sabah erkenden dükkâna gitmiştim; öğleden sonra tezgâhtar:</p>

  <p>— Eve git, ambarın damındaki karları avluya indir, sonra da bodruma doldur, –dedi.</p>

  <p>O günün isim günüm olduğunu bilmiyordu; hatta ben bunu atölyeden de kimsenin bilmediğini düşünüyordum. Atölyedeki kutlama bittikten sonra giysilerimi değiştirdim ve doğruca eve gidip ambarın damına çıktım, karları küremeye başladım. Kar bu yıl iyi yağmış ve ağır, kalın bir tabaka halinde ambarın damını doldurmuştu. Zorlu bir çalışmayla damdaki karları aşağı attıktan sonra, heyecandan, avluda bodruma açılan kapağı açmayı unuttuğumu ve kapağın ağır bir kar tabakası altında kaldığını fark ettim. Damdan aşağı inip yaptığım yanlışın farkına varmamla birlikte, kapağı kaplayan karları temizlemeye koyuldum. Ancak ıslak kar birbirine yapışarak sımsıkı bir kütle oluşturmuştu. Tahta kürek karı zor kaldırıyordu; elimde metal bir kürek de yoktu. Ve tam tezgâhtar avlu kapısından içeri girdiğinde elimdeki tahta kürek, karın ağırlığına dayanamayıp kırılıverdi. Ve o Rus atasözü bir kez daha doğrulandı: “Mutluluğun ayak izlerine basarak gelir, felaket.”</p>

  <p>Tezgâhtar, yanıma yaklaşarak:</p>

  <p>— Aferin sana! –dedi.– Eksik olsun senin gibi işçi! Şeytan diyor şu akılsız kafana bir tane…</p>

  <p>Küreğin sapını alıp bana vurmak ister gibi kaldırdı. Geri çekildim. Sonra öfkeyle:</p>

  <p>— Yanınıza kapıcı durmadım! –dedim.</p>

  <p>Küreğin sapını ayaklarıma doğru attı, ben de yerden avuçladığım koca bir kar kütlesini yüzünün ortasına yapıştırdım. Ağzından burnundan havalar püskürterek kaçtı, ben de kar küreme işini bırakıp atölyeye döndüm. Birkaç dakika sonra başında kavak yelleri esen, anlamsız yüzü ergen sivilceleriyle dolu nişanlısı telaşla aşağı inip seslendi:</p>

  <p>— Maksimiç, yukarı!</p>

  <p>— Gelmiyorum! –dedim kıza.</p>

  <p>Yanıtıma şaşıran Larioniç, usulca:</p>

  <p>— Gelmiyorum da ne demek? –dedi.</p>

  <p>Olup biteni kısaca anlattım. Kaygıyla kaşları çatıldı, sonra duyulur duyulmaz bir sesle:</p>

  <p>— Kardeş… sen de hiç az değilsin… –diye fısıldayarak yukarı çıktı.</p>

  <p>Atölyede her kafadan bir ses çıkıyor, herkes tezgâhtara küfürler yağdırıyordu.</p>

  <p>Kapendyuhin:</p>

  <p>— Bu kez seni kesin kovarlar… –dedi.</p>

  <p>Bunu umursadığım yoktu. Tezgâhtarla ilişkim ne zamandır çekilir gibi değildi; adam benden nefret ediyordu ve bu duygusu her gün biraz daha keskinleşiyordu. Ben de ona katlanamıyordum, ama bir yandan da bana karşı böylesine olumsuz duygular içinde olmasının nedenini anlamak istiyordum.</p>

  <p>Beni sınamak için dükkânda yerlere gümüş bozukluklar atıyordu; yerleri süpürürken bu paraları gördüm mü, alıp dilencelere verilecek paraların konulduğu çanağın içine atıyordum. İkide bir karşıma çıkan bu paraların anlamını fark ettiğimde, tezgâhtara:</p>

  <p>— O paraları önüme serpmeniz boşuna… –dedim.</p>

  <p>Korkunç bozuldu ve boş bulunup ağzından şunları kaçırdı:</p>

  <p>— Ben ne yaptığımı biliyorum… bana akıl vermeye kalkışma!</p>

  <p>Hemen ardından yanlışını düzeltmeye çalıştı:</p>

  <p>— Niye önüne para serpeyim senin? İstemeden yere düşen paralar onlar…</p>

  <p>Bunun ardından bana dükkânda kitap okumayı da yasakladı.</p>

  <p>— Aklının ermediği şeylerle uğraşma! Din bilgini mi olacaksın? Asalak!</p>

  <p>Beni yere attığı bozuklukları cebime atmakla suçlama çabası hiç sona ermedi; yerleri süpürürken paralardan biri istemeden tahtaların arasına kaçsa, parayı benim çaldığıma inanacağı kesindi. Bu yüzden kendisine bir kez daha bu oyuna bir son vermesini söylediysem de, aynı gün kaynar su almaya gittiğim lokantadan dükkâna dönüşümde, bitişik dükkânın işe yeni başlayan tezgâhtarına şunları dediğini duydum:</p>

  <p>— Yakında bizim dükkâna üç sandık dolusu Zebur gelecek… Onun bunlardan birini çalmasını sağlayabilirsen…</p>

  <p>Dükkâna girdiğimde ikisinin de çok şaşırmasından, benden söz ettiklerini anladım. Bana karşı aptalca bir komplo içinde olduklarını düşünmemi gerektirecek başka şeyler de vardı.</p>

  <p>Komşu dükkânın tezgâhtarı, burada geçmişte de çalışmıştı. Çok içki içtiği için patronu kendisini kovmuş, ancak adam usta bir satıcı olduğu için sonra onu yeniden işe almıştı. Kurnaz bakışlı, cılız, çelimsiz bir adamdı. Uysal bir görünüşü vardı, patronu ne yapsa, ne dese boyun eğerdi. Bıyık altından, zeki bir gülüşü vardı; espri yapmayı severdi. Sağlam, bembeyaz dişleri olmasına karşın, ağzından çürük diş kokusuna benzer kötü bir koku yayılırdı.</p>

  <p>Bir gün beni dehşetli şaşırtan bir şey yaptı. Tatlı bir gülümsemeyle yanıma yaklaştıktan sonra ansızın şapkamı yere atıp saçlarıma yapıştı. Dövüşmeye başladık; ani bir hamleyle beni galeriden dükkânın içine çekip, içlerinde çok değerli tasvirlerin bulunduğu cam dolaplara doğru sürüklemeye başladı. Bunu başarabilse herhalde dolaplar devrilip kırılacak, içlerindeki değerli tasvirler, oymalar da ağır zarar görecekti. Ama gerçekten çok cılız, güçsüz biriydi, onu etkisiz hale getirmem hiç zor olmadı; sonra da büyük bir şaşkınlıkla, bu sakallı adamın yerde kırılmış burnunu ovuşturarak ağladığını gördüm.</p>

  <p>Ertesi sabah her iki dükkânın da patronları bir yere gittiler ve biz yalnız kaldık. Komşu dükkânın tezgâhtarı, burun köküyle gözlerinin altındaki şişlikleri parmaklarıyla yoklaya yoklaya yanıma gelerek:</p>

  <p>— Sana saldırmak benim düşüncem miydi sanıyorsun? –dedi, yakın, sevecen bir tavırla.– Aptal değilim, senin beni kolayca alt edebileceğin apaçık ortada. Ben cılız, güçsüz, üstelik içki bağımlısı bir insanım. Patronum istedi bunu benden. Kavga çıkar onunla ve dükkânlarında olabildiğince çok şeyin kırılıp dökülmesini sağlamaya çalış… onlara ne kadar çok zarar verirsen, bu bizim o kadar kazancımıza olur, dedi. Bana kalsa ben böyle bir şeye niye girişeyim? Baksana suratımı ne hale getirdin!</p>

  <p>Ona inandım. Hatta ona acıdım. Kendisini zaman zaman pataklayan bir kadınla yarı aç yarı tok yaşadığını biliyordum. Yine de kendisine sordum:</p>

  <p>Peki, senden birini zehirlemeni isteseler… bunu yapar mısın?</p>

  <p>Tezgâhtar acınası bir gülümsemeyle:</p>

  <p>— O bunu isteyebilir, –dedi.– O isteyebilir…</p>

  <p>Hemen ardından:</p>

  <p>Baksana, –dedi,– meteliğe kurşun atıyorum, evde kemirecek kuru ekmek bile yok… karı dersen köpek gibi hırlayıp duruyor… Dostum, satmam için sizin dükkândan bir tasvir yürütüp versen… ya da bir Zebur? Yapar mısın bunu?</p>

  <div>

    <p>Ayakkabıcı dükkânı ve kilise bekçisi geldi aklıma. Kesin ele verecek bu adam beni diye düşündüm! Ama onu yüzgeri edebilmem de zordu ve ona bir tasvir verdim. Ederi birkaç ruble de olsa bir Zebur çalmak bana daha ağır bir suç gibi geliyordu. Ne yapayım? Ahlaki konularda hep gizliden bir hesap kitap yapılır; mülkiyetin büyük yalanının ardında gizlenen Suçluları Cezalandırma Yönetmeliği”nin netliği, bu küçük hesabı apaçık ortaya çıkarı verir.</p>

  </div>

  <p>Bizim tezgâhtarı, bu zavallı adama ne yapıp edip benim bir Zebur çalmamı sağlamaya çalışmasını söylerken duyduğumda, korkmuştum. Çünkü, hem benim bu adamcağız konusunda zayıf olduğumu, onun iyiliğini istediğimi bildiği, hem de komşu dükkânın tezgâhtarının benim bir tasvir çalıp kendisine verdiğimi ona anlattığı gün gibi ortadaydı.</p>

  <p>Başkasının sırtından yapılan iyilikteki iğrençlik ve bana kurulan tuzağın adiliği, kendime ve her şeye karşı anlatılmaz bir öfke ve nefretle doldurmuştu yüreğimi. Kitapların gelmesini beklediğim birkaç gün boyunca içim içimi yedi. Sonunda geldi kitaplar. Onları depoda ayırırken komşu dükkânın tezgâhtarı yanıma geldi ve kendisine bir Zebur vermemi istedi.</p>

  <p>— Sana tasvir verdiğimi benim tezgâhtara söyledin, değil mi?</p>

  <p>— Söyledim, –dedi bıkkınca.– Ben, kardeş, hiçbir şeyi gizleyemem ki…</p>

  <p>Allak bullak oldum onun bu yanıtı karşısında. Yere oturdum, gözlerimi belertip kendisine bakmaya başladım. Telaşla birtakım açıklamalar yapmaya başladı, alabildiğine utanmış, alabildiğine acınası:</p>

  <p>— Biliyor musun, seninki kendiliğinden anladı… daha doğrusu benim patron anladı ve hemen koşup seninkine yetiştirdi…</p>

  <p>Mahvolmuştum. Tuzağa düşürmüşlerdi beni. Çocuk hapishanesine kapatılacağım kesindi… Madem boğulacağım, diye düşündüm, o zaman derin yerde boğulurum ben de… Hiçbir şey umurumda değildi! Komşu tezgâhtarın eline bir Zebur tutuşturdum, kitabı paltosunun içine sokup hemen uzaklaştı. Ama gitmesiyle dönmesi bir oldu ve kitabı ayaklarımın dibine fırlatarak:</p>

  <p>— Almıyorum! –dedi.– Sen adamı mahvedersin…</p>

  <p>Sözlerinden hiçbir şey anlamamıştım. Adamı mahvedermişim. İyi ama niçin? Yine de kitabı almamasına sevinmiştim. Bu olaydan sonra bizim bücür tezgâhtar bana karşı daha bir öfkeli ve kuşkucu oldu.</p>

  <p>Larioniç yukarı çıktığında bütün bunları anımsadım. Çok kalmadı yukarıda. Aşağı indiğinde her zamankinden daha sessiz, daha ezikti. Akşam yemeğinden hemen önce, baş başayken:</p>

  <p>— Seni dükkândan alıp atölyeye vermeleri için çok çabaladım, ama olmadı… Kuzma karşı çıktı. Senden hiç hoşlanmıyor…</p>

  <p>Dükkândaki düşmanım dışında, patronun evinde de bir düşmanım vardı: hafif, havai bir kız olan tezgâhtarın nişanlısı.</p>

  <p>Atölyenin tüm gençleri antrede onun yolunu gözler, geldiğinde de kendisini sıkıştırırlardı. Bunlara kızmaz, yalnız küçük bir köpeğin ciyaklaması gibi hafif çığlıklar atardı kız. Ağzı hiç boş kalmazdı; entarisinin ceplerine çeşit çeşit şekerlemeler doldurur, bu yüzden de sabahtan akşama kadar çeneleri oynar dururdu. Anlamsız yüzü, gri gözleri, tedirgin bakışlarıyla beni sinir ediyordu. Bana ve Pavel’e açık saçık bilmeceler sorar, yüz kızartıcı çağrışımları olan yanıltmacalı tekerlemeler söyletirdi.</p>

  <p>Bir gün yaşlı ustalardan biri kendisine:</p>

  <p>— Kız sen ne utanmaz şeysin böyle! –dedi.</p>

  <p>Kız geri adım atmak şurada dursun, gözünü bile kırpmadan, açık saçık bir maninin sözleriyle karşılık verdi ustaya:</p>

  <div class="poem">

    <p><i>Karı olamaz utanırsa bir kız</i></p>

    <p><i>Kız kurusu olur ondan yalnız</i></p>

  </div>

  <p>Hayatımda ilk kez böyle bir kız görüyordum. Onu hem tiksinç buluyor hem de ondan korkuyordum; çünkü bana açık açık, hatta kabaca asılmasına karşın ona hiç yüz vermemem, hatta onun bu tavırlarından hoşlanmadığımı belli etmem üzerine kız bana iyiden iyiye sırnaşmaya başlamıştı.</p>

  <p>Bir gün bodrumda kvas ve turşu fıçılarını kaynar suyla temizleme işinde kendisine yardım ettiğimiz sırada Pavel’le bana:</p>

  <p>— Size nasıl öpüşüldüğünü öğreteyim mi, çocuklar? –dedi.</p>

  <p>— Senden iyi bilirim ben o işi, –dedi Pavel, gülerek.</p>

  <p>— Git, nişanlınla öpüş, –dedim, ben de, biraz kabaca.</p>

  <p>— Kaba şey! –dedi kız, içerlemiş.– Bir genç kız kendisine tatlı diller döküyor, beyefendi nazlanıyor…</p>

  <p>Sonra parmağını gözdağı verirce sallayarak:</p>

  <p>— Sorarım ben sana bunun hesabını! –dedi.</p>

  <p>— Nişanlın bu edepsizliklerini öğrenirse senin için iyi olmaz… –dedi Pavel de, bana arka çıkarak.</p>

  <p>Kız, ergenlik sivilceleriyle kaplı yüzünü küçümserce buruşturdu:</p>

  <p>— Aman ne korktum! Bende bu drahoma olduktan sonra ondan çok daha iyileri önümde sıraya girer! Bir genç kız biraz şımarıp oynaşacaksa, bunu ancak evlenene dek yapabilir.</p>

  <p>Böylece Pavel’e oynaşmaya başladı; bense, o günden sonra her hareketimi izleyip gammazlayan amansız bir düşman kazandım.</p>

  <p>Dükkândaki yaşam iyice çekilmez olmuştu. Bütün din kitaplarını okuyup bitirmiştim; din adamlarının tartıştıkları şeyler artık ilgimi çekmiyordu; döne döne hep aynı şeyleri konuşuyorlarmış gibi geliyordu. İnsan hayatının karanlık yanları üzerine bilgisi ve tutku dolu konuşma biçimiyle bir tek Pyotr Vasiliyev’i eskisi gibi ilginç buluyordum. Herhalde İlyas Peygamber de onun gibi tek başına, öç peşinde yeryüzünü dolaşıp durmuştur diye düşünürdüm bazen.</p>

  <p>Ama Pyotr Vasiliyev’le ne zaman insanlar üzerine düşüncelerimi açık açık paylaşsam, beni alabildiğine sevecen, iyi niyetle dinler, sonra da gidip bütün söylediklerimi tezgâhtara aktarırdı. Tezgâhtarsa ya benimle dalga geçip kalbimi kırar ya da beni fena halde azarlardı.</p>

  <p>Bir gün ihtiyara okuduğum kitaplardan beğendiğim sözleri, şiirleri yazdığım deftere onun da bazı sözlerini yazdığımı söyledim. Çok korktu; telaş içinde çıkışmaya başladı:</p>

  <p>— Neden böyle bir şey yaptın be çocuk? Hiç doğru değil bu yaptığın… Hatıra olsun diye mi yazdın onları? Yok, bundan hemen vazgeçmelisin! Ne acayip çocuksun sen! O yazdıklarını bana ver, tamam mı?</p>

  <p>Defterimi kendisine vermem ya da yakmam için uzunca bir süre dil döktü, ısrar etti. Sonra da tezgâhtarla fısır fısır bir şeyler konuştular; ikisi de öfkeliydi.</p>

  <p>Eve giderken tezgâhtar bana sertçe:</p>

  <p>— Defterine bir şeyler yazıyormuşsun… bundan sonra böyle bir şey istemiyorum, duydun mu beni! Hafiyeler yapar böyle şeyleri!</p>

  <p>— Peki, Sitanov? –dedim, boş bulunup.– O da yazıyor?</p>

  <p>— O da mı yazıyor? Ah, hem sırık hem salak!</p>

  <p>Uzunca bir süre suskun kaldı, sonra hiç olmadığı kadar yumuşak, sevecen:</p>

  <p>— Bak, –dedi,– bana kendi defterini ve Sitanov’un defterini göster, sana elli kopek vereyim! Yalnız Sitanov’un bundan haberi olmasın…</p>

  <p>Herhalde isteğini yerine getireceğimden hiç kuşkusu yoktu. Başka bir şey söylemeden kısacık bacaklarıyla koşturarak önüme geçti, hızla uzaklaştı.</p>

  <p>Evde Sitanov’a tezgâhtarın isteğini anlatınca yüzü asıldı.</p>

  <p>— Gereksiz şeyler söylemişsin… Şimdi kesinlikle birilerini ayartıp benim defterimi de, senin defterini de çaldırmanın yoluna bakacaktır. Defterini bana ver, saklayayım… Ve dikkatli ol, yakında seni işten kovacaktır…</p>

  <p>Beni işten kovacaklarından hiç kuşkum yoktu. Bu yüzden de ninem kente döner dönmez işten ayrılmaya karar verdim. Biri kızlarına dantel örmeyi öğretmesi için Balahno’ya çağırmıştı ninemi ve o da kış boyunca orada kalmıştı. Dedem yeniden Kunavino’da yaşamaya başlamıştı. Kendisine gidip gelmiyordum; onun da beni hiç arayıp sorduğu yoktu. Bir gün yolda burun buruna geldik. Sırtında ağır rakun kürkü, bir papaz gibi yavaş, azametli yürüyordu. Selamıma karşılık, elini gözlerine siper ederek:</p>

  <p>— A, sen misin? –dedi.– Şimdi tasvir boyacılığı yapıyorsun… evet, evet… Hadi şimdi git…</p>

  <p>Kendine yol açmak için beni eliyle yana iterek yine öyle ağır, azametli yürüyüp gitti.</p>

  <p>Ninemi sık göremiyordum. Yaşlılıkla birlikte bunamaya başlayan dedemin dışında dayılarımın çocuklarının da bakımlarını üstlendiği için durmaksızın çalışıyordu. Hele Mihail dayımın oğlu Saşa’dan çok çekiyordu. Düş dünyasında yaşayan, kitap sever ve yakışıklı bir delikanlıydı Şaşa; boyahanelerde çalışıyor sık sık patron değiştiriyordu. İşsiz kaldığı zamanlarda ise tümüyle ninemin üzerine yıkılıyor, çalışacağı yeni boyahaneyi de umursamazca ninemin bulmasını bekliyordu. Saşa’nın kötü bir evlilik yapan kız kardeşinin yükü de ninemin omuzlarındaydı. Kocası içip içip kızı dövüyor, evden kovuyordu.</p>

  <p>Ninemi her görüşümde ruhuna daha bir bilinçle hayran olmakla birlikte, bu olağanüstü ruhun masallarla körleştiğini, içinde bulunulan acı gerçekliği kavrayabilmekten uzak olduğunu görüyordum; benim kaygılarım, sıkıntılarım, tedirginliklerim ona o kadar uzak, yabancıydı ki!</p>

  <p>— Katlanmalıyız Alyoşam!</p>

  <p>Hayatın rezillikleri, insanların çektikleri acılar ve beni kahreden bütün öbür şeyler üzerine anlattıklarıma karşılık bana verdiği tek yanıt buydu: Katlanmalıyız Alyoşam!</p>

  <p>Katlanmak, bana göre değildi; hayvanlara, ağaçlara, taşlara özgü bu fazileti arada bir benim de gösterdiğim oldu; ama ben bunu yalnızca kendimi denemek, gücümü ölçmek, şu dünyada neye ne kadar dayanacağımı anlamak için yaptım. Bazen yetişkinlerin gücünü kıskanan yeniyetme gençler aptalca bir duyguya kapılarak kendi kasları ve kemikleri için fazla ağır yükleri kaldırmaya çalışır, caka satmak için otuz otuz beş kiloluk güllelerle ancak güçlü kuvvetli yetişkinlerin yapabildikleri hareketleri yapmaya kalkarlar.</p>

  <p>Bütün bunları hem gerçek hem mecazi anlamda, fiziksel ve ruhsal olarak ben de yaptım. Ölüp gitmekten ya da ömür boyu sakat kalmaktan hangi rastlantılarla kurtuldum, kim bilir? Çünkü insanoğlunu sabretmekten, dış koşulların gücüne boyun eğmekten daha korkunç bir şekilde sakatlayan başka hiçbir şey yoktur.</p>

  <p>Her şeye karşın yine de toprağa sakatlanmış olarak girersem, son saatimde, biraz da gururla, iyi insanların ruhumu çarpıtmak için kırk yıl uğraştıklarını, ama bu inatçı çabadan pek de başarılı bir sonuç alamadıklarını söyleyeceğim.</p>

  <p>Gitgide daha sık ve karşı konulmaz bir biçimde deli dolu şeyler yapmak, insanları eğlendirmek, güldürmek istiyordum. Başarıyordum da bunu. Nijniy pazarında gördüğüm tüccarları, bizim dükkâna tasvir almaya ya da satmaya gelen kadın erkek köylüleri, tezgâhtarın onları acımasızca kazıklayışını, eski din bilgini ihtiyarların tartışmalarım canlandırıyordum.</p>

  <p>Bütün atölye kahkahalarla gülüyor, beni izlemek için ustalar ellerindeki işleri bırakıyorlardı. Bunun üzerine Larioniç beni uyarıyordu:</p>

  <p>— Gösterilerini akşam yemeğinden sonra yapsan daha iyi olur, insanların çalışmasına engel oluyorsun…</p>

  <p>“Gösteri” bitti mi, üzerimden bir çuval yük kalkmış gibi kendimi rahatlamış, hafiflemiş hissederdim. Yarım saat, bir saat boyunca kafam adeta boşalır ve bu boşalmışlık duygusu çok hoşuma giderdi. Sonra kafamın içi yeniden küçük, sivri çivilerle dolmaya başlar, bu çiviler sürekli hareket edip ısınırdı.</p>

  <p>Bir bataklıkla çevriliydim sanki ve usul usul bataklığın iğrenç sularına gömülüyordum.</p>

  <p>“Ne yani, bütün hayat böyle mi geçecek?” diye düşünüyordum. “Daha iyi, daha güzel hiçbir şey göremeden, ben de bu insanlar gibi mi yaşayıp gideceğim?”</p>

  <p>— İyice kızgın, öfkeli biri olup çıktın, Maksimiç, –dedi bir gün Jiharev, dikkatle yüzüme bakarak.</p>

  <p>Sitanov da sık sık sorardı:</p>

  <p>— Neyin var?</p>

  <p>Verecek yanıtım yoktu.</p>

  <p>Hayat, büyük bir inatla ve inanılmaz bir kabalıkla ruhumun en güzel harflerini silip onların yerine alay eder gibi son derece saçma, gereksiz, bayağı birtakım şeyler yerleştiriyordu. Onun bu baskısına inatla, öfkeyle karşı duruyordum. Ben de herkesle aynı ırmakta yüzüyordum. Ama hem ırmağın suyu bana daha soğuk geliyordu, hem de ben herkes kadar kolay duramıyordum suyun üstünde. Zaman zaman, hatta, suyun derinlerine gömülüyormuşum gibi geliyordu.</p>

  <p>Herkes bana daha iyi davranmaya başlamıştı. Bana Pavel’e yaptıklarını yapmıyor, bağırıp aşağılamıyorlardı. Bana saygı duyduklarını göstermek için, adımın yanı sıra baba adımı da söylüyorlardı. Bu elbette hoştu. Ama insanların içip içip iğrenç bir şekilde sarhoş olmalarına ve kadınlarla yürüttükleri hastalıklı ilişkilere tanık olmak o kadar acıydı ki… Kadınların ve votkanın şu hayatta onların biricik eğlencesi olduğunu anlamama karşın bu böyleydi.</p>

  <p>Akıllı, yürekli bir kadın olan Natalya Kozlovskaya’nın bile kadını bir eğlence gibi gördüğünü derin bir hüzünle hatırlıyordum.</p>

  <p>Peki o zaman ninem ne oluyordu? Ve Kraliçe Margot?</p>

  <p>Korkuya benzer bir duyguyla hatırlıyordum Kraliçe’yi; onu sanki düşümde görmüştüm; her şeye öylesine uzak, yabancıydı ki…</p>

  <p>Kadınları biraz fazla düşünmeye başlamıştım. Önümüzdeki pazar herkesin gittiği şu yere ben de gitsem nasıl olurdu? Aslında, duyduğum, fiziksel bir istek değildi. Her şeyden kolayca tiksinen, sağlıklı biriydim, yine de zaman zaman tatlı, akıllı bir varlığı kucaklayarak onunla uzun uzun konuşmak ve sanki annemmiş gibi, hiçbir şey gizlemeden, ona tüm dertlerimi anlatmak isteğiyle kavruluyordu içim.</p>

  <p>Karşımızdaki evin hizmetçisiyle ilişki kuran ve kızla yaşadıklarını geceleri bana anlatan Pavel’i kıskanıyordum.</p>

  <p>— Şu işe bakar mısın, kardeş. Daha bir ay önce hiç beğenmediğim, hatta kartopuna tuttuğum bir kızdı; şimdiyse birlikte bir sıranın üzerine oturuyoruz ve ben ona sımsıkı sarılıyorum… dünyadaki en değerli varlık o benim için…</p>

  <p>— Nelerden konuşursunuz?</p>

  <p>— Her şeyden. O bana kendini anlatıyor, ben ona kendimi. Arada bir öpüşüyoruz… Yalnız o namuslu bir kız… Ah, kardeş, ne kadar güzel olduğunu nasıl anlatayım sana! Yahu bu nasıl sigara içme, ihtiyar erler gibi tüttürüyorsun!</p>

  <p>Çok sigara içiyordum; tütün kafamı uyuşturuyor, beni kaygılarımdan kurtarıyordu. Şansım varmış ki votkayı kokusuyla da, tadıyla da tiksinç buluyordum. Oysa Pavel zevkle içiyor, kafayı bulunca da:</p>

  <p>— Evimi istiyorum! Bırakın evime gideyim! –diye acı acı ağlıyordu.</p>

  <p>Yanlış hatırlamıyorsam, kimsesi yoktu; annesiyle babası çoktan ölmüşlerdi. Kız ya da erkek, hiç kardeşi de yoktu. Sekiz yaşından bu yana başkalarının yanında yaşıyordu.</p>

  <p>Kaygılarım, tedirginliklerim baharın gelişiyle daha da güçlenmişti; bu karamsarlık içinde yeniden gemilerde çalışmaya ve Astrahan’a kadar inip oradan İran’a kaçmaya karar verdim.</p>

  <p>Kaçmak için İran’ı nasıl seçtiğimi hatırlamıyorum. Nijniy panayırında gördüğüm İranlı tüccarlar hoşuma gittiği için olabilir. Kınalı sakallarını güneşe vererek her şeyi bilen kocaman kara gözleriyle put gibi durur, sakin sessiz nargilelerini tüttürürlerdi.</p>

  <p>İran ya da değil, bir yerlere kaçmayı kafaya koymuştum, ama ustalardan kiminin köylerine, evlerine gittiği, burada kalanların da Oka Irmağı kıyılarında gezinip sarhoşluk ettiği güneşli bir Paskalya günü ninemin yeğeni olan eski patronuma rastladım.</p>

  <p>Sırtında kül rengi hafif bir palto, elleri pantolon ceplerinde, ağzında bir sigara, şapkası ensesine yıkılmış, yüzünde aydınlık, sevecen bir gülümsemeyle bana bakıyordu. Kimseye bağımlı olmayan, özgür, neşeli bir insanın çekici, sempatik havası okunuyordu yüzünde. Üstelik bulunduğumuz kırlık alanda ikimizden başka kimsecikler yoktu.</p>

  <p>— Vay, Peşkov… Nice paskalyalara!</p>

  <p>Ben de onun bayramım kutladım. Bana neler yaptığımı sordu. Ben de ona açık açık atölyeden, bu kentten, her şeyden bıktığımı, İran’a gitmeyi düşündüğümü anlattım.</p>

  <p>— Geç onu bir kalem! –dedi, ciddi bir yüzle.– Hangi şeytanı arayıp bulacaksın İran’da? Biz bu halleri biliriz kardeş, senin yaşlarındayken benim de ardına düşmediğim şeytan yoktu!…</p>

  <p>Onun bıçkınca yaptığı bu bol şeytanlı konuşma hoşuma gitmişti. Keyfi yerindeydi; külhanca devirdiği şapkası gibi kaygılardan uzak, ilkbahar gibi şen, sevinç doluydu.</p>

  <p>— Tüttürür müsün bir tane? –dedi, içi kalın sigaralarla dolu gümüş bir tabaka uzatarak.</p>

  <p>Bu ikramıyla beni hepten mest etti!</p>

  <p>— Dinle, Peşkov, istersen yeniden benim yanımda çalış! Bu yıl, kardeş, fuarda kırk bin rublelik iş üstlendim. Sana kalman için fuar alanında bir yer sağlarım. Çavuşluk gibi bir şey olacak, yapacağın iş. Gelen malzemeleri teslim alıp zamanında yerlerine ulaştırılmasını sağlamak ve işçilerin bir şey yürütmemesi için malzemeye göz kulak olmak… Ne diyorsun? Sana ayda beş kâğıt veririm, beş kopek de öğle yemekleri için! Evdeki hatunlarla hiç işin olmayacak. Sabah çıkıp akşam geleceksin. Kadınlara kulak asma! Bu görüşmemizden de hiç söz etme. Pazar günü eve gel, gerisini düşünme!</p>

  <p>İki yakın dost gibi ayrıldık; giderken elimi sıktı, hatta uzaklaştıktan sonra geri dönüp gülümseyerek şapkasını salladı.</p>

  <p>Atölyede işten ayrılacağımı söyleyince, hemen hepsinin benim için üzüldüklerini görmek gururumu okşadı. Hele Pavel nasıl da heyecanlandı:</p>

  <p>— Kardeş, ne yapıyorsun? –dedi, alabildiğine sitemli.– Burada bu kadar bizimle olduktan sonra gidip o köylülerin arasında ne yapacaksın? Marangozlar, sıvacılar… Yine sen bilirsin, ama attan inip eşeğe binmek derler buna…</p>

  <p>Jiharev de ağzının içinden mırıldandı:</p>

  <p>— Balıklar hep daha derinin, iyi yürekli gençlerse hep daha kötünün peşinden koşar!</p>

  <p>Üzücü ve can sıkıcıydı, düzenledikleri ayrılık töreni.</p>

  <p>— İnsan, elbette, her işi denemeli, –diye sürdürdü Jiharev, bir gece önce içtiği içkinin sarhoşluğunu üzerinden atamamıştı, yüzü sapsarıydı.– Yine de en iyisi, insanın işini bir an önce seçip ona sımsıkı sarılmasıdır.</p>

  <p>— Hem de bütün yaşamı boyunca, –diye ekledi Larioniç de usulca.</p>

  <p>Sanki kendilerini zorlayarak, bir görevi yerine getirir gibi konuşuyorlardı; beni onlara bağlayan ip çürümüş, kopuvermişti.</p>

  <p>Ranzanın üstünden sarhoş Gogolev de hırıldar gibi bir şeyler söylüyordu:</p>

  <p>— İstesem hepinizi içeri attırırım! Bildiğim öyle bir sır var ki! Kim burada Tanrı’ya inanıyor? Ah-ha…</p>

  <p>Yüzleri boyanmamış tasvirler hep olduğu gibi duvar dibine dizilmişti. Cam küreler tavana yapışmıştı. Uzunca bir süredir lamba ışığında çalışılmadığı için kullanılmayan kürelerin üzerleri kalın bir toz ve is tabakasıyla kaplıydı. Buradaki her şey zihnime öylesine kazınmıştı ki, gözlerimi yumduğumda bile karanlıkta bütün bu bodrum zihnimde canlanıyordu: Masalar, pencere önlerinde duran boya çanakları, fırça demetleri, tasvirler, köşedeki itfaiyeci kaskına benzeyen bakır lavabo altındaki pis su teknesi ve nihayet Gogolev’in ranzadan sarkıttığı, boğulmuş bir adamınki gibi morarmış, çıplak bacağı…</p>

  <p>Bir an önce çıkıp gitmek istiyordum, ama Rusya’da üzüntü verici anların uzatılmasından hoşlanılır; cenaze törenindeymiş gibi ayrılır insanlar birbirinden.</p>

  <p>— Kitabını…“İblis”i geri veremeyeceğim sana, –dedi Jiharev, kaşlarını kaldırarak.– Yerine yirmi kopek verebilirim istersen.</p>

  <p>Kitap, benimdi; yaşlı itfaiye komutanı armağan etmişti bana. Lermontov’umdan vazgeçmek içimi acıtıyordu. Epeyce içerlemiş olarak para falan istemediğimi söyleyince, Jiharev gayet sakin parayı cebine geri koydu ve kararlı bir tavırla:</p>

  <p>— Sen bilirsin, –dedi.– Ama ben yine de kitabını sana geri vermeyeceğim! Hem sana göre değil bu; er geç günaha sokar insanı bu kitap…</p>

  <p>— Ama o kitap dükkânlarda satılıyor; gözümle gördüm!</p>

  <p>Jiharev pes edecek gibi değildi:</p>

  <p>— Bunun hiç önemi yok, tabanca da dükkânlarda satılıyor…</p>

  <p>Böylece Lermontov’umu bana geri vermedi.</p>

  <p>Patronum kadınla vedalaşmak için yukarı çıkarken, sofada yeğeniyle burun buruna geldim.</p>

  <p>— İşten ayrılıyormuşsun? –dedi kız.</p>

  <p>— Ayrılıyorum.</p>

  <p>— Ayrılmasan zaten koyulacaktın, –dedi, alabildiğine içten, ama pek dostça olmayan bir tavırla.</p>

  <p>Patronum her zaman olduğu gibi sarhoştu:</p>

  <p>— Güle güle, Tanrı yardımcın olsun! İyi bir çocuk değilsin… küstah, kibirli, edepsizsin! Gerçi ben senden hiç kötülük görmedim, ama herkes senin kötü bir çocuk olduğunu söylüyor!</p>

  <p>Ve birden ağlamaya başladı. Gözyaşları arasında şunları söylediğini duydum:</p>

  <p>— Rahmetli, benim dünya tatlısı biricik kocacığım yaşıyor olsaydı, ensene şöyle bir şaplak atar, ama asla seni işten çıkarmazdı! Ama günümüzde her şey değişti… Birazcık bile onların istediği gibi olmadın mı, kulağından tuttukları gibi kapının önüne koyuveriyorlar! Yavrucuğum benim, şimdi sen nereye gidecek, nerede kendine sığınacak bir yer bulacaksın?</p>
</body>
</html>