<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>XVIII</h1>

  <p>Bir zamanlar ateşçi Yakov gözümde nasıl büyüdüyse, Osip de gözümde öyle büyüdü ve ben ondan başka kimseyi görmez oldum. Ateşçiye çok benzer bir şeyler vardı Osip’te, ama aynı zamanda dedemi, yaşlı din bilgini Pyotr Vasilyev’i ve aşçı Smuriy’i de hatırlatıyordu. Tüm bu insanları hatırlatırken de, tıpkı asitin bakırı yemesi ve onun üzerinde silinmez izler bırakması gibi, belleğime derin çentikler atarak orada kendine sımsıkı bir yer ediniyordu. Gece düşünceleri, gündüz düşünceleri diye iki farklı düşünce akışı vardı sanki: İşyerinde, başkalarıyla birlikte olduğu saatlerde dile getirdiği atılganca, ama bir o kadar da yalın gündüz düşünceleri, dinlenme saatlerinde, ikimiz birlikte akşamları kentte gözleme satan vaftiz annesine gittiğimizde ya da uykusunun kaçtığı gecelerde öne sürdüğü gece düşüncelerine göre çok daha pratik, çok daha anlaşılabilirdi. Lambadaki alev gibi çok özel, çok değişkendi gece düşünceleri. Aydınlık, ışıl ışıl düşüncelerdi bunlar; ama özleri, gerçek yüzleri neydi ve Osip’in hangisini, hangi bakımdan kendine daha yakın, daha değerli bulduğu belirsizdi.</p>

  <p>Bugüne dek tanıdığım insanların en akıllısıymış gibi geliyordu bana. Ateşçi Yakov’un peşini nasıl bir an bile bırakmadıysam, Osip’in de çevresinde aynı gerginlik içinde dolanıp duruyordum. Onu tanımak, anlamak istiyordum, ama ele geçmiyordu, yılan gibi kıvrılıp bükülüyor, elimden kayıyordu. Onun gerçeği neydi, nerede gizleniyordu? Hangi Osip’e inanmalıydım?</p>

  <p>Bir gün şöyle demişti bana:</p>

  <p>— Nerede gizli olduğumu kendin bul!</p>

  <p>Bu açıkçası onuruma dokunmuştu; ama içimi daha da acıtanı, onu anlayamamaktı. Benim için yaşamsal bir zorunluluğa dönüşmüştü ihtiyarı anlamak.</p>

  <p>Bütün belirsizliğine karşın, sağlam, berk biriydi. Sanki yüzyıl daha yaşasa, onca kararsız, sebatsız insan arasında yine böyle hiç sarsılmamış, kendini korumuş kalacaktı. Eski din bilgini de bende aynı izlenimi bırakmış, bana böyle dayanıklı, berk görünmüştü; ama onun dayanıklılığının beni tedirgin eden bir yanı vardı; Osip’te gözlemlediğim sağlamlıksa daha değişik, daha cana yakındı.</p>

  <p>İnsanların kararsız, tutarsız halleri şiddetle dikkatimi çekiyor, onların hokkabaz gibi bir durumdan başka bir duruma geçiverişlerinden dehşetli etkileniyordum. İnsanlara duyduğum canlı ilgiyi, sevgiyi yavaş yavaş yok eden bu anlaşılmaz geçişler beni artık bıktırmış, şaşırtmaz olmuştu.</p>

  <p>Temmuz başlarında bir gün çalışmakta olduğumuz yere ok gibi bir fayton daldı. Ahi gitmiş vahi kalmış faytonun sürücü yerinde bir dudağı yarık, sakallı, sarhoş bir mujik oturuyordu. Faytonun yolcusu Grigoriy Şişlin’di; felaket sarhoş bir halde koltuğa yığılıp kalmıştı. Al yanaklı, topluca bir kız da onun koluna girmişti. Kızın başında cam vişnelerle süslü, kırmızı bantlı hasır bir şapka, çıplak ayaklarında lastik galoşlar, elinde bir şemsiye vardı.</p>

  <p>Bir yandan oturduğu yerde sallanırken, bir yandan da elindeki şemsiyeyi sallayan kız, kahkahalar atarak bağırıyordu:</p>

  <p>— Ah, şeytanlar! Fuar açık değil… ortada fuar yok… yine de beni fuara getiriyorlar!</p>

  <p>Grigoriy, üst baş perişan, sürünerek arabadan indi, yere oturdu ve biz seyircilere dönerek, gözyaşları içinde:</p>

  <p>— Önünüzde diz çöküyorum, –dedi.– Günaha girdim! Bilerek büyük günah işledim! Yefimuşka bana, “Grişa! Grişa!” dedi… Hakkı var Yefimuşka’nın. Bağışlayın beni! Hepinize ikram edebilirim. Yefimuşka’nın hakkı var: Dünyaya bir kez geliyoruz… bir kezden fazla gelebilmemiz olanaksız…</p>

  <p>Kız katılırcasına gülüyor, gülerken tepindiği için, galoşları ayağından fırlıyordu. Arabacı ise asık yüzle:</p>

  <p>— Zaman yitirmeden yolumuza devam edelim, –diyordu.– Neşeli insanlar, size söylüyorum, at huysuzlanıyor!</p>

  <p>At dediği, yaşlı, tiridi çıkmış bir beygirdi; tüm bedeni köpük içindeki hayvan çakılmış gibi yerinde kımıltısız duruyordu ve bütün olarak bakıldığında manzara inanılmaz derecede gülünçtü. Grigoriy’in işçileri de patronlarına, yanındaki süslü kadına ve tuhaf arabacıya bakıp gülmekten yerlere yatıyorlardı.</p>

  <p>Bir tek Foma gülmüyordu; dükkân kapısında benim yanımda dikiliyor ve homurdanıp duruyordu:</p>

  <p>“Kafası kopasıca! Evde kendisini bekleyen ne güzel bir karısı var oysa!”</p>

  <p>Arabacı, gecikmeden yola çıkılmasında ısrar ediyordu. Kız, faytondan indi, Grigoriy’i kaldırıp, faytonda ayaklarının dibine yerleştirdi, sonra şemsiyesini sallayarak:</p>

  <p>— Sür! –diye bağırdı.</p>

  <p>Patronlarıyla sevecenlikle alay eden, ona imrenen işçiler; Foma’nın uyarmasıyla işlerinin başına döndüler. Grigoriy’i böyle gülünç durumda görmekten pek hoşlanmadığı anlaşılan Foma, homurdanıp duruyordu:</p>

  <p>— Güya, patron! Bir aylık bile işimiz kalmadı, yakında köyümüze döneceğiz… Tutamadı kendini…</p>

  <p>Grigoriy’in haline canım sıkılmıştı. Şapkası vişnelerle süslü kız onun yanında nasıl da anlamsız, yakışıksız duruyordu.</p>

  <p>Zihnimi ikide bir kurcalayan bir soru vardı: Niye Grigoriy Şişlin patron, Foma Tuçkov’sa onun yanında bir işçiydi?</p>

  <p>Foma kıvırcık saçlı, şahin burunlu, güçlü kuvvetli bir delikanlıydı; açık tenliydi; yuvarlak yüzünde çelik grisi gözleri zekice ışıldardı. Köylüye benzer bir yanı yoktu. Güzel bir üst başla, hali vakti yerinde bir tüccar ailesinin oğlu sanılabilirdi. Ciddi, az konuşan bir adamdı; yalnızca iş üzerine konuşurdu. Okuma yazma bilir ve üstencinin gelir gider hesaplarım o tutardı. Arkadaşlarının verimli bir şekilde çalışmaları da onun sayesindeydi, ama kendisi isteksizce çalışırdı.</p>

  <p>— Sonsuza kadar da çalışsan bütün işleri bitiremezsin, –derdi sakin sakin.</p>

  <p>Kitapları küçümserdi:</p>

  <p>— Her uydurduklarını basıyorlar! Ben de sana istediğin kadar uydurabilirim… Boş şeyler bunlar!</p>

  <p>Ama her söyleneni dikkatle dinler, ilgisini çeken bir şey oldu mu ısrarlı sorularla ayrıntıya girerdi; yine de bu anda kafası dışarıya belli etmediği bir düşünceye takılı olur, her şeyi kendi ölçütlerine vururdu.</p>

  <p>Bir gün ona, kendisinin de üstenci olabileceğini söylediğimde:</p>

  <p>— Ha deyince binlerce ruble kazanabilmek söz konusu olsaydı, –dedi, tembel tembel,– gene neyse, düşünebilirdim… ama üç on para için milletin ağız kokusunu çekmek, bana göre değil… dipsiz kovayla su taşımaktan farkı yok bunun. Ben… sanırım… eninde sonunda Oranka’ya gidip manastıra kapanacağım. Yakışıklı, sağlıklı bir adamım, bakarsın bir tüccarın dul karısı hoşlanıverir benden… Oluyor böyle şeyler… Sergaç kentinden bir delikanlı vardı, iki yıl içinde, üstelik de buradan, şehirli bir kızla evlenip muradına ermişti. Oğlanı, evden eve Meryem Ana tasviri dolaştırırken görüp beğenmiş kız…</p>

  <p>Manastır konusunu enine boyuna düşündüğü anlaşılıyordu. Bir manastırda keşiş çömezliği yapmanın insanı kolay yoldan başarıya ulaştırdığı üzerine çok öykü biliyordu. Foma’nın bu öyküleri hoşuma gitmiyordu; aklını kullanma biçimi de hoşuma gitmiyordu. Ama manastıra kapanacağından hiç kuşkum yoktu.</p>

  <p>Fuar açıldı ve Foma herkes için beklenmedik bir şey yaparak lokantaya garson olarak girdi. Doğrusu arkadaşları hiç şaşırmadılar buna, ama hepsi delikanlıya karşı alaycı bir tutum takındılar. Pazarları çay içmek için toplandıklarında:</p>

  <p>— Haydi arkadaşlar, bizim buyruk kulunun oraya gidelim, –derlerdi, gülüşerek.</p>

  <p>Lokantaya vardıklarında da abartıyla emrederlerdi:</p>

  <p>— Hey, garson! Kıvırcık saçlı… buraya gel!</p>

  <p>Foma masalarına gelir, başını kaldırarak sorardı:</p>

  <p>— Buyurun efendim!</p>

  <p>— Arkadaşlarını tanımadın mı?</p>

  <p>— Buna zamanım yok efendim…</p>

  <p>Arkadaşlarının kendisini küçük gördüklerini, onunla eğlenmek istediklerini hisseder, onlara sıkıntılı, bekleyen gözlerle bakardı. Bu sırada yüzü duyarsızlaşır, adeta odunsu bir ifadeye bürünür, ama yine de bakışlarında şu okunurdu: “Niyetiniz benimle dalga geçmekse, geçin, ama çabuk olun…”</p>

  <p>Hesap öderken:</p>

  <p>— Bahşiş de ister misin? –diye sorarlar, uzun uzun para keselerini karıştırdıktan sonra tek kopek vermeden kalkar giderlerdi.</p>

  <p>Bir gün Foma’ya bu işin nasıl olduğunu sordum; keşiş olmaya niyetlenirken, birden garsonluk?</p>

  <p>— Keşiş olmak kafamda yoktu, –dedi,– garsonluğu da uzun süreli düşünmüyorum…</p>

  <p>Dört yıl sonra kendisine Tsaritsino’da rastladım; yine garsondu. Sonra da bir gün gazetede Foma Tuçkov’un hırsızlık amacıyla bir kapıyı zorlarken yakalandığını okudum.</p>

  <p>Ama beni en şaşırtanı, duvarcı Pyotr’un loncasının kıdemli ve başarılı işçilerinden Ardalyon’un başına gelenler oldu. Bu kırk yaşlarında, kara sakallı, neşeli köylü ne zaman aklıma gelse, ister istemez içimde şu soru yükseliyordu: Neden o değildi bu loncanın ustası da, Pyotr’du? Çok az içki içer ve hemen hiç sarhoş olana kadar içmezdi, işini çok iyi bilir, sevgiyle çalışır, tuğlalar elinde kırmızı güvercinler gibi uçuşurdu. Onun yanında hastalıklı ve her zaman oruçlu Pyotr, loncada tümüyle gereksiz biri gibi dururdu. işi hakkında şöyle derdi Ardalyon:</p>

  <p>— Kendime tahta bir tabut yapabilmek için insanlara tuğladan evler yapıyorum…</p>

  <p>Coşkuyla çalışırken neşe tınıları duyumsanan bir öfkeyle bağırırdı:</p>

  <p>— Ha gayret çocuklar! Tanrı aşkına asılın şu işe!</p>

  <p>Hepimize gelecek bahar Tomsk’a gideceğini söylüyordu.</p>

  <p>Dediğine göre orada büyük bir kilisenin yapım işini üstlenen eniştesi onun da yanına ekip başı olarak gelmesini istiyormuş.</p>

  <p>— Gitme konusunda kararım kesin. Kilise yapmayı seviyorum… –dedikten sonra bana da kendisiyle birlikte gelmemi önerdi:– Haydi kalk sen de benimle gel! Sibirya’da kardeş, okuryazar adamın sırtı yere gelmez… Büyük değerdir orada okuryazarlık!</p>

  <p>Ben kabul edince de zafer kazanmış gibi bağırdı:</p>

  <p>— Bu kadar! İş bu, şaka değil!</p>

  <p>Pyotr ve Grigoriy’e, kendisi büyük de onlar çocukmuş gibi sevecen bir alaycılıkla yaklaşırdı:</p>

  <p>— İşleri güçleri böbürlenmek, zekâ yarışı yapmak, –derdi Osip’e.– Sanırsın iskambil oynuyorlar! Biri, bende renk var derse, öbürü bende de koz vat, diye atılıyor!</p>

  <p>Osip, ortadan bir yanıt verirdi:</p>

  <p>— Ne yapsınlar, insanca bir şeydir böbürlenmek! Kızlar da hep göğüslerini öne çıkarıp yürümezler mi?</p>

  <p>Bu sözler yatıştırmazdı Ardalyon’u:</p>

  <p>— Sürekli oflar puflar, Allah’ın adını dillerinden düşürmezler, ama işleri güçleri para biriktirmek!</p>

  <p>— Şişlin’in para biriktirdiği yok…</p>

  <p>— Benim patrondan söz ediyorum ben. Tanrı’nın izniyle ormanlara, ıssız yerlere bir gidebilsem. Bıktım buralardan! İlkbaharda Tanrı’nın izniyle Sibirya’dayım…</p>

  <p>İşçiler de kıskançlıkla şöyle söylenirlerdi:</p>

  <p>— Güvenebileceğimiz bir eniştemiz olsa, biz de Sibirya’dan korkmazdık…</p>

  <p>Bir gün Ardalyon ansızın ortadan kayboldu. Bir pazar günü loncadan ayrıldı ve tam üç gün kendisinden hiç ses çıkmadı.</p>

  <p>Birbirinden ürkünç tahminler yürütülüyordu:</p>

  <p>— Bir köşede vurup öldürmüş olmasınlar kendisini?</p>

  <p>— Yıkanmak için girdiği ırmakta boğulmuş da olabilir?</p>

  <p>Derken Yefimuşka geldi ve biraz sıkılarak:</p>

  <p>— Ardalyon kendini içkiye çaldı, –dedi.</p>

  <p>— Yalan söyleme! –diye bağırdı ona, Osip.</p>

  <p>— Size kendini içkiye, kadınlara çaldı diyorum! Kolayca bırakıverdi kendini sefahat âlemine. Güya biricik karısını kaybetmiş de…</p>

  <p>— Yahu o adam dul! Nerede şimdi kendisi?</p>

  <p>Pyotr öfkeyle Ardalyon’u kurtarmaya gitti, ama Ardalyon’dan dayak yiyip döndü.</p>

  <p>Dudaklarını sımsıkı kilitleyip, ellerini ceplerinin dibine kadar sokan Osip:</p>

  <p>— Gidip bir bakacağım, niye böyle yapmış… –dedi.– İyi bir çocuktu…</p>

  <p>Ben de peşine takıldım.</p>

  <p>Osip yolda bana:</p>

  <p>— Görüyorsun, –dedi,– ne güzel yaşayıp gidiyordu, değil mi? Baktığında her şey yolundaydı… ama ne olduysa oldu ve birden zincirlerinden boşanmış gibi ne yapacağım şaşırdı… Bu sana ders olsun, Maksimiç…</p>

  <p>Kunavino’nun en pespaye genelevlerinden birine girdik; mendebur suratlı bir kocakarı karşıladı bizi. Osip kadının kulağına bir şeyler söyledi; kadın da önümüze düşüp bizi küçük, karanlık, ahır bölmesi gibi bir odaya götürdü. Karyolada şişman, iriyarı bir kadın uyuyordu. Kocakarı uyuyan kadını yumruğuyla böğründen dürterek, seslendi:</p>

  <p>— Çık dışarı, suratsız! Dışarı, diyorum!</p>

  <p>Kadın, ürkmüş, yerinden fırladı, elleriyle yüzünü sıvazlayarak:</p>

  <p>— Tanrım! –diye mırıldandı.– Bunlar da kim? Neler oluyor?</p>

  <p>Osip, sertçe:</p>

  <p>— Sivil polis! –dedi.</p>

  <p>Bir ah! çekerek ortadan kaybolan kadının arkasından tüküren Osip, bana dönerek:</p>

  <p>— Şeytandan bile çok korkarlar sivil polislerden, –dedi.</p>

  <p>Duvarda asılı aynayı indirip arkasındaki duvar kâğıdını ucundan kaldıran kocakarı:</p>

  <p>— Bir bakın, o mu? –dedi.</p>

  <p>Delikten içeri bakan Osip:</p>

  <p>— Ta kendisi! –dedi.– Kızı sepetle!</p>

  <p>Uzanıp ben de baktım delikten: İçinde bulunduğumuz oda gibi daracık bir yerdi; panjuru sıkı sıkıya kapalı pencerenin küpeştesinde teneke bir gaz lambası yanıyor, lambanın önünde de çırılçıplak, şaşı bir Tatar kadın oturmuş, gömleğini dikiyordu. Kadının arkasındaki çifte yastıklı karyolada da, Ardalyon’un şişmiş yüzü ve havaya dikilmiş karmakarışık, kara sakalı göze çarpıyordu. Belli belirsiz ürperen Tatar kadın gömleğini sırtına geçirdi, karyolayı dolandı ve birden bizim bulunduğumuz odada ortaya çıktı.</p>

  <p>Kadına şöyle bir bakan Osip yine yere tükürerek:</p>

  <p>— Seni utanmaz! –dedi.</p>

  <p>— Utanmaz sensin, moruk! –diye karşılık verdi kadın, gülerek.</p>

  <p>Parmağını kadına doğru gözdağı verirce sallarken Osip de gülüyordu.</p>

  <p>İçeri odaya geçtik. Karyolaya, Ardalyon’un ayakucuna oturan ihtiyar epeyce bir süre onu uyandırmaya çalıştı, ama boşuna. Yattığı yerde homurdanıp duruyordu Ardalyon:</p>

  <p>— Tamam, anladık… şimdi kalkarım, gideriz…</p>

  <p>Sonunda uyandı, gözlerinde yabanıl ışıklar bir Osip’e, bir bana baktı; sonra kızarmış gözlerini yumarak:</p>

  <p>— Peki, tamam… –gibi bir şeyler mırıldandı.</p>

  <p>— Bu ne hal? –dedi Osip, sakin, sitemsiz, ama aynı zamanda da keyifsizce.</p>

  <p>— İçki miçki… –dedi Ardalyon, hırıltılı bir sesle ve öksürerek.</p>

  <p>— Nasıl yani?</p>

  <p>— Öyle.</p>

  <p>— Bu… pek iyi bir şey değil gibi sanki…</p>

  <p>— İyi olan ne var ki?</p>

  <p>Masadan yarılanmış votka şişesini alıp başına dikti, sonra Osip’e uzattı:</p>

  <p>— Çeker misin? Meze gibi bir şey de olacaktı burada…</p>

  <p>İhtiyar da ağzına biraz votka aldı, içkiyi yutarken yüzünü buruşturdu. O ağzına attığı bir parça ekmeği dikkatle çiğnerken, Ardalyon, bakışları bulanık, konuşması cansız:</p>

  <p>— Tatar bir kadınla yaşıyorum, –dedi.– Yefimuşka’nın başının altından çıktı bunlar! Kadın genç, Kasımov’lu ve kimi kimsesi yok, dedi bana… Fuar için gelmiş kadın buraya…</p>

  <p>Duvarın öte yanından birinin çat pat bir Rusçayla söylediği neşeli sözler duyuldu:</p>

  <p>— Tatar kadın birinci! Tatar kadın piliç! O senin baba değil… sen onu kovmak!</p>

  <p>— İşte bu konuşan! –dedi Ardalyon, boş boş duvara bakarak.</p>

  <p>— Gördüm, –dedi Osip.</p>

  <p>Ardalyon bana dönerek:</p>

  <p>— İşte haller gördüğün gibi, kardeş… –dedi.</p>

  <p>Osip’in Ardalyon’a çıkışmasını, nasihat etmesini, Ardalyon’un da utanıp pişman olduğunu söylemesini bekliyordum. Ama bunların hiçbiri olmadı, karyolada yan yana, omuz omuza oturup kısa sözcüklerle, sakince konuştular. Onları köpek kulübesini andıran bu karanlık, pis odada bu halde görmek üzücüydü. Tatar kadın iki oda arasındaki delikten gülünç birtakım sözler söylemeyi sürdürüyordu, ama Osip’le Ardalyon’un artık onu dinledikleri yoktu.</p>

  <p>Osip masadan aldığı bir tuzlama balığı çizmesine vurup dikkatle derisini soyarken:</p>

  <p>— Paralar da suyunu çekmiştir… –dedi.</p>

  <p>— Pyotr’dan biraz alacağım var…</p>

  <p>— Ne dersin, ayağa kalkabilecek misin? Tomsk’a gidebilsen…</p>

  <p>— Ne yapacağım Tomsk’ta?…</p>

  <p>— Gitmekten vazgeçtin, öyle mi?</p>

  <p>— Çağıranlar yabancı olsaydı…</p>

  <p>— Anlamadım?</p>

  <p>— Anlamayacak ne var? Kız kardeşimle eniştem beni oraya çağıranlar…</p>

  <p>— Ne var bunda?</p>

  <p>— Yakınlarının emri altında çalışmak tatsız iş…</p>

  <p>— Amir her yerde amirdir…</p>

  <p>— Öyle, ama yine de…</p>

  <p>Öylesine dostça ve ciddi konuşuyorlardı ki Tatar kadın öbür odadan sürdürdüğü gevezeliklerini kesti, içeri girdi, sessizce duvarda asılı giysisini alıp kayboldu.</p>

  <p>— Bayağı gençmiş, –dedi Osip.</p>

  <p>Ardalyon, Osip’e şöyle bir baktı, sonra hiç gücenik olmayan bir sesle:</p>

  <p>— Hep Yefimuşka yüzünden, –dedi.– Fesat herif! İşi gücü karı kız… Tatar’a gelince, şen şakrak bir kadın, güldürüyor beni…</p>

  <p>— Dikkatli ol, sonra bağlanır kalırsın, –diye uyardı onu Osip; çiğnemekte olduğu tuzlu balığı yuttu; vedalaştılar.</p>

  <p>Dönüş yolunda Osip’e sordum:</p>

  <p>— Niye geldin buraya?</p>

  <p>— Bir bakayım dedim. Bildiğimiz, tanıdığımız adam ne de olsa. Ben bu türden öyle çok örnekle karşılaştım ki!… Güzel güzel yaşayıp giderken birden zincirlerinden boşanmış gibi ne yapacağını şaşırıverir, –diye daha önce söylediklerini tekrarladı.– Votkadan uzak durmak gerek!</p>

  <p>Bir dakika kadar sonra, ekledi:</p>

  <p>— Ama onsuz da insanı sıkıntı basar!…</p>

  <p>— Votkasız mı?</p>

  <p>— Evet! İçtin mi, dünyan değişir…</p>

  <p>Ardalyon toparlayamadı. Birkaç gün sonra işe geldi, ama çok geçmeden yine kayboldu. İlkbaharda serseriler arasında rastladım ona; elinde bir sopa, koyda bir mavnanın çevresini bağlamış buzları kırıyordu. Beni iyi karşıladı. Lokantaya çay içmeye gittik. Çay içerken sürekli övünüyordu:</p>

  <p>— Benim nasıl bir işçi olduğumu hatırlıyor musun? Ben söyleyeyim: Duvarcılık, benden sorulurdu! İstesem paraya para demezdim!</p>

  <p>— Ama beş para kazanamadın!</p>

  <p>— Kazanmadım! –dedi, övünür gibi.– Tükürmüşüm duvarına da, parasına da!</p>

  <p>Yüksek sesle ve elini kolunu geniş geniş sallayarak konuşuyor, lokantadaki insanlar onun coşkulu konuşmasını dikkatle izliyorlardı.</p>

  <p>— Pyotr olacak hırsız herifin, işiyle ilgili söylediklerini hatırlıyor musun? İnsanlara taş ev, kendime tahta tabut! Böyle bir şeydir iş!</p>

  <p>— Pyotr, hasta, –dedim,– ve ölmekten korkuyor.</p>

  <p>— Ben de hastayım! –diye bağırdı Ardalyon.– Ve canım da, belki, yerinde değil!</p>

  <p>Pazarları kentin serseri yatağı Milyon Sokağı’na indiğimde, Ardalyon’un da kısa sürede bu “altın takım”dan biri olup çıktığını görüyordum. Daha bir yıl önce neşeli, ciddi bir adam olan Ardalyon, şimdi gürültücü biri olup çıkmıştı. Özel bir de yürüyüş edinmişti kendine: Kostaklanarak, yandan yandan yürüyor, insanların gözlerine, onları kavgaya çağırır gibi bakıyordu.</p>

  <p>— Milletin bana nasıl davrandığına dikkatini çekerim! –diye övünüyordu sürekli.– Ben burada ataman gibi bir şeyim!</p>

  <p>Çalışırken kazandığı paraları acımadan serserilere harcıyor, kavgada zayıf ve güçsüzlerden yana oluyor ve ikide birde:</p>

  <p>— Çocuklar, bu yaptığınız doğru değil! –diye bağırıyordu, arkadaşlarına.– Her ne yapıyorsanız, doğru yapacaksınız!</p>

  <p>Bu yüzden kendisine “Doğrucu” adını takmışlardı; çok hoşuna gidiyordu bu.</p>

  <p>Bu köhne, pis sokağın taştan çuvalını tıka basa dolduran insanlardan gözlerimi alamıyordum. Hayattan kopmuş insanlardı bunların tümü de; ama kimseden emir almadıkları, patronsuz, bağımsız bir neşeli hayat yaratmış gibiydiler kendilerine. Her tür kaygıdan uzak, gözü pek halleriyle de bana, dedemin anlattığı, kolayca haydut olabildikleri gibi, dünya nimetlerinden yüz çevirmiş birer çile adamına da dönüşebilen Volga yedekçilerini hatırlatıyorlardı. İşsiz kaldıklarında yedekçiler mavnalardan ya da gemilerden küçük birtakım hırsızlıklar yapabiliyorlardı, ama ben bunu hiç garipsemiyordum; çünkü hırsızlığın, eski bir kaftanın kül rengi iplikleri gibi, hayatımızın dokusunda yer aldığını görüyordum. Sonra, zaman zaman, buzların çözülmesi, yangınlar ya da ırmak suları azaldığı için büyük bir mavnadaki yükün küçüğüne aktarılması gibi acil durumlarda bu insanların kendilerine acımadan, canla başla çalıştıklarına da tanık oluyordum. Bir başka nokta da, sürdükleri hayatın, herkesinkinden çok daha keyifli, neşeli olmasıydı.</p>

  <p>Ardalyon’la yakınlaşmamı fark eden Osip, beni babaca uyarıyordu:</p>

  <p>— Bak, cancağzım, Milyon Sokağı’ndan hiç ayrılmadığını görüyorum… Dikkat et de başına ters bir iş gelmesin!</p>

  <p>Kendisine dilim döndüğünce, “Milyon Sokağı”ndaki insanların ve sürdükleri avare, şen hayatın hoşuma gittiğini anlattım.</p>

  <p>— Çünkü onlar, cennet kuşları! –diye gülerek sözümü kesti.– Onlar için ekmek elden su gölden! Tembelliklerinden böyle yaşıyorlar… Çalışmak sıkıntı verir onlara…</p>

  <p>— İyi de, çalışmak ne demek? Neden “Dürüst çalışanın kagir evi olmaz” demişler?</p>

  <p>Bunu kolayca söyleyivermiştim, çünkü sıkça duyduğum bu atasözü bana doğruymuş gibi geliyordu.</p>

  <p>Ama Osip bana kızdı, bağırarak:</p>

  <p>— Bunu söyleyenlerin kim olduğunu biliyor musun, çocuk? Ahmaklar ve tembeller! Niye dinliyorsun böyle sözleri? Bir baltaya sap olamamışların kıskançlıktan söyledikleri sözlerdir bunlar! Dünkü çocuğun ağzından çıkanlara bak! Senin Ardalyon’la düşüp kalktığını patronuna da söyleyeceğim, haberin olsun!</p>

  <p>Söyledi de. Patron, onun yanında bana:</p>

  <p>— Milyon Sokağı ziyaretlerini kes, Peşkov! –dedi.– Hırsızlarla orospuların fink attığı o sokağın seni götüreceği yer ya hapishane ya da hastanedir… Bırak o sokağı!</p>

  <p>Bir süre daha, gizlice, Milyon’a gidip gelmeyi sürdürdüysem de, çok geçmeden oradan ayağımı bütünüyle kesmek zorunda kaldım.</p>

  <p>Bir gün Ardalyon ve arkadaşı Robenok’la, bir hanın avlusundaki samanlığın damında oturuyorduk. Robenok, bize ta Rostov’dan, Don kıyılarından, Moskova’ya dek nasıl yürüdüğünü neşeli bir öykü halinde anlatıyordu. Georgiy nişanı sahibi bir istihkâm eri olan Robenok, Türk-Rus savaşında dizinden yaralanmıştı ve bir bacağı aksaktı. Kısa boylu, tıknazdı. Elleri inanılmaz güçlüydü, ancak bu gücün ona hiçbir yararı yoktu; bacağı aksadığı için bir işte çalışamıyordu. Bir hastalıktan dolayı başındaki ve yüzündeki bütün kıllar döküldüğü için, başı, gerçekten de yeni doğmuş bir bebek<a class="footnoteref" href="../Text/notlar.xhtml#n30" id="ref30">30</a> başı gibiydi.</p>

  <p>Sarı gözleri ışıl ışıl, anlatıyordu:</p>

  <p>— Serpuhov’da, baktım, bir papaz bahçede oturuyor; dedim ki, peder, dedim, Türk savaşının malul gazisine bir sadaka…</p>

  <p>— Yalana bak, yalana! –dedi Ardalyon, başını sallayarak.</p>

  <p>— Niye yalan olsun ki? –dedi, Robenok, hiç alınmamış.</p>

  <p>Dostum Ardalyon ise konuşmaya üşenir gibi:</p>

  <p>— Doğru biri değilsin sen, –dedi, öğüt verir gibi.– Bir yerde kendine bekçilik işi bulmaya çalış; topallar hep bekçilik yaparlar. Sense ağzını ayırıp geziyor ve boyuna yalan söylüyorsun…</p>

  <p>— Ben, hani, neşe olsun… gülelim diye yalan söylüyorum…</p>

  <p>— Haline bak ve kendine gül önce sen…</p>

  <p>Güneşli ve kuru havaya karşın, çamur içindeki, loş avluda bir kadın göründü, elindeki bir kumaşı silkeleyerek, bağırdı:</p>

  <p>— Hey, millet… Kadınlar… eteklik isteyen var mı?</p>

  <p>Avludaki kovuğu andıran küçük evlerden çıkan birtakım kadınlar satıcının çevresinde dar bir halka oluşturdular. Satıcı kadını hemen tanıdım, çamaşırcı Natalya’ydı! Hemen damdan aşağı atladım, ama çamaşırcı, elindeki eteği ilk istekliye satmış, usulca avlu kapısından çıkmak üzereydi.</p>

  <p>Ona kapının dışında yetişerek, büyük bir sevinçle:</p>

  <p>— Merhaba! –dedim.</p>

  <p>Bana göz ucuyla bakarak:</p>

  <p>— Ee, ardından ne gelecek? –dedi; bir an durdu, sonra:– Aman Tanrım, sen ne arıyorsun burada? –diye bağırdı; korku dolu sesi kızgındı.</p>

  <p>Onun bu korku dolu bağırışı beni şaşırttığı kadar duygulandırdı da; benim için endişelendiğini anlamıştım. Zeki yüzünde korku ve şaşkınlık apaçık okunuyordu. Kendisine hemen bu sokakta oturmadığımı, zaman zaman şöyle bir göz atmak için buraya geldiğimi açıkladım.</p>

  <p>— Göz atmak mı?! –diye bağırdı alaycı, öfkeli.– Kime, neye göz atacaksın? Gelip geçenlerin ceplerine, kadınların göğüslerine mi?</p>

  <p>Yüzü perişandı; gözlerinin altında koyu gölgeler vardı, dudakları gevşekçe aşağı sarkmıştı.</p>

  <p>Bir lokantanın önüne gelmiştik.</p>

  <p>— Gel de sana çay ısmarlayayım, –dedi.– Üstün başın tertemiz, buralılara pek benzemiyorsun. Yine de… sana inanamıyorum…</p>

  <p>Ama lokantada sanki inandı bana. Fincanıma çay doldururken sıkıcı bir şekilde, uyanalı daha bir saat bile olmadığını ve henüz ağzına bir şey koymadığını anlattı.</p>

  <p>— Dün gece yattığımda felaket sarhoştum… nerede, kiminle içtiğimi bile hatırlamıyorum…</p>

  <p>Ona acıyordum… ve yanında kendimi hiç rahat hissetmiyordum. Kızının nerede olduğunu sormak istiyor, soramıyordum. Biraz votka ve sıcak çay içince, geçmişten bildiğim atak konuşmasına döndü; bu sokağın kadınlarına özgü bir kabalık da vardı konuşmasında. Sonunda kendisine kızını sorduğumda birden ayıldı ve:</p>

  <p>— Sana ne kızımdan? –diye bağırdı, sonra ekledi:– Yok, cancağızım, onu elde edemeyeceksin!</p>

  <p>Biraz daha içti, sözlerini sürdürdü:</p>

  <p>— Kızım ne yapsın beni… Kimim ki ben? Bir çamaşırcı. Benden ona ana mı olur? O okumuş, eğitim almış bir kız. İşte böyle, kardeş. Ve beni bırakıp varsıl bir kız arkadaşının yanına gitti… öğretmen olacakmış sözde…</p>

  <p>Bir süre sustuktan sonra alçak sesle:</p>

  <p>— İşte böyle, –dedi.– Çamaşırcıyı uygun bulmadıysanız, bir sokak kadınına ne buyrulur?</p>

  <p>Onun bir “sokak kadını” olduğunu, kuşkusuz, hemen anlamıştım. Bu sokakta başka kadın olmazdı zaten. Yine de bunu onun ağzından duyunca utançtan ve ona acımaktan gözüme yaşlar doldu; düne kadar müthiş atak, zeki, bağımsız olarak bildiğim bir kadının bugünkü durumu dayanılır gibi değildi.</p>

  <p>Yüzüme baktı, göğüs geçirdi:</p>

  <p>— Ah, sen! Hemen çek git buradan! Bu hem bir rica hem de öğüttür… Bir daha da buraya adımını atma! Telef olursun burada!</p>

  <p>Sonra masaya eğildi, parmağıyla tepsiye bir şeyler çizerek, kendi kendine konuşur gibi, alçak sesle, kesik kesik konuşmasını sürdürdü:</p>

  <p>— Aslında… benim ricamı, öğüdümü niye önemseyesin ki? Öz kızım bile beni dinlemedikten sonra! Bağırdım, ne yapıyorsun, dedim, anneni böyle silkip atamazsın! Canıma kıyarım, diye karşılık verdi bana. Kazan’a gitti, orada ebe okulunda okuyacakmış… iyi, güzel, okusun… Okusun da… ben ne olacağım? Kime yaslanacağım? Şu sokaktan geçen adamlara…</p>

  <p>Sustu, dudakları kımıl kımıl, uzun süre bir şeyler düşündü. Beni bütünüyle unutmuş gibiydi. Dudaklarının birleştiği noktalar aşağı sarkmış, ağzı çarpılarak orak biçimini almıştı. Dudaklarının üzerindeki derinin ürperişini, seğiren kırışıkların sessizce bir şeyler anlatışını görmek dayanılır gibi değildi. Yüzü, üzgün bir çocuğun yüzüydü. Başörtüsünün altından fırlayıp yanağına düşen bir tutam saç, ufacık kulağına doğru kıvrılmıştı. Soğumuş fincanına bir damla gözyaşı düştü; bunu fark edince fincanı az öteye itti ve gözlerini sımsıkı yumdu; bu baskıyla iki damla daha yuvarlandı gözlerinden, bunun üzerine başörtüsüyle yüzünü sildi.</p>

  <p>Dayanacak halim kalmamıştı. Usulca yerimden kalktım.</p>

  <p>— Hoşça kalın!</p>

  <p>Bana bakmadan elini salladı:</p>

  <p>— Ha? Git, defol! Cehenneme kadar yolun var! –dedi; yanındakinin kim olduğunu unutmuş gibiydi.</p>

  <p>Avluya döndüm. Ardalyon benimle birlikte yengeç avına gelecekti. Ben de ona Natalya’yı anlatmak istiyordum.</p>

  <p>Ama Ardalyon da Robenok da yoktu. Karmakarışık avluda onları ararken, sokaktan, burası için olağan kavga sesleri geldi.</p>

  <p>Avlu kapısından dışarı adım attığım anda Natalya’yla burun buruna geldim. Hıçkırarak kaldırımda kör gibi yürüyor, başörtüsüyle yüzünün kanlarını silerken, bir eliyle de karmakarışık olmuş saçlarını düzeltiyordu. Ardalyon’la Robenok da arkasından yürüyorlardı.</p>

  <p>— Patlatsana şuna bir tane daha, –diyordu Robenok.</p>

  <p>Ardalyon, önündeki kadına yetişti, yumruğunu kaldırdı.</p>

  <p>Korkunç yüzünde gözleri nefretten kor gibi yanan Natalya göğsünü ona çevirerek:</p>

  <p>— Vur hadi, vur! –diye bağırdı.</p>

  <p>Fırlayıp Ardalyon’un elini tuttum. Şaşkın şaşkın yüzüme bakarak:</p>

  <p>— Ne oluyorsun? –dedi.</p>

  <p>— Ona dokunma, –diyebildim ancak, büyük güçlükle.</p>

  <p>Ardalyon bir kahkaha attı:</p>

  <p>— Kapatman mı yoksa? Ah, Nataşa, bu çocuğa sataşma!</p>

  <p>Robenok, ellerini kalçalarına vura vura kahkahalar atıyordu. Sonra ikisi birden beni yere yatırıp sıcak çamurların içinde yuvarlamaya başladılar. Dayanılmaz bir işkenceydi bu! Onlar benimle uğraşırken Natalya uzaklaşmıştı. Sonunda dayanamayıp Robenok’un göğsüne bir kafa attım; yere yıkıldı; koşarak oradan uzaklaştım.</p>

  <p>O günden sonra uzunca bir süre Milyon Sokağı’na uğramadım, ama Ardalyon’u bir kez daha gördüm. Bir salda karşılaştık.</p>

  <p>— Nerelerdeydin? –dedi; beni gördüğü için sevinçliydi.</p>

  <p>Natalya’yı dövüşünü ve bana yaptıklarını tiksintiyle hatırladığımı söyleyince, sevecenlikle güldü:</p>

  <p>— O olayı ciddiye mi aldın? Biraz eğlenelim diye çamura buladık seni! O kadını dövmemize gelince… bir sürtük o… sokak kadınını dövmeyip ne yapacaktık? Kadınlar dövülür; onun gibileri haydi haydi dövülür! Bunların hepsi olsa olsa küçük bir yaramazlık, yoksa dayakla kimsenin yola getirilmeyeceğini bilmez değilim.</p>

  <p>— Onu yola getirmek sana mı kalmış? Sanki ondan daha iyiymişsin gibi…</p>

  <p>Beni omuzlarımdan kucaklayıp hafifçe silkeledi, sonra alaycı:</p>

  <p>— Bizim pis yanımız da bu işte! –dedi.– Kimse kimseden daha iyi değildir! Ben, kardeş her şeyin içini, dışını bilirim… her şeyin! Odun değiliz, anlayacağın…</p>

  <p>Biraz içmiş gibiydi, neşesi yerindeydi. Kalın kafalı öğrencisine bakan iyi yürekli bir öğretmen gibi, sevecenlik ve acımayla bakıyordu bana.</p>

  <p>… Zaman zaman Pavel Odintsov’a da rastlıyordum. Eskiye göre daha bir ataktı, daha şık giyiniyordu. Hoşgörürce konuşuyordu benimle ve sürekli serzenişlerde bulunuyordu:</p>

  <p>— Öyle bir işe girdin ki… sonunu hiç iyi görmüyorum! O mujikler yok mu…</p>

  <p>Sonra hüzünlü bir havada, tasvir atölyesindeki gelişmeleri anlattı:</p>

  <p>— Jiharev hâlâ o inek karıyla sürtüyor; Sitanov’unsa bir derdi var gibi, kendini içkiye çaldı. Gogolev’i kurtlar yedi. Büyük Yortu’da köyüne gitmişti, orada sarhoşken kurtlar bir güzel yemişler bunu.</p>

  <p>Neşeyle gülerek gülünç uydurmalar ekliyordu öyküsüne:</p>

  <p>— Yiyince kurtlar da sarhoş olmuşlar! Eğitimli köpekler gibi art ayakları üzerinde dikilerek neşeli bir şekilde uluya uluya ormanda dolaşmaya başlamışlar. Bir gün sonra da hepsi gebermiş!</p>

  <p>Onu dinlerken gerçi ben de gülüyordum, ama bir yandan da tasvir atölyesinin, orada yaşadığım her şeyle birlikte benim için artık çok gerilerde kaldığını hissediyordum. Biraz hüzün vericiydi bu.</p>
</body>
</html>