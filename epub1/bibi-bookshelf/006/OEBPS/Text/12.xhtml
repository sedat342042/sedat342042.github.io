<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>XII</h1>

  <p>Güz mevsiminin sonuna yaklaşırken vapur seferleri de sona erdi. Ben de dinsel tasvirlerin yapıldığı bir ikonografi atölyesine çırak olarak girdim. İşe başladığımın ertesi günü, yaşlıca bir kadın olan patronum, her zamanki gibi yumuşak başlı ve biraz çakırkeyif:</p>

  <p>— Artık günler kısa, geceler uzun, –dedi, Vladimir ağzıyla,– bu yüzden sabahları dükkâna gelir, çıraklık yaparsın, akşamları da atölyede sanatı öğrenirsin!</p>

  <p>Ve beni ufak tefek, ayağına çabuk, sevimli bir genç olan tezgâhtarın emrine verdi. Onunla birlikte her sabah gün doğmadan, erken sabah soğuğunu yiye yiye, kenti boydan boya kesen ve o saatlerde derin bir uykuda olan, kentin ticaret nabzının attığı İlinka Caddesi’ni aşıp, içinde bizim dükkânın da yer aldığı “Aşağı Pazar”a varırdık. “Aşağı Pazar’da, taş bir yapı olan Kapalı Çarşı’nın ikinci katındaydı bizim dükkân. Alt katta karanlık, demir kapılı bir depo ile yukarıdaki taraça bölümünde, küçücük penceresi sac kaplı ufak bir odadan oluşan dükkân ağzına kadar değişik boylarda tasvirlerle, düz ve “üzüm asması kabartmalı” tasvir dolaplarıyla, “kilise Slavcası” denilen eski dilde basılmış sarı deri ciltli kitaplarla doluydu. Bitişiğimizdeki dükkânda da dinsel kitaplar ve kutsal tasvirler satılıyordu. Kara sakallı bir adam olan komşu dükkânın sahibi, Volga’nın ötelerinde, Kerjenets dolaylarında çok tanınmış bir “eski din” yanlısının akrabasıydı. Ben yaşlardaki oğlu da dükkânda, adamın yanında çalışıyordu. Zayıf, ama canlı, çevik bir çocuktu bu; ihtiyarlarınki gibi küçücük ve solgun bir yüzü, farelerinki gibi yerinde duramayan, tedirgin gözleri vardı.</p>

  <p>Sabah dükkânı açar açmaz ilk işim, lokantadan çay için kaynar su getirmekti. Çay içildikten sonra dükkânı silip süpürmem, malların tozunu almam, ardından da müşterilerin bitişik dükkâna girmemeleri için gözümü dört açarak taraçada dikilmem gerekiyordu.</p>

  <p>Bizim ufak tefek tezgâhtar kendine tam bir güvenle:</p>

  <p>— Müşteri aptaldır, –derdi.– Onun için önemli olan malı nereden aldığı değil, ödediği paradır. Ayrıca maldan da hiç anlamaz.</p>

  <p>Tahta tasvirleri elinde ustaca birbirine vurarak şaklatır, işin inceliklerine ilişkin bilgisiyle övünerek bana ders verirdi:</p>

  <p>— Atölye işleri, ucuz olur. Bak on ikiye on beşlik bir tasvirin bize maliyeti şudur; yirmi dörde otuz ölçülerindeki bir tasvirin maliyeti ise şudur… Azizleri tanıyor musun? Hangi azizin hangi sıkıntıya iyi geldiğini?… Bak şimdi: Vonifatiy sarhoşluğa; Büyük Çilekeş Varvara diş ağrılarına ve beklenmedik ölümlere; Aziz Vasili sıtmaya ve hummaya… Bakireleri tanıyor musun? “Acılı Bakire”, “Üç Kollu Bakire”, “Abalak Bakiresi”, “Kazan Bakiresi”… Sonra, “Bana Ağlama Anam”, “Derdimin Dermanı”… sonra, “Deysus”, “Örtülü”, “Yedi Kılıçlı”…</p>

  <p>Boyutlarına ve işçiliklerine göre tasvir fiyatlarıyla, Bakire’nin farklı adlar taşıyan değişik tasvirleri arasındaki farkları çabuk öğrendim. Ama azizlerin özellikleriyle, hangi aziz tasvirinin hangi sorunun çözümünü kolaylaştırdığını akılda tutmak kolay değildi.</p>

  <p>Bazen dükkân kapısında dalgın dalgın dururken ansızın yanımda biten tezgâhtar bilgimi sınardı:</p>

  <p>— Zor doğumları kolaylaştıran aziz?</p>

  <p>Sorusunu doğru yanıtlayamadım mı, küçümserdi:</p>

  <p>— Omuzlarının üzerinde duran şu şeyi hiç kullanıyor musun?</p>

  <p>Gelip geçenleri dükkâna çekmek için çığırtkanlık yapmak bana en zor gelen işti. Çirkin yapılmış tasvirler hoşuma gitmediği için bunların satışından da keyif almıyordum. Ninemin anlattığı masallardan benim gözümde genç, güzel, iyi yürekli bir Bakire canlanıyordu; dergi resimlerindeki Bakire de böyleydi. Oysa bizde satılan tasvirlerde Bakire uzun gaga burunlu, sert yüzlü, yaşlı bir kadın olarak gösteriliyordu.</p>

  <p>Çarşamba ve perşembe günleri kentte pazar kurulduğu için işler canlanır, taraçadan gelip geçenler çoğalırdı: Mujikler, yaşlı kocakarılar, bazen bütün bir aile, Volga ötelerinden gelen kuşkulu, asık yüzlü orman halkı, “eski din” yanlıları… Bazen ev dokuması, kalın çuhalar üzerine koyun postları kuşanmış iriyarı bir köylü, bastığı yeri yıkmaktan korkar gibi taraçada ağır ağır ilerlerdi. Adamın karşısında epey bir sıkılıp tedirginlik yaşadıktan sonra güç bela karşısına çıkar, ağır çizmelerinin çevresinde birkaç kez dolanıp, sivri sinek vızıltısını andırır bir sesle monoloğuma başlardım:</p>

  <p>— Buyrun, efendim, ne emretmiştiniz? Genişletilmiş, yorumlu Zebur bulunur… Sonra, Yefrem Sirin’in kitapları, Kirillovlar, ilahiler, günlük dua kitapları… Lütfen içeri buyurmaz mısınız? Değişik fiyatlardan çok değişik tasvirlerimiz vardır… birinci sınıf işçilik, hepsi koyu renkli… Ayrıca sipariş de alıyoruz: İstediğiniz her azizin tasvirini ve değişik Bakire tasvirlerinden istediğinizi sipariş verebilirsiniz… İsim günü aziziniz, aile aziziniz… hepsinin tasvirlerini yapabiliriz… Burası Rusya’nın en iyi tasvir atölyesidir! Ve kentin bir numaralı ticarethanesi!</p>

  <p>Kafasından neler geçtiği anlaşılmaz alıcı, tek kelime etmeden, bir köpeğe bakar gibi uzun uzun yüzüme baktıktan sonra, kuru tahtayı andıran elini uzatıp beni kenara iter ve komşu dükkâna girerdi. Bunun üzerine bizim dükkânın tezgâhtarı kocaman kulaklarım ovuşturarak öfkeli öfkeli söylenirdi:</p>

  <p>— Kaçırdın müşteriyi! Senden de satıcı olacak, ha!</p>

  <p>O arada komşu dükkândan insanın başını döndüren, yumuşacık, mırıl mırıl sesler duyulurdu:</p>

  <p>— Muhterem kardeşim, bizim burada koyun postu satılmaz, çizme de satılmaz… Bizim burada yüce Tanrı’nın buyrukları ve kutlu sözleri satılır… ki bunlar gümüşten de altından da değerlidir… bunlara paha biçilmez…</p>

  <p>Bizim tezgâhtar kıskançlık ve hayranlıkla söylenirdi:</p>

  <p>— Çakal! Nasıl da gözünü boyuyor köylünün! Öğren! Öğren!</p>

  <p>Dürüstçe, kendimi vererek öğreniyordum. İnsan yüklendiği işi en iyi biçimde yerine getirmeli. Ama ben hem çığırtkanlık yapıp müşteri çelmede hem de müşterilere bir şey satmada hiç başarılı değildim. Bu asık yüzlü, ağızlarından dirhemle laf çıkan mujikler, sıçan gibi hep korkak duran kocakarılar bende acıma duygusu uyandırdıklarından onlara satın almak istedikleri tasvirin gerçek fiyatını fısıldamak ve dükkânın kazanç payı olan beş on köpeği onlara bağışlamak isterdim. Bu insanların hepsi bana yoksul, aç gibi geldiği için bir Zebur’a, ki en çok satın aldıkları şey buydu, üç buçuk ruble vermelerine tanık olmak, tuhafıma gidiyordu.</p>

  <p>Tasvirlerdeki işçilik ve kitaplar konusundaki bilgileriyle de beni şaşırtırlardı. Bir gün dükkâna sokmayı başardığım ak saçlı bir adam bana şöyle dedi:</p>

  <p>— Buranın, tasvirler konusunda Rusya’nın en iyi atölyesi olduğunu söylüyorsun, ama bu doğru değil, küçük! Moskova’da Rogojin’in atölyesidir bu alanın en iyisi!</p>

  <p>Utanıp usulca kenara çekildim; ihtiyarsa, komşumuzun dükkânına da girmeden ağır ağır uzaklaştı.</p>

  <p>Utançlı duruma düşmemden dört köşe olan tezgâhtar:</p>

  <p>— Adama böyle oturturlar işte! –dedi.</p>

  <p>— Ama siz bana Rogojin’in atölyesinden hiç söz etmediniz… –dedim.</p>

  <p>Tezgâhtar köylülere sövüp saymaya başladı:</p>

  <p>— Bu kahrolası yaratıklar hep böyle çaktırmadan dolaşırlar… eski kulağı kesikler… bilmedikleri yoktur…</p>

  <p>Yakışıklı, karnı tok sırtı pek bir adam olan tezgâhtar, aşırı bir kendini beğenmişlikle köylülerden nefret eder, dertleşmek ihtiyacı duyduğunda bana onlardan yakınırdı:</p>

  <p>— Ben, zeki biriyim… Temizliği severim, günlük kokusu gibi hoş kokuları, kolonyayı severim… Ama bunca üstünlüğüme karşın sırf patronum olacak kadına beş kopek kazandırabilmek için, pis kokular yayan bir köylünün önünde yerlere kadar eğilmek zorundayım! Hoşuma gidiyor mu sanıyorsun bu benim? Nedir ki köylü dediğin? Ekşimiş koyun postu ve bit, öyle değil mi? Oysa…</p>

  <p>Derin bir üzüntüyle yutkunup, susardı.</p>

  <p>Ben, severdim köylüleri. Onların her birinde, tıpkı Yakov’da olduğu gibi, gizemli bir şeyler bulurdum.</p>

  <p>Gocuğunun üzerine yerlere kadar inen bir cüppe giymiş, heybetli bir gölge girer dükkâna bazen; kürk şapkasını çıkarır, Meryem Ana kandilinin titrediği köşeye dönüp, kutsanmamış tasvirlere bakmamaya çalışarak, iki parmağıyla haç çıkarır, sonra sessizce çevresine bir göz atarak:</p>

  <p>— Yorumlu bir Zebur istiyordum, –der.</p>

  <p>Cüppesinin kollarını sıvar, kan çıkacak kadar çatlamış toprak rengi dudakları kımıl kımıl, kitabın ilk sayfasını okur.</p>

  <p>— Daha eskisi yok muydu?</p>

  <p>— Biliyorsunuz, eskiler pahalı, bin rubleden başlıyor…</p>

  <p>— Biliyoruz.</p>

  <p>Köylü, parmağını ıslatıp sayfayı çeviriyor, ıslak parmağının kara izi kalıyor dokunduğu yerde. Tezgâhtar kızgınlıkla müşterinin tepesine doğru bakarak söyleniyor:</p>

  <p>— Kutsal Kitap’ın eskisiyle yenisi arasında bir fark yoktur… Tanrı kelamını değiştirmemiştir…</p>

  <p>— Biz de biliyoruz, duymuşluğumuz var! Tanrı değiştirmedi, ama Nikon değiştirdi.</p>

  <p>Ve kitabı kapayarak sessizce çıkıp gider.</p>

  <p>Bu orman insanlarının bazen tezgâhtarla tartıştıkları da olurdu. Onların kutsal kitapları tezgâhtardan çok daha iyi bildiklerini gösterirdi bu tartışmalar bana.</p>

  <p>— Bataklık dinsizleri! –diye söylenirdi, tezgâhtar.</p>

  <p>Gönlü eskisinden yana olmasına karşın, köylünün yeni kitabı da elinde saygıyla tuttuğunu, sanki bir kuşmuş da elinden uçup gidiverecekmiş gibi ona saygıyla dokunduğunu görürdüm. Çok hoşuma giden bir davranıştı bu. Çünkü kitap benim için de bir tansıktı; içinde onu yazanın ruhunu barındırırdı. Kitabı açmamla birlikte özgürlüğüne kavuşan ruh, bana birbirinden gizemli şeyler anlatmaya başlardı.</p>

  <p>Kadın ya da erkek bazı yaşlı insanlar, sık sık, satmak için eski eşyalar getirirlerdi. Nikon öncesinin harfleriyle basılmış eski kitaplar ya da bu tür kitapların İrgiz ve Kerjenets dolaylarındaki ıssız manastırlara kapanmış rahibeler tarafından yapılmış elyazması güzel kopyaları, iman ve ibadetle birlikte dualara, ilahilere ve azizlerin yaşamöykülerine de yer verilen, Rostov’lu Dmitri’nin yaptığı değişikliklerden önceki eski Ortodoks ilmihali, eski tasvirler, kuzey Rusyalı Pomor ustaların elinden çıkma dinsel temalı dövme bakır levhalar, Moskova prenslerinin devletin resmi içki satıcılarına armağan ettikleri gümüş kepçeler gibi eşyalardı bunlar. Satmak istedikleri şeyi gizemli bir havayla, iki yanlarını kollayarak, el altından teklif ederlerdi.</p>

  <p>Bizim tezgâhtar da, komşu dükkân da, bu tür satıcıları dikkatle kollar, daha önce kapmaya çalışırdı. Bu antika eşyaları birkaç rubleye kapatıp, fuar zamanı eski din yanlılarına yüzlerce rubleye satarlardı.</p>

  <p>— Bu orman cinleri var ya… bu büyücüler… Kendileriyle birlikte mutluluk da getirirler… Aman ha gözünü dört aç… boş bulunup bir tekini bile gözden kaçırma bunların!</p>

  <p>Dükkâna böyle bir satıcı geldi mi, tezgâhtar beni eski yazı kitaplarla, ikonografi ve her tür antika eşyadan iyi anlayan Pyotr Vasilyeviç’i çağırmaya yollardı.</p>

  <p>Uzun boylu, Vasiliy Blajennıy gibi uzun sakallı, sevimli yüzünde gözleri zekice ışıldayan bir adamdı bu. Bir ayağından ameliyat olduğu için elinde uzun bir sopayla hafif aksayarak yürürdü. Yaz kış ince kumaştan, papaz cüppesini andırır, kısa, hafif bir pardösü ve başında tencereye benzer tuhaf bir kadife kasketle dolaşırdı. Dinç, dimdik bir adamdı; ama dükkâna girmesiyle omuzlarını indirir, sırtını kamburlaştırır, arada hafif hafif inler, iki parmağıyla sürekli haç çıkartır ve dudakları kımıl kımıl Zebur’dan birtakım dualar okurdu. Bu sofuluk ve yaşlılığın verdiği halsizlik görüntüsü hemen sonuç verir, satıcıda ihtiyara karşı güven uyandırırdı.</p>

  <p>— Söyleyin bakalım, sorununuz nedir? –diye başlardı ihtiyar.</p>

  <p>— Arkadaş bir tasvir getirmiş de… Stroganov işi olduğunu söylüyor…</p>

  <p>— Ne işi?</p>

  <p>— Stroganov işi.</p>

  <p>— Ha… şimdi anladım. İyi duyamıyorum da… Yüce Tanrı’nın bir lütfü olsa gerek… Nikon kaynaklı cenabet sözleri duymaktan beni korumak için Rabbim kulak yollarımı tıkamış.</p>

  <p>Kasketini çıkarıp eline aldığı tasviri önce yatay tutar, sonra dikey, sonra karşıdan bakar, elinde evirir çevirir, gözlerini süzerek ahşap levha üzerindeki her bir figürün, güvercin kanadı adı verilen yöntemle birbirine tutturuldukları noktaları inceler, sonra kendi kendine konuşuyormuş gibi, mırıl mırıl başlardı:</p>

  <p>— Şu Tanrı’yı inkâr eden din sapkını Nikoncular! Eski kutsal güzelliklerimize olan düşkünlüğümüzü fark etmeleriyle beraber, en şeytani, en sinsi yöntemlerle bütün o mübarek tasvirlerin öyle başarılı taklitlerini üretiyorlar ki, oy… oy!… Kabaca bakıldığında Stroganov, Ustyüj, hatta Suzdal işiymiş gibi değerlendirilebilecek olan bu tasvir de, bakmasını bilen bir göz için, yalnızca bir taklit!</p>

  <p>“Taklit” demesi, eldeki tasvirin değerli ve ender bulunur bir eser olması demekti. Birlikte saptadıkları bazı üstü örtülü sözlerle tezgâhtara eski bir tasvir ya da kitap için kaç para fiyat teklif etmesi gerektiğinin işaretini yollardı. “Keder ve teessür”, on ruble demekti; “kaplan Nikon”sa, yirmi beş ruble. Elindeki tarihi eseri satmaya gelen garibanın aldatılmasına tanık olmak beni utandırıyordu, ama beri yandan, ihtiyarın sergilediği hünerli oyunlar da beni eğlendiriyordu.</p>

  <p>— Nikoncular dediğimiz iblisler yok mu… Kaplan Nikon’un kara dölleri… Bunların yapmayacağı şey yoktur! Ahşap üzerindeki zemin boyası sanki gerçekmiş gibi duruyor… Giysiler de aynı elden çıkma gibi… ama yüz… dikkat edin, yüzde fırça nasıl değişiverdi! Gerçi o da bir din sapkınıdır, ama Simon Uşakov gibi eski ustalar, tasvirin bütün işlerini baştan sona kendileri yaparlardı: Ahşap işçilik ve zemin boyasından başlayıp, yüz ve ellere, giysilere varana dek… Günümüzdeyse, küfre düşmüş din sapkınlarının elinden gelmiyor bu kadarı. Öte yandan tasvir yapımı eskiden kutsal bir iş olarak görülürdü, bugünse yalnızca sanat olarak görülüyor!</p>

  <p>Sonunda tasviri dikkatle tezgâhın üzerine bırakıp kasketini başına geçirir ve:</p>

  <p>— Günah! –diye mırıldanırdı.</p>

  <p>Bu, “Satın al!” demekti.</p>

  <p>İhtiyarın bilgi dağarı karşısında ağzı dili kuruyan, tam gönlüne seslenen kutsal söz sağanağından başı dönen garip satıcı, saygıyla sorardı:</p>

  <p>— Benim tasvir için ne diyorsunuz efendim?</p>

  <p>— Nikoncuların elinden çıkma!</p>

  <p>— Ama bu… olamaz! Dedelerimin, büyük dedelerimin önünde dua ettikleri bir tasvir nasıl olur da…</p>

  <p>— Nikon senin büyük dedelerinden önce yaşamıştı.</p>

  <p>İhtiyar son olarak tasviri satıcının yüzüne yaklaştırır ve malın sahteliğini kanıtlamak için bu kez daha sert bir sesle ona şöyle derdi:</p>

  <p>— Bir kutsal tasvirde bu kadar neşeli yüz olur mu hiç? Bu, yalnızca bir resim! Kör, sağır bir sanat eseri! Nikoncuların gönül eğlendirmek için kotardıkları… ruhsuz bir şey! Niye yalan söyleyeyim sana? Hep gerçekleri söylediğim için olmadık şeyler çekmiş, yaşlı bir adamım ben… yakında da Tanrı’nın huzuruna çıkacağıma göre yalan söyleyip günah işlemekte ne çıkarım olabilir?</p>

  <p>Değerlendirmesine gösterilen güvensizlikten kahrolmuş çökkün bir yaşlı adamın dermansızlığıyla dükkânın önündeki taraçaya çıkardı. Tasvirine tezgâhtarın ödediği birkaç rubleyi alan satıcının Pyotr Vasilyeviç’i yerden selamlayarak çıkıp gitmesinden sonra beni çay için sıcak su almaya lokantaya gönderirlerdi. Döndüğümde ihtiyarı neşesi yerine gelmiş, dinçleşmiş bulurdum. Ele geçirdikleri ganimeti keyifle incelerken tezgâhtara tasvirdeki işçiliğin ne kadar incelikli olduğunu anlatırdı:</p>

  <p>— Ahşabın ne kadar sert olduğunu görüyor musun? Ne kadar incelikle işlenmiş… İnsana ait her şeyden sıyrılarak, salt Tanrı korkusuyla yapılmış bir tasvir!</p>

  <p>Keyfinden yerinde duramayan tezgâhtar, yüzü sevinçten ışıl ışıl:</p>

  <p>— Kimin elinden çıkma olduğunu da anlayabildiniz mi? –diye sorardı.</p>

  <p>— Onun için bir süre daha beklemen gerekecek.</p>

  <p>— Meraklısı ne verir dersiniz buna?</p>

  <p>— Bilemem… Ver de birkaç kişiye göstereyim…</p>

  <p>— Ah, Pyotr Vasilyeviç…</p>

  <p>— Satarsam, elli ruble sana, kalanı bana, tamam mı!</p>

  <p>— Ah…</p>

  <p>— Bırak ahlayıp ohlamayı…</p>

  <p>Çaylarını içerken birbirlerini güvensiz, kuşkulu bakışlarla inceleyerek utanmazca pazarlık ederlerdi. İhtiyarın tezgâhtarı bütünüyle avucunun içine aldığı apaçıktı. İhtiyar dükkândan çıktı mı tezgâhtar beni sıkılardı:</p>

  <p>— Yaptığımız bu alışverişten sakın patrona söz edeyim deme!</p>

  <p>Tasvirin satışından alacakları paylar üzerinde uzlaştıktan sonra tezgâhtar, ihtiyara sorardı:</p>

  <p>— Kentte yeni bir şeyler var mı, Pyotr Vasilyeviç?</p>

  <p>Sarımtırak eliyle sakalını sıvazlayan ve böylece yağlı dudakları meydana çıkan ihtiyar, varsıl tüccarların yaşayışlarını anlatırdı: Ticari başarıları, sefahat âlemleri, hastalıkları, düğünleri, karı kocaların birbirlerini aldatmaları… Tüm bu vıcık vıcık öyküleri anlatırken, gözleme yapan usta bir aşçının el çabukluğu ve hünerini sergiler, son olarak da bunları kahkaha sosuna bulardı. Tezgâhtarın toparlak yüzü kıskançlıktan kızarır, gözleri hülyalı bir sisin gerisinde kaybolur, göğüs geçirerek acı acı söylenirdi:</p>

  <p>— Herkes, keyif sürüyor! Oysa ben burada…</p>

  <p>İhtiyar, bas sesiyle sustururdu onu:</p>

  <p>— Herkesin bir alınyazısı vardır… Kiminin alınyazısını melekler minik, gümüş çekiçleriyle yazar, kimininkini de şeytan, baltanın tersiyle!</p>

  <p>Bu güçlü kuvvetli, boylu boslu ihtiyar kentte akan bütün hayatı; tüccarı ve memuruyla, din adamı ve esnafıyla kentte yaşayan herkesin bütün gizlerini biliyordu. Gözleri, yırtıcı kuşlarınki gibi keskindi. Kurtluk da vardı onda, tilkilik de; ikisinin karışımı gibiydi. Hep onun damarına basma isteği duyardım, ama o bana uzaklardan, sanki bir sis bulutunun gerisinden bakar gibiydi. Dipsiz bir boşlukla çevriliymiş gibi gelirdi bana; ona biraz fazla yaklaşan bu boşluğa uçardı. Ateşçi Şumov’la ortak yanları varmış gibi geliyordu bana.</p>

  <p>Tezgâhtar gerek yüzüne karşı, gerekse arkasından onun zekâsına hayranlığını dile getirse de, bazen onun da benim gibi ihtiyarın damarına basmak istediği anlar oluyordu.</p>

  <p>Durup dururken, kışkırtıcı bakışlarını ihtiyarın yüzüne dikerek:</p>

  <p>— Senin yaptığın doğrudan doğruya insanları aldatmak! –derdi.</p>

  <p>İhtiyar tembel tembel gülümseyerek ona şu yanıtı verirdi:</p>

  <p>— Yalansız dolansız olmak yalnız Tanrı’ya mahsustur. Bize gelince… ahmaklar arasında yaşıyoruz… Ahmağı aldatmayıp ne yapacaksın? Başka neye yarar ahmaklar?</p>

  <p>Bu sözler tezgâhtarı kızdırırdı:</p>

  <p>— Köylülerin hepsi ahmak değildir! Unutma ki, tüccarlar da köylüler arasından çıkıyor!</p>

  <p>— Biz şimdi burada tüccarlardan söz etmiyoruz. Ahmaktan düzenbaz olmaz! Ahmak, mübarek varlıktır; beyni uykudadır…</p>

  <p>İhtiyar gitgide daha isteksiz, daha gevşek konuşuyor ve bu benim dehşetli sinirime dokunuyordu. Adam sanki bir tümsekte oturuyordu ve çevresi bataklıkla çevriliydi. Onu öfkelendirebilmek olanaksızdı; ya öfkenin ulaşamayacağı bir noktada duruyordu ya da öfkesini çok derinlerde gizlemesini biliyordu.</p>

  <p>Ama daha çok kendisi gelip bana takılırdı. Burnumun dibine kadar sokulur ve bıyık altından gülümseyerek, sorardı:</p>

  <p>— Neydi şu senin Fransız yazarın adı… Ponos mu?</p>

  <p>Adları eğip bozmak, berbat etmek en iğrenç bulduğum, beni en öfkelendiren davranışlardan biriydi. Ama kendimi tutuyor ve soruyu yanıtlıyordum:</p>

  <p>— Ponson du Terrail.</p>

  <p>— Nerede kaybediyor?<a class="footnoteref" href="../Text/notlar.xhtml#n19" id="ref19">19</a></p>

  <p>— Niye böyle şakalar yapıyorsunuz, siz küçük değilsiniz!</p>

  <p>— Doğru, küçük değilim. Okuduğun ne?</p>

  <p>— Yefrem Şirin.</p>

  <p>— Peki, hangisi daha güzel: Senin okuduğun, bu dünyayı anlatan kitaplar mı, yoksa bu mu?</p>

  <p>Yanıt vermiyorum.</p>

  <p>Ama o peşimi bırakmıyor:</p>

  <p>— Bu dünyayı anlatan kitaplarda… en çok nelerden söz edilir?</p>

  <p>— Hayatta olup biten her şeyden.</p>

  <p>— Öyleyse köpeklerden, atlardan söz ediliyor. Çünkü çiftleşenler onlar.<a class="footnoteref" href="../Text/notlar.xhtml#n20" id="ref20">20</a></p>

  <p>Tezgâhtar kahkahalarla gülüyor, benimse içim içimi yiyor, çok ağırıma gidiyor bu konuşmalar; ama onlardan uzaklaşacak oldum mu, tezgâhtar hemen beni durduruyor:</p>

  <p>— Nereye?</p>

  <p>İhtiyar işkence etmeyi sürdürüyor:</p>

  <p>— Çok okuyan çocuk, bakalım şu problemi çözebilecek misin: Aralarında Âdem’le Havva’nın da bulunduğu, beş yüzü kadın, beş yüzü erkek, bin çıplak insan arasında Âdem’le Havva’yı nasıl bulacaksın?</p>

  <p>Beni uzun uzadıya sorguladıktan sonra, zafer kazanmış bir havayla sorusunun yanıtını veriyor:</p>

  <p>— Küçük budala… onlar doğmadılar, yaratıldılar; bu yüzden de göbekleri yoktu!</p>

  <p>İhtiyar bu türden öyle çok “problem” biliyordu ki, bana hiç ara vermeden günlerce işkence edebilirdi.</p>

  <p>Dükkânda nöbet tuttuğum ilk günlerde tezgâhtara okuduğum bazı kitapların konularından söz etmiştim. Bu anlattıklarımı şimdi bana karşı silah olarak kullanıyorlardı: Tezgâhtar, bunları çarpıtarak ve alabildiğine iğrençleştirerek Pyotr Vasilyeviç’e aktarıyor, beriki de edepsizce sorularıyla ona yardım ediyordu. Böylece Eugénie Grandet, Lyudmila ve IV. Henri’yi süprüntü sözcüklerle anıyor, edepsizliğin çirkefine buluyorlardı.</p>

  <p>Bunu kötülüklerinden değil, can sıkıntısından yaptıklarını anlıyordum. Ama bunu bilmek yüreğimi ferahlatmıyordu. Bir çamur yaratıp içine gömülüyor, sonra da anlamadıkları, gülünç buldukları, kendilerine yabancı bütün güzellikleri kirletmekten duydukları keyifle domuzlar gibi homur homur bu çamurun içinde debeleniyorlardı.</p>

  <p>Tüccarı, tezgâhtarıyla bütün Kapalı Çarşı, belki biraz çocuksu-aptal, ama her zaman acımasız eğlencelerle dolu tuhaf bir yaşam sürüyordu. Örneğin çarşıya gelen bir yabancı, kentin bir yerine nasıl gideceğini sordu mu, adama kesinlikle gitmesi gerekenin tam tersi yönü gösterirlerdi. Bütün Kapalı Çarşı ahalisi için bu o kadar sıradan, alışıldık bir davranışa dönüşmüştü ki, artık bu aldatma oyunu, oyunu oynayana da keyif vermiyordu. İki fare yakalayıp kuyruklarını birbirine düğümler, sonra da yol üstüne bırakıp farelerin farklı yönlere atılışlarını, zaman zaman dönüp birbirlerini ısırmalarını zevkle izlerlerdi. Bazen yakaladıkları bir farenin üzerine gazyağı döküp yakarlar, bazen de kuyruğuna delik bir kova bağladıkları köpeğin umarsız haykırışlarla kendini deli gibi bir o yana bu yana atışını kahkahalarla izlerlerdi.</p>

  <p>Bu türden daha nice eğlenceleri vardı. Denilebilirdi ki herkes, özellikle de köylüler, salt Kapalı Çarşı esnafının eğlenmesi için yaratılmışlardı. Birine bakarlarken, onunla eğlenmek, dalga geçmek, onu tatsız duruma düşürecek, canını yakacak bir şeyler yapmak arzusu okunurdu gözlerinde. Ve ne tuhaf, okuduğum kitapların bir tekinde bile, insanların birbirleriyle alay etme, birbirlerini aşağılama konusunda duydukları bu sürekli ve şiddetli arzudan söz edilmiyordu.</p>

  <p>Kapalı Çarşı’nın bu türden bir eğlencesi de şuydu (benim en tiksinç bulduğum, seyretmeye katlanamadığını eğlenceleriydi bu):</p>

  <p>Bizim aşağımızda keçe çizmeler de satan yüncü dükkânının, oburluğuyla Aşağı Pazar’daki herkesi hayretler içinde bırakan bir tezgâhtarı vardı. Patron, köpeklerinin yırtıcılığıyla ya da kısrağının gücüyle övünür gibi, tezgâhtarının bu yeteneğiyle övünürdü. Zaman zaman komşu dükkân sahipleriyle bahse tutuşurdu:</p>

  <p>— On rubleye bahse girerim ki, Mişka iki saatte 10 funt jambonu gövdeye indirebilir!</p>

  <p>Mişka’nın bunu başarabilecek yetenekte olduğunu bildikleri için şöyle derlerdi:</p>

  <p>— Bahse girmiyoruz… ama jambonu almaya razıyız, o tıkınsın biz seyredelim!</p>

  <p>— Ama bak söyleyeyim: Et kemiksiz olacak, löp et!</p>

  <p>Bir süre tembel tembel tartışırlar, derken… dükkânın karanlık bodrumundan, elmacık kemikleri çıkık, sakalsız, incecik bir delikanlı süzülür çıkar. Üzerinde, her yanına yünler yapışmış, kırmızı kuşaklı, uzun bir palto vardır. Kasketini çıkarıp küçücük başını saygıyla eğerek çevredekileri selamlar, içlerine göçmüş gözlerinde bulanık bakışlarla patronunun heyecandan kıpkırmızı olmuş kalın kıllarla kaplı yuvarlak yüzüne bakar.</p>

  <p>— Bir batman jambonu gövdeye indirebilir misin?</p>

  <p>Mişka, incecik bir sesle ve sanki bir iş görüşmesi yapar gibi:</p>

  <p>— Ne kadar zamanda, efendim? –diye sorar.</p>

  <p>— İki saatte.</p>

  <p>— Biraz zor; efendim!</p>

  <p>— Lafa bak… zormuş!</p>

  <p>— Yanında iki de bira olabilir mi, efendim?</p>

  <p>— Haydi, dediğin gibi olsun! –diyen patron hemen övünmeye başlardı:– Şu anda karnının aç olduğu gibi bir şey gelmesin aklınıza… sabah iki funt francalayı indirdi mideye, öğleyin de her zamanki yemeğini yedi.</p>

  <p>Domuz budunu getirirler; vücuttaki minik yağ kabartılarını andıran küçücük gözlerini, bitmez tükenmez bir can sıkıntısının uykulu dumanı kaplamış, devasa çeki taşlarını andıran, koca göbekli, ağır oturaklı tüccarlar, sıkı sıkıya sarındıkları ağır kürklerinin kol yenlerine ellerini karşılıklı sokarak, domuz buduna karşı bir bıçak ve büyükçe bir çavdar ekmeğiyle silahlanmış tezgâhtarın çevresinde dar bir halka oluştururlar. Tezgâhtar coşkuyla haç çıkarır ve bir yün çuvalının üzerine oturarak, yanı başındaki bir sandığın üzerine koyduğu budu boş bakışlarla şöyle bir tartar.</p>

  <p>Ekmekten ince, etten kalın bir dilim keserek bunları özenle birbirinin üzerine yerleştirir, sonra da iki eliyle tutarak dilimi ağzına götürür… köpek dilini andırır upuzun diliyle titreyen dudaklarını yalar, bu sırada küçük, keskin dişleri görünür; yiyeceğine hamle yapan bir köpek gibi yüzünü et dilimine doğru eğer.</p>

  <p>— Başladı!</p>

  <p>— Biriniz saate baksın!</p>

  <p>Bütün bakışlar büyük bir ciddiyetle tezgâhtarın yüzüne yönelir ve herkes pür dikkat onun altçenesinin oynayışını, kulak altlarında oluşan lokma şişlerini ve sivri çenenin düzenli bir şekilde aşağı yukarı hareketlerini izlemeye başlar; arada, konuşmaya üşenir gibi, gevşek gevşek, görüşlerini dile getirirlerdi:</p>

  <p>— Ayı gibi silip süpürüyor!</p>

  <p>— Sen hiç ayıyı yemek yerken gördün mü?</p>

  <p>— Nerde göreceğim, ormanda mı yaşıyorum? Ama, bunun gibi yiyenlere, ayı gibi silip süpürüyor derler.</p>

  <p>— Hayır, öyle demezler; domuz gibi yiyor, derler!</p>

  <p>— Domuz domuzu yemez…</p>

  <p>İsteksiz isteksiz gülüşürlerken çok bilmiş biri çıkar ve yanlışı düzeltir:</p>

  <p>— Domuz her şeyi yer, kendi yavrusunu da yer, bacısını da…</p>

  <p>Tezgâhtarın yavaş yavaş yüzü kızarmaya, kulakları mavi-mor bir renk almaya, çukurlarına kaçmış gözleri pörtlemeye başlar. Soluk alıp vermekte zorlandığı görülür. Ama çenesinin ritmik hareketlerinde en ufak bir değişme yoktur.</p>

  <p>Bazen onu coşturmaya çalışırlar:</p>

  <p>— Haydi, Mihail, zaman doluyor…</p>

  <p>— İyi gidiyorsun aslanım… sil süpür, gözünün yaşına bakma!</p>

  <p>Tezgâhtar kalan eti tedirgin bakışlarla tartar, bira içer, hemen sonra da yeniden şapır şupur yeme sesleri yükselir. Seyircilerde heyecan artar, Mişka’nın patronu elindeki saate gitgide daha sık bakmaya başlar. O arada birbirlerini uyardıkları olur:</p>

  <p>— Dikkat edin, saati geri alabilir! En iyisi saati elinden almak! Mişka’dan da gözünüzü ayırmayın, paltosunun yenlerine et tıkıştırmasın!</p>

  <p>— Zamanında bitiremeyecek!</p>

  <p>Mişa’nın patronu coşkuyla haykırır:</p>

  <p>— Yirmi beş ruble koyuyorum… Mişka göreyim seni, yüzümü yere geçirme!</p>

  <p>Mişka’nın patronunu kışkırtmaya çalışsalar da, seyircilerden hiçbiri iddiaya girmeye cesaret edemiyor.</p>

  <p>Yüzü yavaş yavaş yediği jambona benzemeye başlayan Mişa ise kıkırdaklı, sivri burnundan çıkan yakınmayı andırır ıslık sesleri eşliğinde durmaksızın çiğniyor. Ona bakmaya korkuyor insan. Sanki her an:</p>

  <p>—Acıyın bana! –diye haykırarak hüngür hüngür ağlamaya başlayacak ya da ağzına doldurduğu etlerden tıkanarak seyircilerin ayakları dibine serilip son nefesini verecek gibi.</p>

  <p>Sonunda hepsini yiyip bitiriyor, sarhoş gözleri iyice dışarı uğramış, yorgun bir sesle hırlıyor:</p>

  <p>— İçecek bir şey verin!</p>

  <p>Patronuysa gözleri saatte, homurdanıyor:</p>

  <p>— Dört dakika geç kaldın, alçak!</p>

  <p>Seyirciler patrona takılıyor:</p>

  <p>— Keşke bahse girseymişiz! Sen kaybedecektin…</p>

  <p>— Fakat kim ne derse desin, delikanlı tam bir canavar azizim!</p>

  <p>— Haklısın… en iyisi onu bir sirke vermek…</p>

  <p>— Tanrı’nın bir insanı böylesine çirkinleştirebilmesi, anlaşılır gibi değil!</p>

  <p>— Ne dersiniz, çay içmeye gitsek mi?</p>

  <p>Mavnalar gibi yalpalaya yalpalaya lokantanın yolunu tutuyorlar.</p>

  <p>Bu dökme demirden yapılmışı andıran ağır oturaklı adamları bahtsız tezgâhtarın çevresinde toplanmaya yönelten şeyin ne olduğunu bilmek ve onun hastalıklı oburluğunu seyretmeyi böylesine eğlenceli bulmalarının nedenini anlamak isterdim.</p>

  <p>Çarşının ağzına kadar yün, yapağı, kendir, kenevir, halat, keçe çizme ve saraç malzemeleriyle dolu galeri bölümü, daracık, loş ve sıkıcıydı. Galeriyi yandaki kaldırımdan, zaman içinde aşınmış, yolun çamuruyla kirlenmiş kalın ve biçimsiz tuğla sütunlar ayırıyordu. Tuğlalarını ve bunlar arasındaki oyuklarını, yarıklarını zihnimden belki binlerce kez saydığım bu sütunlar, çirkin bezemeleriyle kahredici bir ağ gibi belleğimde yer etmiştir.</p>

  <p>Kaldırımda yayalar ağır ağır yürüyor; mal yüklü arabalarla, kızaklar da caddede acele etmeksizin ağır ağır geçip gidiyorlar. Caddenin ötesinde tuğladan, iki katlı dükkânların oluşturduğu kırmızı karenin ortasında küçük bir alan var; alanı dolduran sandık, sepet kalıntıları, sap, saman, buruşmuş ambalaj kâğıdından oluşan yığının üzerini çiğnenmiş, kirli bir kar tabakası örtüyor.</p>

  <p>Atıyla, insanıyla çevremde hareket halinde olan her şey, aynı zamanda hareketsiz gibi. Sanki görünmez zincirlerle bir yere bağlılar ve hep orada uyuşuk uyuşuk dönüp duruyorlar. Ve birden insanın içi bu hayatın neredeyse tümden sessiz olduğu, hatta bir sağır-dilsiz gibi ses yoksulu olduğu hissiyle doluyor. Kızaklar gıcırdıyor, dükkânların kapıları gürültüyle açılıp kapanıyor, börekçiler, sbiten<a class="footnoteref" href="../Text/notlar.xhtml#n21" id="ref21">21</a> satıcıları bağırıyorlar, ama insanların sesleri öylesine neşesiz, isteksiz ve tekdüze ki, insan onlara çabucak alışıyor ve artık duymaz oluyor.</p>

  <p>Matem bildiren çan sesleri… kulağın belleğine silinmez bir biçimde kaydedilen bu hazin ses sanki sürekli havada, pazaryerinin üstünde dalgalanıyor, bütün düşünceleri, duyguları kat kat birbirinden ayırdıktan sonra tüm izlenimlerin üzerine ağır bir bakır tortu gibi çöküyor.</p>

  <p>Üzeri kirli karla kaplı toprak, damlardaki boz kar yığınları, yapıların et rengi tuğlaları… her şey, soğuk ve usanç verici bir can sıkıntısıyla soluk alıp veriyor… ve bu can sıkıntısı, mavi bir duman halinde bacadan yükselip gökyüzünün kurşuni, alçak boşluğunda yüzüyor. Atların gövdelerinden tüten de, can sıkıntısı. İnsanların soludukları da. Kendine özgü kokusu olan bir şey bu: Ağır bir ter kokusuyla, içyağı, kenevir yağı, börek ve duman kokusu karışımı. Sıcak, dar bir şapka gibi insanın başını sıkıyor bu koku, oradan göğüse doğru süzülerek insanda tuhaf bir baş dönmesi ve gözlerini yumup müthiş bir çığlık atarak koşmaya başlamak, sonra da başını, önüne çıkan ilk duvara şiddetle çarpıp parçalamak gibi bir kara arzu yaratıyor.</p>

  <p>Tümü de besili, damarlarında ışıl ışıl yağlı kan dolaşan tüccarların soğuğun ısırıp yolduğu, sanki uykudaymış gibi kımıltısız yüzlerine bakıyorum. Karaya vurmuş balıklar gibi ağızlarını kocaman kocaman açarak esneyip duruyorlar.</p>

  <p>Kışın işler hareketliliğini kaybeder, bu yüzden de dükkân sahiplerinin gözlerinde, yazın onlara az da olsa can veren, güzellik katan tetik, yırtıcı ışıklar kaybolur. Ağır kürkler hareketleri kısıtladığı gibi, sanki insanları yere doğru bastırır. Tüccarlar konuşur, arada bir de öfkeyle tartışırlar. Ama bütün bunları sanki yalnızca yaşadıklarını birbirlerine göstermek için yaparlar.</p>

  <p>Korkunç bir can sıkıntısının pençesinde kıvrandığını gördüğüm bu insanların kendilerini kaptırdıkları o aptalca ve acımasız şakalarını ancak, can sıkıntısının insanı tüketen gücüne karşı başarısız bir başkaldırı çabası olarak açıklardım kendime.</p>

  <p>Zaman zaman Pyotr Vasilyeviç’le bu konu üzerine konuşurduk. Bana hep alaycı, küçük görürcesine davranırdı, ama kitap tutkum hoşuna gittiği için zaman zaman benimle ciddi, öğretici bir edayla konuşmaya gönül indirdiği de olurdu.</p>

  <p>— Bizim tüccarların yaşayışlarını hiç beğenmiyorum, –derdim ona.</p>

  <p>Sakalından bir tutamını ince, uzun parmağına dolayarak sorardı:</p>

  <p>— Sen onların nasıl yaşadıklarını nereden bileceksin? Yoksa onların dostusun da sık sık ziyaretlerine mi gidiyorsun? Burası bir cadde, delikanlı… ve burada yaşanmaz, burada yalnızca alışveriş edilir… insanlar buraya çabucak bir uğrayıp hemen evlerine dönerler! İnsanlar buraya çıplak değil, giyinik gelirler… giysilerin altında nasıl bir insan bulunduğunu kimse bilemez. İnsan yalnızca evinde apaçıktır, olduğu gibidir. Bir insanın evinin dört duvarı arasında nasıl yaşadığını sen nereden bileceksin?</p>

  <p>— Evlerinde ayrı, sokakta ayrı şeyler düşünmüyorlar ya, her iki tarafta da aynı düşünce dünyasına sahipler?</p>

  <p>— Komşusunun düşünce dünyasını kim bilebilir? –derdi, gözleri öfkeyle irileşmiş ihtiyar, inandırıcı tok bir sesle.– Ucu bucağı olmayan şeydir, düşünce. Bir insan evine gelir ve yerlere kapanıp gözyaşları içinde, “Tanrım beni bağışla… bugün ben bir günah işledim!” diye yakarabilir… Belki de evi onun için Tanrısıyla birlikte yaşadığı bir manastırdır?</p>

  <p>Ciddi konuştuğu zaman sesi, önemli birtakım sırlar açıklayacakmış gibi alçalır, kalınlaşırdı:</p>

  <p>— Senin yaptığına akıl yürütmek derler. Akıl yürütmek senin için henüz erken. Senin bu yaşlarında akılla değil, gözlerle yaşanır. Demek istediğim şu: Bakıp göreceksin, gördüğünü unutmayacaksın ve… konuşmayacaksın. Akıl, iş içindir; ruh içinse inanç gerekir! Kitap okumayı sevmen, güzel… ancak her şeyde olduğu gibi bunda da ölçüyü kaçırmamak gerek. Kafayı oynatacak, dinden imandan ayrılacak kadar kendini okumaya çalanlar var.</p>

  <p>İhtiyar sanki ölümsüzdü; onu yaşlanmış, değişmiş olarak getiremiyordum gözümün önüne. Sonradan büyük ün kazanmış tüccarlar, eşkıyalar, kalpazanlar üzerine öyküler anlatmayı severdi. Benzerlerini dedemden de çok dinlediğim öykülerdi bunlar… üstelik dedem daha güzel anlatırdı. Ama öykülerdeki ana fikir hiç değişmiyordu: “Ancak Tanrı’ya ve insanlara karşı günah işlenerek zengin olunabilir.” Pyotr Vasilyev insanlara acımazdı. Tanrı’dansa sımsıcak, duygulu bir sesle söz eder, gözleri bir başka yerde, içini çeke çeke konuşurdu.</p>

  <p>— Tanrı’yı da aldatıyorlar… Ve yukarıda her şeyi gören yüce İsa gözyaşları içinde “Ah insanlar, benim zavallı kullarım, cehennem sizin için hazırlandı” diye hıçkırıyor.</p>

  <p>Bir gün cesaretimi toplayıp:</p>

  <p>— Ama siz de köylüleri aldatıyorsunuz? –dedim.</p>

  <p>Hiç kızmadı.</p>

  <p>— Benimki de bir şey mi! Hepi topu üç beş rublelerini alıyorum…</p>

  <p>Beni bir şey okurken yakaladı mı, elimden kitabı alır ve beni didik didik sorgulamaya başlar, okuduklarımla ilgili ayrıntıları dinler ve tezgâhtara dönüp kuşkulu, şaşkın şöyle derdi:</p>

  <p>— Duy da inanma; okuduklarını anlıyor galiba bu kerata!</p>

  <p>Ve kolay hatırda kalır, anlamlı, ilginç şeyler söylerdi:</p>

  <p>— Şimdi kulağını aç, bakarsın ileride işine yarar! İki Kiril vardı ve ikisi de piskopostu. Biri İskenderiyeli Kiril, öbürü Kudüslü Kiril. İskenderiyeli Kiril, Meryem Anamızın güya insan olduğunu savunan heretik Nestorius’a karşı savaşmıştı. Dinimizi aşağılayıcı, küfür niteliğinde vaazlar veren bu zındık rahibe göre, bir insan olan Meryem Ana Tanrı’yı doğurmuş olamazdı. Meryem Anamızın doğurduğu varlık, insan adı taşıyan, insanca işler yapan, insan-İsa’ydı, başka bir deyişle “Dünya’nın kurtarıcısı”. Bu yüzden de Meryem Anamıza “Tanrı’nın Anası” değil, “İsa’nın Anası” denilmeliydi. Düşünebiliyor musun? Buna adıyla sanıyla heretik inanç derler! Kudüslü Kiril’e gelince, o da Arius adlı bir başka din sapkınına karşı savaşmıştır…</p>

  <p>İhtiyarın özellikle de Ortodoksluğun tarihine ilişkin bilgisine hayrandım. Papaz elini andıran eliyle sakalını sıvazlayarak, böbürlenirdi:</p>

  <p>— Bu konuda üzerime yoktur! Generaliyim ben bu işin! Zehirli Nikon öğretisi üzerine düzenlenen bir açık tartışma için Troitsa Yortusu’nda Moskova’ya gitmiştim… rahiplerle ve önemli sivil kişilerle konuyu ele aldık. İşte böyle, küçüğüm, ben profesörlerle de oturup tartıştım… Evet… papazın birini sözlerimle o kadar sıkıştırdım, o kadar sıkıştırdım ki, adamın burnundan kan fışkırdı… ya!</p>

  <p>Yanakları al aldı, gözleri ışıl ışıl.</p>

  <p>Karşısındakinin burnundan kan getirmeyi başarısının en yüksek noktası, ününü taçlandıran altın çelengin en değerli yakutu olarak görüyor ve bunu büyük bir keyifle anlatıyordu.</p>

  <p>— Yapılı, yakışıklı bir papazcıktı! Kürsünün arkasında ayakta duruyor, burnundan şıp şıp kan damlıyordu. Ne kadar ayıplı bir durumda olduğunu göremiyordu. Gözü dönmüş bir adamdı, çöl aslanı gibi acımasız, yırtıcı… Kilise çanı gibi davudi bir de ses var adamda. Ben sürekli bunun ruhuna sesleniyor, sözlerimle kaburgalarının arasına ince iğneler batırıyordum!… İçini kaplayan din sapkınlığı zehri yüzünden seninkinin suratı bir süre sonra kızgın soba gibi kıpkırmızı oldu! Ya, neler gördük biz!</p>

  <p>Onun gibi eski din bilginlerinden başka gelip gidenler de vardı dükkâna. Pahomiy bunlardan biriydi. Kocaman karınlı, tek gözlü, suratı pörsümüş, domuz bağırmasını andırır sesi olan bir adamdı. Lukian, ufak tefek bir ihtiyarcıktı. Fare gibi, yumuşacık, sevimli, kıpır kıpırdı. Onunla birlikte gelen biri daha vardı: Boylu boslu, asık yüzlü, kara sakallı, arabacılara benzeyen bir adam… ölü yüzünü andıran sevimsiz, soğukça bir yüzü vardı, ama dalgın gözleriyle güzel bir yüzdü bu.</p>

  <p>Hepsinin yanında satmak için getirdiği bir şeyler bulunurdu: Eski kitaplar, tasvirler, buhurdanlar, birtakım kâseler. Yanlarında bazen Volga’nın ötelerinden yaşlı kadın ya da erkek satıcılar getirirlerdi. İşleri bitince, çite dizilen kargalar gibi tezgâhın önüne sıralanırlar, francala yanında perhiz şekeriyle çay içip Nikoncu kilise yanlılarının nasıl basıldıkları, falan yerde yapılan aramalarda hangi tür din kitaplarına el konulduğu, filanca yerdeyse polisin bunların ibadet ettikleri gizli bir tapınağı kapattığı ve mekân sahibini 103. maddeden mahkemeye sevk ettiği gibi şeylerden konuşurlardı. Sık konuşma konularından biriydi bu 103. madde. Ama ondan hep kışın soğuğu gibi doğal ve karşı konulmaz bir gerçeklikmişçesine sakin, soğukkanlı bir şekilde söz ederlerdi.</p>

  <p>Dinleri uğruna kovuşturmaya uğrayanlarla ilgili konuşmalarında sürekli yinelenen polis, arama, hapishane, mahkeme, Sibirya gibi sözcükler yüreğime birer kor gibi düşerek, bu yaşlı adamlara karşı derin bir sevecenlik yaratıyordu bende. Amaçlarına ulaşmak için canlarını dişlerine takarak direnen insanlara saygı duymayı, manevi güce değer vermeyi öğretmişti bana okuduğum kitaplar.</p>

  <p>Bu sözünü ettiğim ve kendilerinden hayatı öğrendiğim öğretmenlerde gördüğüm kötü her şeyi hemen unutuyor, kendimi bütünüyle onların o sakin inatlarını anlamaya veriyordum: Bu sakin inadın ardında sanki savundukları şeyin doğruluğuna duydukları derin inanç ve bu doğru uğruna çile çekmeyi göze almış olmaları yatıyordu.</p>

  <p>Sonraki yaşamımda da basit halk ya da aydınlar arasında bu türden eski din yanlılarıyla pek çok kez karşılaştığım için, bu inadın, bulundukları yerden başka gidecek bir yerleri olmayan, aslında eski söz ve davranış biçimleri içinde taşlaşıp kalmış oldukları için bir yerlere gitmek gibi bir istekleri de olmayan insanların edilgenliğinden başka bir şey olmadığını anladım. İradeleri sıfırlanmış, geleceğe doğru gelişme yeteneklerini yitirmiş bu insanlar, herhangi bir sarsıntı onları alıştıkları yerden koparıp başka bir yere attığında, hiçbir şey yapamıyor ve dağdan kopan bir kaya gibi yuvarlanıp gidiyorlardı. Köhnemiş, ömrünü tamamlamış gerçeklikler mezarlığındaki postlarına; geçmişe değgin anılarına, zulme ve acı çekmeye duydukları hastalıklı tutkularına ölümcül bir şekilde bağlanmış bu insanların hayatlarından zulmü, acıyı çekip aldığınız zaman, geriye hiçbir şey kalmamışçasına boşalıp hafifliyorlar ve güneşli bir günün bulutları gibi belli belirsiz bir esintiyle gökyüzünde yok olup gidiyorlardı.</p>

  <p>Uğruna gönül hoşluğuyla ve büyük bir özsaygısıyla acı çekmeye hazır oldukları dinleri, –bu, hiç kuşkusuz çok sağlam, ama bir yandan da yıpranmış, iyice kirlenmiş bir giysiyi andıran inanç– her tür çirkefle yağlı bir muşambaya döndüğü için ve yalnızca bu nedenle, zamanın yıkıcı etkileri ona pek ulaşamıyordu. Düşünce ve duyguları önyargı ve dogmaların o alabildiğine dar ve ağır kılıfına öylesine alışmıştı ki, kanatları yolunmuş ve sakat bırakılmış olmalarına karşın rahat rahat yaşayıp gidiyorlardı.</p>

  <p>Bu artık alışkanlığa dönüşmüş din ve inanç dünyası, toplumsal hayatımızın en hazin olgularından biridir. Bütün yeni şeyler, böylesi bir inanç alanında, tıpkı taş bir duvarın gölgesindeymiş gibi yavaş, çarpık gelişir, cılız kalır. Bu karanlık inanç dünyasında sevginin ışığına pek yer yoktur; buna karşılık öfke, kin, aşağılanmışlık ve her zaman nefretle el ele olan kıskançlık çoktur. Bu inancın ateşi gibi görünen şeyse, çürüyüp irinlenmenin fosforsu ışıltılarından başka bir şey değildir.</p>

  <p>Ancak, bunun böyleliğine aklım yatana dek yıllarca nice zorluklara katlanmam, nice şeyi ruhumda kırıp paramparça etmem, belleğimden silip atmam gerekti. Ama hayat öğretmenlerimle ilk kez karşılaştığım, o yeniyetme yıllarımın alabildiğine boğucu, acımasız döneminde bunlar bana yüce ruhsal güçlere sahip, dünyanın en mükemmel insanları gibi göründüler. Hemen hepsi yargılanmış, zindanlarda yatmış, değişik kentlerden toplanıp sürgün edilmiş, kürek mahkûmlarıyla birlikte menzilden menzile fersahlarca yol kat etmişlerdi; dikkatli, tetikte, ihtiyatlı bir hayat sürüyor, ortalıkta pek görünmemeye çalışıyorlardı.</p>

  <p>İkon’cuların “manevi zulmü”nden yakınan bu insanların, istekle, hatta zevkle birbirlerine zulmettiklerine de tanık oldum.</p>

  <p>Tek gözü kör Pahomiy çakırkeyifse hemen belleğiyle övünmeye başlardı. Gerçekten de olağanüstü bir belleği vardı. Kutsal Kitap Talmud’u yalayıp yutmuş bir “Yahudi hafız” gibi bazı kitapları “parmaktan bilirdi”: Kitaptan rastgele bir sayfa açıp parmağını rastgele bir noktaya koyar, parmağı hangi sözcük üzerindeyse, ondan sonraki bölümü yumuşak, hımhım bir sesle ezberden okurdu. Bu sırada hep başını önüne eğer, gören tek gözü, yitirdiği çok değerli bir şeyi arar gibi fıldır fıldır yeri tarardı. Bu hünerini daha çok Prens Mışetskiy’in “Rus Asması” adlı kitabında gösterir, özellikle de çok iyi bildiği “inanılmaz bir cesaret ve sabır isteyen çilelerle yoğrulmuş cefakeşler” bölümünde, Pyotr Vasilyev hep onun bir yanlışını yakalamaya çalışırdı.</p>

  <p>— Atıyorsun! Bunlar, Korku Bilmez Kiprianu’nun değil, Bakir Denis’in başına geldi.</p>

  <p>— Deniş de nereden çıktı? Dionisios okunur o…</p>

  <p>— Sözcüklere takılma!</p>

  <p>— Sen de bana bilgiçlik taslama!</p>

  <p>Bir dakika sonra ikisi de öfkeden kabarmış bir halde, gözlerini inatla birbirine dikerlerdi:</p>

  <p>— Seni utanmaz, işkembe düşkünü!…</p>

  <p>Pahomiy de arkadaşına tane tane sayardı:</p>

  <p>— Sen de, işi gücü karılara dalkavukluk etmek olan şehvet düşkünü bir tekesin!</p>

  <p>Sinsi gülümsemesini eldivenli ellerinin ardına gizleyen tezgâhtar, kavga eden ufak çocukları kızıştırır gibi, eski inanış yanlısı iki sofuyu kışkırtırdı:</p>

  <p>— Haş-şöyle! Çak bir tane daha!</p>

  <p>Bir seferinde bizim ihtiyarlar basbayağı kapıştılar. Hiç beklemediği bir anda arkadaşının yüzüne bir tokat aşk eden Pyotr Vasilyev, yüzünden akan teri silerken, kaçan arkadaşının ardından bağırıyordu:</p>

  <p>— Haberin olsun lanet herif, elimi günaha sokmakla büyük bir günaha girdin! Tuh sana!</p>

  <p>Arkadaşlarına en çok inançlarında yeterince sıkı duralayışları ve “reddiyecilik”<a class="footnoteref" href="../Text/notlar.xhtml#n22" id="ref22">22</a> batağına düşmeleri nedeniyle çıkışırdı:</p>

  <p>— Hep bu Aleksey karıştırıyor kafanızı! Eski köye yeni âdetler getiriyor!</p>

  <p>Anlayabildiğim kadarıyla, yorum farklılıkları nedeniyle aralarında farklı yollara ayrılmışlardı; bu farklı yorumlardan biri olan “reddiyecilik” onun bayağı canını sıkıyor, hatta onu korkutuyor gibiydi. Ama kendisine “Bu reddiyecilerin savunduğu temel düşünce nedir?” diye soracak olsanız, pek de açık, anlaşılır bir yanıt veremezdi:</p>

  <p>— Reddiyecilik denen zındıklık, din sapkınlıkları içinde insana en acı verenidir. Onlar için varsa yoksa akıl… Tanrı yoktur. Kazaklar, diyelim, Kutsal Kitap dışında öyle dinle falan pek araları yoktur… Kutsal Kitapları da Saratov’lu Almanlardan, Luther’den gelir… ki bu Luther için “bölücülüğünden, yırtıcılığından, kan içiciliğinden” ötürü “ismiyle müsemma” denilmiştir.<a class="footnoteref" href="../Text/notlar.xhtml#n23" id="ref23">23</a> Bu reddiyeciler aylak, avare tiplerdir ve hepsi de Ştunda<a class="footnoteref" href="../Text/notlar.xhtml#n24" id="ref24">24</a> yanlısıdır. Bu sapkınlıkların hepsinin zındık Batı’dan geldiğini de söyleyeyim.</p>

  <p>Aksak bacağını yere vurarak buz gibi bir sesle, ama alabildiğine otoriter, inandırıcı konuşurdu:</p>

  <p>— Kovuşturulup yakalarına yapışılacak olanlar, bunlar! Eski köye yeni âdet getiren yenilikçiler! Soluk aldırmadan izlenecek ve… ateşlere atılacak olanlar bunlar! Yoksa biz değiliz! Biz, ezelden beri Rusuz! Bir Doğu inancı, köklü bir Rus inancı olarak en gerçek inanç, bizim inancımızdır! Ötekilerin hepsi Batı’dan gelme, birbirinden çarpık düşüncelerin oluşturduğu serbest fikirliliklerden başka nedir! Almandan, Fransızdan bize ne hayır gelecek? Daha 1812’de onlar değil miydi…</p>

  <p>Kendinden geçip karşısında küçük bir çocuk olduğunu unutur, güçlü eliyle beni belimdeki kuşaktan tutup, bazen kendine çekerek, bazen iterek coşkulu, heyecanlı konuşurdu; güzel konuşmasında adeta bir gençlik ateşi hissedilirdi:</p>

  <p>— Kendi yakıştırmalarının ve uydurmalarının sık ormanında, insanoğlunun aklı aç bir kurdun aklı gibi bulanır ve Tanrı’nın en yüce bağışı olan insan ruhunu azaplar içinde bırakarak şeytanın buyruğu altına girer! Şeytanın uşakları, bugüne dek neler uydurdular neler! Bogomil’ler,<a class="footnoteref" href="../Text/notlar.xhtml#n25" id="ref25">25</a> –ki bütün reddiyeciler onların peşinden gitmişlerdir– vaazlarında ne diyorlar biliyor musun? “Tanrı’nın asıl oğlu Şeytan’dır. Şeytan, İsa’nın ağabeyidir!” İşi ta buraya vardırabildiler! Bir söyledikleri de şu: “Amirleri dinleme; iş yapma; karıyı, çocuğu kaldır at; şu dünyada insana hiçbir şey gerekli değildir, herhangi bir düzen de gerekli değildir… İnsan, kendisi nasıl istiyorsa, şeytan ona nasıl gösteriyorsa, öyle yaşamalıdır. Aleksaşka olacak çıyan budur işte…</p>

  <p>Bu sırada tezgâhtarın benden bir şey isteyeceği tutar ve ben ister istemez ihtiyarın yanından uzaklaşırdım. Ama o konuşmasını kesmez, tek başına kaldığı taraçada, etrafındaki boşluğa konuşurdu:</p>

  <p>— Sizi, kanadı yolunmuş ruhlar, sizi doğuştan kör kedi yavruları! Benim ne işim var sizin aranızda?</p>

  <p>Sonra, başını geriye atar, elleriyle dizlerine dayanır ve kımıltısız gözlerini kül rengi kış göğüne dikip uzun süre suskun kalırdı.</p>

  <p>Bana karşı da daha dikkatli, daha sevecen davranmaya başlamıştı. Beni elimde kitapla yakaladı mı omzumu okşar ve:</p>

  <p>— Oku küçüğüm, oku, –derdi,– okumak iyidir! Sende epey akılcık var gibi… ne var ki büyüklere pek saygı göstermiyorsun. Herkesle göze göz dişe diş bir haldesin!… Bu yaramazlıkla gideceğin yer neresi? Ben sana söyleyeyim: Bu hallerin seni götüreceği yer yalnız ve ancak mahpushanedir! Kitap oku, ancak şunu unutma: Kitap, kitaptır. Sen, kitapla değil, aklınla hareket et! Mesela şu Hlıst’ların Danilo diye bir hocaları vardı… Adam gele gele öyle bir noktaya gelmişti ki, ne eski ne yeni, bize hiçbir kitap lazım değil dedi ve bütün kitapları topladığı gibi kaldırıp suya attı… Ya… Şimdi, bu da tabii, bir tür aptallık! Şu Aleksaşa olacak it de suyu esaslı bir şekilde bulandırıyor ve…</p>

  <p>Çok sık anmaya başlamıştı bu Aleksaşa’yı. Bir gün dükkâna bayağı asık yüzlü, sert bir havayla girdi ve tezgâhtara dönüp şöyle dedi:</p>

  <p>— Aleksandr Vasilyev burada, kentte, dün gelmiş! Kendisini epeyce aradım, ama bulamadım. Gizleniyor! Şurada biraz oturacağım, bakarsın buralara bir göz atacağı tutar…</p>

  <p>Tezgâhtar, pek de dostça olmayan, içtenliksiz bir tavırla:</p>

  <p>— Ben bir şey bilmiyorum… kimseden de haberim yok! –dedi.</p>

  <p>— Sen dünyadaki bütün insanları alıcı ya da satıcı olarak görürsün; bu ikisinden başkası yoktur senin için! Hadi bir çay söyle…</p>

  <p>Koca bir bakır çaydanlık dolusu sıcak suyla dükkâna girdiğimde içeride iki yeni konuk vardı: Her zaman neşeyle gülümseyen, tatlı ihtiyarcık Lukian ile kapının arkasındaki karanlık köşede oturan, ilk kez gördüğüm biri. Sıcacık, güzel bir palto ile uzun, keçe çizmeler giymişti; belinde yeşil bir kuşak, başında beceriksizce kaşlarına indirdiği bir şapka vardı. Yüzünün dikkat çekici bir çizgisi yoktu; sessiz sakin, alçakgönüllü biri gibi duruyordu. İşini yeni kaybetmiş, canı sıkkın bir tezgâhtara benziyordu.</p>

  <p>Pyotr Vasilyev ondan yana bakmadan sertçe ama ikna edici bir dille bir şeyler söylüyor, beriki ise oturduğu yerde sıtmalı hareketlerle elini şapkasına götürüyor, haç çıkaracakmış gibi elini yukarı kaldırarak şapkasını biraz yukarı itiyordu. Sonra bir kez daha. Sonra bir kez daha. Şapkasını neredeyse ensesine yıktığındaysa, yeniden beceriksizce, sıkı sıkıya kaşlarının üzerine indiriyordu. Bu çırpınmalı, neredeyse hummalı hareketler bana tatlı aptal, “Ölümü Cebinde İgoşa”yı, hatırlattı…</p>

  <p>— Nehrimizin bulanık sularında yüzen çok sayıda tatlısu gelinciği var ve bunlar zaten bulanık sularımızı daha da bulandırıyorlar, –dedi Pyotr Vasilyev.</p>

  <p>Tezgâhtara benzeyen adam alabildiğine sessiz, sakin sordu:</p>

  <p>— Bunu sen benim için söyledin galiba.</p>

  <p>— De ki senin için söyledim…</p>

  <p>Bu çıkışa karşın adam yine alçak sesle, sakin, hatta içtenlikle:</p>

  <p>— O zaman kendin için ne diyeceksin, adam? –diye sordu.</p>

  <p>— Kendim için söyleyeceğimi yalnızca Tanrı’ya söylerim… bu da benden başkasını ilgilendirmez!</p>

  <p>— Hayır, adam! Bu beni de ilgilendirir! –dedi yeni gelen, güçlü bir sesle ve törensel bir edayla.– Gerçekleri görmezden gelme, kendini bile bile körlüğe mahkûm etme! Tanrı’ya karşı da, insanlara karşı da büyük günahtır bu!</p>

  <p>Pyotr Vasilyev’e “adam” diye seslenişini beğenmiştim. Konuşurken sesini hiç yükseltmemesi ve sesinin tınısı ya da törensel havası da beni heyecanlandırıyordu. İyi papazların “Ruhumun Efendisi Tanrım” duasını okumalarına benziyordu konuşması; sürekli olarak yüzünün önünde elini kolunu sallıyor ve oturduğu yerde sürekli öne doğru kaydığı için öne eğilmiş olarak konuşuyordu.</p>

  <p>— Beni yargılama, ben senden daha günahkâr değilim…</p>

  <p>Bizim ihtiyar küçük görürcesine onun sözünü kesti:</p>

  <p>— Su fıkırdadı, semaver hazır galiba…</p>

  <p>Ama beriki bunu umursamadan, konuşmasını aralıksız sürdürdü:</p>

  <p>— Kutsal ruhun pınarlarını en çok kimin bulandırdığını yalnız Tanrı bilir. Kim bilir, bu günahı belki de siz işliyorsunuz? Siz, kitabı, kâğıdı baş üstü edenler… Bana gelince, ben kitapsızım; ne kitabım ne kâğıdım var benim… Ben, olduğum gibiyim; yalın, sıradan, yaşayan bir insan…</p>

  <p>— Bilirim ben senin o yalınlığını, sıradanlığını… karnımız tok bu sözlere!</p>

  <p>— İnsanların kafasını karıştırıyor, onları doğru düşünceden saptırıyorsunuz! Siz, kitaplılar ve Ferisiler…</p>

  <p>— Dalalet… sapkınlık! –dedi Pyotr Vasilyev.</p>

  <p>Berikiyse, sanki avucunun içinde yazılı bir şeyleri okuyormuş gibi yüzünün önünde tuttuğu avucunu hafifçe hareket ettirerek, coşkuyla konuşuyordu:</p>

  <p>— İnsanları bir ahırdan bir başkasına sürerken onlara iyilik yaptığınızı mı sanıyorsunuz? Ben diyorum ki, hayır, yapmıyorsunuz! Ben diyorum ki, düşün artık insanın yakasından… onu özgür bırakın! Ev, karı, çoluk çocuk ve senin bütün öteki ıvır zıvırın, Tanrı önünde nedir ki? Elini kolunu bağlayacak hiçbir şeyi olmamalı insanın! Sahip olmak için birbirlerini boğazladıkları şeylerden, altından, gümüşten ve her türlü zenginlikten kurtarın insanı! Bunların hepsi mundarlık, iğrençliktir! Ruhların kurtuluşu, dünyanın bozkırında değil, cennet bahçelerinde gerçekleşecektir. Size her şeyle ilginizi kesin diyorum, sizi sımsıkı bağlayan bütün urganları koparıp atın, dünya nimetlerinin ağına düşmeyin! O ağ, İsa düşmanlığının ağıdır… Benim yolum dosdoğru… ben ruhumu bir o yana bir bu yana eğip bükmüyorum… Karanlık bir dünyayı kabul etmiyorum…</p>

  <p>İhtiyar, iğneleyici:</p>

  <p>— Peki ekmek, su, giysi… bunları kabul ediyor musun? –dedi.– Yalnız, dikkat et; hepsi bu dünyaya ait şeyler!</p>

  <p>Bu sözler de ulaşamadı Aleksandr’a; giderek daha da içten, candan bir havaya bürünen konuşmasını ara vermeksizin sürdürdü. Alçak sesle konuşmasına karşın sesi büyük bir bakır üflemeli sazdan çıkıyormuş gibiydi.</p>

  <p>— Senin için değerli olan nedir, adam? Değerli olan yalnızca Tanrı’dır! Bu dünyaya ait maddi manevi bütün bağlarını kopar ve her şeyden arınmış bir halde Tanrı’nın karşısına çık… ki Tanrı görsün: Sen de tek başınasın, o da tek başına! Tanrı’ya böyle yaklaşılır… bu, Tanrı’ya giden biricik yoldur. Ana, baba… hepsini bir yana bırak… seni baştan çıkaran gözlerini bile çıkar at yuvalarından! Tanrı yolunda maddeni yok et, ruhunu berkit… o zaman ruhun sonsuza dek ışıyacaktır…</p>

  <p>— Hoşt uyuz köpek, –dedi, Pyotr Vasilyev, yerinden doğrularak.– Ben de geçen yıldan bu yana akıllanmış olabileceğini düşünüyordum, oysa sen hepten zıvanadan çıkmışsın…</p>

  <p>Pyotr Vasilyev bunları söyledikten sonra sallanarak dükkânın önündeki taraçaya çıkınca, Aleksandr heyecanlandı; telaşlı telaşlı:</p>

  <p>— Gidiyor musun? –diye sordu.– Ama… nasıl olur?</p>

  <p>Yanıt, bizim ihtiyardan değil, Lukian’dan geldi; gülümseyerek göz kırpan sevimli Lukian:</p>

  <p>— Bırak gitsin… bırak… –dedi.</p>

  <p>Bunun üzerine Aleksandr, Lukian’ın üzerine yürüdü:</p>

  <p>— Ah seni, dünya malı peşinde koşan ihtiyar! Iskartaya çıkmış, kırık dökük sözler edip geziyorsun ortalıkta! İki parmakla haç çıkarsan ne olur, üç parmakla haç çıkarsan ne olur? Ha, söyle, ne fark eder?…</p>

  <p>Lukian ona gülümsedi ve taraçaya çıktı. Aleksandr bu kez tezgâhtara dönerek tam bir özgüvenle:</p>

  <p>— Benim ruh gücüme dayanamıyorlar, –dedi,– dayanamıyorlar! Ateş üzerinde kaybolup giden duman gibi karşımda yitip gidiyorlar…</p>

  <p>Ona omzunun üzerinden bir bakış fırlatan tezgâhtar, soğuk soğuk:</p>

  <p>— Anlamadığım işler… –dedi.</p>

  <p>Beriki bozulmuş gibi şapkasını başına geçirerek:</p>

  <p>— Anlamazmış!.. –diye homurdandı.– Ne demek, anlamam? Bunlar öyle işler ki… bu işlerden anlamamak olmaz!</p>

  <p>Başını önüne eğip bir dakika kadar sessizce oturdu, sonra ihtiyarlar onu yanlarına çağırınca üçü birlikte, kimseyle vedalaşmadan çıkıp gittiler.</p>

  <p>Gecenin içinde alevleri gökyüzüne yükselen bir ateş gibi karşıma çıkan bu adamın varlığının ışıltılı alevleri parladığı gibi sönüp gittiyse de, onun hayatı reddedişinde bir gerçeklik olduğunu da hissetmiştim.</p>

  <p>Akşam, tasvir atölyesinde, bir fırsatını bulup sessiz, sevecen bir ihtiyar olan ustabaşımız İvan Larionoviç’e söz ettim ondan. Beni dinledikten sonra:</p>

  <p>— Gezginlerden olsa gerek, –dedi.– Var böyle sekter tipler… her şeyden yüz çevirmişlerdir… hiçbir şeyi kabul etmezler…</p>

  <p>— O zaman nasıl yaşıyorlar?</p>

  <p>— Yeryüzünde oradan oraya gezer dururlar… bu yüzden gezginler denilmiştir onlara. “Bu dünya ve ona ilişkin her şey bizden ırak olsun” görüşünü benimsemişlerdir. Polis onları tehlikeli görür, bu yüzden hep peşlerindedir…</p>

  <p>Gerçi yoksulluk içinde yaşıyordum ama yine de insanın her şeyden yüz çevirebilmesini anlayamıyordum. O sıralarda yoksul yaşamımı bile kuşatan o kadar ilginç ve benim için değerli şey vardı ki, çok geçmeden Aleksandr Vasilyev belleğimden silinip gitti.</p>

  <p>Ama zaman zaman, özellikle de zor anlarımda, hayalinin zihnimde canlandığı oldu: Hayalimdeki Aleksandr bozkırda, tozlu bir yoldan ormana doğru yürüyor ve çalışan insan ellerine benzemeyen bembeyaz ellerinin sıtmalı hareketleriyle şapkasını başına geçirirken şunları mırıldanıyor:</p>

  <p>— Ben doğru yoldan gidiyorum… Ben her şeyden yüz çevirdim, hiçbir şeyim olsun istemiyorum. Sizler de koparın zincirlerinizi…</p>

  <p>Onun hayalini babamın hayali izlerdi; ninemin düşündeki gibi görürdüm babamı: O, elinde ceviz dalından bir sopayla yürürken, hemen ardından dili bir karış dışarıda alaca bir köpek koşturuyor…</p>
</body>
</html>