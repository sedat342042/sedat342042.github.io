<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>XIX</h1>

  <p>Kışın fuarda hemen hiç iş yoktu. Evde ise, eskiden olduğu gibi işim çoktu; ufak tefek, ama bütün günümü alan işlerdi bunlar. İşlerin bittiği ve özgür kaldığım akşam saatlerinde de patronlarıma yine tatsız tuzsuz birtakım romanlar okuyordum. “Niva” ve “Moskova Bülteni”nde tefrika edilen romanlardı bunlar. Ama geceleri iyi kitaplar okuyor; şiir denemeleri yapıyordum.</p>

  <p>Bir pazar günü kadınlar akşam ayinine gitmişlerdi; rahatsız olduğu için o gün işe gitmeyip evde kalan patron:</p>

  <p>— Peşkov, –dedi,– Viktor’un bıyık altından gülerek söylediğine göre sen şiir yazıyormuşsun… doğru mu bu? Hadi bana bir şiirini oku!</p>

  <p>Geri çevirmek hoş olmayacaktı; birkaç şiir okudum kendisine. Beğenmemiş gibiydi, ama yine de şöyle dedi:</p>

  <p>— Devam et, devam et! Bakarsın Puşkin olursun? Puşkin’i okudun mu?</p>

  <div class="poem">

    <p><i>Cini mi toprağa veriyorlar</i>,</p>

    <p><i>Cadıyı mı everiyorlar yoksa?</i></p>

  </div>

  <p>Puşkin’den okuduğu iki dizeden sonra:</p>

  <p>— Puşkin zamanında, –dedi,– insanlar cinlere falan inanırlardı; ama ben Puşkin’in inandığını sanmam; o yalnızca işin şakasındaydı. Eve-et, kardeş, –diye sözcükleri sündürerek sözlerine dalgınca devam etti.– Okula gitmen gerekirdi senin, ama geç kaldın! Şu hayatta hangi baltaya sap olacaksın, şeytan bilir… Defterini iyi sakla da, kadınların eline geçmesin… yoksa çekeceğin var, alay eder dururlar… Kalp kırmakta kadınların üstüne yoktur, kardeş.</p>

  <p>Patrona bir süredir bir haller olmuştu. Sessiz, düşünceliydi; çevresine endişeyle bakınıyor, kapı çaldı mı, korkuyordu. Beş paralık şeylere aşırı tepki gösteriyor, önüne gelene bağırıp çağırıyordu, sonra da kapıyı çarpıp gidiyor ve eve gecenin bir vakti, sarhoş dönüyordu. Hayatında, kendinden başka kimsenin bilmediği, yüreğini paramparça eden önemli bir yarılma olmuş gibiydi. Kendine güvenini yitirmiş, isteksiz, sanki alışkanlıktan yaşar gibiydi.</p>

  <p>Pazarları, öğle yemeğinden akşam dokuza dek gezmeye gidiyor, akşamlarımı Yamskaya Caddesi’ndeki bir meyhanede geçiriyordum. Meyhane sahibi şişman, hep terleyen bir adamdı. İlahilere hayrandı; bütün kiliselerin koro üyeleri de bu tutkusunu bildikleri için onun meyhanesinde toplanırlardı. Koro üyelerinin söylediği ilahilere karşılık o da onlara votka, bira, çay verirdi. Korocu milleti ilginç bir yanları olmayan, sarhoş, sıradan insanlardı. İsteksizce, –ikram hatırına– ve hemen sadece dinsel ezgiler okurlardı. Bu sofu sarhoşlara göre, meyhane dinsel ezgiler okumaya uygun bir yer olmadığı için meyhaneci onları kendi odasında toplar, ben de ilahileri ancak kapı ardından dinleyebilirdim. Ama çoğu kez mujikler ya da işçiler de bu ilahilere katılırdı. Meyhaneci bütün kenti dolaşıp şarkıcıları kendi bulurdu; kentte pazar kurulan günlerde, civar köylerden gelenlere sorar soruşturur, saptadığı şarkıcıları meyhanesine çağırırdı.</p>

  <p>Şarkıcı her zaman tezgâhtaki votka fıçısının önünde bir iskemleye oturur, fıçının değirmi fonunda başı yuvarlak bir çerçeve içine alınmış gibi görünürdü.</p>

  <p>Okuyucuların en iyisi, saraç Kleşçov’du. Bu ufak tefek, zayıf, kızıl saçları yumak yumak olmuş ezik adam, okumak için her zaman en güzel ilahileri seçerdi. Kocaman burnu bir ölününki gibi ışıldar; küçük, uykulu gözleri hemen hiç kımıldamazdı.</p>

  <p>Gözlerini yumup ensesini fıçıya dayar, göğsünü şişirerek tenor bir sesle usuldan başladığı şarkı, çok geçmeden bütün sesleri bastırırdı.</p>

  <div class="poem">

    <p><i>Sis altında kalınca tertemiz kırlar</i>,</p>

    <p><i>Kaybolur, ah, siste o uzak yollar…</i></p>

  </div>

  <p>Burada yerinden kalkar; belini tezgâha dayayıp başını geriye atarak gözlerini tavana çevirir ve içten bir sesle ezgiyi sürdürürdü:</p>

  <div class="poem">

    <p><i>Ah, ben artık nereye, nasıl giderim</i>?</p>

    <p><i>Anayolu, nerede, nasıl bulurum</i>?</p>

  </div>

  <p>Sesi aslında pek geniş değildi, ama meyhanenin boğuk uğultusunu gümüş ipliklerle diken bitmez tükenmez bir sesti bu. Hüzünlü sözler, inlemeler, feryatlar herkesi derinden etkiler, iyiden iyiye sarhoş olanlar bile inanılmaz derecede ciddileşerek sessizce önlerindeki masaya dalıp giderlerdi. Benimse, ruhumun derinlerine işleyen bu güzel müziğin yarattığı güçlü duygularla, yüreğim sıkışır gibi olurdu.</p>

  <p>Meyhane, kilise gibi sessizleşiyor; şarkıcıysa, sanki iyi yürekli bir rahip. Vaaz vermiyor, ama gerçekten tüm insan soyu için tüm varlığıyla, dürüstçe dua ediyor; zavallı insanoğlunun çektiği tüm acılar üzerine dürüstçe, yüksek sesle düşünüyor. Meyhanenin her köşesinde sakallı adamlar, yabanıl yüzlerinde çocuksu gözlerini dalgınca kırpıştırarak ona bakıyorlar. Bazen birinin, şarkının ne denli etkileyici bir gücü olduğunu doğrulamasına sesli sesli göğüs geçirdiği duyuluyor. Böyle anlarda bana herkes sahte, uydurulmuş bir hayatı yaşıyor, gerçek hayatsa işte şurada, şu anda tanık olduğumuz hayatmış gibi geliyor.</p>

  <p>Bir köşede kocaman suratıyla tüccar kadın Lisuha oturuyor. Utanmazın teki bu şişko kadın; yemediği halt yok. Başını yağlı omuzlarının arasına çekip, ağlıyor, küstah, edepsiz gözlerini sessiz sessiz gözyaşlarıyla yıkıyor. Sarhoş yüzünde kocaman gözleriyle bariton Mitropolskiy, onun hemen berisindeki bir masaya yığılmış, önündeki votka kadehine bakıyor, arada bir ağzına götürdüğü kadehini sonra yeniden, ses çıkarmamaya özen göstererek, dikkatle masasına bırakıyor; nedense bir türlü içemiyor içkisini. Uzun saçlı, asık suratlı, çam yarması gibi bir delikanlı bu ve ruhban sınıfındaki görevine son verildiği için artık papaz çömezi bile olmayan eski bir din görevlisi hali var kendisinde.</p>

  <p>Meyhanedekiler, çok yakın buldukları, onlar için değerli ama nicedir unuttukları bir şeyle karşı karşıya kalmışçasına, taş kesilmiş.</p>

  <p>Sonunda şarkısını bitirerek alçakgönüllülükle sandalyesine oturan Kleşçov’a bir bardak votka veren meyhaneci, gülümseyerek hoşnutluğunu dile getiriyor:</p>

  <p>— Doğrusu diyecek yok, güzeldi! Gerçi şarkı söylemekten çok, bir öykü anlatır gibisin, ama işin ustası olduğun, kesin! Kimse bunun tersini savunamaz…</p>

  <p>Kleşçov sakince votkasını yudumluyor, birkaç kez boğazını temizler gibi öksürüyor, sonra usulca:</p>

  <p>— Sesi olan herkes şarkı söyleyebilir, –diyor,– ama benim yaptığım gibi şarkının ruhunu yansıtmak… her babayiğidin harcı değildir.</p>

  <p>— Bir de böyle övünmesen!</p>

  <p>— Övünecek şeyi olmayan, övünmez, –diyor şarkıcı, hep öyle usulca, ama daha da bir inatla.</p>

  <p>— İn biraz aşağı yahu, amma yüksekten atıyorsun! –diyor, meyhaneci, canı sıkılmış.</p>

  <p>— Kimse ruhundan daha yükseğe çıkamaz!</p>

  <p>Köşede oturan asık suratlı bariton:</p>

  <p>— Şu cinli herifin gevelediği şeylerden ne anlıyorsunuz bilmem ki?., –diye homurdanıyor.– Küflü kafalar, solucanlar!</p>

  <p>Kimseyle anlaşamayan, herkesle tartışan, beğenmediği yanım insanın hemen yüzüne vuran bir adamdı; bu yüzden de hemen her pazar, şarkıcılardan ya da meyhanedeki başka insanlardan sıkı bir dayak yerdi; gücü yeten, canı isteyen üstüne yürürdü.</p>

  <p>Meyhaneci, Kleşçov’un şarkılarını beğenir, ama kendisine katlanamazdı. Herkese ondan yakınır, saracı açıktan açığa aşağılamaya, gülünç duruma düşürmeye çalışırdı; meyhanenin devamlı müşterileri de, Kleşçov’un kendisi de bilirdi bunu.</p>

  <p>— Şarkıcılığına diyeceğim yok, ama çok kendini beğenmiş… bir dersi hak ediyor, –derdi meyhaneci.</p>

  <p>Kimi müşteriler de ona katılırdı:</p>

  <p>— Doğru söylüyorsun, biraz fazla böbürleniyor!</p>

  <p>Meyhaneci görüşünü inatla sürdürürdü:</p>

  <p>— Oysa böbürlenecek ne var? Ses, Tanrı vergisi, kendin edinmedin onu! Öte yandan, sesinin o kadar da geniş olduğu da söylenemez!</p>

  <p>Müşterilerden kimileri onu hemen onaylardı:</p>

  <p>— Doğru söylüyorsun, sesten çok, yetenek söz konusu!</p>

  <p>Bir gün saraç, programını bitirip gittikten sonra, meyhaneci edepsiz Lisuha’ya şöyle dedi:</p>

  <p>— Marya Yevdokimovna, şu Kleşçov’u ufaktan bir parmağına dolasan da az biraz umut versen ona?… Senin için çocuk oyuncağı!</p>

  <p>— Biraz daha genç olsaydım, belki… –dedi, gülümseyerek, tüccar kadın.</p>

  <p>Meyhaneci coşarak:</p>

  <p>— Genç mi? –diye bağırdı.– Gençler ne bilir ki? Sen bir parmağını oynat, bak nasıl pervane oluyor çevrende! Derde düşerse kim bilir ne güzel okuyacaktır, ha? Hadi be Yevdokimovna, kırk yıl duacın olurum, bir el at şu işe…</p>

  <p>Ama kadın “iş”e el atmadı. Kocaman gövdesiyle çöktüğü iskemlesinde başını önüne eğip, göğsüne düşen başörtüsünün püsküllerini parmaklarıyla tarayarak:</p>

  <p>— Bu iş için genç biri olmalı, –dedi, tekdüze bir sesle ve konuşmaya üşenirce.– Biraz genç olsam, hiç düşünmezdim!</p>

  <p>Meyhaneci sürekli içki vererek Kleşçov’u sarhoş etmeye çalışırdı; ama beriki iki üç şarkı söyledikten sonra her şarkı için bir bardak votka içer, el örmesi atkısını boynuna özenle dolayarak perçem perçem yukarı kalkmış saçlarının üzerine koyduğu kasketini kulaklarına kadar indirip meyhaneden ayrılırdı.</p>

  <p>Meyhaneci sık sık Kleşçov’un karşısına rakipler çıkarırdı. Saraç şarkısını bitirince meyhaneci onu över, hemen ardından da heyecanla:</p>

  <p>— Aklıma gelmişken, –derdi,– aramızda bir şarkıcı daha bulunduğunu belirteyim… Lütfen kendinizi gösterir misiniz?</p>

  <p>“Rakip” şarkıcılardan kiminin sesi gerçekten güzel olurdu, ama bunlardan hiçbirinin, ufak tefek ve gösterişsiz bir adam olan saraç kadar yalın ve içten okuduğunu hatırlamıyorum.</p>

  <p>Meyhaneci, biraz üzgün:</p>

  <p>— Yani, tabii, bu da fena sayılmaz, –diye mırıldanırdı.– Haliyle burada önemli olan, ses… ruha gelince…</p>

  <p>Müşteriler alay ederdi:</p>

  <p>— Saraç nere, bu nere!…</p>

  <p>Tüm bu olup bitenlere, çalıyı andıran kızıl kaşlarının altından bakan saraç, alabildiğine sakin, kibar bir dille meyhaneciye şöyle derdi:</p>

  <p>— Şaka yapıyorsunuz sanırım? Bana rakip olacak şarkıcı bulamazsınız; benim yeteneğim Tanrı vergisi!</p>

  <p>— Hepimiz Tanrı vergisiyiz!</p>

  <p>— İstediğiniz kadar bedava votka dağıtın… Sonuçta iflas edersiniz, ama benim gibisini bulamazsınız…</p>

  <p>Mosmor olan meyhaneci:</p>

  <p>— Orası hiç belli olmaz… –diye homurdandı.</p>

  <p>Kleşçov, ona görüşünü kanıtlamak istercesine, sürdürdü:</p>

  <p>— Size şunu da belirteyim: Bu iş, örneğin horoz dövüşüne benzemez…</p>

  <p>— Herhalde o kadarını biliyoruz! Niye taktın sen böyle?</p>

  <p>— Takmış falan değilim, yalnızca şunu kanıtlamaya çalışıyorum: Şarkı yalnızca bir eğlence değildir, öyle olsaydı, şeytan işi olurdu…</p>

  <p>— Uzattın ama! Sen en iyisi bir şarkı daha söyle!</p>

  <p>— Ben her zaman şarkı söyleyebilirim, hatta rüyamda bile… –diyerek öneriyi kabul eden Kleşçov, hafif hafif birkaç kez öksürdü ve şarkısına başladı.</p>

  <p>O şarkı söylemeye başladı mı, bütün kötü sözler, kötü niyetler, meyhaneye özgü bütün bayağılıklar, her şey… bir duman gibi dağılıp gidiyor, insanı bambaşka âlemlere götüren, aşk ve hüzün dolu, temiz, bambaşka bir hayatın esintisi duyumsanıyordu.</p>

  <p>Bu adama nasıl imrenir, onun yeteneğine, insanları etkileme gücüne nasıl özenirdim! Bu gücünden harika bir biçimde yararlanırdı da! Saraçla tanışmak, oturup kendisiyle uzun uzun konuşmak istesem de, ona yaklaşmaya çekiniyordum. Donuk gözleri, karşısındakileri görmüyormuş gibi biraz tuhaf bakardı. Bir de kendisinde, hiç hoşuma gitmeyen ve onu sevmeme engel olan bir şeyler vardı sanki. Oysa onu şarkı söylemediği zamanlarda da sevmeyi ne çok isterdim! Kasketini başına ihtiyarlar gibi geçirişi, sonra, el işi kırmızı atkısını herkesin gözüne sokarcasına boynuna dolarken, “Bunu bana dünya tatlısı sevgilim ördü… daha gencecik bir kız…” deyişi hiç hoşuma gitmiyordu.</p>

  <p>Şarkı söylemediğinde, ölü burnunu andıran burnunu ovuşturarak azametli bir edayla oturur, kendisine yöneltilen sorulara da isteksizce, tek kelimelik karşılıklar verirdi.</p>

  <p>Bir gün yanına oturup kendisine bir şey üzerine soru sordum; bana yüzüme bile bakmadan:</p>

  <p>— Git başımdan, çocuk! –dedi.</p>

  <p>Bariton Mitropolskiy daha hoşuma giderdi. Meyhaneye geldi mi, ağır yük taşıyan birinin yürüyüşüyle köşesine gidip, ayağıyla çektiği sandalyeye çöker, dirseklerini masaya dayayarak, sakallı kocaman başını avuçlarının arasına alırdı. Sessizce iki üç kadeh yuvarladıktan sonra tuhaf bir ses çıkararak gırtlağını temizler, insanlar merakla dönüp kendisine bakınca da çenesini avucuna dayayarak o da kendisine dönen yüzleri meydan okurca süzmeye başlardı. Bakırsı yüzüne dökülen tarak görmemiş saçları, ona yabanıl bir görünüm verirdi.</p>

  <p>— Ne var? Ne bakıyorsunuz? –diye gürlerdi birden.</p>

  <p>— Cehennem zebanisine bakıyoruz, –diye karşılık verirlerdi ona.</p>

  <p>Bazı akşamlar sessizce içer, sessiz, ağır adımlarla, ayaklarını sürüye sürüye çıkar giderdi. Birkaç kez peygamberce bir edayla insanları kınadığına tanık olmuştum:</p>

  <p>— Tanrı’nın dürüst bir hizmetkârı olarak, Yeşaya gibi sizleri şiddetle kınıyorum. Dünyada ne kadar fitneci, aşağılık, iğrenç yaratık varsa, tümünün her türden şehvet ve hırs çamuruna bulanmış olarak barındığı o Ariel<a class="footnoteref" href="../Text/notlar.xhtml#n31" id="ref31">31</a> şehrine lanet olsun! Lanet olsun, bütün o yelkenlere ki, şu dünyada sizler gibi ne kadar iğrenç yaratık, sarhoş, obur insancık varsa dünyanın dört bir yanına taşıyıp duruyor! Toprağın bile bağrına kabul edemeyeceği kadar çoksunuz siz, ey melunlar!</p>

  <p>Sesinin uğultusundan camlar titreşir, bu da meyhanedekilerin çok hoşuna gittiği için ona övgüler düzerlerdi:</p>

  <p>— Tüylü ite bakın yahu, amma sıkı vuruyor!</p>

  <p>Onunla tanışmak kolaydı; ikramda bulunacaktınız kendisine. Bunun için de, yarım litre votkayla, yanında en sevdiği meze olan kırmızıbiberli sığır ciğeri yeterdi. Ağzını, midesini yakar, kavururdu bol biberli ciğer. Hangi kitapları okumam gerektiğini sormuştum bir kez kendisine. Ters bir şekilde, soruma soruyla karşılık verdi:</p>

  <p>— Okuyup ne yapacaksın?</p>

  <p>Yüzümdeki şaşkınlığı görünce yumuşadı:</p>

  <p>— Tevrat’ı okudun mu?</p>

  <p>— Okudum.</p>

  <p>— Tevrat oku. Başka da bir şey okuma! Dünyanın tüm bilgeliğini bulursun onda. Yalnız mankafalar anlamaz onu… belki de kimsenin anladığı yok… Hem… sen de kimsin? Şarkıcı mı?</p>

  <p>— Hayır.</p>

  <p>— Niçin? Şarkı söylemek gerek. Dünyanın en saçma uğraşıdır bu.</p>

  <p>Komşu masadan biri laf attı ona:</p>

  <p>— İyi ama sen de şarkı söylüyorsun?</p>

  <p>— Evet. İşsiz güçsüzün tekiyim ben! N’olmuş, niye sordun?</p>

  <p>— Yok bir şey.</p>

  <p>— Yakışır sana. Herkes senin kafacığında hiçbir şey olmadığını bilir. Hiçbir zaman da olmayacak. Amin!</p>

  <p>Herkesle bu havada konuşurdu; tabii, benimle de. Gerçi iki üç ikramdan sonra bana karşı yumuşadı, hatta bir kez, sesinde bir şaşkınlık tonlamasıyla:</p>

  <p>— Sana bakıyorum ve bir türlü anlayamıyorum: Nesin, kimsin, necisin?… Aman, bana ne! Cehenneme kadar yolun var!</p>

  <p>Kleşçov’a karşı da anlaşılmaz bir tavrı vardı: Büyük bir hazla, hatta bazen yüzünde tatlı bir gülümsemeyle dinlerdi onu; ama kendisiyle tanışmamıştı bile ve onun hakkında kaba, aşağılayıcı bir dille konuşurdu:</p>

  <p>— Ahmağın teki! Nefesi iyi, şarkılarını anlayarak okuyor, yine de, eşek!</p>

  <p>— Niçin?</p>

  <p>— Öyle doğduğu için.</p>

  <p>Onunla ayık olduğu zamanlarda konuşmak isterdim, ama ayıkken bulanık, kederli bakışlarla çevresini süzerek yalnızca böğürür gibi sesler çıkarırdı. Birilerinden onun Kazan Akademisi’nde okuduğunu duymuştum. İstese piskopos bile olabilirmiş. İnanamıyordum buna. Ama bir gün ona kendimden söz ederken piskopos Hrisanf’tan söz edince, bariton başını silkeleyerek:</p>

  <p>— Hrisanf? –dedi.– Tanırım. Öğretmenimdi. İyi insandır. Kazan Akademisi’nde öğrenciydim tanıdığımda. Pamva Berinda,<a class="footnoteref" href="../Text/notlar.xhtml#n32" id="ref32">32</a> çok yerinde olarak, Hrisanf’ın altın çiçek anlamına geldiğini söylemiştir. Gerçekten de, altın bir çiçekti, Hrisanf.</p>

  <p>— Pamva Berinda da kim? –diye sordum.</p>

  <p>Ama Mitropolskiy, kestirip attı:</p>

  <p>— Üstüne vazife değil!</p>

  <p>Eve dönünce defterime not düştüm: “Pamva Berinda… kesinlikle okunacak!” Beni kaygılandıran pek çok sorunun yanıtını Berinda’da bulacağıma inanıyordum nedense.</p>

  <p>Ondan sürekli bilmediğim birtakım adlar, tuhaf söz bileşimleri duyuyordum ve bu durum canımı sıkıyordu.</p>

  <p>— Hayat, Anisya değildir! –gibi bir şey deyiveriyordu, örneğin.</p>

  <p>— Anisya kim?</p>

  <p>— Yararlı bir şey!</p>

  <p>Şaşkınlığım onu eğlendiriyordu.</p>

  <p>Ağzından dökülen anlaşılmaz sözler ve Akademi’de öğrendikleri, bende onun çok şey bildiği izlenimi yaratırdı. Bunlar üzerinde konuşmak istememesine, konuştuğunda da anlaşılmaz şeyler söylemesine çok bozulurdum. Ama, belki de ben nasıl soracağımı bilmiyordum?</p>

  <p>Yine de ruhumda bir iz bıraktığını fark ediyordum. Onun Peygamber Yeşaya’yı taklit ederek kusurlarını insanların yüzlerine haykırışındaki sarhoş gözü pekliği hoşuma gidiyordu.</p>

  <p>— Siz ey, yeryüzünün sefil yaratıkları! Süprüntüler! Kötüleri şan-şeref halesiyle taçlandırır, iyileri kapı dışarı edersiniz. O korkunç gün geldiğinde son pişmanlık kâr etmeyecek! Geç kalmış olacaksınız!</p>

  <p>Onun bu kükreyişini dinlerken, Horoşeye Delo, insanı kahreden bir kolaylıkla batağa saplanarak mahvolup giden çamaşırcı Natalya, iğrenç dedikoduların ortasında çaresiz kalan Kraliçe Margot gelirdi aklıma. Demek artık benim de hatıralarım, hatırlayabileceğim şeyler vardı!</p>

  <p>Baritonla kısa süren ilişkimiz, biraz tuhaf, hatta gülünç bir şekilde sona erdi.</p>

  <p>Bir ilkbahar günü ona kırlarda rastladım; askeri birliğin oralarda, başını deve gibi sallaya sallaya tek başına yürüyordu. Yüzü şişmişti.</p>

  <p>— Geziyor muydun? –dedi, hırıltılı bir sesle.– Gel beraber yürüyelim. Ben de geziyorum. Ben, kardeş, hastayım…</p>

  <p>Konuşmadan biraz yürüdük, birden sökülmüş bir çadırın çukurluğunda bir adam gördük. Çukurun dibinde oturuyordu ve hafif yana doğru eğilmişti; paltosu, sanki çıkarmak istemiş de becerememiş gibi, başının bir yanında kulağının üzerine kadar yükseliyordu.</p>

  <p>Duraklayan bariton:</p>

  <p>— Sarhoş! –dedi.</p>

  <p>Ama adamın elinin altında, tazecik çimenlerin üzerinde kocaman bir toplu tabanca, az ötede bir kasket, kasketin yanında da çok az içilmiş bir votka şişesi görülüyordu; tıpası olmayan şişenin ağzı, yemyeşil otlar arasında zor seçiliyordu. Adamın yüzü, utanıyormuş gibi paltosunun ardına gizlenmişti.</p>

  <p>Birkaç saniye sessizce adama baktık. Sonra Mitropolskiy, bacaklarını genişçe ayırıp:</p>

  <p>— Kendini vurmuş! –dedi.</p>

  <p>Ben adamın sarhoş değil, ölü olduğunu ilk gördüğümde anlamıştım; ama bu öyle beklenmedik bir şeydi ki, gördüğüme inanmak istemiyordum. Adamın, paltonun içinden çıkan kocaman, perdahlanmış gibi dümdüz kafasına ve morarmış kulağına bakarken korku da, acıma da duymadığımı çok iyi hatırlıyorum; yalnızca böyle güzel bir bahar gününde insanın kendini öldürebilmesini aklım almıyordu.</p>

  <p>Bariton sanki üşüyormuş gibi avuçlarıyla sakallı yüzünü sertçe sıvazladı, sonra:</p>

  <p>— Yaşlı bir adam, –dedi.– Ya karısı kendisini bırakıp kaçmış… ya da bu, kendine ait olmayan bir parayı yemiş…</p>

  <p>Beni polis çağırmam için kente yolladı, kendisi de eprimiş paltosuna sıkıca sarınarak çukurun kıyısına oturdu, bacaklarını aşağı sarkıttı. İlk rastladığım polise olayı haber verip, koşarak geri döndüm. Bu arada bariton ölünün votkasını bitirmişti. Boş şişeyi sallayarak karşıladı beni.</p>

  <p>— Onu işte bu öldürdü! –diye homurdanarak şişeyi öfkeyle yere çaldı; şişe paramparça oldu.</p>

  <p>Benden hemen sonra bir polis geldi, çukura bir göz attı, şapkasını eline alıp kararsızca haç çıkardı. Sonra da şarkıcıya dönerek:</p>

  <p>— Sen kimsin? –dedi.</p>

  <p>— Bu seni hiç ilgilendirmez…</p>

  <p>Polis bir an durup düşündü, sonra daha kibarca:</p>

  <p>— İyi ama, –dedi,– burada bir ölü var… ve siz, sarhoşsunuz?</p>

  <p>— Ben yirmi yıldır sarhoşum! –dedi, bariton, övünür gibi yumruğuyla göğsüne vurarak.</p>

  <p>Oradaki votkayı içtiği için kendisini tutuklayacaklarından emindim. Şehirden pek çok kişi koşup gelmişti. Sert görünümlü bir komiser de arabayla geldi; çukura indi, paltosunu kaldırıp ölünün yüzüne baktı.</p>

  <p>— İlk kim gördü?</p>

  <p>— Ben, –dedi, Mitropolskiy.</p>

  <p>Komiser ona baktı, sonra uzata uzata:</p>

  <p>— O-o, muhterem, merhabalar! –dedi; sesinde uğursuz bir şeyler vardı.</p>

  <p>On beş-yirmi kadar seyirci toplanmıştı çukurun çevresinde. Heyecanla çukurun bir orasına bir burasına koşturarak ölüyü daha iyi görmeye çalışıyorlardı. Derken, içlerinden birinin bağırdığı duyuldu:</p>

  <p>— Bizim sokakta oturur bu adam, bir memur… tanıyorum onu!</p>

  <p>Bariton iki yana sallanarak komiserin karşısında duruyordu; kasketini çıkarmıştı; anlaşılmaz bir şeyler mırıldanarak komiserle tartışıyordu. Derken komiser onu göğsünden itti, bariton dengesini kaybetti, yere çöktü. Polis ağır ağır cebinden bir sicim çıkarıp baritonun alışkın hareketlerle, uslu uslu arkasına götürdüğü ellerini bağladı.</p>

  <p>Komiser öfkeyle seyircilere bağırdı:</p>

  <p>— Çekilin! Sizi süprüntüler!</p>

  <p>Yaşlıca bir polis daha geldi, gözleri kızarmış, sulanmıştı; ağzı yorgunluktan açıktı. Baritonun ellerini bağlayan sicimin ucundan tutup onu ağır ağır kente doğru götürdü.</p>

  <p>Ben de üzgün bir şekilde ayrıldım oradan. Kulaklarımda onun lanet okuyan uğultulu sesi yankılanıyordu: “O Ariel şehrine lanet olsun!”</p>

  <p>Gözlerimin önündeyse hep o iç karartıcı görüntü vardı: Polis ağır ağır cebinden bir sicim çıkarıyor, bizim korkunç peygamber de kıllı, kırmızı ellerini uysal, alışkın hareketlerle sırtında kavuşturuyor.</p>

  <p>Bir süre sonra peygamberin şehirden sürüldüğünü öğrendim. Onun ardından Kleşçov da kayboldu; iyi bir evlilik yaparak, eyalette başka bir kente göçmüş ve orada bir saraç atölyesi açmıştı.</p>

  <p>… Saracın şarkı söylemesini bizim patrona öyle bir övgüyle anlatmıştım ki, bir gün bana:</p>

  <p>— Madem öyle, gidip bir dinleyelim şunu, –dedi.</p>

  <p>İşte küçük bir masada oturuyoruz; patronun gözleri fincan gibi, kaşları hayretle yukarı kalkmış.</p>

  <p>Meyhane yolunda benimle alay edip durdu; meyhaneye oturduğumuz ilk dakikalarda da müşteriler ve içerdeki kötü koku dolayısıyla bu alaylarını sürdürdü. Saraç şarkısına başlayınca, patron alayla gülümseyerek bardağına bira doldurmaya başladı; ama bardağın daha yarısı dolmadan, durdu.</p>

  <p>— O-o… bak sen! –diye mırıldandı.</p>

  <p>Eli titriyordu, usulca şişeyi bıraktı, gergin bir dikkatle şarkıyı dinlemeye başladı.</p>

  <p>Kleşçov şarkısını bitirince:</p>

  <p>— Eve-et, kardeş, –diye mırıldandı, derin derin göğüs geçirerek.– Adam gerçekten işi biliyor! Hay Allah! Ateş bastı birden!</p>

  <p>Saraç başını geriye atıp, gözlerini tavana dikerek yeni bir şarkıya başladı:</p>

  <div class="poem">

    <p class="poemindent"><i>Gencecik bir kız yürüyordu</i></p>

    <p><i>Tertemiz kırlarda, zengin köyüne doğru</i></p>

  </div>

  <p>— Aşk olsun herife! –dedi patron, başını sallayıp, gülümseyerek.</p>

  <p>Kleşçov’sa bir kaval gibi inliyordu:</p>

  <div class="poem">

    <p><i>Oğlana, kimsesizim ben, diyor, kız</i></p>

    <p><i>Kim, ne yapsın öksüz bir kızı…</i></p>

  </div>

  <p>— Güzel, –diye mırıldanıyor patronum, kızarmış gözlerini kırpıştırarak.– Tuh, şeytan herif! Bu kadar mı güzel okunur!</p>

  <p>Onun sevindiğini görünce ben de seviniyorum; acıklı ezgiler, meyhanenin gürültüsünü bastırıyor; daha güçlü, daha güzel, daha bir içten çınlıyor.</p>

  <div class="poem">

    <p><i>Bizim uzaktır yaşamımız köyde insanlardan</i></p>

    <p><i>Ben akşam eğlentilerine bile çağrılmam</i></p>

    <p><i>Güzel bir giysim bile yok, yoksulum</i></p>

    <p><i>Yiğit delikanlılara uygun bir kız değilim</i></p>

    <p><i>Hizmetçi gibi almak istedi beni dul bir adam</i></p>

    <p><i>Olmaz olsun böyle kader dedim, boyun eğmedim</i>.</p>

  </div>

  <p>Patron, utanmayı falan bırakmış, hüngür hüngür ağlıyordu. Başını önüne eğmiş, kemerli burnunu çeke çeke ağlıyor, gözyaşları dizine damlıyordu.</p>

  <p>Üçüncü şarkıdan sonra, heyecanlı, ezilmiş, bitmiş bir halde:</p>

  <p>— Daha fazla kalamam burada, –dedi.– Şu koku, soluğumu kesiyor… Hay, şeytan! Hadi, eve gidelim!</p>

  <p>Ama sokağa çıkınca fikrini değiştirdi:</p>

  <p>— Var mısın, Peşkov, seninle bir restorana gidelim, oturup bir şeyler atıştıralım… Canım hiç eve gitmek istemiyor!</p>

  <p>Pazarlık etmeden bir kızağa atladık, restorana kadar yol boyunca hiç konuşmadık, ama köşedeki masamıza oturmamızla birlikte, arada bir çevresine göz gezdirerek patron hemen konuşmaya başladı; iç sıkıntısı, öfke duyumsanıyordu usul sesinde:</p>

  <p>— Yüreğimi ezdi bitirdi senin şu keçi! Bu nasıl bir hüzün böyle! Hayır, şimdi sen okuyan, düşünen bir insansın, öyleyse söyle bana, bu şeytanlık neyin nesidir? Yaşıyorsun, yaşıyorsun, tam kırk yıl yaşadım, karım var, çocuklarım var, ama konuşabileceğim tek kişi yok! Zaman oluyor, içim dışıma çıkıyor; birileriyle iki çift laf etmek istiyorum, ama ara ki tek kişi bulasın! Karımla konuşayım desem, sözlerimi anlamaz… Hem, onun çocukları var… ev işleri, kendi işleri var! Ruhu, ruhuma yabancı. Malum, ilk çocuk doğana kadar karın, dostundur. Öte yandan, benim karım, genel olarak da… canım sen kendin de görüp duruyorsun işte… Ondan bir şey çıkmaz… cansız bir et yığını diyeyim, sen anla! Kahretsin! Sıkılıyorum, kardeş, dehşetli sıkılıyorum…</p>

  <p>Sıtmalı hareketlerle buz gibi acı birayı başına dikti, konuşmadan bir süre durdu, uzun saçlarını karıştırdı, sonra yeniden başladı:</p>

  <p>— Aslına bakarsan, kardeş, insanoğlu, rezilin önde gidenidir! Mesela sen orada köylülerle şundan bundan konuşuyorsun… Biliyorum, pek çok şey düzgün gitmiyor, alçakça işler oluyor, kardeş… Adamların hepsi hırsız! Sen söylediklerini anlıyorlar mı sanıyorsun? Şuncacık bile anlamıyorlar! Evet. Onlar, Pyotr, Osip… hepsi sıfır numara üçkâğıtçı! Bana her şeyi anlatıyorlar, senin benim için neler dediğini, her şeyi… Buna ne dersin, kardeş?</p>

  <p>Şaşkınlıktan susuyordum.</p>

  <p>— Ya ya! –dedi patron, gülümseyerek.– İran’a gitmeye niyetlenmen bence çok yerindeydi. Hiç değilse orada hiçbir şey anlamazsın, yabancı bir dil ne de olsa! Oysa kendi dilin oldu mu, duyacağın tek şey pislik, alçaklıktır…</p>

  <p>— Osip benden mi söz ediyor?</p>

  <p>— Evet! Sen ne sanıyordun? Herkesten çok o konuşur, gevezenin tekidir. Osip, kardeş, anasının gözüdür… Yok, Peşkov, insanlar söyleneni anlamıyor. Doğru mu söylüyorum? Hem neye yarar ki şu söz dediğin şey? Sonbaharda yağan kar, kar mıdır? Çamurun üstüne yağar ve erir… böylece daha çok çamur olur. Onun için sen en iyisi, sus…</p>

  <p>Art arda biraları deviriyor ve sarhoş olmuyordu. Yalnızca daha bir hızla ve öfkeyle konuşuyordu.</p>

  <p>— Nasıldı o atasözü: Söz bilmem neyse, sükût altındır… Ah, kardeş, ne bitmez tükenmez bir can sıkıntısıdır bu böyle… Adamın şarkısındaki söz çok doğruydu: “Uzaktır bizim yaşamımız köyde insanlardan…” İnsanoğlu öksüzdür demeye getiriyor…</p>

  <p>Çevresine bakındı, sonra sesini alçaltarak:</p>

  <p>— Bir ara bir kadınla gönül ilişkim oldu… dul bir kadındı… Kocasını sahte para işinden Sibirya’ya sürmüşler, orada hapis yatıyor. Neyse, biz bununla tanıştık, kadın meteliğe kurşun atıyor. Anlarsın işte, o yolun yolcusu… Muhabbet tellalı tanıştırdı bizi. Baktım, bayağı hoş bir kadın! Güzel, genç, bilirsin işte… Harika bir kadın! Bir, iki derken ben buna dedim ki: Bu nasıl iş, dedim, kocan bir sahtekâr, sen bu yolların yolcusu olmuşsun, ne demeye kalkıp kocanın ardından Sibirya yollarına düşmek istiyorsun? Düşünsene, kadın kocasının Sibirya’da tutulduğu köye gitmek istiyor? Bana ne dese beğenirsin? Kocam ne olursa olsun, ben onu seviyorum, o iyi bir insandır ve benim için hep öyle kalacak! Belki o sahteciliği de benim için yaptı, neden olmasın? Benim seninle böyle günahkâr bir ilişki kurmam da, onun için! Çünkü ona para gerek. Kendisi bir soylu, rahat yaşamaya alışmış. Ben bir başıma olsaydım, hiç böyle kirli işlerin içinde olmaz, günaha girmezdim. Siz de iyi bir insansınız, hoşuma da gidiyorsunuz, ama Tanrı aşkına bana bunlardan söz etmeyin… Kahretsin! Üzerimde seksen küsur ruble vardı, tuttum hepsini ona verdim. Ve dedim ki, kusura bakmayın, dedim… bir daha sizinle görüşemem! Ve çıktım gittim… Ya, işte böyle…</p>

  <p>Sustu, birden sarhoş olmuştu; olduğu yere yığılarak, homurdanırcasına:</p>

  <p>— Altı kez buluştuk kendisiyle… Nasıl bir varlık olduğunu imkânı yok anlayamazsın! Belki altı kez daha ayrıca gittim evine, ama içeri girmeye cesaret edemedim… Yapamadım… Gitti o artık…</p>

  <p>Elini masanın üzerine koydu, parmaklarını oynatarak fısıltıyla:</p>

  <p>— Dilerim Tanrı onu bir daha karşıma çıkarmaz… –dedi.– Dilerim, çıkarmaz! Yoksa her şey mahvolur! Hadi eve gidelim… Hadi!</p>

  <p>Ayakta duramıyor, yalpalıyordu.</p>

  <p>— İşte böyle, kardeş…</p>

  <p>Anlattığı öykü beni hiç şaşırtmamıştı. Nicedir hep başına böyle sıra dışı bir şeyin gelmesini bekleyip duruyordum.</p>

  <p>Ama hayata dair sözleri, özellikle de Osip üzerine söyledikleri beni dehşetli şaşırtmıştı.</p>
</body>
</html>