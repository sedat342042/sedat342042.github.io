<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>XIII</h1>

  <p>İkonografi atölyesi, yarı ahşap büyükçe bir yapının iki odasına yerleşmişti. Odalardan üç pencereli olanın bir penceresi avluya, iki penceresi bahçeye bakıyordu. Öbür odanınsa bir penceresi bahçeye, bir penceresi yola bakıyordu. Küçük ve dört köşe pencerelerin yıllar içinde saydamlığını yitirerek renklenen camları, yoksul, titrek kış ışığını isteksizce içeri geçiriyordu.</p>

  <p>Her iki oda da tıkış tıkış masa doluydu. Her masada iki büklüm çalışan bir tasvir ustası vardı. Bazı masalarda iki kişi çalışıyordu. Tavandan sicimlerle masaların üzerine sarkıtılan içleri su dolu cam küreler, topladıkları lamba ışığını, dört köşe ahşap tasvirler üzerine soğuk beyaz bir ışık olarak serpiyordu.</p>

  <p>Sıcak, boğucu bir havası vardı atölyenin. Burada ahşap üzerine kutsal resimler yapan yirmi dolayında adam çalışıyordu ve bunlar Paleh, Holuy, Mstyora gibi değişik kentlerden gelmişlerdi. Hepsinin üzerinde yakaları açık basma gömleklerle keten bezinden uzun paçalı donlar vardı. Kimi yalınayaktı, kimininse ayağında alabildiğine yıpranmış, ayakkabı ve çizmeler vardı. İçtikleri kötü cins tütünden yükselen duman tabakası tasvir ustalarının başları üzerinde mavi bir tül gibi dalgalanıyordu. Keskin bir beziryağı, cila ve kokmuş yumurta kokusu hâkimdi içeriye. İç karartıcı bir Vladimir ezgisi katran gibi ağır ağır akıyordu:</p>

  <div class="poem">

    <p><i>Artık kimsede utanma, arlanma da kalmadı</i></p>

    <p><i>Oğlan herkesin içinde kızı baştan çıkardı</i>.</p>

  </div>

  <p>Bunun gibi pek de neşeli sayılamayacak başka şarkılar da vardı söyledikleri, ama en çok bunu söylerlerdi. İnsanın içine sıkıntı veren, ağır ağır akıp giden, tekdüze bir şarkıydı bu. Belki de böyle olduğu için, kakım kılından fırçaları kutsal kişilerin giysilerindeki kıvrımlar üzerinde gezdirir ya da azizlerin kemikli yüzlerine acının ince çizgilerini kondururken insanların dalıp gitmesine engel olmuyordu. Yaşlı kakmacı, kocaman, kırmızı burunlu sarhoş Gogolev’in pencere altından gelen kuru çekiç tıkırtıları, bir ağaç kurdunun ağacı kemirme sesleri gibi, şarkının ağır, bıktırıcı ezgisine karışıyor ve onu bastırıyordu.</p>

  <p>İkona ressamlığı, kimseye çekici gelmiyordu. Çünkü hangi sivri akıllı ve kötü yürekli yaratık nasıl becermişse, insanda ilgi uyandırmayan, sevgi yaratmayan, güzellikten yoksun bir dizi uzun ve bıktırıcı işlemlere bölmüştü bu işi. Kötü, sinsi bir adam olan şaşı gözlü marangoz Panfil, biçip rendelediği değişik boyutlarda servi ve ıhlamur tahtalarını getirir; veremli genç Davidov tahtaları astarlama işini yapar; onun arkadaşı Sorokin zemini hazırlanmış tahtalara “beyaz” çeker; Milyaşin, işlenecek asıl resmi kurşunkalemle beyaz üzerine çizer; ihtiyar Gogolev, yaldızlama, kakma ve savatlama işlerini yapar; azizlerin giysileriyle fondaki manzarayı yapacak ressamlar da kendi işlerini yaparlar ve sonunda bu kadar aşamadan geçen, ancak azizlerin hâlâ yüz ve ellerinin olmadığı kutsal resimler, yüz ressamlarını beklemek üzere duvar dibine dizilirdi.</p>

  <p>Sunak kapısına ve burayı ayin bölümünden ayıran duvara konulacak büyük boy kutsal resimlerdeki azizleri, üzerlerinde papaz cüppeleri ya da meleklerinki gibi kolsuz gömleklerle, ama elleri ve yüzleri olmadan görmek doğrusu pek de iç açıcı bir manzara değildi. Onlara can verecek şeyden yoksun oldukları için bu renk renk boyalı tahtalara ölüm havası egemendi. Bu can katacak şey az öncesine dek sanki oradaydı da, sırtından ağır cüppesini atıp mucizevi bir şekilde yok olup gitmişti. Yüzleri boş bırakılan “bedenler”in yüz ressamlarınca işlenmesinden sonra, kakma bezemeleri ve mine işlerini yapacak ustaya teslim edilen tasvirlerin üzerlerindeki yazıları da başka bir usta yazardı. Verniği, atölye şefi İvan Larioniç’in kendisi sürerdi.</p>

  <p>Sessiz, sakin bir adamdı İvan Larioniç. Yüzü, gözleri kül rengiydi; ipeği andıran sakalları da. Gözlerinde anlatılmaz bir derinlik ve keder okunurdu. Pek hoş bir gülümsemesi vardı, ama siz ona gülümseyemezdiniz, garip bir çekingenlik sizi bundan alıkordu. Bir sütun üzerinde yaşadığı rivayet edilen ve kutsal resimlerde de öyle tasvir edilen Aziz Simeon’a benzerdi: Kuru dal gibi cılız bir beden ve insanlardan, nesnelerden ötelere yönelmiş bakışlar.</p>

  <p>Atölyede işe başlayalı henüz birkaç gün olmuştu. Üzerlerinde aziz resimleri olan kilise bayraklarını boyayan bir ustamız vardı: Kapendyuhin adında güçlü kuvvetli, çok yakışıklı bir Don Kazağı’ydı bu. Atölyeye körkütük sarhoş bir halde gelen Kapendyuhin, tek kelime etmeden, dişlerini kenetleyip, kadınlarınki gibi tatlı gözlerini süzerek, bir anda önüne gelene demir gibi yumruklarını indirmeye başladı. Orta boylu, düzgün bedenli Kazak’ın fare dolu bir bodrumdaki kedi gibi bir oraya bir buraya atılmasından şaşkına dönen işçiler kendilerini ondan olabildiğince uzak bir köşeye atıp, gizlendikleri yerden birbirlerine:</p>

  <p>— Vursana! Vursana! –diye bağırıyorlardı.</p>

  <p>Yüz ressamı Yevgeniy Sitanov, kafasına indirdiği bir tabureyle kudurmuş Kazak’ı sersemletmeyi başardı. Kazak yere yığıldı; herkes bir anda üzerine üşüştü, hep birlikte elini ayağını bezlerle bağladılar. O ise sürekli dişleriyle arkadaşlarını ısırmaya, paralamaya çalışıyordu. Yevgeniy’i büsbütün çileden çıkardı onun bu taşkınlığı; masanın üzerine çıkıp dirseklerini iki yanına bastırdı ve oradan Kazak’ın üzerine atlamaya hazırlandı. Boyu bosu, gücü kuvveti yerinde bir adam olan Yevgeniy, bu atlayışıyla herhalde Kapendyuhin’in göğüs kafesini paramparça ederdi. Ama tam bu sırada başında şapkası, sırtında paltosuyla Larioniç göründü, parmağını Sitanov’a doğru ayıplarca salladıktan sonra atölyedeki herkese usulca, ama karşı konulmaz bir biçimde buyurdu:</p>

  <p>— Onu sofaya götürüp bırakın, kendine gelsin!</p>

  <p>Kazak’ı sürüye sürüye atölyeden çıkardılar; masaları, sandalyeleri yeniden yerlerine yerleştirip işlerinin başına oturdular. Bu sırada arkadaşlarının gücü üzerine düşüncelerini açıklıyor; kendisinin herhalde bir gün bir kavgada öldürüleceğine dair kehanetlerde bulunuyorlardı.</p>

  <p>— Onu öldürmek hiç kolay değil, –dedi Sitanov sakin bir şekilde, çok iyi bildiği bir şeyden söz eden insanların edasıyla.</p>

  <p>Bense Larioniç’e bakıyor ve hayretle, bütün bu güçlü kuvvetli, deli dolu insanların nasıl olup da ona bu kadar kolayca boyun eğdiklerini düşünüyordum.</p>

  <p>Herkese nasıl çalışması gerektiğini açıklardı; en iyi ustalar bile onun öğütlerini can kulağıyla dinlerlerdi. Herkesten çok da Kapendyuhin’le konuşur, ona öğütler verirdi.</p>

  <p>— Bak, Kapendyuhin, sen bir resim ustasısın, usta bir ressamın resimleri canlı olmalı, tıpkı İtalyan ressamlarınki gibi. Yağlıboya resim, sıcak renkler arasında uyum gerektirir. Oysa sen üstübeci fazla kaçırmışsın, bu yüzden de Meryem Ana’nın gözleri, bakışları soğuk olmuş. Oysa yanakları al al, elma gibi… Bu gözler, bu yanaklara yabancı. Bu da bir yana gözleri de yerlerine konduramamışsın: Biri buruna bakıyor, öbürü şakağa. Sonra yüzde de bir kutsallık, göksellik değil, dünyevi bir kurnazlık okunuyor. İş yaparken aklın başka yerde, Kapendyuhin!</p>

  <p>Kazak bu sözleri dinlerken yüzünü buruşturur, sonra kadınsı gözlerinde utanmazca bir gülümseme belirir, sarhoşluğun verdiği kısık ama hoş bir sesle yanıt verirdi Larioniç ustaya:</p>

  <p>— Ah, İvan Larioniç baba, bana göre iş değil bu. Ben müzisyen olarak doğmuşum, ama bana keşişliği reva gördüler!</p>

  <p>— Sen yeter ki çaba göster, üstesinden gelinmeyecek iş yoktur!</p>

  <p>— Yok canım! Ben kim, bu işlerin üstesinden gelmek kim! Aslında rüzgâr kanatlı atların koşulu olduğu bir troykanın sürücüsü olmalıymışım ben!</p>

  <p>Ve başım geri atıp gırtlağını ileri çıkararak bir şarkı tuttururdu:</p>

  <div class="poem">

    <p><i>Rüzgâr kanatlı doru atları</i></p>

    <p><i>Koştuğum gibi troykama</i></p>

    <p><i>Kara gecenin ayazında</i>,</p>

    <p><i>Doğru sevgilimin yanma</i>!</p>

  </div>

  <p>İvan Larionoviç yüzünde sessiz, boyun eğer bir gülümseme, solgun, kederli burnunun üzerindeki gözlüğünü düzelterek uzaklaşırken, aynı anda on sesin birden asıldığı şarkı güçlü bir sele dönüşerek bütün atölyeyi havaya kaldırır ve ritmik bir şekilde onu havada sallamaya başlar:</p>

  <div class="poem">

    <p><i>Bilir sevgilimin oturduğu yeri</i>,</p>

    <p><i>Atlarım, ah, gözü kapalı bilir…</i></p>

  </div>

  <p>Yumurtaların sarısını akından ayırmayı bırakan çırak Paşka Odintsov, her iki elinde birer yumurta kabuğu, inanılmaz bir yetkinlikle eşlik ettiği ana ezgiyi, tiz çocuk sesiyle alır götürür.</p>

  <p>Seslerle sarhoş olan işçiler, kendilerinden geçer, göz ucuyla Kazak’a bakarak aynı göğüsle solur, aynı duyguyu yaşarlardı. O şarkıya başladığı anda, bütün atölye onun yönetimi altında olduğunu kabul ederdi; herkes onun çekimine girer ve uçacakmış gibi genişçe açtığı kollarının hareketlerini izleyerek ona doğru uzanırdı. Hiç kuşkum yok, birden şarkıyı kesse ve “Her şeyi yıkın, devirin!” diye emretse, en ciddi, ağırbaşlı ustalar da içinde olmak üzere hep birlikte atölyeyi dümdüz ederlerdi.</p>

  <p>Sık şarkı söylemezdi, ama coşkulu şarkıları her zaman aynı karşı konulmaz gücü taşırdı. Atölyedekiler keyifsiz de olsalar, Kazak’ın şarkı söylemeye başlamasıyla canlanır, coşar, bir keman teli gibi gerilirlerdi: Güçleri birleşip kaynaşır, cayır cayır yanan, olağanüstü güçlü tek bir organa dönüşürdü.</p>

  <p>Bu şarkılar bende, onları söyleyen şarkıcıya ve onun insanlar üzerinde kurduğu güzel egemenliğe karşı şiddetli bir imrenme duygusu uyandırırdı. Yüreğime sıcak sıcak akan bir şeyler beni korkunç bir şekilde heyecanlandırır, yüreğimi acıtacak kadar genişletir ve ben şarkı söyleyenlere dönüp gözyaşları içinde:</p>

  <p>— Sizleri seviyorum! –diye bağırmak isterdim.</p>

  <p>Veremli, sarı benizli, saçları karmakarışık Davidov da ağzını açar ve bu haliyle yumurtadan yeni çıkmış bir alakarga yavrusuna benzerdi.</p>

  <p>Neşeli, coşkulu şarkılar ancak Kazak böyle bir şarkıya başlarsa söylenirdi; daha çok söyledikleri “vicdansız halk” üzerine şarkılarla, “Ormanda” gibi insanı üzen, yürek burkucu şarkılardı. Çar I. Aleksandr’ın ölümü üzerine yakılmış “Bizim Aleksandr’ın Ordusunu Denetlemeye Gidişi” de, yine acılı şarkılardandı.</p>

  <p>Atölyenin en iyi yüz ressamlarından Jiharev’in önerisiyle zaman zaman kilise şarkısı da söylemeye kalkışırlar, ama Jiharev’in, şarkıyı bir tek kendisinin bildiği özel bir tavırla okuması öbürlerini şaşırtır ve bu girişim pek başarılı olmazdı.</p>

  <p>Kırk beş yaşlarında, kara kuru bir adamdı Jiharev. Açılmış tepesini, Çingenelerinki gibi kıvırcık, kara saçlar yarım taç biçiminde çevrelerdi. Posbıyığı andıran gür, kara kaşları vardı. Sivri, gür sakalı, Rus yüzüne pek benzemeyen ince, esmer yüzüne çok yakışırdı; ama kemerli burnunun altındaki fırçayı andıran sert bıyıkları, gür kara kaşları da düşünüldüğünde fazlalık gibi dururdu. Mavi gözleri birbirinden farklı büyüklükteydi; sol gözü belirgin bir biçimde sağ gözünden daha iriydi.</p>

  <p>Tenor sesiyle arkadaşım, çırak Paşka’ya seslenirdi:</p>

  <p>— Paşka! Hadi! “Şükürler 01sun”a başla! Sizler de dinleyin!</p>

  <p>Ellerini önlüğüne silen Paşka başlardı:</p>

  <p>— “Şükürler olsun sana…”</p>

  <p>Birkaç ses ona eşlik ederdi:</p>

  <p>— “… eyy Yüce Tanrı!”</p>

  <p>Jiharev, telaşla araya girerdi:</p>

  <p>— Yevgeniy, daha aşağıdan al… sesin, ruhunun derinlerinden gelsin!</p>

  <p>Boş bir fıçıya vuruluyormuş gibi Sitanov’un boğuk sesi duyulurdu:</p>

  <p>— Taanrı’nın kulları…</p>

  <p>— Ah, hayır! Böyle değil! Burası öyle bir tutkuyla söylenecek ki, yer yerinden oynayacak, kapılar pencereler kendiliğinden ardına kadar açılacak!</p>

  <p>Tuhaf bir heyecanla kendinden geçen Jiharev’in posbıyığı andıran kaşları, alnında aşağı yukarı oynamaya başlar, sesi kopar, parmakları, görünmeyen bir sazın telleri üzerinde gezinirdi.</p>

  <p>Anlamı pek belirgin olmayan bir şeyler söylerdi:</p>

  <p>— Tanrı’nın kulları… deniliyor, anlıyor musun? Bunu derinlemesine kavramak gerek… yüzeysel olmaz! Ey, kullar… şükredin, hamdüsenalar edin Tanrı’ya! Sizin gibi kıvrak zekâlı insanlar… nasıl anlamaz bunu!</p>

  <p>— Sizin de bildiğiniz gibi, –derdi Sitanov, büyük bir incelikle,– biz bu ilahiyi hiç beceremiyoruz.</p>

  <p>— Pekâlâ, bırakalım!</p>

  <p>Jiharev, alınmış gibi işinin başına geçerdi. Gerçekten işinin ehliydi: Bizans ve Fransız yöntemlerince yüzler çizebildiği gibi, İtalyan yöntemince de “şiirsel”, pitoresk işler çıkarabilirdi. Larionoviç kiliselerden mihraplar için sipariş alırken ona danışırdı. Tasvirlerin orijinallerinden çok iyi anlardı. Başta Fyodorovskiy, Smolensk ve Kazan olmak üzere pek çok kiliseye ait aziz tasvirlerinin değerli kopyaları hep onun elinden geçerdi.</p>

  <p>Tasvirlerin orijinallerini incelerken:</p>

  <p>— Bu orijinaller elimizi kolumuzu bağlıyor, –diye söylenirdi.– Evet, resmen bağlıyor!</p>

  <p>Atölyedeki önemine, ağırlığına karşın, öbür ustalar gibi burnu büyük değildi; çıraklara, bana, Pavel’e sevecen davranırdı. Bize ikonografi sanatını öğretmek isterdi, ondan başka kimsenin umurunda değildi bu.</p>

  <p>Anlaşılması zor bir adamdı. Neşeli biri olduğu söylenemezdi; bazen bütün bir hafta dilini yutmuş gibi tek kelime etmeden çalışır, tanıdık tanımadık herkese, sanki onları ilk kez görüyormuş gibi şaşkın, yabancı gözlerle bakardı. Şarkı söylemeyi çok sevmesine karşın, bu dönemlerinde şarkı söylemediği gibi, söylenen şarkıları da sanki duymazdı. Herkes onu izler, kaş göz ederek birbirine onu gösterirken, o, önüne hafif verev koyduğu tasvir üzerine eğilirdi; bir ucu dizlerine dayanan tahtanın ortası da masanın kıyısına dayanırdı… Ve onun incecik fırçası, büyük bir özenle, iç dünyasına gömülmüş, kederli bir yüzü boyar durur. O anda kendisi de iç dünyasına gömülüp gitmiştir, kederlidir.</p>

  <p>Birden, her sözcüğü tek tek vurgulayarak, biraz içerlemiş bir sesle konuşur:</p>

  <p>— Takaddüm ne demek? Kıdemden gelir, takaddüm… zamanca ve mevkice ileride olma, önde bulunma demektir…</p>

  <p>Atölye bir anda sessizleşir, herkes göz ucuyla Jiharev’den yana bakar, gülümser. Sessizlikte Jiharev’in tuhaf şeyler söylediği duyulur:</p>

  <p>— O böyle koyun postu gocuk içinde değil, kanatlı tasvir edilmeliydi…</p>

  <p>— Kiminle konuşuyorsun usta? –diye sorarlardı.</p>

  <p>Susar; ya soruyu duymamıştır ya da karşılık vermek istememiştir. Sonra hâlâ süren sessizliğin içine yeniden onun sözleri dökülmeye başlar:</p>

  <p>— Ermişlerin, din ulularının yaşamlarını bilmek gerek, ama bilen hani? Biz ne biliyoruz? Kupkuru, ruhsuz bir yaşamımız var… Ruh? Nerede ruh? Orijinaller… evet! Onlar, var. Ama yürek, yok…</p>

  <p>Bu sözler, Sitanov dışında herkesi gülümsetir… ve gülümseyenlerden biri de her zaman zalimce bir sevinçle fısıldar:</p>

  <p>— Görürsünüz, cumartesiye kafayı çeker…</p>

  <p>Yirmi iki yaşlarında, uzun boylu, yuvarlak yüzlü, sakalsız, bıyıksız bir delikanlı olan Sitanov, kederli, ciddi bakışlarla bir köşeye bakar durur.</p>

  <p>Yanılmıyorsam Kungur’daki Fyodorov Kilisesi bakiresinin kopyasını bitirdikten sonra Jiharev tasviri masanın üzerine bıraktı ve yüksek sesle, biraz da heyecanla:</p>

  <p>— Anamızın tasviri bitti! –diye bağırdı.– Tüm insan dünyasının yüreğinden kopan acı gözyaşlarının içine akabileceği dipsiz bir kâsesin sen, ey Meryem Ana!</p>

  <p>Ve atölyedekilerden rastgele birinin paltosunu omuzlarına atarak meyhanenin yolunu tuttu. Gençler gülüşüp ıslık çaldılar; yaşlıca olanlar, ardından imrenerek göğüs geçirdiler; Sitanov ise masaya yaklaşıp uzun uzun tasvire baktı, sonra:</p>

  <p>— İçmeyip de ne yapsın? –dedi.– Çünkü yarattığı işten ayrılmaya, böylesi bir işi başkalarına vermeye yüreği dayanmıyor. Herkes anlayamaz bu acıyı…</p>

  <p>Jiharev’in ayyaşlık nöbetleri hep cumartesiden başlardı. Onunkisi, hemen bütün ustalarda görülen ve adına usta ayyaşlığı diyebileceğimiz sıradan ayyaşlıklardan değildi. Jiharev’in ayyaşlık nöbetine girişi şöyle olurdu: Sabah bir pusula yazıp onu Pavel’le bir yere gönderdikten sonra, öğleye doğru Larioniç’e:</p>

  <p>— Ben bugün hamama gideceğim, –derdi.</p>

  <p>— Uzun sürer mi?</p>

  <p>— Hey Tanrım!</p>

  <p>— Lütfen salıdan sonraya sarkmasın!</p>

  <p>Jiharev, dazlak başını olur anlamında sallarken kaşları da hafifçe oynardı.</p>

  <p>Hamamdan dönünce çok şık giyinirdi: Göğsüne beyaz yakalık takar, boynuna ince bir atkı atardı; atlas yeleği üzerine uzun gümüş kordonunu sallandırdıktan sonra atölyeden sessizce çıkıp giderken bana ve Pavel’e şu buyruğu verirdi:</p>

  <p>— Akşama bütün atölye silinip süpürülsün… büyük masayı da kazıyıp tertemiz edin, sonra da güzelce yıkayın!</p>

  <p>Bir anda herkesin ruh hali değişir, atölyede bayram havası esmeye başlardı: Herkes hamama koşar, temizlenir; yemekler çabucak yenirdi. Akşam yemeğinden sonra Jiharev görünürdü. Elinde çeşitli mezelerle, votka, bira ve şarap şişeleriyle dolu koca bir çuval; ardında, her türlü ölçüyü çirkinlik derecesinde aşan, akıl almaz irilikte bir kadın olurdu. Boyu belki iki metre vardı kadının. Atölyenin bütün sandalye ve tabureleri oyuncak gibi kalırdı onun yanında. Hatta yan yana durduklarında atölyenin en uzun boylusu Sitanov bile yeniyetme bir oğlan gibi görünürdü. Vücudu çok düzgündü kadının, ama göğüsleri, birer tepe gibi çenesine doğru yükselirdi. Hareketleri yavaş ve beceriksizceydi. Yaşı kırkın üzerindeyse de, kocaman at gözlerinin süslediği hareketsiz, tostoparlak yüzü kırışıksız ve diriydi. Küçücük ağzı, ucuz bebeklerinki gibi, yüzüne kalemle kondurulmuşa benzerdi. Yapmacık bir edayla gülümser, ikide bir geniş, sıcak avucunu uzatarak gereksiz şeyler söylerdi:</p>

  <p>— Merhaba! Bugün hava soğuk. Sizin burada ağır bir koku var. Boya kokusu olsa gerek. Merhaba!</p>

  <p>Gürül gürül sularıyla büyük bir ırmağı andıran bu sakin, güçlü kadına bakmak, doğrusu hoştu; ama hiç durmadan gereksiz ve bıktırıcı şeyler söyleyip durduğu için kadının konuşması insanın uykusunu getiriyordu. Bir şey söyleyecek oldu mu, önce hindi gibi kabarıyor, sonra da neredeyse kıpkırmızı denebilecek tombul yanaklarını iyice yuvarlaklaştırıyordu.</p>

  <p>Gençler kıs kıs gülüyor, fısıldaşıyorlardı:</p>

  <p>— Karı değil, lokomotif!</p>

  <p>— Çan kulesi desene şuna!</p>

  <p>Dudaklarını fiyonk gibi büzüp, kollarını göğsünün altında kavuşturarak masanın semaver bulunan köşesine oturur, temiz bakışlı at gözlerini herkesin üzerinde tek tek dolaştırmaya başlardı.</p>

  <p>Herkes ona saygılı davranırdı, hatta gençler kendisinden biraz çekinirlerdi de. Bu kocaman bedene dalıp gitmiş bir gencin aç bakışları, kadının insanı sımsıkı saran bakışlarıyla karşılaşacak oldu mu, genç, hemen utanıp gözlerini yere indirirdi. Jiharev de konuğuna saygı gösterirdi: Onunla “siz” diye konuşur, “kumuşka”<a class="footnoteref" href="../Text/notlar.xhtml#n26" id="ref26">26</a> diye seslenir ve bir şey ikram ederken yerlere dek eğilirdi.</p>

  <p>— Rahatsız olmayın lütfen, –derdi kadın, tatlı tatlı.– Hep bir telaş, tedirginlik içindesiniz!</p>

  <p>Kendisi alabildiğine sakindi. Dirseklerini iki yanına sımsıkı yapıştırdığı için, kollarının yalnızca dirsekten bileğe kadar olan bölümünü oynatır ve hareket ettikçe ispirto kokusuna çalan sıcak ekmek kokusu yayardı.</p>

  <p>Papazların din büyüklerine övgüler sıralayan şiirler okumaları gibi, yaşlı Gogolev de heyecandan tıkanarak kadının güzelliğine övgüler düzerdi. Onu yüzünde tatlı bir gülümsemeyle dinleyen kadın, ihtiyar ne diyeceğini şaşıracak oldu mu, sözü ondan alıp başlardı kendi kendini anlatmaya:</p>

  <p>— Açık konuşmak gerekirse genç kızlığımızda böyle güzel değildik. Kadın olduktan sonra kazandık bütün bunları. Otuzumuza doğru o denli dikkat çekici, alımlı olmuştuk ki, soylular bile bize ilgi göstermeye başladı. Hatta il yöneticilerinin birinden çift atlı bir fayton sözü bile aldık.</p>

  <p>Sarhoş, saçı başı dağınık Kapendyuhin, iğrentiyle baktığı konuk kadına, pek kaba bir soru yöneltiyor:</p>

  <p>— Neye karşılık veriyor adam bu faytonu sana?</p>

  <p>— Aşkımıza karşılık, elbette, –oluyor, konuğun yanıtı.</p>

  <p>— Aşk… –diye mırıldanıyor, Kapendyuhin, şaşırmış-Aşk neresinde bu işin be?</p>

  <p>Kadın buna alabildiğine yalın bir karşılık veriyor:</p>

  <p>— Bu kadar hoş bir delikanlı olarak aşkın ne olduğunu, nerede olduğunu siz elbette herkesten daha iyi bilirsiniz…</p>

  <p>Atılan kahkahalardan atölye sarsılıyor.</p>

  <p>— Daha beter bir şey değilse eğer, su katılmamış bir salak bu kadın! –diye homurdanıyor, Kapendyuhin’in kulağına eğilen Sitanov.– Bunun gibisini insan ancak can sıkıntısından patlayacak hale geldiğinde sevebilir…</p>

  <p>İçkiden, Kapendyuhin’in yüzünde renk diye bir şey kalmamış… zeki gözlerinde kaygı dolu ışıklar çakıyor… şakaklarında boncuk boncuk ter taneleri… İhtiyar Gogolev, parmağıyla gözyaşlarını silerken, çirkin burnunu da oynatarak, soruyor:</p>

  <p>— Senin kaç çocuğun vardı?</p>

  <p>— Tek çocuğumuz vardı bizim…</p>

  <p>Masanın üzerine bir lamba asılı. Sobanın olduğu köşede bir başka lamba daha var. Lambaların ışıkları cılız. Atölyenin koyu gölgeler altındaki köşelerinden, daha tamamlanmamış, bedenleri başsız tasvirler bakıyor. Ellerle başların çizileceği yerlerdeki kül rengi boşlukların görünüşü insanı ürpertiyor; ve bu durum, tasvirlerdeki kutsal bedenlerin, renkli giysilerinin içinden çıkıp bu mahzende gizemli bir şekilde yitip gittikleri izlenimini daha da güçlendiriyor. Cam küreler iyice yukarı kaldırılmış; tavanda, asılı oldukları çengellerde, mavimsi ışıklar saçarak duman katmanları arasında sallanıp duruyorlar.</p>

  <p>Jiharev telaşla masanın çevresinde dönüp duruyor, herkese çeşitli ikramlarda bulunuyor. Dazlak kafası, bazen birine, bazen ötekine doğru eğiliyor; incecik parmakları sürekli oynuyor. Zayıflamış, yırtıcı kuş burnu daha da sivrileşmiş. Işığa yan durduğunda, burnunun kara gölgesi yanağına düşüyor.</p>

  <p>Tüm atölyede yankılanan yüksek, temiz, tenor sesiyle:</p>

  <p>— Dilediğinizce yiyin için, dostlarım! –diyor.</p>

  <p>Kadınsa ev sahibesi havalarıyla:</p>

  <p>— Niçin hep tedirgin, telaşlısınız, kumanyok?<a class="footnoteref" href="../Text/notlar.xhtml#n27" id="ref27">27</a> Herkesin eli, iştahı, kendine göre; kimse yiyebileceğinden daha çoğunu yiyemez!</p>

  <p>— Güzelce dinlenin, dostlar! –diye bağırıyor Jiharev, heyecanla.– Hepimiz Tanrı’nın kullarıyız dostlarım! Hadi hep birlikte “Şükürler Olsun”u söyleyelim…</p>

  <p>Ancak, votkadan ve yenilen yemeklerden herkes iyice gevşediği ve sarhoş olduğu için “Şükürler Olsun”u söylemeyi başaramıyorlar. Kapendyuhin’in elinde çift tuş dizili bir armonika var; karga gibi kapkara ve ciddi bir delikanlı olan Viktor Salautin de tefi alıyor ve tefin gergin derisi üzerinde parmaklarını gezdirmeye başlıyor. Teften çıkan boğuk seslere, zillerin ateşli çınlamaları eşlik ediyor.</p>

  <p>— R-rus dansı! –diye bağırıyor Jiharev.– Kumuşka, buyurun!</p>

  <p>— Ah! –diye hafifçe inliyor kadın, yerinden kalkarken.– Hiç rahat değilsiniz… sürekli bir heyecan, telaş içindesiniz!</p>

  <p>Sonra salonun açıklık yerine yürüyor ve bir saat kulesi gibi orada dikiliyor. Üzerinde genişçe bir kahverengi etekle, patiskadan sarı bir bluz var; başında da kırmızı bir başörtüsü.</p>

  <p>Armonikadan coşkulu bir ezgi yükseliyor, tefin zilleri çınlarken, derisi, sanki ağır ağır iç geçiriyormuş gibi boğuk sesler çıkarıyor. Dinlemesi hiç hoş olmayan bir ses bu; kafayı oynatmış birinin ağlayıp inleyerek kafasını duvara vurmasına benziyor.</p>

  <p>Jiharev dans etmesini bilmiyor. Yapabildiği tek şey, ışıl ışıl boyalı çizmelerinin topuklarını yere vurarak ayak değiştirmek ve keçi gibi zıplamak. Üstelik bunları yaparken ezgiye, müziğin ritmine hiç uymuyor. Bacakları sanki kendisinin değil… bedenin kıvrılışları çok çirkin… örümcek ağına düşmüş bir arının ya da yakalanmış bir balığın çırpınışlarına benzeyen ve izlemesi insana hiç keyif vermeyen, sevimsiz hareketler… Ama herkes, hatta kafayı iyice bulanlar bile dikkatle onu izliyor: Onun kramp girmişçesine kasınçlı çırpınışlarını, el kol hareketlerini ve yüzündeki ifadeyi. Jiharev’in yüz ifadesi şaşılacak bir hızla değişiyor: Sevecen ve utangaçken, bir bakıyorsunuz gururlu bir yüz oluvermiş; sonra birden kaşlar çatılmış, ciddi, asık bir yüz! İşte, şu anda da, bir şeye çok şaşırmış bir yüz ifadesi… bir an gözlerini yumuyor… ve gözlerini yeniden açtığında, yüzü bu kez derin bir hüznü yansıtıyor… Derken, yumruklarını sıkıp kadına sokuluyor ve birden ayağını yere vurarak kadının önünde diz çöküyor; kolları genişçe iki yana açılmış, kaşları yukarıda, yüzünde candan bir gülümseme… Kadın sevecen bir gülümsemeyle onu yukarıdan aşağı süzüyor ve usulca uyarıyor:</p>

  <p>— Yorulacaksınız, kumanyok!</p>

  <p>Bu dokunaklı sahneden duygulanarak gözlerini yummak istiyor, ama üçlük mangır büyüklüğündeki gözleri bir türlü kapanmıyor. Bu sırada yüzü kırışıyor, çirkinleşiyor.</p>

  <p>O da bilmiyor dans etmeyi. Tek yaptığı o kocaman bedenini usul usul sallamak ve o arada belli belirsiz birkaç adım atmak. Sol elinde, tembel tembel salladığı bir mendil var. Sağ eli, belinde; bu da onu dev boyutlu bir testiye benzetiyor.</p>

  <p>Jiharev ise sürekli değişen çelişkin yüz ifadeleriyle bu taştan kadının çevresinde dönüyor; tek kişi değil de, on değişik adam dönüyor sanki kadının çevresinde: Biri sessiz, mazlum; öbürü öfkeli, korkutucu; üçüncüsü, bunun tam tersi: Kendisi bir şeyden korkmuş gibi, hafifçe inliyor ve fark ettirmeden bu devanası kadından kaçıp kurtulmak istiyor. Ve işte bir başkası daha ortaya çıkıyor: Ağzını genişçe açıp dişlerini gösteriyor ve yaralı bir köpek gibi kasınçlı hareketlerle eğilip bükülüyor. Bu sıkıcı ve çirkin dans benim içimi karartıyor; askerlerle, çamaşırcı ve aşçı kadınlarla, köpekler gibi çiftleşmelerle ilgili son derece sevimsiz, kötü birtakım anılarımı canlandırıyor.</p>

  <p>Sidorov’un usulca söylediği şu sözleri, örneğin:</p>

  <p>— Bu işte herkes yalan söylüyor, çünkü bu böyle bir iş… kimse kimseyi sevmiyor, yalnızca eğleniyor… herkes için büyük bir utanç bu.</p>

  <p>“Bu işte herkes yalan söylüyor”a inanmak istemiyorum. Bu doğruysa Kraliçe Margot’yu nasıl açıklayacağız? Jiharev de kuşkusuz yalan söylemiyor. Sonra, Sitanov… onun bir “sokak kadını”m sevdiğini, kadının da ona utanılacak bir hastalık bulaştırdığını biliyorum… Ama Sitanov, arkadaşlarının kadını dövmesini tavsiye etmelerine karşın, onu hiç dövmediği gibi, tam tersine kadına bir oda kiraladı, onu tedavi ettiriyor ve ondan hep sevecen, sıkılgan söz ediyor.</p>

  <p>Devanası kadın, yüzünde anlamsız bir gülümseme, elindeki mendili sallayarak sürekli olduğu yerde sallanıyor; Jiharev ise, kramp geçiriyormuşçasına, kasınçlı hareketlerle kadının çevresinde zıplayıp duruyor. Onlara bakıyor ve düşünüyorum: Tanrı’yı aldatan Havva Anamız da acaba şu kadanaya mı benziyordu? Devanasına karşı içimde karşı konulmaz bir tiksinti yükseliyor.</p>

  <p>Karanlık duvarlardan, yüzleri olmayan tasvirler bakıyor. Gecenin karanlığı camlara abanmış. Atölyenin boğucu havasında lambalardan donuk bir ışık dökülüyor. Dikkatle kulak kabartınca, ağır ayak sesleri ve konuşmalar arasında, bakır lavabodan bulaşık teknesine damlayan suyun telaşlı tıpırtıları duyulabiliyor.</p>

  <p>Kitaplarda okuduklarımdan ne kadar uzak bir hayat! Korkunç bir uçurum var aralarında. Sonunda herkesin canı sıkılmış gibi. Kapendyuhin armonikayı Salautin’in eline tutuşturup:</p>

  <p>— Sıra sende! –diye bağırıyor.– Şöyle kıvrak bir şeyler çal!</p>

  <p>Ve dans etmeye başlıyor, Kapendyuhin, Çingene Vanka gibi, uçarcasına… Sonra Pavel Odintsov’la Sorokin coşkulu danslarıyla ona katılıyorlar. Veremli Davidov bile ayaklarını döşemeye sürte sürte birtakım hareketler yapıyor ve atölyeyi dolduran toz, sigara dumanı, geniz yakan votka kokusu ve nedense hep kötü tabaklanmış deri gibi kokan isli sucuk kokusundan sürekli öksürüyor.</p>

  <p>Dans ediyor, şarkı söylüyor, bağırıp çağırıyorlar, ama kimse eğlendiğini unutmuyor… sanki herkes birbirine sınav veriyor, birbirine ne kadar hünerli ve yorulmaz biri olduğunu göstermeye çalışıyor.</p>

  <p>Kafayı bulan Sitanov yanındakilere dönüp dönüp hep aynı soruyu soruyor:</p>

  <p>— Böyle bir kadın sevilebilir mi? Olacak şey mi bu?</p>

  <p>Dokunsan ağlayacakmış gibi.</p>

  <p>Larioniç sivri kemikli omuzlarını kaldırarak ona yanıt veriyor:</p>

  <p>— Nesi var kadının? Bundan iyisi can sağlığı! Hem sana ne?</p>

  <p>Herkesin üzerine konuştuğu iki kişi kimseye sezdirmeden ortadan kayboluveriyor. Jiharev iki üç gün sonra atölyeye dönecek, hamama gidecek ve iki hafta boyunca köşesine çekilip, ağzını açmadan, ağırbaşlı, azametli, oturup çalışacaktır.</p>

  <p>Mavimsi gri gözleriyle atölyeyi tarayan Sitanov:</p>

  <p>— Gitmişler galiba? –diyor kendi kendine.</p>

  <p>İhtiyarların yüzüne benzediği için yüzü pek güzel değil Sitanov’un, ama gözleri ışıl ışıl, bakışları iyilik dolu.</p>

  <p>Sitanov bana dostça davranıyor; bunu kalın şiir defterime borçluyum. Sonra, Sitanov, Tanrı’ya da inanmıyor. Ama atölyede Larioniç dışında kimlerin Tanrı’yı sevdiğini ve ona inandığını anlamak çok zor. Herkes Tanrı’dan hoppa, alaycı bir dille söz ediyor, tıpkı atölyenin sahibi kadından söz ettikleri gibi. Buna karşın hepsi öğle ya da akşam yemeğine oturduğunda haç çıkarıyor; yatmadan önce dua ediyor, yortularda da kiliseye gidiyor.</p>

  <p>Sitanov bunların hiçbirini yapmıyor, bu yüzden de ona inançsız diyorlar.</p>

  <p>— Tanrı diye bir şey yoktur, –diyor Sitanov da.</p>

  <p>— Peki bütün bu varlıklar nereden gelmiş?</p>

  <p>— Bilmiyorum…</p>

  <p>Bir gün ona “Nasıl yani Tanrı yoktur?” diye soruyorum.</p>

  <p>— Biliyor musun, Tanrı, yükseklik demektir, –diyor ve uzun kolunu başının iyice üzerine kaldırıyor; sonra kolunu aşağı, dizlerinin düzeyine kadar indirerek ekliyor:– İnsan, alçaklık demektir! Doğru mu? Oysa, senin de bildiğin gibi kitapta “İnsan, Tanrı’nın suretinde Tanrı’ya benzer yaratılmıştır” deniyor! Gogolev kimin suretinde, kime benziyor?</p>

  <p>Bu beni altüst ediyor. Gogolev olacak iğrenç, sarhoş ihtiyar; yaşına başına bakmadan Onan’ın günahını işleyebiliyor… Sonra, Vyatka’lı küçük er Yermohin ve ninemin kız kardeşi aklıma geliyor… Tanrı’ya benzer en ufak bir yanları var mıydı bunların?</p>

  <p>— Herkesin bildiği gibi, insanlar domuzdur, –diyor Sitanov, hemen ardından da beni avutuyor:– Üzülme Maksimiç, elbette iyi insanlar da var!</p>

  <p>Arkadaşlığı sıkıntısız, kolay, rahat bir insan, Sitanov. Bilmediği bir şey oldu mu açıkça söylerdi:</p>

  <p>— Bilmiyorum, hiç düşünmediğim bir şey bu.</p>

  <p>Bu da benim için yepyeni bir durumdu, çünkü onu tanıyana dek karşılaştığım insanların hepsi her şeyi biliyor, her şey üzerine uzun uzun konuşabiliyordu.</p>

  <p>Defterinde ruha dokunan, etkileyici, güzel şiirlerin yanında, insanı utandıran, edepsiz, pis şiirlerin de bulunması tuhafıma gidiyordu. Kendisine Puşkin’den söz ettiğimde, defterini açıp bana ozanın “Gavriliada” şiirini gösterdi.</p>

  <p>— Puşkin’i ne yapacaksın! Yalnızca bir muzip o, Maksimiç. Ama bak Benediktov dedin mi, duracaksın!</p>

  <p>Sonra gözlerini yumarak usulca okurdu:</p>

  <div class="poem">

    <p><i>İşte güzeller güzeli bir kadın</i></p>

    <p><i>Ve büyüleyici göğüsleri onun…</i></p>

  </div>

  <p>Ve nedense şu üç dizeye özel bir önem verir, gurur dolu bir sevinçle okurdu:</p>

  <div class="poem">

    <p><i>Ama bir kartalın bile bakışları</i></p>

    <p><i>Bu kızgın kapıları aşamaz</i></p>

    <p><i>Aşıp, o kalbe bakamaz</i>!</p>

  </div>

  <p>— Anlıyor musun?</p>

  <p>Onu bu kadar mutlu eden bir şeyi anlamadığımı söyleyebilmem çok zordu!</p>
</body>
</html>