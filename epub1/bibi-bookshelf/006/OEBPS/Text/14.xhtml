<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>XIV</h1>

  <p>Atölyedeki işim zor değildi. Sabah herkes uyurken, ustaların semaverini yakmak ilk görevimdi; onlar mutfakta çaylarını içerken, Pavel’le birlikte atölyeyi silip süpürür, boyalar için yumurtaların akını sarısından ayırırdık. Sonra ben dükkâna geçerdim. Akşamları ustalar beni boyaları toz haline getirmeye ve ustalıklarını “izlemeye” zorlarlardı. Bu ustalık “izleme” işi başlangıçta ilginç geldiyse de, çok geçmeden ustaların hemen hepsinin, pek çok parçaya bölünmüş işlerini hiç sevmediklerini, yaptıkları işten dehşetli sıkıldıklarını anladım.</p>

  <p>Akşamları yapacak bir işim olmadığı için insanlara vapurlarda geçen hayatımı, kitaplarda okuduğum değişik şeyleri anlatıyordum; giderek, kendim de pek fark etmeden, hikâye anlatıcılığı ve okuyuculuk gibi özel bir yerim oldu atölyede.</p>

  <p>Buradaki herkesin benden daha az şey gördüğünü ve bildiğini anlamam uzun sürmedi; ustaların her biri daha çocukluklarından yaptıkları işle ilgili daracık bir kafes içine oturtulmuşlar ve bir daha da oradan hiç ayrılmamışlardı. Atölyede Moskova’yı gören tek kişi vardı: Jiharev. Azametli bir edayla ve nedense yüzünü de hafif asarak şöyle derdi:</p>

  <p>— Moskova’da kimsenin gözünün yaşına bakmazlar… Orada gözünü dört açacaksın!</p>

  <p>Öbürleri ancak Şuya ve Vladimir’e kadar gitmişlerdi. Söz Kazan’a geldi mi, bana sorarlardı:</p>

  <p>— Çok Rus var mı Kazan’da? Kilise var mı?</p>

  <p>Perm, onlara göre Sibirya’daydı. Sibirya’nınsa Urallar’ın ötesinde olduğuna inanmıyorlardı.</p>

  <p>— Levrek ve mersinbalığını Hazar Denizi’nden getirmiyorlar mı? Öyleyse Urallar, deniz kıyısında!</p>

  <p>İngiltere’nin okyanusların ötesinde bir ülke, Bonaparte’ınsa Kaluga’lı bir soylu ailenin oğlu olduğunu iddia ettiklerinde, yoksa bunlar benimle alay mı ediyorlar diye geçerdi aklımdan. Onlara gözümle gördüğüm şeyleri anlattığımda sözlerimi kuşkuyla dinler, bana pek inanmazlardı. Ama hepsi de korkunç masallara, karmaşık olaylara düşkündü. Hatta yaşını başını almış olanları bile, açıkça, uydurma şeyleri, gerçeğe tercih ediyordu. Olaylar ne kadar inanılmazsa, öykü ne kadar hayal gücüne dayanıyorsa, beni o kadar dikkatle dinlediklerini fark etmiştim. Genel olarak gerçeklik onları ilgilendirmiyordu; içinde bulundukları yoksulluğu ve çirkinliği görmek istemiyor, geleceğe ilişkin hülyalara dalıyorlardı.</p>

  <p>Hayatla kitap arasındaki çelişkiyi bütün keskinliğiyle hissettiğim için bu beni iyice şaşırtıyordu. İşte, önümde canlı birtakım insanlar vardı: Smuriy, ateşçi Yakov, gezgin Aleksandr Vasilyev, Jiharev, çamaşırcı Natalya… ve bunların hiçbiri kitaplarda yoktu.</p>

  <p>Davidov’un sandığından bazı kitaplar bulduk: Golitsinskiy’in lime lime olmuş birtakım öykü kitaplarıyla, Bulgarin’in “İvan Vıjigin”i ve Baron Brambeus’un bir cildi de vardı bunlar arasında. Bu kitapları atölyedekilere yüksek sesle okudum, herkesin çok hoşuna gitti. Larioniç de:</p>

  <p>— Bu okumalar kavga gürültüyü önlüyor, bu iyi bir şey, –dedi.</p>

  <p>Sürekli yeni kitaplar arıyor, bulduğum kitapları akşam atölyedekilere okuyordum. Ne güzel akşamlardı! Sanki geceymişçesine atölyeye çöken sessizlik… Masaların üzerinde beyaz, soğuk yıldızları andıran cam küreler… ve masa çevresindekilerin bunların ışıklarıyla aydınlanan saçlı-saçsız kafaları, sakin ya da kaygılı yüzleri… Kitabın yazarına ya da kahramanına yönelik apansız yükseliveren bir övgü haykırışı… İnsanlar öyle dikkatli, uysal, hoşlar ki, bu halleriyle hiç kendilerine benzemiyorlar. Ve ben onları bu saatte çok seviyorum; onlar da bana karşı öyle iyiler ki, kendimi olmam gereken yerde hissediyorum.</p>

  <p>— Kitaplarla birlikte buraya bahar geldi sanki, –dedi bir gün Sitanov.– Uzun süren bir kışın ardından pencerelerin ilk kez temiz havaya açılması gibi…</p>

  <p>Kitap bulmak kolay değildi. Halk kütüphanesine üye olmak da aklımıza gelmemişti. Yine de ne yapıp ediyor kitap buluyordum: Her yere, herkese başvuruyor, dileniyor, yalvarıyordum. Bir gün kentimizin itfaiye komutanı bir Lermontov cildi verdi ve ben böylece şiirin gücüne, onun insanları nasıl derinden etkilediğine tanık oldum.</p>

  <p>Hiç unutmuyorum, “İblis”in daha ilk dizelerini okuyordum ki, önce kitaba, sonra benim yüzüme bir göz atan Sitanov, fırçasını masanın üzerine bıraktı, uzun kollarını dizlerinin arasına sarkıtarak, yüzünde bir gülümseme, oturduğu yerde sallanmaya başladı. O sallandıkça altındaki sandalye gıcırdıyordu.</p>

  <p>— Arkadaşlar, sessiz olun, –diye uyardı Larioniç; o da elindeki işi bırakmış, benim kitap okuduğum yere, Sitanov’un masasına doğru geliyordu.</p>

  <p>Hem tatlı hem de içimi acıtan bir heyecan duyuyordum Lermontov’un bu epik şiirinden. Sık sık sesim kopuyor, gözlerime dolan yaşlardan satırları iyi göremiyordum. Ama beni asıl heyecanlandıran şey, atölyede hissettiğim boğuk, belli belirsiz kımıltıydı: Sanki bir mıknatıs insanları bana doğru çekiyormuş gibi bütün atölye usulca kımıldıyordu. İlk bölümü bitirdiğimde hemen herkes, kimi birbirine yaslanmış, kimi birbirini kucaklamış, kiminin yüzü gülüyor, kiminin kaşları çatık, masanın çevresinde toplanmıştı.</p>

  <p>— Oku, oku! –dedi Jiharev, başımı kitaba doğru eğerek.</p>

  <p>Okuma bitince kitabı aldı, kapağına baktı, sonra koltuğunun altına sokuşturdu:</p>

  <p>— Bir kez daha okumak gerek bunu! –dedi.– Yarın bir daha okursun. Ben kitabı saklayacağım.</p>

  <p>Masasına çekildi, Lermontov’u çekmecesine kilitleyip fırçasını aldı, işini yapmaya başladı. Atölyeden çıt çıkmıyordu. İnsanlar sessizce kendi masalarına doğru çekildiler. Sitanov pencereye gitti, alnını cama dayayıp kımıltısız öylece kaldı. Jiharev, fırçasını yeniden masaya bırakarak, sert bir sesle:</p>

  <p>— Tanrı kulları! –dedi.– Azizlerin hayatı denilen şey, budur işte!</p>

  <p>Omuzlarını kaldırıp boynunu içeri çekti ve:</p>

  <p>— Hatta ben şu anda İblis’in resmini bile yapabilirim, –dedi:– Beden kara, kıllı; kanatlar sülüğen sürmüşsün gibi, ateş kırmızısı… yüz, eller ve ayaklar mavimsi beyaz, ay ışığı altındaki kar gibi…</p>

  <p>Neredeyse akşam yemeğine kadar onda pek görülmeyen bir gerginlikle, sinirli, tedirgin, taburesinde dönüp durdu; parmaklarıyla oynadı, İblis, kadınlar, Havva Anamız, cennet ve azizlerin işledikleri günahlar üzerine anlaşılmaz bir şeyler mırıldandı.</p>

  <p>— Bunların hepsi doğru! Azizler, günahkâr kadınlarla günaha girerlerse, temiz ruhlarla günah işlemek de İblis için bir onur olur…</p>

  <p>Onu sessizce dinlediklerine bakılırsa, ötekiler de, benim gibi, konuşmak istemiyorlardı. Herkes ikide bir saate bakarak isteksizce çalışıyordu. Saat dokuzu çalınca hep birlikte işlerini bıraktılar.</p>

  <p>Sitanov’la Jiharev avluya çıktı; ben de arkalarından gittim. Sitanov, yıldızlara bakarak mırıldandı:</p>

  <div class="poem">

    <p><i>Boşluktaki yıldızlar gibi</i>,</p>

    <p><i>Ordan oraya göçen kervanlar…</i></p>

  </div>

  <p>— Böyle bir şeyi uydurmak mümkün değildir!</p>

  <p>Hava korkunç soğuktu; Jiharev, ürpererek:</p>

  <p>— Ben tek kelime hatırlamıyorum, –dedi.– Hiçbir şey hatırlamıyorum, ama onu görüyorum! Şaşılacak şey doğrusu, adam bizi şeytana bile acımak zorunda bıraktı! Acıdık şeytana, değil mi?</p>

  <p>— Acıdık, –diye onayladı onu, Sitanov.</p>

  <p>— İnsanın nelere kadir olduğunu gör! –dedi Jiharev, hiç unutamayacağım bir tonlamayla.</p>

  <p>Sofaya girdiğimizde beni uyardı:</p>

  <p>— Maksimiç, dükkânda kimseye bu kitaptan söz etme. Kesin yasak kitaptır bu!</p>

  <p>Sevinmiştim; günah çıkarırken papazın bana okuyup okumadığımı sorduğu kitaplar demek bunlardı?</p>

  <p>Her zaman bağıra bağıra konuşularak, gürültü patırtı içinde yenen akşam yemeği, bu kez sanki herkesi düşünmeye zorlayan vahim bir şeyler olmuş gibi, sessiz, keyifsizce yenildi. Sonra, herkes yatmak için yerlerine çekilince Jiharev kitabı çıkararak:</p>

  <p>— Şunu bir daha okusana! –dedi.– Acele etmeden ama… tane tane!</p>

  <p>Yatağından sessizce kalkan birkaç kişi, yarı çıplak halde masanın başına büzüşüp oturdu.</p>

  <p>Okumam bitince Jiharev yine parmaklarıyla masanın üzerinde trampet çalarak:</p>

  <p>— İşte size azizlerin hayatı! –dedi.– Eh, İblis, İblis… Ne dersin, kardeş?</p>

  <p>Omzumun üzerinden sarkıp kitaptan bir şeyler okuyan Sitanov, gülümseyerek:</p>

  <p>— Bunu defterime yazacağım, –diye mırıldandı.</p>

  <p>Jiharev kalktı, kitabı masasına götürürken birden durdu ve bir şeye içerlemiş gibi kırık, titrek bir sesle konuşmaya başladı:</p>

  <p>— Daha gözleri bile açılmamış köpek yavrularından farkımız yok… hiçbir şeyin nedenini bilmiyoruz… Ne Tanrı için gerekliyiz ne şeytan için… Ne biçim kullarız biz? İbrahim, Tanrı’nın kuluydu, Tanrı onu karşısına alıp konuştu; Musa’yla da konuştu… Hatta Musa’ya adını Tanrı verdi, senin adın Musa olsun, dedi… demek ki bunlar Tanrı’nın adamlarıydı… Peki, biz? Biz neyiz… kimin nesiyiz?</p>

  <p>Kitabı çekmeceye kilitledi; giyinmeye başladı:</p>

  <p>— Meyhaneye geliyor musun? –diye sordu, Sitanov’a.</p>

  <p>— Sevgilime gideceğim ben, –dedi, Sitanov, usulca.</p>

  <p>Onlar gidince kapının hemen önüne, yere, Pavel Odintsov’un yanına uzandım. Pavel uzunca bir süre yattığı yerde dönüp durdu, burnunu çekti, sonra birden hıçkırmaya başladı.</p>

  <p>— Neyin var? –diye sordum.</p>

  <p>— Öyle acıyorum ki bu adamlara! –dedi.– Dört yıldır birlikteyiz… hepsini yakından tanıyorum…</p>

  <p>Ben de acıyordum bu adamlara. İkimiz de uzunca bir süre uyuyamadık; atölyedekilerin her birinde, bizim çocuk yüreklerimizi burkan iyi özellikler bularak bunlar üzerine fısıldaştık durduk.</p>

  <p>Pavel Odintsov’la aramız çok iyiydi. Kendisi sonraları çok iyi bir tasvir ustası olduysa da bu durum ne yazık ki uzun sürmedi. Otuzuna doğru felaket bir şekilde içmeye başladığını duyduğum Pavel Odintsov’a çok sonraları Moskova’da, Hitrov pazarında rastladım; artık yersiz yurtsuz bir serseriydi… bu yakınlarda da tifüsten öldüğünü öğrendim. O yıllarımda bile öyle çok iyi insanın yok yere ölüp gittiğine tanık oldum ki, bunları hatırlamak bile şimdi bana korkunç geliyor! Herkes yaşar, yıpranır ve ölür; bu doğal bir durumdur. Ama dünyanın hiçbir yerinde insanlar bizde, Rusya’da olduğu kadar çabuk ve anlamsız bir şekilde tükenip yok olmazlar.</p>

  <p>Atölyede çalıştığımız sıra Pavel benden iki yaş büyüktü. Toparlak kafalı, yürekli, akıllı, dürüst bir çocuktu. Yetenekliydi de; çok güzel kuş, kedi, köpek resimleri yapardı. Ustaların karikatürlerini yapmakta da üstüne yoktu; onları nedense hep kanatlı olarak gösterirdi. Sitanov, tek bacağı üzerinde kara kara düşünen bir suçulluğu; Jiharev, ibiği kopmuş, tüyleri yolunmuş, karanlıkta dikilen bir horoz; hasta Davidov ise ürkünç bir kızkuşuydu. Ama en başarılı olduğu tip, yaşlı kakmacı Gogolev’di; kocaman kulaklı, gülünç burunlu, kısacık bacaklarının her birinin ucunda altı tırnak bulunan bir baykuş olarak çizerdi onu. Yuvarlak, esmer yüzünde beyaz halkalar halinde ışıyan gözlerinin ortalarına mercimeği andıran gözbebekleri enine oturtulmuştu; bu da yüze hem müthiş canlılık veriyor, hem de iğrenç bir anlam katıyordu.</p>

  <p>Çizdiği karikatürleri gösterdiğinde ustalar Pavel’e kızmazlardı. Ama yaşlı Gogolev’in karikatürü ustaların hepsinin üzerinde epey tatsız bir etki yarattığı için, sanatçıyı sertçe uyarmak zorunda kaldılar:</p>

  <p>— Sen en iyisi yırt onu… ihtiyar görürse canına okur!</p>

  <p>Her zaman sarhoş, pis pis kokan, adeta küf bağlamış bir adamdı ihtiyar. Aşırı derecede dindar ve inanılmaz kötü yürekliydi. Atölyedeki herkesi tezgâhtara gammazlardı; patron kadının, yeğeniyle evlendirmeyi planladığı tezgâhtarsa kendini şimdiden dükkânda ve atölyede çalışan herkesin patronu gibi görüyordu. Bütün atölye nefret ederdi tezgâhtardan; ama korkarlardı da, bu yüzden Gogolev’den de korkarlardı.</p>

  <p>Kendine sanki Gogolev’e bir an bile huzur vermemek gibi bir amaç edinen Pavel, yapıp ettikleriyle adamı canından bezdiriyordu. Ben de elimden geldiğince bu işte ona yardım ediyordum. Atölyedekiler, Gogolev’i zor duruma düşüren acımasız, kaba oyunlarımız ve her türden zıpçıktılıklarımızla eğleniyor ama bizi uyarmayı da görev biliyorlardı:</p>

  <p>— Bakın, çocuklar, Hamamböceği bir enselerse sizi kötü dayak yersiniz!</p>

  <p>Atölyenin tezgâhtara taktığı addı “Hamamböceği”.</p>

  <p>Ama bizim bu uyarılara aldırdığımız yoktu. Kakmacı uyurken yüzünü boyuyorduk. Bir gün de sızmışken burnunu yaldız boyayla boyadık; tam üç gün süngeri andıran burnunun çukurlarındaki yaldız kalıntılarını çıkaramadı. Ama ihtiyarı çileden çıkarmayı başardığımızda ben vapuru ve Vyatka’lı küçük askeri hatırlar, müthiş üzülürdüm. Yaşı ileri olmasına karşın Gogolev güçlü bir adamdı; boş bulunduğumuz bir anda üzerimize atılıp bizi yakalar ve esaslı döverdi; sonra da gidip patron kadına şikâyet ederdi.</p>

  <p>Patronumuz da her gün içerdi, bu yüzden de her zaman iyi yürekli, neşeliydi. Bizi korkutmak için şiş elleriyle masaya vurup bağırırdı:</p>

  <p>— Sizi gidi küçük şeytanlar, gene mi yaramazlık! Yaşlı başlı bir ustaya nasıl saygısızlık edersiniz! Bardağına şarap diye madeni yağı siz mi koydunuz?</p>

  <p>— Biz koyduk, ama…</p>

  <p>Patron bu sözlerimize şaşırdı:</p>

  <p>— Tanrım, bir de itiraf ediyorlar! Sizi lanet olasıcalar… Yaşlılara saygı göstermezsiniz ha!…</p>

  <p>Bize, defolun gözüm görmesin sizi diye bağırır, akşam da olup bitenleri tezgâhtara anlatırdı. Tezgâhtar beni sertçe azarlardı:</p>

  <p>— Bana baksana sen, senin gibi kitap okuyan, hatta kutsal kişilerle ilgili kitapları okuyan biri nasıl böyle yaramazlıklar yapabilir, ha? Bak, karışmam kardeş!</p>

  <p>Patronumuz, yapayalnız bir kadındı; ona acımamak, haline bakıp duygulanmamak elde değildi. Bazen likör içip pencerenin önüne oturur, şarkı söylerdi:</p>

  <div class="poem">

    <p><i>Ne bana acıyan biri var</i>,</p>

    <p><i>Ne benim acıdığım biri</i>,</p>

    <p><i>Derdimi kimseler bilmiyor</i>,</p>

    <p><i>Kime dökeyim derdimi</i>!</p>

  </div>

  <p>Ardından hıçkıra hıçkıra ağlar, yaşlılara özgü titrek bir sesle inlerdi:</p>

  <p>— U-u-u…</p>

  <p>Bir gün kendisini elinde bir çanak sıcak sütle, merdiven başında gördüm; birden bacakları çözülüvermiş gibi olduğu yere çöktü, sonra da süt dolu çanak kucağında, ağır bedeniyle basamaklardan kaya kaya merdivenden inmeye başladı. Çanakta çalkalanan süt üzerine sıçrıyor; yaşlı kadınsa elini uzatıp öfkeyle çanağa bağırıyordu:</p>

  <p>— Ne oluyorsun iblis? Dursana durduğun yerde!</p>

  <p>Aslında şişman değildi, ama pelte gibiydi; yumuşak, pörsümüş. Aşırı yemekten ağırlaşmış, artık fare avlayamayan, ama başarı ve zevk dolu geçmiş günlerini hatırlayarak yalnızca tatlı tatlı mırlayan yaşlı bir kediye benziyordu.</p>

  <p>Sitanov, gözlerini kısıp, dalgın dalgın:</p>

  <p>— Burası, –dedi,– bir zamanlar aklı başında, çalışkan bir adamın yönettiği büyük bir işletmeydi. Şimdiyse çalışıp ürettiğin her şey Hamamböceği’ne akıyor. Çalışan sensin, parsayı toplayan başkası! Bunları düşünürken birden kafada bir zemberek kopuyor sanki: İşine de, çalışmasına da tükürmek ve damda sırtüstü yatarak yaz boyu gökyüzünü seyretmek istiyor insan…</p>

  <p>Sitanov’un düşüncelerini benimseyen Pavel Odintsov da tıpkı yetişkinler gibi sigara sarıp tüttürürken Tanrı, sarhoşluk, kadınlar ve birilerinin çalışıp çabalayarak var ettiği bir şeyin, onu anlamayan ve ona hak ettiği değeri vermeyen başkalarınca yok edilmesi üzerine felsefe yapıyordu. Böyle anlarda sivri, sevimli yüzü kırışır; yaşlanırdı; yerde, yatağının üzerinde dizlerini kucaklayarak otururken pencerelerin lacivert karelerine, ağır kar birikintisi altında ezilmiş samanlık damına ve kış göğünün yıldızlarına dalar giderdi.</p>

  <p>Ustaların kimi horluyor, kimi kendi kendine homurdanıyor, kimi de tıkanırca sayıklıyor. Ocağın yanındaki ranzasında yatmakta olan Davidov, hayatının geri kalanını öksürüyor. Köşede “Tanrı kulları” Kapendyuhin, Sorokin ve Perşin, uyku ve içki mahmurluğuyla, bedenleri zincirlenmiş gibi birbirine yapışık, yattıkları yerde yuvarlanıp duruyorlar. Yüzleri, elleri kolları olmayan tasvirler duvarlardan bize bakıyor. İçerinin havası dayanılır gibi değil; keskin bir bezir-yağı ve çürük yumurta kokusuyla, tahtaların aralıklarında birikerek zaman içinde ekşiyen çamurun kokusu, soluk almayı zorlaştırıyor.</p>

  <p>— Ah Tanrım, bunlara nasıl acıyorum, nasıl! –diye fısıldıyor kulağıma Pavel.</p>

  <p>Bu insanlara acıma, beni de giderek kaygılandıran bir duygu. Daha önce de söylediğim gibi, atölyedeki bütün ustaları ben de, Pavel de çok iyi insanlar olarak görüyorduk. Ne var ki hayat kötü ve inanılmaz sıkıcıydı; onlara layık bir hayat değildi. Evlerden ağaçlara, yeryüzünde her şeyin şiddetli kış fırtınasıyla sarsıldığı, her şeyin uluduğu, ağladığı, Büyük Perhiz’i haber veren çanların bile derin bir kederle uğuldadığı günlerde, atölyeye de kurşun gibi ağır bir bezginlik çöker, insanları ezip, onlardaki canlı her şeyi yok ederdi. Bu kahredici bezginlik insanları meyhanelere ve kadınlara yönlendirirdi; votka gibi kadınlar da onların kendilerinden geçmelerinin, her şeyi unutmalarının aracıydı.</p>

  <p>Böyle gecelerde kitaplar da bir işe yaramadığı için Pavel ve ben insanları kendi yöntemlerimizle eğlendirmeye çalışıyorduk. Yüzümüze is karası ve çeşitli boyalar sürüp, tüyler, pamuklar yapıştırarak kendi yazdığımız birtakım güldürüleri oynuyor, insanları neşelendirmeye çalışarak bezginlik ve can sıkıntısına karşı yiğitçe savaşıyorduk. İki kişinin karşılıklı konuşmalarıyla aktarılan bir oyun metni haline getirdiğim “Büyük Petro’nun Hayatını Kurtaran Askerin Öyküsü”nü, oyunlarımız için sahne olarak kullandığımız Davidov’un ranzasına tırmanıp oynarken, hayali İsveçlilerin kellelerini büyük bir şamatayla uçurmamıza seyircilerimiz kahkahalarla gülüyorlardı.</p>

  <p>Ama en beğendikleri, Çin Şeytanı Tsingi Yu-Tung söylencesiydi. Aklına iyilik yapmak esen bahtsız şeytanı, Paşka canlandırıyordu. Oyunun geri kalanı tümüyle benim üzerimdeydi: Oyundaki bütün kadın, erkek rollerini; eşyaları, iyilik meleğini, hatta Çin şeytanının her biri başarısızlıkla sonuçlanan iyilik girişimlerinden sonra bitmiş, tükenmiş bir halde üzerine oturup dinlendiği taşı bile ben oynuyordum.</p>

  <p>Seyirciler kahkahalar atıyor, bense onları güldürmenin bu kadar kolay olmasına şaşıyordum. Bu işin böylesine kolay olması bana burukluk veriyordu.</p>

  <p>— Sizi maskaralar… Sizi palyaçolar! –diye bağırıyorlardı bize.</p>

  <p>Ama zaman içinde bu insanların hüzne sevinçten daha yatkın oldukları duygusu giderek zihnimi daha çok meşgul etmeye başladı.</p>

  <p>Bizde neşe kendi başına var olamadığı gibi, ona salt neşe olarak değer de verilmez; derin Rus hüznünü bir parça olsun yatıştırabilmek için, neşeyi, gömülü bulunduğu derinliklerden özel çabalarla çekip çıkarmak gerekir. Kendi başına var olamayan neşede, neşeye özgü bir iç gücün olup olmadığı kuşkuludur ve bu kuşku, neşenin neşe olarak varoluşundan değil, hüznü bertaraf etmek amacıyla çağrılmış olmasından kaynaklanır.</p>

  <p>Ve çoğu kez Rus neşesinin, hiç beklenmedik ve anlaşılmaz bir şekilde acımasız bir dövüşe dönüştüğü görülür. Adam, elini ayağını bağlayan zincirleri kırar gibi dans ediyordur; derken birdenbire içindeki canavarı salıverir ve… bir canavar kederiyle yanındaki, yöresindeki herkesin, her şeyin üzerine saldırır, ısırır, paralar, yıkar, yok eder…</p>

  <p>Dışarının dürtüklemesiyle ve ıkına sıkına ortaya çıkan bu neşe, açıkçası benim sinirime dokunuyordu. Bunun yarattığı öfkeyle adeta kendimden geçerek hayal gücümün o anda yarattığı bir şeyler anlatmaya ve oynamaya başlıyordum: Tek istediğim, insanlarda gerçek, özgür ve zorlanmadan, kolayca ortaya çıkıveren bir neşe yaratmaktı! Bu yolda bir şeyler başardığımda beni övüyorlardı; onlarda şaşkınlık yaratıyordum. Ama sarstığımı sandığım hüzün bir süre sonra ağır ağır koyulaşmaya ve yerine sağlamca yerleşerek yeniden insanları ezmeye başlıyordu.</p>

  <p>Saçı-sakalı, yüzü-gözü kül rengi Larioniç olanca sevecenliğiyle:</p>

  <p>— Seni şaklaban! Bizi ne çok güldürdün!… Tanrı seni korusun! –diyordu.</p>

  <p>— İnsanı teselli ediyor, –diye Jiharev de ona destek çıkıyordu.– Ya sirke ya da tiyatroya kır dümeni sen Maksimiç; harika bir palyaço çıkar senden!</p>

  <p>Yortu günleri kentimize gelen tiyatroya bütün atölyeden yalnızca iki kişi giderdi: Kapendyuhin’le Sitanov. Yaşlı ustalar da onlara ciddi ciddi bu günahtan arınmak için kutsal suyla yıkanmalarını salık verirlerdi.</p>

  <p>Özellikle de Sitanov aklımı çelmeye çalışırdı. İkide bir:</p>

  <p>— Her şeyi boş ver, git oyunculuk öğren! –derdi.</p>

  <p>Sonra da heyecanlanarak “Aktör Yakovlev’in Acıklı Yaşamı”nı anlatırdı.</p>

  <p>— Görüyor musun neler oluyor hayatta!</p>

  <p>“Bitirim” diye adlandırdığı Kraliçe Marie Stuart’ı da anlatmayı severdi. Ama asıl “İspanyol Soylusu”na hayrandı.</p>

  <p>— Don César de Bazan’ın ne kadar soylu bir kişilik olduğunu anlatamam sana! Eşi benzeri olmayan bir insan!</p>

  <p>Aslında kendisinde de “İspanyol Soylusu”ndan bir şeyler vardı. Bir gün yangın kulesi önündeki alanda üç itfaiyeci, bir köylüyü pataklayarak eğleniyorlardı. Dayak olayını izleyen kırk dolayında insan da itfaiyecileri alkışlıyor, daha atak olmaya kışkırtıyordu. Sitanov’un kavgaya dalmasıyla uzun kolları, sert yumruklarıyla itfaiyecileri perişan etmesi bir oldu; köylüyü yerden kaldırıp kalabalığa doğru itekleyerek:</p>

  <p>— Götürün adamcağızı! –diye bağırdı.</p>

  <p>Oysa üç itfaiye erine karşı tek başına kalmıştı o anda; itfaiye on adım ötedeydi, erler arkadaşlarını yardıma çağırarak Sitanov’u esaslı bir şekilde dövebilirlerdi. Ama Sitanov’un şansı varmış ki adamlar korkup itfaiye binasına sıvıştılar. Sitanov da arkalarından:</p>

  <p>— Köpekler! –diye bağırdı.</p>

  <p>Pazarları, kasabanın gençleri Petropavlovsk mezarlığının arkasındaki orman açıklığına gider, su ve kanalizasyon işçileri ve çevre köylerden gelen köylülerle yumruk dövüşü yaparlardı. İşçiler, kasaba gençlerine karşı pehlivan yapılı, tanınmış bir Mordova’lıyı çıkarırdı. Kafası küçücük, kendi dev gibi, hasta gözleri her zaman sulanmış bir adamdı bu. Arkadaşlarının biraz ilerisinde duran Mordova’lı pehlivan, üzerindeki kısacık kaftanın kirli yenleriyle gözlerindeki yaşları siler ve bacaklarını genişçe ayırarak sevecen bir sesle şöyle derdi:</p>

  <p>— Hadi, kim çıkacaksa çıksın karşıma, ben donuyorum!</p>

  <p>Bizim taraftan hep Kapendyuhin çıkıp dövüşürdü onunla ve her zaman Mordova’lıdan dayak yerdi. Yine de, yüzü gözü kanlar içinde, güçlükle soluk alıp verirken hep aynı şeyi yinelerdi:</p>

  <p>— Bu Mordova’lıyı yere devirmezsem gözlerim açık gidecek!</p>

  <p>Sonunda bu onun hayatının amacı oldu. Votkayı bile bıraktı; yatmadan önce bedenini karlarla ovmaya, bol bol et yemeye başladı. Kaslarını geliştirmek için her akşam iki pudluk güllelerle idman yapıyordu. Ancak bunların da bir yararı olmadı. Bunun üzerine boks eldivenlerinin içine kurşun parçaları dikti.</p>

  <p>— Bu kez Mordova’lının sonu geldi! –diye Sitanov’a övündü.</p>

  <p>Sitanov’sa onu sertçe uyardı:</p>

  <p>— Sakın ha! Yoksa dövüş öncesi her şeyi açıklarım!</p>

  <p>Kapendyuhin ona inanmadı, ama dövüşe çıktıklarında Sitanov birden Mordova’lıya dönüp:</p>

  <p>— Vasiliy İvaniç, izin ver, önce ben dövüşeyim Kapendyuhin’le! –dedi.</p>

  <p>Kıpkırmızı kesilen Kazak böğürür gibi bağırdı:</p>

  <p>— Seninle dövüşmek istemiyorum… defol!</p>

  <p>Sitanov:</p>

  <p>Dövüşürsün… –dedi.– Hem öyle bir dövüşürsün ki!</p>

  <p>Ve bakışlarıyla onu adeta ezerek Kazak’ın üzerine doğru yürüdü. Kapendyuhin olduğu yerde bir an durup ayaklarını sertçe yere vurdu, sonra eldivenlerini çıkarıp koynuna sıkıştırarak dövüş alanını terk etti.</p>

  <p>Hem bizimkiler hem de karşı taraf ne yapacağını bilemez haldeydi. Oturaklı bir adam, Sitanov’a biraz da çıkışarak:</p>

  <p>— Kardeşim, –dedi,– bu dövüş işlerine, kendi aranızdaki özel işler karıştırılmaz! O işlerin çözüm yeri burası değildir!</p>

  <p>Herkes usuldan sövüp sayarak Sitanov’un üzerine yürümeye başladı. Uzunca bir süre hiç sesini çıkarmayan Sitanov, sonunda oturaklı adama dönerek:</p>

  <p>— Ya ben böylece bir cinayeti önlediysem? –dedi.</p>

  <p>Saygıdeğer adam bir anda işi anladı, hatta kasketini çıkararak:</p>

  <p>— Öyleyse sana gönül borcum var, bağışla beni! –dedi.</p>

  <p>Tamam, ama bu aramızda kalsın; âleme yayma!</p>

  <p>— Hiç olur mu? Kapendyuhin’in iyi bir dövüşçü olduğunu bilmez değiliz! Başarısızlıklar insanı kışkırtır, bunun anlaşılmayacak bir yanı yok! Ama bundan böyle dövüş öncesi eldivenlerini gözden geçirmek zorundayız…</p>

  <p>— Sizin bileceğiniz iş!</p>

  <p>Oturaklı adamın gitmesiyle bizimkiler Sitanov’a yüklenmeye başladılar:</p>

  <p>— Ne halt etmeye karışıyorsun?! Bırakaydın da Kazak ne yapacaksa yapaydı! Şimdi yine dövülmüş olarak dolaşacağız!</p>

  <p>Uzun uzun, adeta haz duyarak küfrettiler Sitanov’a.</p>

  <p>Sitanov göğüs geçirerek:</p>

  <p>— Sizi serseriler! –dedi.</p>

  <p>Ve hiç beklenmedik bir şekilde Mordova’lıyı dövüşe davet etti. Mordova’lı keyifle yumruklarını sallayarak dövüşe çıktı; bir yandan da söyleniyordu:</p>

  <p>— İyi ya… dövüşür, ısınırız!…</p>

  <p>Birkaç kişi el ele tutuşarak sırtlarıyla insanları geriye itip genişçe bir alan açtılar.</p>

  <p>Dövüşçüler, gözlerini birbirine dikip dikkatle birbirlerini süzdüler, sonra sağ kollarını ileri uzatıp, sollarıyla göğüslerini kapattılar. Bu işte deneyim sahibi olanlar, Sitanov’un kollarının Mordova’lıdan uzun olduğuna mim koydular. Herkes soluğunu tuttu; iki dövüşçünün ayakları altında karın gıcırdadığı duyuluyordu. Bu gerilime daha fazla dayanamadığı anlaşılan biri, heyecan dolu bir istekle:</p>

  <p>— Niye hâlâ başlamıyorlar?., –diye yakındı.</p>

  <p>Sitanov bir sağ çıktı, Mordova’lı kendini korumak için sol kolunu yukarı kaldırınca Sitanov fırsatı kaçırmadı ve onun böğrüne bir sol çıktı. Mordova’lı inledi, hafif geriledi, sonra keyifle:</p>

  <p>— Aferin… genç ama aptal değil! –dedi.</p>

  <p>Birbirlerine art arda saldırarak göğüs bölgelerine var güçleriyle yumruklar indirmeye başladılar. Az sonra iki tarafın destekçileri coşkuyla bağırmaya başlamıştı:</p>

  <p>— Ressam, daha seri ol! Kakmacı, bitir işini!</p>

  <p>Mordova’lı Sitanov’dan daha güçlü olmakla birlikte, hareketleri yavaştı; aldığı yumruklara aynı hızla karşılık veremiyor, attığı her yumruğa karşılık iki üç yumruk yiyordu. Yine de Mordova’lının görünüşünde dayak yemiş, ezilmiş bir insan hali yoktu; sürekli ah, oh diye sesler çıkarıyor, gülümsüyordu. Derken, birdenbire, Sitanov’un sağ koltukaltına şiddetli bir yumruk indirdi. Sitanov’un kolu yerinden çıkmıştı.</p>

  <p>Birkaç kişinin aynı anda bağırdığı duyuldu:</p>

  <p>— Ayırın! Berabere!</p>

  <p>İzleyici halkasındakiler atılıp dövüşçüleri ayırdı.</p>

  <p>— Ressam fazla kuvvetli sayılmaz, ama yiğidi öldür hakkını yeme, çevikliğine diyecek yok, –dedi Mordova’lı sevecen bir tavırla,– hepinizin önünde açıkça söylüyorum bunu!</p>

  <p>Büyüklerin bu dövüşünden sonra yeniyetmeler kendi aralarında bir dövüşe başladılar. Ben Sitanov’u çıkıkçılık da yapan sağlık memuruna götürdüm. Bu dövüşüyle gözümde daha da büyümüştü Sitanov; ona olan sevgim, saygım daha da artmıştı.</p>

  <p>Alabildiğine dürüst, tertemiz bir insandı Sitanov; dürüst, temiz olmayı bir tür görev gibi görürdü. Kaygısız, geniş yürekli Kapendyuhin, zekice benzetmeler yaparak onunla dalga geçerdi:</p>

  <p>— Jenya, aslanım, şu dünyada salt gösteriş için yaşıyorsun! Ruhunu bayramlık semaver gibi temizleyip ışıl ışıl ettin; karşımıza geçmiş, bakın, nasıl da parlıyor diye övünüyorsun! Oysa senin ruhun bakırdan, üstelik de sıkıcı herifin tekisin…</p>

  <p>Bu sırada kendini ya tasvir boyama işine ya da Lermontov’un şiirlerini defterine çekmeye vermiş olan Sitanov, Kapendyuhin’in alaylarına karşılık vermez, sabırla susardı. Hemen bütün boş zamanlarını Lermontov’un şiirlerini deftere geçirmeye harcıyordu.</p>

  <p>— Ama sizin paranız var, kitabı satın alabilirsiniz, –dedim kendisine bir kez.</p>

  <p>— Olur mu, –dedi,– kendi elinle yazmak gibisi yoktur!</p>

  <p>İncecik, süslü, inci gibi bir yazıyla doldurduğu sayfayı çevirmeden önce mürekkebin kurumasını beklerken, usulca yazdığı dizeleri okurdu:</p>

  <div class="poem">

    <p><i>Toprağa bakışlarında</i></p>

    <p><i>Ne ilgi olacak, ne acıma</i></p>

    <p><i>Çünkü ne gerçek mutluluk</i></p>

    <p><i>Ne kalıcı güzellik vardır toprakta</i></p>

  </div>

  <p>Sonra da gözlerini kısıp:</p>

  <p>— Ne kadar doğru, –derdi.– Nasıl da iyi biliyor gerçeği!</p>

  <p>Sitanov’la Kapendyuhin arasında tuhaf bir ilişki vardı; kafayı çeken Kazak sürekli arkadaşına bulaşır, kavga arardı. Sitanov’sa:</p>

  <p>— Dalaşma! –diye onu ötelemeye çalışırdı.</p>

  <p>Ama sonra acımasızca döverdi sarhoş Kazak’ı… hem öylesine ki, genelde bu tür kavgalara ilgisiz duran öteki işçiler iki dostu ayırmak zorunda kalır ve Sitanov için:</p>

  <p>— Zamanında atılıp tutmazsan, ortalığı mezbahaya çevirir bu herif! –derlerdi.– Ne arkadaşından hayır kalır ne kendisinden!</p>

  <p>Kapendyuhin içmediği, ayık olduğu zamanlarda da dur durak bilmeksizin Sitanov’la, onun şiir tutkusu ve mutsuz aşk macerasıyla alay ederdi. Sitanov, Kazak’ın epeyce çirkin sözler de kullandığı bu başarısız kıskandırma girişimlerini hiç tepki göstermeden dinler, hatta kızmak şurada dursun o da arkadaşıyla birlikte kendine gülerdi.</p>

  <p>Komşu yataklarda yatarlar, geceleri fısır fısır bir şeyler konuşurlardı.</p>

  <p>Onların bitip tükenmek bilmeyen bu fısıldaşmalarından rahatsız olur ve birbirine bu kadar ters iki insanın bu kadar dostça ne konuştuğunu merak ederdim. Yanlarına sokulacak oldum mu, Kazak hemen diklenirdi:</p>

  <p>— Ne var? Ne istiyorsun?</p>

  <p>Sitanov ise sanki beni hiç fark etmezdi.</p>

  <p>Derken bir gün beni yanlarına çağırdılar.</p>

  <p>— Zengin olsan ne yapardın, Maksimiç? –diye sordu, Kazak.</p>

  <p>— Kitap satın alırdım.</p>

  <p>— Başka?</p>

  <p>— Bilmem…</p>

  <p>— Eeh… –diye sıkıntıyla yüzünü öte yana çevirdi, Kapendyuhin.</p>

  <p>— Gördün mü? –dedi, Sitanov, sakin bir şekilde.– Yaşlısı da bilmiyor, genci de! Dedim sana: Zenginlik kendi başına hiçbir şey değildir! Çalışıp çabalamadan olmaz…</p>

  <p>— Neydi konuştuğunuz? –diye sordum.</p>

  <p>— Uykumuz kaçtı, biz de ordan burdan konuşuyorduk, –diye açıkladı Kazak.</p>

  <p>Sonraki günlerde söyleşilerine kulak kabarttığımda, iki dostun gece söyleşilerinin konularının, insanların gündüzleri de konuşmaktan hoşlandıkları şeyler olduğunu anladım. Bunlar Tanrı, doğruluk, mutluluk, kadınların aptallığı ve kurnazlığı, zenginlerin açgözlülüğü, hayatın ne kadar anlaşılmaz, içinden çıkılmaz bir karmaşa olduğu gibi şeylerdi.</p>

  <p>Büyük bir heyecan duyarak, yutarcasına dinlerdim bu konuşmaları. Bütün insanların aynı şeyleri konuşmaları hoşuma giderdi. Hayat kötü, yaşadın mı, iyi yaşayacaksın! Herkesin söylediği buydu! Ne var ki, dillerinden düşürmedikleri bu iyi yaşama isteğinin kimseyi hiçbir şekilde bağlamadığını, atölyedeki gündelik hayatta, ustaların birbirleriyle ilişkilerinde hiçbir şeyi değiştirmediğini görüyordum. Dinlediğim bu konuşmalar bir yandan hayatıma ışık tutarken, bir yandan da bu hayatın gerisinde insana bezginlik veren kahredici bir boşluğu görünür kılıyor ve bu lafları eden insanlar da, ettikleri gevezeliklerin anlamsızlığından yakınarak bu boşlukta, tıpkı göl yüzeyindeki çerçöpün esintiyle ileri geri salınması gibi kızgın, öfkeli bir şekilde yüzüp duruyorlardı.</p>

  <p>Çok değişik konularda büyük bir iştahla konuşur, sürekli birilerini yargılar, pişmanlık duyar, böbürlenip beş paralık şeyler için birbirlerini acımasızca hırpalarlardı. Öldükten sonra neler olacağını merak ederlerdi, oysa atölyenin giriş kapısının dibinde, pis su kovasının durduğu yerdeki döşeme tahtası çürümüştü ve burada beliren ıslak delikten ekşi bir toprak kokusuyla birlikte elimizi ayağımızı donduran bir soğuk gelirdi. Pavel’le ben zaman zaman kuru ot ve paçavra tıkarak deliği kapatırdık. Ustalarsa sürekli oradaki döşeme tahtasını değiştirmek gerektiğinden söz ederlerdi. Oysa delik her geçen gün biraz daha büyüyor, hele fırtınalı günlerde tıpkı bir baca gibi dışarının soğuğunu çekip içeri üflüyordu. Atölyede soğuk almayan, öksürmeyen kimse kalmamıştı. Küçük havalandırma penceresinde kulak tırmalayıcı bir cızırtıyla dönen teneke pervaneye işçiler küfürler yağdırırlardı. Bir gün pervaneyi yağladım, cızırtı kesildi. Sessizliğe kulak kabartan Jiharev:</p>

  <p>— Havalandırmanın da sesi kesildi… her şey nasıl da sıkıcı oldu, –dedi.</p>

  <p>Hamamdan döndüklerinde doğruca tozlu, pis yataklarına uzanırlardı. Pislik de, kötü koku da kimsenin umurunda değildi. Hayatımıza sıkıntı veren, önemsiz, ayrıntı sayılabilecek pek çok şeyle karşılaşırdık; bunların önlenmeleri çok kolaydı, ama bu güçlükleri ortadan kaldırmak için kimse parmağını oynatmazdı.</p>

  <p>Sık sık şöyle dediklerini duyardım:</p>

  <p>— insanoğluna acıyan yok… Tanrı da acımıyor, insanın kendisi de…</p>

  <p>Ama bir gün Pavel’le birlikte, ölmesine günler kalmış Davidov’a acıyıp adamcağızın her türden haşerenin yiyip tükettiği inanılmaz pis bedenini yıkadığımızda bize kahkahalarla güldüler; gömleklerini çıkarıp kendilerinin de bitlerini ayıklamamazı istediler, sizi gidi hamamcılar diyerek sanki ayıp, gülünç bir şey yapmışız gibi bizimle alay ettiler.</p>

  <p>Noel’den Büyük Perhiz’e dek ranzasından hiç inmedi Davidov; bitmez tükenmez öksürüklerin arasında yukarıdan aşağı kan pıhtıları tükürdü durdu; pis su kovasını tutturamadığında kanlar döşeme tahtaları üzerinde yayılırdı. Geceleriyse sayıklamaları ve uyku arasındaki haykırışlarıyla uyuyanları rahatsız ediyordu.</p>

  <p>Hemen her gün:</p>

  <p>— Hastaneye kaldırmak gerek onu… –diyorlardı.</p>

  <p>Ama önce Davidov’un kimliğinde bir eksik olduğu ortaya çıktı, ardından da durumu biraz düzelir gibi oldu; en sonunda da:</p>

  <p>— Canım, nasılsa yakında ölecek değil mi! –deyip çıktılar işin içinden.</p>

  <p>Davidov da sanki söz verir gibi:</p>

  <p>— Yakında… çok yakında, –diyordu.</p>

  <p>Sessiz bir mizahçıydı aslında; atölyede kötü bir ruh gibi dolaşan can sıkıntısını uzaklaştırmak için değişik şakalar yapardı. Kemikli, karanlık yüzünü sarkıtıp ıslıksı bir sesle hepimize seslenirdi:</p>

  <p>— Millet! Ranzanın üst katından yükselen sese kulak ver!</p>

  <p>Ve sözcükleri düzgün telaffuz ederek, saçma sapan bir manzume okurdu:</p>

  <div class="poem">

    <p><i>Ben ranzada yaşarım</i></p>

    <p><i>Sabah erken kalkarım</i></p>

    <p><i>Uykuda olayım, uyanık olayım</i></p>

    <p><i>Hamamböcekleri beni yer…</i></p>

  </div>

  <p>Dinleyicileri hayranlıklarını belirtirlerdi:</p>

  <p>— Aşk olsun! Yılmak nedir bilmiyor!</p>

  <p>Bazen Pavel’le birlikte ranzasına tırmanırdık. Kendini zorlayarak bize şaka yapmaya çalışırdı:</p>

  <p>— Değerli konuklarıma ne ikram etsem? Küçük, körpe bir örümceğe ne dersiniz?…</p>

  <p>Yavaş yavaş ölüyordu ve işin bu denli uzaması onu bıktırmış gibiydi; gerçek, içtenlikli bir can sıkıntısıyla:</p>

  <p>— İşe bak… bir türlü ölemiyorum… gerçek bir felaket bu… –diye yakınırdı.</p>

  <p>Onun ölüm karşısındaki korkusuzluğu Pavel’i korkuturdu. Beni geceleri uyandırıp fısıldardı:</p>

  <p>— Sanırım o öldü… Gece ölüverirse biz de onun ölüsünün altında yatıyor olacağız… Ölülerden öyle korkuyorum ki!…</p>

  <p>Ya da şöyle derdi:</p>

  <p>— Yaşadı da ne oldu sanki? Yirmisini bile göremeden ölüp gidiyor işte…</p>

  <p>Bir gece beni uyandırdı; aylı bir geceydi… Korkudan fincan gibi olmuş gözlerle:</p>

  <p>— Dinle… –dedi.</p>

  <p>Ranzanın üst katında Davidov bir yandan hırlıyor, bir yandan da çabuk çabuk, ama açık, anlaşılır bir şekilde söyleniyordu:</p>

  <p>— Getir… buraya ver… buraya…</p>

  <p>Sonra da hıçkırmaya başladı.</p>

  <p>Pavel büyük bir heyecanla:</p>

  <p>— Ölüyor… –dedi.– Yemin ederim ölüyor!</p>

  <p>Gün boyu atölyenin avlusunda biriken karları temizlemiş ve dünya kadar karı sırtımda açık araziye taşımıştım; bitkin durumdaydım ve uyumak istiyordum. Ama yanı başımda Pavel susmak bilmiyordu:</p>

  <p>— Yalvarırım uyuma! Tankı aşkına uyuma!</p>

  <p>Sonra birden fırlayıp yerinden kalktı, yatağın üzerinde dizüstü oturarak korkunç bir çığlık attı:</p>

  <p>— Kalkın, Davidov öldü!</p>

  <p>Birkaç kişi uyandı, yatakların üzerinde hareket eden birkaç karartı görüldü, kızgın sorular duyuldu.</p>

  <p>Kapendyuhin ranzanın üstüne tırmandı, sonra şaşkın şaşkın:</p>

  <p>— Gerçekten de ölmüş bu… –dedi.– Gerçi daha sıcak gibi, ama…</p>

  <p>Ortalığa kaskatı bir sessizlik çöktü.</p>

  <p>Jiharev haç çıkardı, sonra yorganına sarınırken:</p>

  <p>— Ne yapalım… mekânı cennet olsun! –diye mırıldandı.</p>

  <p>— Onu antreye çıkaralım… –dedi biri.</p>

  <p>Ranzanın üstünden inen Kapendyuhin, pencereye bir göz atarak:</p>

  <p>— Varsın sabaha kadar yerinde yatsın, –dedi.– Canlıyken de kimseye bir zararı dokunmazdı ki…</p>

  <p>Pavel başını yastığın altına sokmuş, hıçkırıyordu. Sitanov ise hiç uyanmamıştı bile.</p>
</body>
</html>