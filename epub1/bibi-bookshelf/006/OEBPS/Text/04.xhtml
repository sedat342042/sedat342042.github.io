<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h1>IV</h1>

  <p>İşte yeniden kentteyim.</p>

  <p>İki katlı, tabuta benzer beyaz bir evdeyim. Pek çok insanın ortak evi bu. Yeniydi; fakat daha önce yoksullar gibi cılız bir şeyken, birden zenginleşmiş ve aşırı tıkınmaktan şişmiş bir hali vardı. Sokağa bakan yan yüzünde her katta sekizer pencere, önyüzü olması gereken tarafta ise dörder pencere vardı. Alt kat pencereleri avluya ve dar bir geçide, üst kat pencereleriyse, çitlerin üzerinden, çamaşırcı kadının kulübesiyle pis bir dere yatağına bakıyordu.</p>

  <p>Benim anladığım anlamda bir sokak da yoktu ortada. Sokak denilen şey, iki yerinden set gibi iki yükseltiyle kesilmiş pis bir dere yatağıydı. Soldan askeri hapishaneye uzanan dere yatağının dibi, evlerin bütün çöpü buraya atıldığı için, koyu yeşil renkte yoğun bir su-çamur birikintisiyle kaplıydı. Dere yatağının sağında çamuru ekşi ekşi kokan Zvezdin göleti vardı. Dere yatağının ortası, –ki tam bizim evin karşısına düşüyordu– yarısına kadar, ısırgan, dulavratotu, kuzukulağı gibi yeşilliklerle ve her türden çöple kaplıydı; kalan yarısında ise papaz Dorimedont Pokrovskiy’in işlediği bahçe vardı. Papaz, bahçesine incecik lata tahtalarından yeşile boyalı bir de kameriye kondurmuştu. Kameriyenin tahtaları o kadar inceydi ki, bir taş atıldığında hemen kırılıyordu.</p>

  <p>Burası inanılmaz sıkıcı ve pis bir yerdi. Milli toprak, sonbaharla büsbütün iğrençleşmiş, yapıştı mı insanın ayağından çıkmayan kızıl bir zifte dönüşmüştü. Bu kadar küçük bir alanda bu kadar çok pisliği daha önce hiç görmemiştim ve kırların, ormanların tertemizliğinden sonra kentin bu köşesi bende derin bir iç sıkıntısı yaratmıştı.</p>

  <p>Dere yatağının gerilerinde kül rengi, eski yüzlü birtakım tahta çitler uzanıyor. Bu çitlerin de ötesinde, en gerilerde, kışın ayakkabı mağazasında çırak olarak çalışırken oturduğum boz renkli evi görüyorum. Bu evin bu kadar yakın olması içimi daha da daraltıyor. Yeniden bu sokakta oturmak zorunda mıydım?</p>

  <p>Patronumu, yanında çalışacağım adamı daha önceden tanıyorum; kardeşiyle birlikte anneme, nineme konukluğa gelirlerdi. Kardeşi, cıvıltıyı andırır incecik bir sesle:</p>

  <p>— Andrey-baba, Andrey-baba! –diye ezgili, gülünç bir şeyler söylerdi.</p>

  <p>İkisi de nasılsalar, öyleydiler: Büyük olanı gaga burunlu, uzun saçlı, hoş ve galiba iyi yürekliydi; küçük olan, Viktor’sa, yine öyle at yüzlüydü, yüzü çillerle kaplıydı. Anneleri, ninemin kız kardeşiydi; son derece ters, yaygaracı bir kadındı bu. Kardeşlerden büyüğü evliydi. Mayalı hamur gibi akça pakça, gösterişli bir karısı vardı, kocaman, kara gözlü bir kadın.</p>

  <p>Daha geldiğim günlerde bana iki kez şöyle dedi:</p>

  <p>— Annene ipek bir pelerin hediye etmiştim, kenarları şöyle boncuklu…</p>

  <p>Onun anneme bir armağan vermesi, annemin de bunu kabul etmesi bana ters geliyor ve nedense buna inanmak istemiyordum.</p>

  <p>Bir kez daha pelerin sözünü açtığında, kendisine öğüt verir gibi:</p>

  <p>— Hediye ettinse ettin, övünüp durma bununla, –dedim.</p>

  <p>İrkilip geriye sıçradı:</p>

  <p>— Ne-e? Sen kiminle konuştuğunu sanıyorsun?</p>

  <p>Bir anda yüzünü allar basmış, gözleri fincan gibi olmuştu. Kocasına seslendi.</p>

  <p>Elinde pergel, kulağının arkasında kurşunkalemle geldi kocası mutfağa. Karısını dinledikten sonra bana döndü:</p>

  <p>— Ona ve herkese siz demek gerek, kaba sözler hiç ağza alınmamalı.</p>

  <p>Ardından karısına dönerek, sabırsızca:</p>

  <p>— Bir daha beni böyle boş şeyler için rahatsız etme! –diye çıkıştı.</p>

  <p>— Nasıl boş şeyler? Burada senin aileni…</p>

  <p>— Tükürmüşüm ailesine! –diye bağırarak hızla içeri geçti patron.</p>

  <p>Bu insanların ninemin ailesinden olmaları benim de hiç hoşuma gitmiyordu. Gözlemlerime göre aile ya da akrabalar birbirlerine yabancılardan daha kötü davranıyorlardı, çünkü birbirlerinin eksik ya da gülünç yanlarını yabancılardan daha iyi biliyor, bu yüzden de birbirlerini çok daha acımasızca çekiştiriyor, kavgaları dövüşleri çok daha acımasız oluyordu.</p>

  <p>Patronumdan hoşlanmıştım. Saçlarım sallayıp kulaklarının arkasına sıkıştırması pek hoştu. Bir yanıyla bana Horoşeye Delo’yu<a class="footnoteref" href="../Text/notlar.xhtml#n3" id="ref3">3</a> hatırlatıyordu. Sık sık içtenlikli, keyifli kahkahalar atar, bu sırada çelik mavisi gözleri sevecenlikle ışırken, şahin gagasını andıran burnunun iki yanında gülünç çizgiler oynaşırdı.</p>

  <p>Karısına ve annesine çıkışırken, küçük, sık dişlerini açığa çıkaran sevecen bir gülümseme belirirdi yüzünde:</p>

  <p>— Yorulmadınız mı kavga edip durmaktan, orman tavukları!</p>

  <p>Gelin-kaynana her gün kavga ederlerdi. Bu kadar kolay, bu kadar çabuk kavga edebilmelerine şaşardım. Her ikisi de daha sabahtan evde sanki yangın çıkmış gibi saç baş dağınık, yarı çıplak, evin içinde telaşla gidip gelmeye başlarlardı. Bu koşturma gün boyu sürer, yalnızca kahvaltı ile öğle ve akşam yemekleri için masaya oturulduğu saatlerde dinlendirdi. Yiyip içmeleri de inanılmazdı: Bitap düşene kadar yemek yer, yıkılana kadar içki içerlerdi; yemek yerken yemeklerden konuşurlar ve asıl büyük kavgaya hazırlık olmak üzere ufak ufak, üşengeççe atışırlardı. Kaynanasının pişirdiği her yemek için gelinin değişmez sözü şuydu:</p>

  <p>— Benim annem bunu böyle yapmaz!</p>

  <p>— Böyle yapmıyorsa, daha kötü yapıyor demektir!</p>

  <p>— Hayır, daha iyi!</p>

  <p>— Madem öyle, çek git ananın yanma!</p>

  <p>— Bu evin hanımı benim!</p>

  <p>— Peki, ben?</p>

  <p>Patron girerdi araya:</p>

  <p>— Yorulmadınız mı çekişmekten orman tavukları? Aklınızı mı oynattınız yoksa?</p>

  <p>Evde her şey inanılmaz ölçüde tuhaf, gülünçtü: Mutfaktan yemek odasına geçmek için evin biricik –ve daracık– tuvaletinden geçmek zorundaydınız. Semaver olsun, yemekler olsun, hep tuvaletten geçirilerek götürülüyordu yemek odasına. Neşeli şakalara, gülünç yanlışlıklara neden olan bu tuvaletin su deposunu doldurmak benim görevimdi. Geceleri mutfakta yatıyordum. Tuvalet kapısıyla evin ana giriş kapısı arasındaydı mutfak. Ocağın sıcağı başımı pişirirken, sokak kapısından gelen esinti ayaklarımı dondururdu. Yatarken bütün yollukları toplayıp ayaklarımın üstüne koyardım.</p>

  <p>Büyük salon, pencere aralarındaki iki aynası, “Niva” dergisinin armağanı olan altın çerçeveli tabloları, bir düzine Viyana sandalyesiyle boş ve sıkıcıydı. Küçük konuk odası alaca bulaca koltuklar ve “çeyiz” olarak getirildiği belli dolaplar dolusu gümüş çay takımı, tabak ve çaydanlıkla tıka basa doluydu. Her biri ötekinden daha büyük üç lamba aydınlatırdı bu odayı. Bir tek bile pencerenin olmadığı karanlık yatak odasında büyükçe bir yatak dışında yaprak tütün ve papatya kokuları yayan birtakım sandıklar, dolaplar vardı. Salon, küçük konuk odası ve yatak odası, bu odaların üçü de hiç kullanılmazdı. Evdeki insanlarsa küçücük yemek odasında sıkış tepiş otururlardı. Sabah çayından hemen sonra, saat sekiz gibi, patronla kardeşi masanın yerini değiştirir ve üzerine kocaman beyaz bir tabaka kâğıt sererlerdi. Sonra, pergel takımlarını, kurşunkalemlerini, çini mürekkeplerini çıkararak, biri masanın bir kenarına, öbürü onun karşısına geçip, çalışmaya başlarlardı. Masa, sallanırdı. Neredeyse bütün odayı dolduracak büyüklükte olduğu için, çocukların bakıcısıyla evin hanımı, çocuk odasından çıkıp yemek odasına geçtiklerinde muhakkak masanın bir yerine çarparlardı.</p>

  <p>Patronun kardeşi Viktor:</p>

  <p>— Ayak altında dolaşıp durmayın! –diye çıkışırdı.</p>

  <p>Evin hanımı kalbi kırılmış bir şekilde kocasına seslenirdi:</p>

  <p>— Vasya, söyle şuna, bana bağırmasın!</p>

  <p>Patron, arabulucu bir tonda:</p>

  <p>— Sen de masayı sallama, –derdi.</p>

  <p>— İyi de, ben gebeyim… burası da çok sıkışık…</p>

  <p>— O zaman biz gidip salonda çalışalım.</p>

  <p>Evin hanımı öfkeyle sesini yükseltirdi:</p>

  <p>— Aman Tanrım! Salonda çalışıldığı nerede görülmüş!</p>

  <p>Kocakarı Matryona İvanovna, ocağın ateşinden kızarmış öfkeli yüzünü tuvalet kapısından dışarı uzatır:</p>

  <p>— Görüyorsun, değil mi Vasya, –diye bağırırdı.– Senin burada çalışacağım diye canın çıkarken, o alt tarafı bir doğum yapacak, ama dört oda yetmiyor kendisine. Aklı terelelli!</p>

  <p>Viktor bıyık altından gülümserken, patron:</p>

  <p>— Kesin artık! –diye bağırırdı.</p>

  <p>Buna karşın kaynanasını en seçme küfürlerle bir güzel kalaylayan gelin, sonunda kendini bir sandalyeye bırakıp inlemeye başlardı:</p>

  <p>— Ah, gidiyorum! Ölüyorum!</p>

  <p>Patron, kendini tutmaktan yüzü bembeyaz, bağırırdı:</p>

  <p>— Bırakmıyorsunuz ki çalışayım şurada, Allahın belası yaratıklar! Tımarhaneye döndürdünüz evi! Sizin yeminiz için didinip duruyorum şurada, orman tavukları!</p>

  <p>Önceleri bayağı korkutuyordu beni bu kavgalar. Özellikle de evin hanımının ekmek bıçağını kapıp kendini tuvalete kilitlediği gün çok korkmuştum. Kadın orada böğürürcesine haykırmaya başlayınca bir anda evde herkes susup kaldı, sonra patron tuvalet kapısına ellerini dayayarak iki büklüm oldu ve bana:</p>

  <p>— Sırtıma çık, camı kır, çengeli kaldır! –diye bağırdı.</p>

  <p>Bir sıçrayışta patronun sırtına çıktım, kapının üzerindeki camı kırdım, ama çengeli kaldırmak için aşağı doğru eğildiğimde, evin hanımı elindeki bıçağın sapıyla art arda kafama vurmaya başladı. Yine de kapıyı açmayı başardım. Patronum çıkmamak için direnen karısını zorla dışarı çıkarıp yemek odasına götürdü, elinden bıçağı aldı. Mutfakta oturup acıyan kafamı ovuştururken gereksiz yere acı çektiğimi hemen anladım: Bıçak o kadar kördü ki, insan şurada dursun, ekmek bile kesilmezdi onunla. Sonra, patronun sırtına çıkmam da gereksizdi; bir sandalyeye çıkıp camı yine kırabilirdim. Son olarak da, kolu daha uzun olduğu için bir yetişkinin sarkıp çengeli kaldırması çok daha yerinde olurdu. Bu olaydan sonra evdeki kavgalar beni korkutmaz oldu.</p>

  <p>Kardeşler kilise korosunda şarkı söylüyorlardı. Bazen çalışırlarken de hafiften bir şarkı tutturdukları olurdu. Büyük, bariton sesiyle başlardı:</p>

  <div class="poem">

    <p><i>Sevdiğimin yüzüğünü</i></p>

    <p><i>Denizlere düşürdüm…</i></p>

  </div>

  <p>Küçüğü, tenor sesiyle sürdürürdü:</p>

  <div class="poem">

    <p><i>O yüzükle beraber</i></p>

    <p><i>Mutluluğu yitirdim</i>.</p>

  </div>

  <p>Evin hanımı, çocuk odasından kısık sesle bağırırdı:</p>

  <p>— Kendinize gelin! Çocuk uyuyor!</p>

  <p>Ya da:</p>

  <p>— Vasya, sen evli bir adamsın, kadınlar kızlar üzerine şarkı söylemek sana mı kaldı? Hem az sonra akşam ayini çanları çalacak…</p>

  <p>— O zaman biz de ilahi söyleriz…</p>

  <p>Evin hanımı ilahilerin olur olmaz yerde söylenemeyeceğini belirttikten sonra artistik bir hareketle tuvaletin küçük kapısını göstererek, hele buranın bunun için hiç uygun olmadığını eklerdi.</p>

  <p>— Evi değiştirmemiz gerek, –derdi patron da,– yoksa burada başımıza bir iş gelecek!…</p>

  <p>Bunun gibi sık sık yinelediği bir başka söz de, masayı da değiştirmek gerektiğiydi. Üç yıl boyunca kim bilir kaç kez duydum bunları ondan.</p>

  <p>Patronumun ve evindekilerin insanlar üzerine söylediklerini duyduğumda, hep ayakkabı mağazası geliyordu aklıma; orada da aynı şeyleri söylerlerdi. Patronum ve ailesi kendilerini kentin en görgülü ailesi gibi görürler ve benim bir türlü aklımın ermediği bu değerlendirmeden yola çıkarak, başkalarını acımasızca yargılarlardı. Onların bu acımasızlıkları bende patronların değer yargılarına karşı derin bir sıkıntı uyandırıyordu. Zaman içinde, onların bu yasalarını çiğnemek benim için bir keyif kaynağı olmaya başladı.</p>

  <p>Çok işim vardı. Diyebilirim ki, bir kadın hizmetçinin gördüğü bütün işleri görüyordum. Çarşambaları mutfak döşemelerini siliyor, semaveri ve bakır kap kaçağı temizliyordum. Cumartesi bütün evin döşemelerini ve iki merdiveni siliyor, temizliyordum. Sonra ocaklarda yanacak odunu kesip yerlerine taşıyordum. Sonra bulaşık yıkıyor, sebze ayıklıyor, patronun karısıyla pazara gidip, onun ardı sıra alışveriş sepetini taşıyordum. Bakkala, eczaneye gitmek de benim işimdi.</p>

  <p>En yakın amirim, ninemin kız kardeşiydi. Bu öfkesi dinmek bilmeyen yaygaracı kadın sabahın köründe kalkıp yüzünü geçiştirirce yıkayıverdikten sonra üzerinde bir tek gecelik entarisiyle tasvirlerin önünde diz çöker ve uzun uzun yaşamından, çocuklarından, gelininden Tanrı’ya dert yanardı.</p>

  <p>Üç parmağını birleştirerek alnına götürüp:</p>

  <p>— Tanrım! –diye haykırırdı, gözyaşlarından ağırlaşmış bir sesle.– Tanrım senden hiçbir şey istemiyorum… hiçbir şeye ihtiyacım yok. Bana yalnızca huzur ver… birazcık huzur, Tanrım! Senin her şeye gücün yeter!</p>

  <p>Onun bu bağırışlarıyla uyanır ve yorganın altından korku içinde kadının ateşli dualarını dinlerdim. Boz bulanık bir güz sabahı, yağmurla ıslanmış mutfak penceresinden içeri göz atarken, başörtüsü kaydığı için küçücük başından boynuna ve omuzlarına seyrek saçları dökülmüş kül rengi bir insan figürü, mutfağın soğuk alacakaranlığında kolunu aşağı yukarı indirerek iki yana sallanıp durur… Başından sürekli kayan örtüyü sol eliyle sertçe çekiştiren kocakarı, sertçe homurdanır:</p>

  <p>— Hay senin gibi örtüye e mi!</p>

  <p>Elini geniş hareketlerle alnına, karnına ve omuzlarına götürüp sertçe vururken tıslar:</p>

  <p>— Hatırım için şu gelinimi cezalandırsan, Tanrım? Bana ettiği kötülükleri de hesaba katmayı unutma! Oğlumun da gözünü aç! Karısının ve Viktorcuğumun üzerine aç! Tanrım, Viktorcuğumu da esirge, ona yardım et!</p>

  <p>Benim gibi mutfakta yatan ve annesinin gürültüleriyle uyanan Viktorcuk, ocağa bitişik tahta yükseltideki yatağından uykulu uykulu annesine bağırır:</p>

  <p>— Anneciğim, yine sabahın köründe bağırıp duruyorsunuz! Bu kadar da olmaz ki!</p>

  <p>— Tamam tamam… sen uyu! –diye suçlu suçlu mırıldanır, kocakarı.</p>

  <p>Bir süre sessizce sallanır, sonra birden, kin dolu bir sesle yeniden başlar:</p>

  <p>— Yerinden kalkamaz olasın! Ocağında baykuşlar ötsün!</p>

  <p>Dedemden bile duymadığım korkunçlukta beddualardı bunlar.</p>

  <p>Duası bitince bana yönelirdi:</p>

  <p>— Kalk bakayım! Yeter keyfettiğin! Ense yapmaya mı geldin dünyaya! Semaveri yak, odun getir! Çıraları da akşamdan hazırlamamışsın! Seni!…</p>

  <p>Kocakarının tıslamalarını duymamak için her şeyi çabucak yapmaya çalışırdım, ama onun gözüne girmek mümkün değildi. Mutfakta tipi gibi eser, pavkırır dururdu:</p>

  <p>— Yavaş ol, sıpa, Viktorcuğumu uyandıracaksın! Uyanırsa, gözünü oyarım! Çabuk bakkala koş…</p>

  <p>Normal günlerde sabah kahvaltısı için iki funt buğday ekmeği ve patronun hanımı için ucuzundan iki köpeklik francala alırdım. Ekmekleri getirdiğimde kuşkulu kuşkulu gözden geçirirler, avuçlarında şöyle bir okkaladıktan sonra:</p>

  <p>— Gramı eksik gibi sanki? –derlerdi.– Değil mi? Aç bakayım ağzını! –Ağzımı kontrol edip zafer kazanmış gibi bağırırlardı:– Yemiş!… Dişlerinin arasında ekmek kırıntıları var!</p>

  <p>… İşleri istekle yapardım. Yerleri silip süpürmek, evi temizlemek, bakır kapları, kapı kollarını ovup parlatmak hoşuma giderdi. Kavgayı kesip barış içinde oldukları saatlerde kaç kez kadınların benden övgüyle söz ettiklerine tanık olmuştum.</p>

  <p>— Aslında çalışkan çocuk!</p>

  <p>— Temizliğine de diyecek yok.</p>

  <p>— Yalnız, küstah!</p>

  <p>— E, anacağım, kimden terbiye almış?</p>

  <p>İkisi de bende kendilerine karşı saygı uyandırmaya çalışırdı, ama ben onları aklı başında insanlar olarak görmezdim; ikisini de sevmez, sözlerini dinlemez ve laflarının altında kalmazdım. Genç olanı bazı sözlerinin beni kötü etkilediğini fark etmiş olmalı ki, bunları sık yineler oldu:</p>

  <p>— Buraya bir dilenci aileden geldiğini unutma! Annene ipekli bir pelerin armağan etmiştim. Boncukları da vardı!</p>

  <p>Yine bir gün bundan söz ettiğinde ona şu karşılığı vermiştim:</p>

  <p>— Ne yani, siz anneme ipekli pelerin armağan ettiniz diye, karşılığında ben de size derimi mi yüzüp vereceğim?</p>

  <p>— Aman Tanrım, bu oğlan evi bile kundaklayabilir! –diye bağırdı, korkuyla.</p>

  <p>Kundak mı?! Bana yakıştırdığı şeye müthiş şaşırırdım. Niye kundaklayaydım ki evi?</p>

  <p>Her ikisi de patrona benden yakınırlardı. Patron da beni sertçe uyarırdı:</p>

  <p>— Dikkat et kardeş, yoksa külahları değişiriz!</p>

  <p>Ama bir gün karısına ve annesine, pek de önemsemeden:</p>

  <p>— Size de pes doğrusu! –dedi.– Ufacık çocuğu öküz gibi çalıştırıyorsunuz! Başkası olsa çoktan cavlağı çeker ya da kaçar giderdi.</p>

  <p>Bu sözler o denli öfkelendirdi ki kadınları, neredeyse yaşlar fışkıracaktı gözlerinden. Karısı, ayağını yere vurarak öfkeyle haykırdı kocasına:</p>

  <p>— Bunları üstelik onun yanında söylüyorsun, ha? Seni uzun saçlı budala! Sen böyle konuştuktan sonra o artık bana saygı mı gösterir. Ben gebe bir kadınım!</p>

  <p>Annesi de ağlamaklı bir sesle:</p>

  <p>— Tanrı seni bağışlasın, Vasiliy, –dedi.– Ama bu sözüme mim koy, bu tutumun bu çocuğu hepten tepemize çıkarır!</p>

  <p>Kadınlar öfkeyle dışarı çıkınca, patron bana dönüp, sertçe:</p>

  <p>— Senin yüzünden ne kavgalar çıkıyor, görüyorsun değil mi, küçük şeytan? –dedi.– Seni dedene geri yollayayım da, yeniden paçavra toplayıcılığına dön!</p>

  <p>Aşağılamasını karşılıksız bırakmadım:</p>

  <p>— Paçavra toplayıcılığı yapmak sizin yanınızda olmaktan çok daha iyidir! İşinizi öğretmek için çırak aldınız beni yanınıza, peki ne öğretiyorsunuz? Bulaşık suyunu dışarı taşımayı…</p>

  <p>Patron saçlarımı tutup acıtmamaya özen göstererek hafifçe çekti, gözlerimin içine bakarak:</p>

  <p>— Seni kirpi! –dedi.– Nasıl da çıkarıverdi dikenlerini! Yok kardeş, yok… bana yaramazsın sen…</p>

  <p>Beni kovacağını sanıyordum, ama ertesi gün mutfağa elinde kâğıtlardan oluşan büyük bir rulo, kurşunkalem, gönye ve cetvelle geldi.</p>

  <p>— Bıçakları temizlemen bitince, şunu çiz!</p>

  <p>Kâğıtta iki katlı bir evin önyüzden çizimi vardı; çok pencereli, pervazları süslü bir evdi.</p>

  <p>— Al, şu da pergel! Bütün çizgileri ölç, nokta olarak kâğıda işaretle, sonra cetvelle bu noktaların arasını birleştir. Önce enine çizgileri çek, bunlara yatay denir, sonra da boyuna çizgileri, bunlara da dikey denir. Hadi, yallah!</p>

  <p>Öğrenme dönemimin başlaması ve sonunda temiz bir işe kavuşmak beni çok sevindirmişti ama kâğıtlara ve çizim gereçlerine hayranlık dolu bir korkuyla bakıp duruyor, bir türlü harekete geçemiyordum.</p>

  <p>Yine de hemen ellerimi yıkayıp işe giriştim. Önce yatay çizgileri çektim, sonra ölçüp doğru çizip çizmediğimi kontrol ettim; hepsi doğruydu! Yalnız, fazladan üç çizgi var gibiydi. Dikey çizgileri de çektikten sonra büyük bir şaşkınlıkla evin yüzünün epeyce çarpılmış olduğunu gördüm. Pencereler kendi yerlerinden, aradaki boşluklara doğru kaymıştı; pencerelerden biriyse hepten duvar dışına çıkarak boşlukta asılı kalmıştı. Evin giriş merdivenleri, ikinci kat hizasına yükselirken, büyük silme, çatının ortasına çıkmış; tavan arası penceresi ise bacanın üzerine konmuştu.</p>

  <p>Dokunsalar ağlayacak bir halde, ortaya çıkardığım sıra dışı işe bakakaldım, bunu nasıl becerdiğimi anlamaya çalıştım. Olup biteni pek anlayamasam da, yanlışlarımı hayal gücümün yardımıyla düzeltmeye karar verdim. Evin bütün önyüzüne, silmelere, çatı saçaklarına karga, güvercin, serçe resimleri çizdim. Yere, pencere önlerine ise, eğri bacaklı insanlar kondurdum; insanların ellerine birer şemsiye tutuşturdumsa da, şemsiyeler de onların çirkinliklerini tam gizleyemedi. Hepsinin üzerini sık yatay çizgilerle doldurduktan sonra işimi öğretmenime götürdüm.</p>

  <p>Patron kaşlarını yukarı kaldırıp saçlarını karıştırdı, asık yüzle sordu:</p>

  <p>— Bu da ne böyle?</p>

  <p>— Yağmur yağıyor, –diye açıkladım.– Yağmurda bütün evler yamuk görünür, çünkü yağmur da hep yandan yandan yağar. Şunlar, kuş… hepsi kuş… saçaklara, silmelere sığınmışlar. Yağmurda hep böyle olur. Aşağıdaki insanlarsa evlerine koşturuyorlar. Şu kadın yere düşmüş. Şu da seyyar satıcı, limon satıyor…</p>

  <p>— Nasıl teşekkür edeceğimi bilemiyorum, –dedi patron, gülmekten iki büklüm; saçları masanın üzerindeki kâğıtları süpürüyordu.– Ne yapmışsın böyle, yabani serçe!</p>

  <p>Karnı bir fıçı gibi önünde, karısı geldi, işime şöyle bir göz attıktan sonra:</p>

  <p>— Esaslı bir sopa at şuna! –dedi.</p>

  <p>Ama patronum sevecenlikle:</p>

  <p>— Önemli değil, –dedi,– benim de ilk işlerim bundan daha iyi değildi.</p>

  <p>Evin cephesinde yanlış yaptığım yerleri kırmızı kalemle işaretleyerek yeni kâğıtlar verdi:</p>

  <p>— Git yeniden çiz! Yanlışsız yapana dek buna çalışacaksın!</p>

  <p>İkinci çizimim daha iyi oldu, yalnız pencerelerden biri evin giriş kapısının üzerine geldi. Ama evin boş olmasını beğenmedim, buraya yerleşmiş değişik insanlar çizdim. Pencerelerde ellerinde yelpazeleriyle hanımlar, sigara içen beyler görülüyordu; sigara içmeyen biri de ötekilere nanik yapıyordu. Evin dış merdivenleri önünde bir araba bekliyordu, bir köpek de hemen oracığa uzanmıştı.</p>

  <p>— Yine berbat etmişsin! Niye böyle yapıyorsun? –dedi patron, öfkeli.</p>

  <p>İçinde insan olmayan evleri çok sıkıcı bulduğumu açıklıyordum ki, bağırarak sözümü kesti:</p>

  <p>— Lanet olsun insanına da, sıkıcılığına da! Bu işi öğrenmek istiyorsan, dediklerimi yapacaksın! Senin bu yaptıkların yaramazlıktan başka bir şey değil…</p>

  <p>Evin karşıdan görünüşünü sonunda aslına uygun biçimde yapmayı becerdiğimde bu çok hoşuna gitti.</p>

  <p>— Bak, –dedi,– demek ki yapabiliyormuşsun! Kısa sürede sana daha ciddi işler verebileceğiz gibi geliyor bana…</p>

  <p>Bir de ödev verdi:</p>

  <p>— Oturduğumuz evin planını yap. Odaların, kapı ve pencerelerin yerlerini göster, nerede ne varsa belirt. Ben bir şey göstermeyeceğim… Her şeyi sen kendin yapacaksın.</p>

  <p>Mutfağa gidip işe nereden başlayacağımı düşünmeye başladım.</p>

  <p>Teknik ressamlık öğrenimim de burada noktalandı.</p>

  <p>Patronun anası olacak kocakarı mutfağa girdi ve beni kâğıtlarla görünce:</p>

  <p>— Demek çizim yapmak istiyorsun? –dedi.</p>

  <p>Saçlarımdan yakaladığı gibi yüzümü masaya öyle bir vurdu ki, ne burun kaldı bende ne dudak. Hızını alamadı, masanın üzerindeki kâğıtları yırttı, çizim gereçlerini yere fırlattı, sonra her iki elini beline koyup zafer kazanmış bir edayla:</p>

  <p>— Çizim öyle yapılmaz, böyle yapılır! –diye bağırdı.– Olacak şey değil! Sen tut eloğluna iş verebilmek için öz kardeşini kapı dışarı et!</p>

  <p>Patron daldı mutfağa, ardından karısı yetişti, en ilkelinden bir kavga başladı aralarında: İtişip kakışıyor, birbirlerine tükürüyor, böğürürcesine haykırıyorlardı; kavga kadınların ağlamak için odalarına çekilmeleriyle sona erdi. Patron bana döndü:</p>

  <p>— Şimdilik kalemi kâğıdı bırakıyorsun kardeş, öğrencilik bitti! Bütün bunların nasıl sonuç verdiğini sen de görüyorsun!</p>

  <p>Adama acımıştım: İki kadının çığlıkları arasında öylesine ezilmiş, öylesine korunmasızdı ki!</p>

  <p>Kocakarının bu işi öğrenmemi istemediğini baştan beri görüyordum. Bilerek engel oluyordu buna. Çizime başlamadan önce her zaman ona sorardım:</p>

  <p>— Yapacak bir şey var mı?</p>

  <p>Yüzü bir karış, karşılık verirdi:</p>

  <p>— Bir şey olursa ben kendim söylerim. Sen masanda yan gel yat, keyif sür!</p>

  <p>Az sonra ya beni bir yere gönderir, ya da:</p>

  <p>— Giriş merdivenlerini nasıl süpürmüşsün öyle! –diye çıkışırdı.– Köşeler çerçöp dolu, git süpür!</p>

  <p>Gidip bakardım: Tek bir toz bile yok!</p>

  <p>— Ne! Bana karşı mı çıkıyorsun yani? –diye bağırırdı.</p>

  <p>Bir gün kvas döktü çizimlerimin üstüne, bir gün de tasvirlerin önünde yanan kandilin yağını döktü. Küçük bir kız çocuğu gibi huysuzluklar ediyor, çocukça kurnazlıklar yapıyordu. Hayatımda onun kadar çabuk ve kolay sinirlenen, kendinden ve bütün hayattan onun kadar tutkuyla ve adeta zevk duyarak yakman birini hiç görmedim. Genel olarak bütün insanlar yakınmayı sever, ancak o zevk duyuyormuş gibi yapardı, özel bir keyifle, şarkı söyler gibi.</p>

  <p>Oğluna çılgınca bir düşkünlüğü vardı. “Gözü dönmüş sevgi” diye adlandırabileceğim bu delice sevginin şiddeti beni hem güldürüyor hem korkutuyordu. Bazen sabah duasından sonra ocağın basamağına çıkar, dirseklerini oğlunun yattığı ocak başındaki tahta kerevetin uzantısına dayayarak coşkuyla fısıldardı:</p>

  <p>— Ey Tanrı’nın bana ilahi bir rastlantıyla lütfettiği biricik varlığım! Sıcak kanım, elmasım, melek kanatları gibi, tertemiz, göksel oğlum! Uyu! Uyu bebeğim! Güzel düşler gör, dünyanın en güzel kızı girsin gelinin olarak düşüne… kraliçe olsun bu kız, varsıl olsun, tüccar kızı olsun! Düşmanların daha dünyaya gelmeden geberip gitsin! Dostların yüz yıl yaşasınlar! Kızlar, suna kuşu ardına düşmüş ördek sürüsü olsunlar ardında!</p>

  <p>Gülmemek için kendimi zor tutuyordum: Kaba, tembel, bir ağaçkakan gibi rengârenk ve kocaman burunlu, inatçı, kafasız Viktor için söylüyordu bunları!</p>

  <p>Bazen annesinin mırıltılarından uyanan Viktor, uykulu uykulu homurdanırdı:</p>

  <p>— Allah kahretsin! Nefesiniz yüzümde, ne dırlanıp duruyorsunuz, anne? Cehenneme çevirdiniz be hayatımı!</p>

  <p>Çoğu kez sessiz bir boyun eğişle ocak basamağından iner, gülümseyerek:</p>

  <p>— Peki, uyu, uyu… kaba adam! –derdi.</p>

  <p>Ama bazen de olduğu yerde yaylanır, dili yanmış gibi derin bir soluk alıp birbirinden yakıcı sözleri art arda sıralardı:</p>

  <p>— Demek öyle? Demek annene Allah kahretsin diyorsun? Seni itoğluit! Yüz karası velet! Bedenime batmış lanetli kıymık! Ruhuma şeytanın aşıladığı melun! Doğacağına çürüyüp gideydin keşke karnımda!</p>

  <p>Sokak sarhoşlarının ağzıyla inanılmaz pis şeyler söylerdi. Onu dinlemek içimi kaldırırdı.</p>

  <p>Çok az ve tedirgin uyurdu; gecede birkaç kez ocaktaki yatağından fırlayıp yatağımın yanına gelir, beni uyandırırdı.</p>

  <p>— Neyiniz var?</p>

  <p>— Suss! –diye fısıldardı, haç çıkarıp, karanlıkta bir şeyler aranır gibi iki yanına bakınarak.– Tanrım! Hazreti İlyas! Büyük Çilekeş Varvara!… Sizlere sığınırım!</p>

  <p>Titreyen elleriyle mumu yakardı. Gerilmiş kocaman yüzü, iri burnu aydınlanır, kurşuni gözlerini telaşla kırpıştırarak karanlıkta biçimini değiştirmiş eşyayı incelerdi. Aslında büyük olduğu halde dolap ve sandıklarla tıka basa dolu mutfak, geceleyin küçük görünürdü. Ay ışığı içeride sessizce gezinir, tasvirlerin önündeki hiç sönmeyen kandilin alevi titrerdi. Duvarda bıçaklar buz sarkıtları gibi ışıldar, raflarda kara tavalar, gözsüz bir yüzü andırırdı.</p>

  <p>Kocakarı, kıyıdan bir ırmağa dalar gibi dikkatli, sakınarak ocaktan aşağı iner, çıplak ayaklarıyla şap şap yürüyerek pis su teknesinin üzerine asılı, kesik başı andıran kulplu tasın bulunduğu köşeye giderdi. Tası oradaki su fıçısına daldırıp nefes nefese su içtikten sonra, camlardaki mavimsi kırağı dantelleri arasından dışarıya bir göz atar ve fısıltıyla:</p>

  <p>— Tanrım, beni bağışla! Tanrım beni bağışla! –diye yakarırdı.</p>

  <p>Kimi kez mumu söndürürek diz çöker, derin bir gönül kırıklığıyla:</p>

  <p>— Tanrım, kime gerekliyim ben? Kim sevecek beni şu dünyada? –diye mırıldanırdı.</p>

  <p>Ocak çıkıntısındaki yatağına tırmandıktan sonra bacaya doğru yeniden haç çıkarır ve baca çekiş kapağının sıkılığını kontrol ederdi. Bu sırada eline bulaşan is karasına söver sayar, sonra, sanki görülmez bir güç onu vurmuş gibi, birdenbire uykuya dalardı. Kadına kızgın olduğum zamanlar keşke dedem bununla evlenseymiş, diye düşünürdüm, yer bitirirdi kadın onu! Gerçi dedem de ona az çektirmezdi ya!… Bana sık sık kızardı, ama kimi kez de gözyaşlarıyla ıslanmış şiş ve yumuşak yüzüne derin bir acı çöker, gözleri ağlamaktan kan çanağına dönmüş:</p>

  <p>— Benim için kolay mı sanıyorsun? –derdi, çok inandırıcı bir dille.– Çocuklar doğurdum, baktım, adam edip ortaya çıkardım… niçin? Yanlarında yemek yapıp duran bir aşçıdan başka neyim? Bu, benim çok mu hoşuma gidiyor sanıyorsun? Oğlum bir el kızı getirdi ve kendi ailesini ona feda etti. Bu güzel bir şey mi? Ha, güzel bir şey mi?</p>

  <p>Olanca içtenliğimle:</p>

  <p>— Hayır, –derdim,– güzel bir şey değil.</p>

  <p>— Yaa, gördün mü?…</p>

  <p>Ve utanıp sıkılmadan gelini hakkında ileri geri sözler etmeye başlardı:</p>

  <p>— Birinde onu hamamda gördüm! Nesiyle övünüyor anlamıyorum? Böylesine de güzel mi denir?</p>

  <p>Kadın erkek ilişkilerinden her zaman iğrenç bir dille söz ederdi. Önceleri sözleri bende derin bir tiksinti yaratıyordu, ama daha sonra sözlerinin gerisinde derin bir gerçek olduğunu sezinleyerek onu dikkatle, ilgiyle dinlemeye başladım.</p>

  <p>Avucuyla masaya vurarak:</p>

  <p>— Kadın, büyük güçtür! –derdi.– Tanrı’yı bile aldatmıştır kadın! Bütün insanların cehennemlik olması Havva yüzünden değil mi? Yaa!…</p>

  <p>Bıraksalar bütün gün kadının gücünden söz edebilirdi. Bana hep bu sözleriyle birilerini korkutmak istiyormuş gibi gelirdi. Anlattıklarından beni en etkileyeni, “Havva, Tanrı’yı aldatmıştır!” sözü oldu.</p>

  <p class="extract">Evimizin avlusunda, neredeyse bir ev büyüklüğünde, eklenti bir yapı vardı. İki bölümden oluşan yapıdaki sekiz dairenin dördünde subaylar, beşincisinde alay papazı oturuyordu. Avlumuz emir eri, özel ulak, ayrıca subaylara gelip giden çamaşırcı ve aşçı kadınlarla kaynaşırdı. Bütün mutfaklarda en romantiğinden, en trajiğine bol gözyaşlı, kavgalı, küfürlü aşk öyküleri yaşanırdı. Erler birbirleriyle, işçilerle, ev sahibinin adamlarıyla kavga ederler, kadınları döverlerdi. Avlunun her köşesinde, her an, sefahat ya da şehvet adıyla anılan sahneler yaşanır, genç ve sağlıklı delikanlıların zapt olunmaz, hayvansı azgınlıklarına tanık olunurdu. Zalimce bir şehvet, anlamsız eziyetler ve yenenlerin çirkin böbürlenmeleriyle dolu bu hayatı benim patronlar yemeklerde ya da akşam çayları sırasında hiç utanıp sıkılmadan, olanca ayrıntılarıyla tartışırlardı. Kocakarı avluda geçen her şeyi bilir ve coşkulu, öç alır gibi bir sevinçle anlatırdı.</p>

  <p>Patronun karısı bu öyküleri kalın dudaklarında sessiz bir gülümsemeyle dinler, Viktor kahkahalar atar, patronsa yüzünü buruşturarak:</p>

  <p>— Yeter be anneciğim… –derdi.</p>

  <p>— Tanrım, artık iki kelime konuşmam da yasak! –diye yakınırdı öykü anlatıcısı.</p>

  <p>Viktor onu kışkırtırdı:</p>

  <p>— Hadi anneciğim, sıkılmayın! Biz bizeyiz şurada!</p>

  <p>Büyük oğul annesine tiksintili bir acıma duyar, onunla baş başa kalmaktan kaçınırdı; böyle bir şey oldu mu annesi hiç durmadan ona karısından yakınır ve kesinlikle bir miktar para isterdi. Patron çabucak annesinin eline iki üç kâğıt rubleyle biraz da gümüş ufaklık tutuştururdu.</p>

  <p>— Anneciğim, paraya acıdığımdan değil, ama gereksiz yere alıyorsunuz bu parayı! Gereksiz yere!…</p>

  <p>— Ben yoksullar için… bir de kiliseye mum parası olarak…</p>

  <p>— Yoksullar içinmiş! Sonunda Viktor’u iyice yoldan çıkaracaksınız!</p>

  <p>— Kardeşini sevmemen büyük günah!</p>

  <p>Oğlu arkasını dönüp giderdi.</p>

  <p>Viktor ise annesine kaba davranır, onunla alay ederdi. İnanılmaz obur bir adamdı, doymak bilmezdi. Pazarları annesi gözleme pişirir ve her zaman çömlek içine birkaç gözleme gizler, çömleği de benim yattığım divanın altına sokardı. Akşam ayininden dönen Viktor doğruca çömleğe yönelir, bir yandan gözlemeleri tıkınırken, bir yandan homurdanırdı:</p>

  <p>— Biraz daha fazla ayıramaz miydin?</p>

  <p>— Çabuk tıkıştır şunları da görmesinler…</p>

  <p>— Ben de inadına herkese yayacağım, bana gizli gizli vermek için nasıl gözleme aşırdığını…</p>

  <p>Bir gün çömlekten iki gözleme aşırıp yedim. Viktor da beni dövdü. Ben nasıl onu sevmiyorsam, o da beni sevmiyordu. Sürekli alay ederdi benimle. Günde üç kez çizmelerini temizletir, ocağa bitişik ranzanın üstünde yatarken, tahtaları aralar, başıma tükürürdü.</p>

  <p>Ağabeyinin “orman tavukları” sözünü sıkça yinelemesine öykündüğü için olsa gerek, Viktor da arada bir tekerleme ya da deyime benzer bir şeyler söylemeye çalışırdı; ama tümü de saçma, anlamsız şeyler olurdu söylediklerinin.</p>

  <p>— Behey dört köşe daire! Çoraplarım nerede?</p>

  <p>Aptalca sorularıyla peşimi bırakmazdı:</p>

  <p>— Alyoşka, söyle bakalım, niye mavi diye yazarız, ama hurma diye okuruz? Alyoşka, koz kupa ise, kızarmış çivinin kilosu kaçadır? Alyoşka, bu dalda ne var ki, sana hep budala diyorlar?</p>

  <p>Onların konuşmalarını hiç sevmezdim. Dedemle ninemin düzgün, özene bezene konuştukları bir ortamda yetiştiğim için, onların “korkunç komik”, “acayip neşeli”, “ölesiye yemek istiyorum” gibi bir araya gelmeleri olanaksız sözcüklerle kurdukları cümleleri anlayamıyordum bile. Korkunç bir şey nasıl komik olabilirdi? Acayip ve neşeli bir araya gelebilir miydi? Ayrıca herkes öleceği güne kadar yemek yerdi.</p>

  <p>— Ama böyle konuşulmaz ki… –derdim onlara.</p>

  <p>Azarlarlardı beni:</p>

  <p>— Bakın hele, başımıza öğretmen kesildi! Kulağını koparmalı şunun!</p>

  <p>Ama “kulak koparmak” bana doğru gelmezdi; elma, çiçek ya da fındık koparılabilirdi. Bana kulağın da koparılabileceğini kanıtlamaya girişirlerdi, ama beni yine de ikna edemezlerdi. Zafer kazanmış bir edayla:</p>

  <p>— Yine de koparamadınız! Bakın, yerinde duruyor kulaklarım! –derdim.</p>

  <p>Bütün çevremiz, acımasız bir rezillik, iğrenç bir edepsizlik deryası gibiydi; öylesine ki, “genelevler”i ve “yosmalar”ıyla ünlü Kunavino’yu bile solda sıfır bırakacak düzeydeydi burada olup bitenler. Kunavino’daki hayâsızlık ortamının ardında, bu durumun kaçınılmazlığını duyumsatan bir şeyler vardı: Yarı aç yarı tok sürdürülen inanılmaz zor yaşam koşulları, ağır çalışma ortamı gibi… Burada ise herkesin karnı tok, sırtı pekti; yaşam kolaydı; işin, çalışmanın yerini anlamsız bir itiş kakış, gereksiz bir koşuşturma, karmaşa almıştı. Burada her şeyin üzerine yakıcı, kahredici bir can sıkıntısı abanmış gibiydi.</p>

  <p>Burada hayatım kötüydü, ama ninem ziyaretime geldiğinde kendimi daha da kötü hissediyordum. Ninem arka kapıdan girerdi eve; mutfağa gelince Meryem Ana tasvirine doğru haç çıkarır, ardından yerlere kadar eğilerek, kendinden küçük kız kardeşini selamlardı. Onun bu selamı beni ağır bir taş gibi ezer, soluksuz bırakırdı.</p>

  <p>— A, sen miydin, Akulina? –diye soğuk, baştan savma karşılardı onu kocakarı.</p>

  <p>Ninemi tanıyamazdım. Alçakgönüllülükle dudaklarını büzer, yüzü bütünüyle değişmiş, usulca kapının dibine, kirli su teknesinin yanındaki tahta sıraya otururdu. Sonra suçluymuş gibi susup, kız kardeşinin sorularını usulca, başı önünde yanıtlardı.</p>

  <p>İçim ezilir, öfkeyle çıkışırdım ona:</p>

  <p>— Ne bu böyle?… Niye oraya oturdun?</p>

  <p>Sevecenlikle göz kırpar, sonra saygı uyandıran bir tavırla bana haddimi bildirirdi:</p>

  <p>— Sen bir sus bakayım… burada patron sen değilsin!</p>

  <p>Kocakarı hemen benden yakınmaya başlardı:</p>

  <p>— Hep başkalarının işine burnunu sokuyor! Döv, söv, kâr etmiyor!</p>

  <p>Öç alır gibi, adeta zevk duyarak nineme sorardı:</p>

  <p>—E, Akulina, yine dilencilikle mi doyuruyorsun karnını?</p>

  <p>— Dert değil…</p>

  <p>— İnsanda utanma olmadı mı hiçbir şey dert değildir…</p>

  <p>— Dediklerine göre, İsa Peygamber de sadakayla yaşarmış…</p>

  <p>— Ahmaklarla din sapkınlarının sözü o… Sen koca sersem de hep onlara kulak verirsin! İsa Peygamber dilenci falan değildi, Tanrı’nın oğluydu. Ne denilmiştir: O, gelecek ve kendi şanına yakışır biçimde canlıları ve ölüleri yargılayacak! Dikkatini çekerim: ölüleri de! O’ndan kaçıp gizlenemezsin, anacığım, yanıp küle dönsen bile! Seninle Vasili’nin burnu büyük hallerinizin de hesabını soracaktır o, siz zenginken gelip sizden yardım istediğimde beni yüz geri ettiğiniz günlerin hesabını…</p>

  <p>— Ama ben sana gücümün yettiğince yardım etmiştim, –derdi, bu sözlere fazla alınmış görünmeyen ninem.– Hem biliyorsun, Tanrı cezamızı da verdi bizim…</p>

  <p>— Yetmez bu kadarı…</p>

  <p>Kocakarı, dur durak bilmeyen diliyle ninemin başının etini yer dururdu; bense onun bu kin dolu sözlerini dinlerken ninemin bütün bunlara nasıl katlanabildiğine şaşardım. Böylesi durumlarda ninemi sevemiyordum.</p>

  <p>Derken patronun karısı odasından çıkıp, saygıyla başını eğerek selamlardı ninemi.</p>

  <p>— Niye burada duruyorsunuz? Yemek odasına geçin lütfen!</p>

  <p>Kız kardeşi, ninemin ardından seslenirdi:</p>

  <p>— Ayaklarını sil, Akulina! Köy, çamlıktır… bataklık üzerine kurulu, malum…</p>

  <p>Patron içerde ninemi neşeyle karşılardı:</p>

  <p>— Nasılsın, bilge Akulina? İhtiyar Kaşirin sağ mı?</p>

  <p>İçten, aydınlık bir gülümseme olurdu ninemin verdiği karşılık.</p>

  <p>— Gene öyle iki büklüm çalışıp duruyor musun?</p>

  <p>— Sürekli çalışıyorum… bir kürek mahkûmu gibi… Ninem patronla içten, sevecen konuşurdu; ama hep bir büyük, küçükle konuşur gibi.</p>

  <p>Patron bazen annemi hatırlatırdı:</p>

  <p>— Varvara Vasilyevna… ne yaman kadındı… nasıl da gözü pekti!</p>

  <p>Karısı fırsatı kaçırmazdı:</p>

  <p>— Hatırlarsanız, ona ipek bir pelerin hediye etmiştim… siyah… kenarları boncuklu…</p>

  <p>— Hatırlamaz olur muyum?</p>

  <p>— Daha yepyeniydi… ne de güzeldi!</p>

  <p>Patron muzipçe araya girerdi:</p>

  <p>— Pelerin… melerin… ben böyle yaşamaya tüküreyim!</p>

  <p>Karısı kuşkuyla:</p>

  <p>— Ne söyleniyorsun sen Tanrı aşkına? –derdi.</p>

  <p>— Ben mi? Hiç, öylesine… Hayat güzel, insanlar güzel…</p>

  <p>Kadın büsbütün tedirgin:</p>

  <p>— Seni anlayamıyorum, hiç anlayamıyorum! –diye mırıldanırdı.</p>

  <p>Sonra kocakarıyla patronun karısı bebeği görmesi için ninemi içeri götürürlerdi. Ben masadan çay fincanlarını toplarken patron bana usulca:</p>

  <p>— İyi bir kadın ninen… –derdi,– ihtiyarcık…</p>

  <p>Derin bir gönül borcu duyardım bu sözlerinden dolayı ona.</p>

  <p>Ninemle baş başa kaldığımızdaysa, içim paramparça:</p>

  <p>— Niçin geliyorsun buraya, niçin? Nasıl insanlar olduklarını görüyorsun?., –diye çıkışırdım.</p>

  <p>— Ah, Alyoşa, görmez miyim, her şeyi görüyorum, –diye karşılık verirdi bana, harika yüzü içten bir gülümsemeyle aydınlanmış, gözlerimin içine bakarak.</p>

  <p>Hemen pişman olurdum o sözleri söylediğime. Elbette her şeyi görüyor, biliyordu ninem. Şu anda bile, kesin, içimden neler geçtiğini biliyordu.</p>

  <p>Gelip giden kimse var mı diye çevresine bakındıktan sonra beni kucaklardı:</p>

  <p>— Sen olmasan gelir miyim hiç buraya? –derdi büyük bir içtenlikle.– Bana ne onlardan? Bir de… deden hastalandı, onunla uğraşmam gerektiği için doğru dürüst çalışamadım. Hiç param yok… Mihail dayın da Saşa’yı yanından kovdu… Bir de onun boğazı eklendi. Bunlar senin için yılda altı ruble vereceklerini söylemişlerdi. Şimdi acaba hiç değilse bir ruble verirler mi diye düşünerek geldim… Ne de olsa altı ay kadar oldu sen yanlarına geleli… –Sonra eğilip kulağıma fısıldardı:– Senin kulağını çekmemi söylediler, hiçbir dediklerini tutmuyormuşsun. Canımın içi, biricik Lekseyim, iki yıkık daha katlansan şunlara… Biraz daha serpilip gelişene, gücün kuvvetin yerine gelene kadar… Katlanırsın, değil mi oğulcuğum?</p>

  <p>Katlanacağıma söz verirdim. Bu çok zordu. Buradaki hayat, bu yoksul, sıkıcı, bir lokma ekmek uğruna bu sürekli koşuşturma içinde geçen hayat beni eziyor, kahrediyordu; düşteymiş gibi yaşıyordum.</p>

  <p>Kaçmalıyım buradan, diye geçerdi aklımdan bazen. Ama mevsim kahrolası kıştı! Geceleri korkunç bir fırtına esiyor, tavan arasında rüzgâr, soğukta donmuş tahtaları gıcırdatıyordu… nereye kaçabilirdim?</p>

  <p>Gezmeme de izin vermiyorlardı. Aslında gezecek zamanımın olduğu da söylenemezdi; kısa kış günleri, ev işlerini bitirme telaşı içinde hızla geçip gidiyordu.</p>

  <p>Ancak, kiliseye gitmek zorundaydım. Cumartesileri gece ayinine, pazarları da sabah ayinine.</p>

  <p>Kilise hoşuma gidiyordu. Genişçe, loş bir köşede durup resimlerle süslü duvara bakmayı severdim. Mum ışıklarıyla bu duvar sanki erir ve altın bir dere gibi vaiz kürsüsü önündeki gri taşların üzerine doğru akardı. Loş tasvirler hafiften kımıldarken, mihrap kapısındaki sırma süsler neşeyle titreşir, mum alevleri mavimsi boşlukta altın arılar gibi asılı kalırdı. Kadınların, kızların başları çiçek bahçelerini andırırdı.</p>

  <p>Çevredeki her şey koronun ilahileriyle bütünleşir; onların içinde adeta erirdi. Garip, masalsı bir yaşamın buğusu sarardı her şeyi. Tüm kilise katran gibi kapkara, yoğun bir karanlık içinde beşik gibi usul usul sallanırdı.</p>

  <p>Ninemin anlattığı Kityoj kenti üzerine masalın etkisiyle olsa gerek, zaman zaman kilise bana, tümüyle kendine özgü, çok özel bir hayatı yaşamak için dünyadan kaçarak bir gölün dibine gömülmüş gibi gelirdi. Bu yüzden olsa gerek, sık sık, çevremdeki her şeyle birlikte, koronun ninniyi andırır ezgileri, dua mırıltıları, insanların göğüs geçirmeleri altında hafif hafif sallanarak, uykudaymışım gibi o hüzünlü, ezgili masalı yinelerdim içimden:</p>

  <div class="poem">

    <p><i>Lanet olası Tatar ordusu</i></p>

    <p><i>Gelip sardı çevresini</i></p>

    <p><i>Şanlı Kityoj kentinin</i></p>

    <p><i>Sabah gün doğmadan daha</i>.</p>

    <p><i>Ah, Tanrım, yüce Tanrım</i></p>

    <p><i>Esirgeme kullarından</i></p>

    <p><i>Sabah ayinlerine gitmeyi</i></p>

    <p><i>Ve dinlemeyi kutsal kitabımızı</i>!</p>

    <p><i>İzin verme, melun Tatar’a</i></p>

    <p><i>Alay etmesin kutsal kilisemizle</i></p>

    <p><i>Kirletmesin kadınımızı kızımızı</i></p>

    <p><i>Oyuncak etmesin bebelerimizi kendine</i></p>

    <p><i>Ve öldürmesin yaşlılarımızı</i>!</p>

    <p><i>Ulaştı Yüceler Yücesi’ne</i></p>

    <p><i>İnsanların bu yakarışı</i></p>

    <p><i>Meryem Ana da duydu</i></p>

    <p><i>Bu yürekten haykırışı</i>.</p>

    <p><i>Meleği Cebrail’i çağıran Tanrı</i></p>

    <p><i>“Var git de, Cebrail,” dedi</i>,</p>

    <p>“<i>Kityoj’un altındaki toprağı sallayıver bir</i>,</p>

    <p><i>Salla ki, göle batsın bu şehir</i>.</p>

    <p><i>Halk da varsın yüzyıllarca</i></p>

    <p><i>Dur durak bilmeden dua edebilsin</i></p>

    <p><i>Sabahın köründen gece yarılarına</i></p>

    <p><i>Yerine getirsin emirlerini dinin</i>!”</p>

  </div>

  <p>O yıllar, tüm varlığım ninemin masallarıyla doluydu, tıpkı bal dolu bir petek gibi. Sanırım bütün düşünce dünyama sinmişti bu şiir-masallar, ben de artık bu masallara uygun biçimde düşünüyordum.</p>

  <p>Kiliseye gittiğimde dua etmiyordum; ninemin Tanrısı önünde dedemin öfke dolu dualarını, ağlamaklı ilahilerini yinelemek hiç içimden gelmiyor, bundan tedirginlik duyuyordum. Ayrıca, tıpkı benim gibi, bunların ninemin Tanrısının da hoşuna gitmeyeceğinden emindim. Kaldı ki, bu duaların tümü kitaplarda yazılı olduğuna göre, bütün okuma yazma bilenler gibi, Tanrı’nın da bunları ezbere bildiğinden kuşkum yoktu.</p>

  <p>O bakımdan, kilisedeyken içimde ince bir hüzün duydum mu, o günün acı tatlı anıları yüreğimi tırmalayacak oldu mu, kendi dualarımı kendim düzmeye çalışırdım. Kara yazgımı düşünmem yeterdi bunun için, sözcükler kendiliğinden dökülmeye başlardı dudaklarımdan:</p>

  <div class="poem">

    <p><i>Ah,Tanrım, öyle sıkılıyor ki canım</i>!</p>

    <p><i>Hiç değilse çabucak büyüyebilsem</i>!</p>

    <p><i>Dayanamıyorum artık böyle yaşamaya</i>,</p>

    <p><i>Kendimi mi boğsam, Tanrım, bağışla</i>!</p>

    <p class="extract"><i>Bir anlam bulamadım okumakta bile</i></p>

    <p><i>Şeytanın kuklası Matryona nine</i></p>

    <p><i>Kurt gibi hep üzerime geliyor</i></p>

    <p><i>Tanrım, hayat zehir oldu bana</i>!</p>

  </div>

  <p>Pek çok “duamı” bugün bile hatırlarım. Çocukluk yıllarına ait yaşanmışlıklar, insan ruhunda çoğu kez ömür boyu kapanmayan derin yara izleri açıyor.</p>

  <p>Kilise hoşuma gidiyordu; tıpkı ormanda ya da kırlarda olduğu gibi, orada da kendimi dinlenmiş hissediyordum. Daha şimdiden nice üzüntüyü tatmış, hayatın nice acımasızlığıyla, çamuruyla kirlenmiş küçücük yüreğim, henüz tam belirgin olmayan, yakıcı birtakım hayaller içinde yüzüyordu.</p>

  <p>Ama ben kiliseye yalnızca havanın çok soğuk olduğu, tipinin tüm kenti esir aldığı günlerde giderdim. Hani, gökyüzü donmuş gibidir… ve rüzgâr, donmuş gökyüzünü kar bulutları halinde bölüp parçalara ayırır… Kar yığınları altındaki topraksa bir daha hiç canlanmayacakmış gibi donmuştur.</p>

  <p>Tipisiz, durgun gecelerde tüm kenti en ıssız yerlerine dek sokak sokak dolaşmak daha hoşuma giderdi. Tek başına yürür durursun… sanki kanatlanmış gibisindir… tıpkı gökteki ay gibi. Gölgen önünde gider ve giderken bazen kıvılcımlanan karların üzerine düşer, ışık çakıntılarını söndürür, bazen gülünç bir biçimde yol kıyısındaki çitlere, tahta perdelere çarpar. Sırtında kalın gocuğu, elinde cırcırıyla<a class="footnoteref" href="../Text/notlar.xhtml#n4" id="ref4">4</a> gece bekçisi yolun ortasından yürür; yanında köpeği de vardır.</p>

  <p>Bekçi, bu hantal ve sakar görünüşüyle, bulunduğu avludan sokağa çıkarak belirsiz bir yöne doğru yürüyen bir köpek kulübesini andırır; duruma tepesi atan köpek de “kulübe”nin ardı sıra koşturur gibidir.</p>

  <p>Kimi kez genç kız ve delikanlılardan oluşan neşe dolu çiftlere rastlar ve onların da akşam ayininden kaçtıklarını düşünürdüm.</p>

  <p>Işıklı, yarı aralık pencerelerden sokaktaki tertemiz havaya, ince ince, hiç bilmediğim hayatların çağrışımlarıyla yüklü, bambaşka birtakım kokular karışırdı. Pencerenin altında durup sızan kokuyu içime çekerek seslere kulak kabartır, bu evde nasıl birtakım insanların yaşadığını, nasıl bir hayatın yaşanmakta olduğunu kestirmeye çalışırdım. İnsanların kilisede gece ayini için toplandıkları saatte onlar neşeyle gülüşüyorlar, değişik birtakım gitarlar çalıyorlardı; yarı aralık pencerelerinden dışarıya metal tellerden dökülen sesler yayılıyordu.</p>

  <p>Her ikisi de pek tenha olan Tihonov ve Martinov sokaklarının kesiştiği köşedeki tek katlı, alçak bir evi özellikle ilginç buluyordum. Buzların eridiği günlerde, yortu arifesine denk gelen aylı bir gecede dikkatimi çekmişti bu ev ilk kez. Pencerelerin üzerindeki dört köşe bir vasistastan ılık bir buharın yanı sıra olağanüstü güçlü, tertemiz bir ses yayılıyordu; sanki biri, mırıltı şeklinde inanılmaz güzel bir şarkı söylüyordu. Sözler tam anlaşılmıyordu; eşlikçi çalgının tellerinden dökülen tekdüze seslerin ezgiyi duyulmaz ve anlaşılmaz hale getirmesine karşın sanki benim çok iyi bildiğim, çok da iyi anladığım bir şarkıydı bu. Kaldırımdaki bir tahta sıraya oturup, keman olduğunu düşündüğüm eşlikçi sazdan yükselen olağanüstü güçlü ve insanın içini gerçekten paramparça eden, bu yüzden de katlanılması pek kolay olmayan ezgiye kulak verdim. Bazen öyle güçlü sesler çıkarıyordu ki keman, başta pencere camları, bütün ev titreşiyordu. Saçaklardan akan sulara, gözlerimden akan yaşlar eşlik ediyordu.</p>

  <p>O arada gece bekçisi yanıma gelmiş; ben farkında bile değildim. Adam beni oturduğum sıradan iterek:</p>

  <p>— Ne halt ediyorsun burada? –dedi.</p>

  <p>— Müzik… –diye açıklayacak oldum.</p>

  <p>— Yok yahu! Müzikmiş! Hemen toz ol buradan!</p>

  <p>Bütün o ev grubunun çevresini koşar adım dönüp yeniden aynı pencerenin altına geldim. Ama artık evden müzik sesi gelmiyordu; onun yerine vasistastan neşeli konuşmalar, gülüşmeler taşıyordu dışarı. Ve bu sesler deminki hüzünlü ezgiden o denli farklıydı ki, az önce onu dinlediğim anlar gerçek değil bir düştü sanki.</p>

  <p>Hemen her cumartesi akşamı soluğu bu evin önünde aldım. Ama yalnızca bir kez, ilkbaharda nasip oldu o viyolonseli yeniden dinleyebilmek. İlkbahardı. Hiç ara vermeden, gece yarısına dek çaldılar. Eve döndüğümde esaslı bir dayak yedim.</p>

  <p>Kış yıldızları altında, kentin ıssız sokaklarında yaptığım bu gece gezintilerinden zenginleştiğimi hissediyordum. Özellikle merkezden uzak mahalleleri seçiyordum, çünkü kent merkezi çok ışıklıydı, patronların tanıdıklarından beni fark edenler olabilir, böylece de akşam duasına katılmayıp dışarıda gezdiğim ortaya çıkardı. Bunun dışında merkezde sarhoşlar, polisler, sokaklarda “sürten” kızlar da hep birer engeldi. Oysa uzak mahallelerde alt kat pencerelerden içeri bakmak hiç sorun değildi, tabii eğer camlar kalınca buz bağlamamış ve perdeler de sıkı sıkıya çekilmemişse.</p>

  <p>Bu pencereler ne çok manzara sundu bana! Oralarda insanların dualarına, öpüşmelerine, çekişmelerine, iskambil oynamalarına, usulca, kaygılı konuşmalarına tanık oldum… Panayırlarda bir köpeğe seyrettirilen manzara resimleri gibi, balıklarınkine benzeyen dilsiz bir yaşam seriliyordu gözlerimin önüne.</p>

  <p>Bir bodrum katında şöyle bir manzara görmüştüm: Biri genç, öbürü ondan biraz daha yaşlı iki kadın masa başında oturuyorlar, onların karşısında oturan uzun saçlı bir lise öğrencisi de elini sallaya sallaya kitap okuyordu. Kadınlardan genç olanın yüzü gergin, kaşları çatılıydı; başını iskemlenin arkalığına doğru atmıştı. Gür saçlı ve daha ince olan yaşlısı, birden elleriyle yüzünü kapadı. Kadının omuzlarının sarsıldığı görülüyordu. Öğrenci hemen elinden kitabı attı… Genç kadınsa yerinden kalkıp hızla dışarı çıktı. Bunun üzerine öğrenci, gür saçlı kadının önünde diz çöküp ellerinden öpmeye başladı.</p>

  <p>Bir başka pencerede de sakallı, iriyarı bir adamın kucağına oturttuğu kırmızı bluzlu bir kadını bebek gibi salladığını gördüm. Zaman zaman ağzının kocaman açılmasına, gözlerinin de fincan gibi olmasına bakılacak olursa, adam bir yandan da kadına şarkı söylüyordu. Kadın katılırcasına gülüyor, kendini geriye atıp bacaklarını sallıyordu. Adam kadını düzeltip yeniden şarkısına başlayınca, kadın da yeniden makaraları koyuveriyordu. Onları uzun uzun seyrettim ve kendilerine bütün bir gece yetecek kadar neşe depoladıkları sonucuna vararak oradan ayrıldım.</p>

  <p>Bunlara benzer daha nice sahne silinmez biçimde yer etti belleğimde. Kendimi bunları izlemeye kaptırıyor ve eve geç kalıyordum. Patronlarım halimden kuşkulanıyor ve beni sorguluyorlardı:</p>

  <p>— Hangi kilisedeydin? Hangi papaz yönetiyordu ayini?</p>

  <p>Kentteki bütün papazları, hangi İncil’in ne zaman okunduğunu, her şeyi… her şeyi biliyorlardı. Yalanımı yakalamaları çok kolaydı.</p>

  <p>Kadınların ikisi de dedemin öfkeli Tanrısına cezalandırıcı, kendisinden korkulmasını isteyen Tanrı’ya tapıyorlardı. İkisi de sürekli onun adım anarlardı. Birbirlerine söverken bile.</p>

  <p>— Görürsün, Tanrı nasıl belanı verecek! Seni çirkef, yüce Tanrım kolunu bacağını kıvırıp çolak etsin, görürsün!</p>

  <p>Büyük Perhiz’in ilk pazar günü, kocakarı gözleme pişiriyordu. Gözlemelerin hepsi yanınca, yüzü ocağın sıcaklığından kıpkırmızı, bağırmaya başladı:</p>

  <p>— Hay sizin gibi gözlemeyi şeytan alsın e mi!…</p>

  <p>Birden atılıp tavayı kokladı. Yüzü öfkeden mosmor, tavayı yere attı, bir yandan da ulur gibi sızlanmaya başladı:</p>

  <p>— Aman Tanrım, ben ne halt ettim!… Orucumuz yaralandı! Tavada et süt bulaşığı varmış meğer! Büyük Perhiz başlamadan önce fırında güzelce yakarak temizlemeyi unutmuşum tavayı!<a class="footnoteref" href="../Text/notlar.xhtml#n5" id="ref5">5</a></p>

  <p>Diz çöktü, gözyaşları içinde yakarıyordu:</p>

  <p>— Tanrım… bu günahkâr kulunu bağışla! Tanrım, ben bunak bir ihtiyarım, benden lütfunu esirgeme!</p>

  <p>Yanık gözlemeler köpeklere verildi, tava yüksek ateşte güzelce yakıldı. Ama gelin fırsatı kaçırmayıp kaynanasına veriştirmeye başladı:</p>

  <p>— Siz Büyük Perhiz’de bile, ateşte yakarak üzerindeki et süt kokularını tümüyle yok etmediğiniz tavalarda yemek pişirdikten sonra…</p>

  <p>Tanrılarını aralarındaki her soruna, küçücük hayatlarının her köşesine, her ayrıntısına soktukları için, yoksul hayatları görünüşte bir önem, her anı ibadetle dolu bir büyüklük kazanmış oluyordu. Tanrı’yı beş paralık konulara karıştırmaları içimi eziyor, bu yüzden de kendimi görülmez bir güç tarafından gözetleniyormuş gibi hissederek elimde olmadan çevreme bakmıyordum. Hele geceleri kendimi buz gibi bir korku bulutunun içinde buluyordum. Mutfakta, tasvirlerin önünde gece gündüz yanan kandilin bulunduğu köşeden çıkıp geliyordu bu korku.</p>

  <p>Tasvirlerin durduğu rafın yanında büyük bir pencereyle iki de çerçeve vardı. Pencereden, öyle masmavi, öyle uçsuz bucaksız bir gök görünürdü ki; bazen ev, mutfak, ben, hepimiz bu boşluğun en ucunda bir yere asılıymışız ve sanki sert bir hareketle her şey bu mavi, soğuk delikten aşağı yuvarlanacak ve hepimiz boşlukta yıldızların arasından uçarak, göle atılan bir taşın dibi boylaması gibi, katı sessizlik diyarına geçecekmişiz gibi gelirdi. Uzun süre, kımıldamaya bile korkarak, kaskatı yatardım yatağımda; hayatı bekleyen korkunç sonu düşünürdüm.</p>

  <p>Bu korkuyu nasıl atlattım, nasıl iyileştim, hatırlayamıyorum, ama bunun fazla uzun sürmediğini biliyorum. Kuşkusuz ninemin güzel Tanrısının yardımıyla oldu bu iş. Şu yalın gerçeği, ta o zamanlardan kavramıştım: Ben daha hayatımda hiç kötü bir şey yapmamıştım. Suçum olmadığı halde cezalandırılmam, yasaya uymazdı. Başkalarının suçundan da ben sorumlu tutulamazdım.</p>

  <p>Sabah ayinlerine de katılmıyordum, yine sokaklardaydım; özellikle de ilkbaharda. Bahar, karşı konulmaz gücüyle bastırıyor, aman vermiyordu; bırakmıyordu ki kiliseye gideyim. Hele mum almam için iki kopek de para verdilerse, iş büsbütün çığırından çıkıyordu. Parayla kendime aşık alıp ayin süresince dışarıda aşık oynuyor ve tabii eve geç kalıyordum. Kiliseden okunmuş ekmek almam için verilen koca bir onluğu oyunda kaybettiğim için, papaz yardımcısının mihraptan getirip gezdirdiği tepsiden bir başkasının ekmeğini çalmak zorunda kaldığımı da unutamam.</p>

  <p>Tam bir oyun çılgınıydım. Kendimi kaybederdim oyunda. Yeterince becerikli ve güçlü olduğumdan çok geçmeden yakın çevrede aşık, top ve çelikçomak oyuncusu olarak nam salmıştım. Büyük Perhiz’de beni de oruç tutmaya ve ibadete zorladılar. Sonuçta, komşumuz Dorimedont Pokrovski babaya günah çıkarmaya bile gittim. Onu çok sert bir adam olarak biliyordum, üstelik ona karşı işlediğim suçlar epey büyük bir hane oluşturuyordu: Taş atıp bahçedeki kameriyesini kırıyor, avluda çocuklarıyla sürekli kavga ediyordum. Bunlar gibi genel olarak kendisi için hoş sayılmayacak nice davranışımı hatırlatabilirdi. Dehşetli utandırıyordu bu durum beni. Bu yüzden de yoksul kilisemizde günah çıkarma sırasının bana gelmesini beklerken kalbim göğüs kafesimden fırlayacak gibi atıyordu.</p>

  <p>Ama Dorimedont baba beni içten, aydınlık bir yüzle karşıladı:</p>

  <p>— Vay, komşum gelmiş!… Hadi bakalım, diz çök ve anlat. Ne günahlar işledin!</p>

  <p>Başımı ağır bir kadifeyle örttü; günlük ve mum kokusundan boğulacak gibiydim, genzim yanıyor, konuşmakta zorlanıyordum, istemiyordum da konuşmayı.</p>

  <p>— Büyüklerinin sözlerini dinliyor musun?</p>

  <p>— Yok.</p>

  <p>— Öyleyse, “Bu yaptığım günah!” de, itiraf et!</p>

  <p>Nasıl oldu ben de anlamadım, birden:</p>

  <p>— Okunmuş ekmek de çaldım! –dedim.</p>

  <p>Dorimedont baba biraz düşündükten sonra, tane tane:</p>

  <p>— Nasıl? Nerede? Ne zaman? –diye sordu.</p>

  <p>Okunmuş ekmek çaldığım kiliselerin adlarını saydım:</p>

  <p>— “Üç Evliyalar”dan, “Koruyucumuz”dan ve “Aziz Nikola”dan.</p>

  <p>— Bütün kiliselerden yani! Bu yaptığın çok kötü bir şey, kardeş! Günah! Anlıyor musun?</p>

  <p>— Anlıyorum.</p>

  <p>— Hadi, “Günah işledim!” de. Akılsız şey! Yemek için mi çaldın okunmuş ekmekleri?</p>

  <p>— Yemek için çaldığım da oldu. Ama daha çok, aşıkta yenildiğim için, eve okunmuş ekmek alacak para kalmadığından çaldım…</p>

  <p>Dorimedont baba bir şeyler mırıldanmaya başladı, yorgun ve kopuk kopuktu konuşması; arada bana bazı sorular da sordu. Sonra birdenbire:</p>

  <p>— Hiç yeraltı yayını okudun mu? –diye sordu.</p>

  <p>Soruyu anlayamamıştım:</p>

  <p>— Ne okudum mu? –dedim.</p>

  <p>— Yasak kitaplar okudun mu?</p>

  <p>— Yok… hiç…</p>

  <p>— Günahların bağışlandı… Kalkabilirsin!</p>

  <p>Anlamadan şaşkın şaşkın yüzüne baktım; düşünceli, iyi bir yüz vardı karşımda. Tedirgin oldum, içim ezildi. Patronlar beni günah çıkarmaya yollarken onun hakkında öyle şeyler anlatmışlardı ki, bütün günahlarımı tam bir dürüstlükle itiraf etmemin gerekliliğine beni inandırmışlardı.</p>

  <p>— Kameriyenizi taşlayan da bendim, –dedim.</p>

  <p>— Bu da kötü… hadi, gidebilirsin!</p>

  <p>— Köpeğinize de taş atmıştım…</p>

  <p>— Sıradaki gelsin! –dedi, Dorimedont baba, başımın üzerinden bakarak.</p>

  <p>Kendimi aldatılmış, aşağılanmış hissederek ayrıldım oradan. Ne kadar germiş, korkutmuştu günah çıkarma beni, oysa korkunçluk şurada dursun ilginç bile olmayan bir şeydi! Ne olduğunu bilmediğim kitaplara ilişkin soru belki tek ilginç şeydi. Bodrum katı evde iki kadına kitap okuyan lise öğrencisi geldi gözümün önüne; sonra içleri acayip resimli, kalın, kara, kocaman kitapları olan “Horoşeye Delo”yu hatırladım.</p>

  <p>Ertesi gün elime on beş kopek verip, şaraplı ekmek töreni için kiliseye yolladılar. Gecikmiş paskalya günleriydi.Karlar çoktan erimiş, hatta yolların çamuru bile kuruyup tozumaya başlamıştı. İnsanın içini ısıtan günlük güneşlik, harika bir hava vardı.</p>

  <p>Kalabalık bir çırak tayfası, kilise duvarlarının orada kendilerini aşık oyununa kaptırmıştı. Oyuna girip bir iki el oynamakla herhalde kilisedeki törene geç kalmayacağımı düşünerek, “Ben de oynayayım mı?” diye sordum oyunculardan birine.</p>

  <p>Yüzü çiçekbozuğu, kızıl saçlı adam, burnu havada:</p>

  <p>— Oyuna giriş bir kopek, –dedi.</p>

  <p>Oyunda ilk hamlemi yaparken sesim onunkinden daha az kibirli değildi:</p>

  <p>— Soldan ikinci çifte, üç kopek!</p>

  <p>— Para ortaya gelsin!</p>

  <p>Ve oyun başladı!</p>

  <p>Onbeşliği bozdurdum, üç köpeği ortaya attım. İşaret ettiğim aşığı vuran, ortaya attığım parayı alıyordu; vuramazsa, bu kez o bana üç kopek veriyordu. Şanslıydım. Benim aşığa nişan alarak parama göz diken iki kişi çıktı, ikisi de ıskaladı. Yetişkin, koskoca adamlardan altı kopek kazanmıştım. Bu bana dehşetli moral verdi…</p>

  <p>İçlerinden biri:</p>

  <p>— Gözünüzü ondan ayırmayın çocuklar, –dedi,– kazandığı paralarla tüyüverir sonra!</p>

  <p>Bu söz ağırıma gitti. Coşkuyla:</p>

  <p>— En soldaki çifte dokuz kopek! –diye bağırdım.</p>

  <p>Ancak oyundakilerin hiçbiri beklediğim tepkiyi göstermedi; yalnız ben yaşlarda bir çocuk:</p>

  <p>— Dikkatli olun, –dedi,– tanırım ben bunu, çok şanslıdır. Zvezdinki mahallesinden, teknik ressam…</p>

  <p>Yaydığı kokuya bakılırsa kürkçüde çalışan, zayıftan bir çırak:</p>

  <p>— Teknik ressam mı? –dedi, içten pazarlıklı, istihzalı.– Güze-el!</p>

  <p>Çok güzel bir atışla aşığımı vurdu, bana doğru eğilerek:</p>

  <p>— Zırlamayacaksın, değil mi? –dedi.</p>

  <p>Verdiğim karşılık şu oldu:</p>

  <p>— En sağdakine üç kopek!</p>

  <p>— Sileceğim seni! –diye övündü kürkçü çırağı, ama bu kez kaybetti.</p>

  <p>Üst üste üç kezden fazla ortaya para atılamıyordu, bu yüzden bu hakkı dolmamış olanların yerine oynadım, dört kopek daha kazandım, ayrıca yığınla da aşığım olmuştu. Sıra yeniden bana gelince, üç kez üst üste kaybettim; tek köpeğim kalmamıştı. Şaraplı ekmek ayininin bittiğini bildiren çanlar çalıyor, insanlar kiliseyi boşaltıyordu.</p>

  <p>Kürkçü çırağı yanıma usulca yaklaşarak:</p>

  <p>— Evli misin? –diye sordu bana.</p>

  <p>Ama asıl niyeti beni saçlarımdan yakalamaktı. Buna fırsat vermedim, çevik bir hareketle elinden kurtulup uzaklaştım. Üzerinde tertemiz bayramlık giysiler bulunan bir delikanlıya yaklaşarak, kibarca bilgi almaya çalıştım:</p>

  <p>— Siz acaba şaraplı ekmek törenine katıldınız mı?</p>

  <p>— Evet, niye sordun? –dedi, kuşkulu bakışlarını yüzümde dolaştırarak.</p>

  <p>Bunun nasıl bir tören olduğunu bana anlatmasını rica ettim: Şaraplı ekmek nasıl yeniyordu, papaz neler söylüyor, benim neler söylemem gerekiyordu?</p>

  <p>Sert sert yüzüme baktı, sonra korkunç bir sesle bağırmaya başladı:</p>

  <p>— Seni din sapkını, ayine katılacak yerde dışarıda oynadın, değil mi!? Sana tek bir şey bile anlatacak değilim! Eve gittiğinde baban derini yüzsün de gör!</p>

  <p>Eve döndüm; şimdi sorgu başlayacak ve ayine katılmadığım ortaya çıkacaktı.</p>

  <p>Ama kocakarı beni ayinden dolayı kutladı ve tek bir şey sordu:</p>

  <p>— Isınma parası ne kadar verdin papaz yardımcısına?</p>

  <p>Kafadan attım:</p>

  <p>— Beş kopek!</p>

  <p>— Üç kopek yeter de artardı bile… o zaman iki kopek sana kalırdı, akıllı!</p>

  <p class="extract">… Bahar. Her gün yeni, bir öncekinden daha ışıltılı, daha sevimli bir giysi var üzerinde. Tazecik otlardan, yeşeren kayınlardan baş döndürücü bir koku yükseliyor; sıcacık toprağa sırtüstü uzanıp tarlakuşunu dinlemek için karşı konulmaz bir istek yükseliyor içimde. Ama kışlık giysileri temizliyor, temizlenenlerin katlanıp sandığa kaldırılmasına yardım ediyorum, yaprak tütün kıyıyorum, mobilyaların tozunu alıyorum, sabahtan akşama benimle hiç ilgisi olmayan, zevksiz, gereksiz birtakım işlerle uğraşıp duruyorum.</p>

  <p>Boş saatlerimde yapabileceğim hiçbir şey yok. Yoksul sokağımız bomboş. Sokağımızdan ötelere gitmem yasak. Avluda, yorgun, öfkeli amelelerle, saç baş dağınık aşçı ve çamaşırcı kadınlar var yalnız. Her akşam kurulan pespaye içki sofralarından öylesine tiksiniyorum ki, bu rezilliği görmemek için kör olmaya razıyım.</p>

  <p>Yanıma renkli kâğıtlarla bir makas alıp tavan arasına çıkıyorum. Dantel gibi değişik biçimlerde kestiğim kâğıtlarla çatı kirişlerini süslüyorum. Az da olsa can sıkıntıma çare oluyor. Çekip başka yerlere gitme isteği yükseliyor içimden, yüreğimi sıkıştıran bir istek bu; daha az uyunan, çekişmelerin, kavgaların daha az olduğu, yerli yersiz şikâyetlerle Tanrısı rahatsız edilmeyen, insanların bu denli sert, acımasız değer yargılarıyla kalplerinin bu denli sık kırılmadığı bir yerlere…</p>

  <p>… Paskalya cumartesileri Oran Manastırından Vladimir Meryemi’nin mucizeler yaratan ikonu kentimize getirilir ve haziran ortalarına kadar ev ev dolaştırılıp kentteki her kilisenin sorumlu olduğu her mahallede, bütün evlerde bir süre bulunması sağlanırdı.</p>

  <p>Hafta içi bir sabah benim patronların evine de getirdiler. Mutfakta bakır kapları temizliyordum; birden genç hanımın içeriden heyecanla bağırdığını duydum:</p>

  <p>— Çabuk kapıyı aç!… Oran Meryem’ini getiriyorlar!</p>

  <p>Uçarcasına alt kata indim. Üstüm başım pis, ellerim yağ ve kiremit tozu içindeydi. Kapıyı açtım, genç bir keşiş bir elinde fener, öbüründe tütsü:</p>

  <p>— Sonunda açabildiniz! –diye homurdandı.– Yardım et…”</p>

  <p>İki kişi ağır bir ikon dolabını daracık merdivenlerden çıkarmaya çalışıyordu; kirli ellerimle dolabın bir ucundan da ben tutup, omzumla da destek vererek onlara yardım ettim. Arkadan, bas sesleriyle isteksizce bir ilahi mırıldanarak, takıp takıştırmış asıl rahipler geliyordu:</p>

  <p>— Tanrı’nın kutsal anası-ı!… Bizden dualarını esir-ge-me-e!…</p>

  <p>“Pis ellerimle onu taşıdığım için Meryem Ana bana kızacak… ellerim kuruyacak,” diye düşündüm, derin bir üzüntüyle, böyle olacağına bütün kalbimle inanarak.</p>

  <p>Camlı dolabı ön köşede temiz bir çarşafla örtülmüş iki sandalye üzerine koydular; dolaba destek olmak için iki yanına melekler gibi güzel, iki genç keşiş geçti; ikisi de neşeliydi; gözleri açık renk, saçları gürdü.</p>

  <p>Dua faslı başladı.</p>

  <p>İriyarı bir papaz gür bir sesle açılışı yaptı:</p>

  <p>— Adı bir an bile dilimizden düşmeyen Meryem Anamız…</p>

  <p>Papazın, bakır rengi parmaklarıyla gösterişli saçlarının altında kalan iri kulak memesini tutarak söylediği ilahinin cümlelerini öteki papazlar yorgun yorgun tekrarlıyorlardı:</p>

  <p>— Adı bir an bile dilimizden düşmeyen Meryem Anamız… merhametini esirgeme bizden!…</p>

  <p>Meryem Ana’yı seviyordum. Ninem de onun yoksullara teselli olsun diye tüm dünyayı çiçeklerle, sevinçlerle, hayırlı, güzel şeylerle donattığını anlatırdı. Meryem Ana’nın elini öpme sırası bana gelince, büyüklerin bu işi nasıl yaptıklarına dikkat etmediğimden o heyecanla dudaklarımı Meryem Ana’nın yüzüne uzattım, dudaklarından öptüm.</p>

  <p>Güçlü bir el tuttuğu gibi beni kapıya doğru savurdu. Din adamları ne zaman gittiler, camlı ikon dolabını nasıl indirip götürdüler, hiç hatırlamıyorum. Hatırladığım yalnız, ben kapının önünde yerde otururken, patronlarımın başıma toplanıp, yüzlerinde tam bir dehşet ifadesiyle, beni nelerin beklediğini, başıma neler geleceğini konuşmalarıydı.</p>

  <p>— Rahiplerin en bilgilisi hangisiyse, gidip ona danışmak, –dedi patron, sonra da bana çıkıştı:– Cahil çocuk, dudaklardan öpülmeyeceğini nasıl bilmezsin! Sözüm ona, okula gitmişsin…”</p>

  <p>Birkaç gün kahrolmuş bir durumda neler olacağını bekledim. İkon dolabını kirli ellerimle tutmuş, dudaklarımı kutsal bakirenin dudaklarına yapıştırmıştım, bütün bunların cezasız kalması mümkün değildi.</p>

  <p>Ama benim içten bir sevgiden kaynaklanan ve hiç elimde olmadan işlediğim bu günahı Tanrı’nın anası bağışlamış gibiydi. Ya da onun bu günahım için verdiği ceza o kadar hafifti ki, iyi insanların bana durmadan verdikleri cezalar arasında onu fark edememiştim bile.</p>

  <p>Bazen kocakarıyı kızdırmak için:</p>

  <p>— Tanrı’nın anası herhalde beni cezalandırmayı unuttu? –derdim.</p>

  <p>Kocakarı derin bir kinle yanıtlardı beni:</p>

  <p>— Acele etme… Göreceğiz…</p>

  <p>… Tavan arasında çatı kirişlerini renkli kâğıtlarla, kalay yaprakları, pembe çay kâğıtları, yeşil yapraklar ve akla gelebilecek başka her türlü ıvır zıvırla süslerken, bir yandan da aklıma gelen rastgele cümleleri, kilise ilahilerinin makamıyla söylerdim, Kalmuk’ların da yolda yürürken yaptıkları gibi:</p>

  <div class="poem">

    <p><i>Tavan arasında oturup</i>,</p>

    <p><i>Elimde bir makas</i></p>

    <p><i>Sürekli kâğıt kesiyorum</i>.</p>

    <p><i>Cahilim, canım sıkılıyor</i>!</p>

    <p><i>Bir köpek olsaydım eğer</i></p>

    <p><i>Gezerdim istediğim yerde</i></p>

    <p><i>Şimdi herkes bana bağırıyor:</i></p>

    <p><i>Otur ve sesini kes, sersem</i>,</p>

    <p><i>Şükret haline</i>!</p>

  </div>

  <p>Tavan arasında yaptıklarımı gören kocakarı, başını salladı, gülümsedi:</p>

  <p>— Mutfağı da böyle süslesen ne güzel olurdu!., –dedi. Bir gün de patron geldi tavan arasına. Marifetimi gözden geçirdikten sonra, göğüs geçirerek:</p>

  <p>— Allah layığım versin… hoş çocuksun be Peşkov! –dedi.– Belki de hokkabaz olacaksındır, kim bilir? İnsan anlayamıyor ki…</p>

  <p>Bana mandagözü dediğimiz kocaman bir beş köpeklik verdi.</p>

  <p>Parayı bir tel yardımıyla, rengârenk işlerimin en görünür yerine madalya gibi astım.</p>

  <p>Ama ertesi gün para kayboldu.</p>

  <p>Onu kocakarının çaldığına emindim.</p>
</body>
</html>