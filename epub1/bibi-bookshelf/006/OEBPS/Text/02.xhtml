<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h1>II</h1>

  <p>Dedem beni avluda karşıladı. Yere diz çökmüş, kamaya benzer bir şey yontuyordu. Sanki başıma doğru fırlatacakmış gibi baltayı havaya kaldırdı, öbür eliyle şapkasını çıkardı, gülünç bir edayla:</p>

  <p>— Ooo, ekselansları!… Soylu efendimiz!… Çalışma hayatınız sona ermiş gibi? Eh, bundan böyle dilediğiniz gibi yaşarsınız! Ah, siz yok musunuz, siiz!…</p>

  <p>— Tamam, tamam! –diye onun sözlerini kesen ninem, içeri geçip semaveri hazırlamaya girişti. Bir yandan da bana açıklamalarda bulunuyordu:</p>

  <p>— Deden tümüyle battı! Meteliğe kurşun atıyor… Ne kadar parası varsa işletip büyütmesi için vaftiz oğlu Nikolay’a vermiş. Karşılığında senet falan da almadığı anlaşılıyor… Artık aralarında ne geçti, nasıl anlaştılar, ettiler, ben orasını bilmiyorum. Ama deden battı! Bütün paraları gitti! Ve bu işler, yoksullara yardım etmediğimiz, bahtsızlara acımadığımız için geldi başımıza… Besbelli şöyle düşündü Tanrı: Onca varlığı niye verdim ben bu Kaşirin’lere? Düşündü taşındı, verdiği her şeyi elimizden geri aldı.</p>

  <p>İki yanına bakınarak şunları ekledi:</p>

  <p>— İhtiyarın üstüne fazla varmasın, canını fazla yakmasın diye Tanrı’nın güler yüzünü kazanmaya çalışıyorum. Kendi emeğimle kazandığım paraları geceleri çıkıp kimseye göstermeden sadaka olarak dağıtıyorum. İstersen sen de gel, bu gece birlikte çıkalım, param var…</p>

  <p>O ara dedem geldi, gözlerini kısarak:</p>

  <p>— Gırtlak durumları mı? –dedi.</p>

  <p>— Sana ait tek lokma yok soframızda, –dedi ninem.– İstiyorsan otur, sana da yetecek kadar var.</p>

  <p>Masaya oturan dedem, usulca:</p>

  <p>— Doldur öyleyse, –diye mırıldandı.</p>

  <p>İçeride her şey eskiden nasılsa öyleydi, bir tek annemin oturduğu köşede insanın içini buran bir boşluk vardı. Bir de dedemin yatağının başucunda, kocaman harflerle basılmış bir kâğıt asılıydı; kâğıtta şunlar yazıyordu:</p>

  <p>Senin kutsal adın, ey Ölümsüz İsa, yaşadığım sürece, her gün, her saat benimle birlikte olsun!”</p>

  <p>— Kim yazdı bunu? –diye sordum.</p>

  <p>Dedem karşılık vermedi. Ninem omuz silkip, hafif bir gülümsemeyle:</p>

  <p>— Bu gördüğün kâğıda tam yüz ruble ödenmiştir! –dedi.</p>

  <p>— Orası seni hiç ilgilendirmez! –diye bağırdı dedem.– Neyim varsa hepsini ellere dağıtacağım!</p>

  <p>— Dağıtacak bir şeyin yok artık, –dedi ninem, çok sakin.– Varken düşünecektin onu!</p>

  <p>— Kes sesini! –diye cıyakladı dedem.</p>

  <p>Burada hiçbir şey değişmemişti, her şey eskisi gibiydi.</p>

  <p>Köşede, sandığın üzerindeki çamaşır sepetinde yatmakta olan Kolya uyanıp bizden yana baktı. Gözlerinin mavisi, gözkapaklarının altından belli belirsiz seçilebiliyordu. Daha da kırlaşmış, solmuş, süzülmüş gibiydi. Beni tanımadı. Sessizce dönüp, gözlerini yumdu.</p>

  <p>Sokakta da üzücü haberler bekliyordu beni: Vyahir, kutsal hafta içinde “cereyanda kalıp” ölmüştü; Habi kente taşınmış, Yazya’nın ayakları tutulmuş, artık hiç dışarı çıkamıyormuş. Bütün bunları bana anlatan kara gözlü Kostroma kızgınlıkla şöyle tamamladı sözlerini:</p>

  <p>— Çocuklar ne kadar erken ölüyor!</p>

  <p>— Ama ölen yalnızca Vyahir?</p>

  <p>— Fark etmez: Sokaktan ayağı kesilen, ölmüş demektir! Tam dostluklar kuruluyor, birbirimize alışıyoruz, sonra bir bakıyorsun kimi çalışması için bir yere gönderilmiş, kimi ölüvermiş! Sizin mahalleye, Çesnakov’ların oraya yeni birileri taşındı: Yevseyenko’lar. Oğulları Nyuşka, fena çocuk değil; yetenekli! İki de kız kardeşi var: Biri daha küçük; öteki, topal, koltuk değneğiyle yürüyor; güzel kız. –Durup biraz düşündükten sonra ekledi:– Çurka da, ben de âşık olduk kıza, durmadan kavga ediyoruz.</p>

  <p>— Kimle? Kızla mı?</p>

  <p>— Kızla olur mu? Birbirimizle. Kızla kırk yılda bir!</p>

  <p>Büyük çocukların, hatta adamların âşık olduklarını elbette biliyordum, hatta bunun ayıp anlamını da biliyordum. Bir tedirginlik duydum. Kostroma’ya acıyordum. Onun öfkeli kara gözlerinden, kaba saba bedeninden tedirginlikle gözlerimi kaçırdım.</p>

  <p>Topal kızı aynı gün, akşam gördüm. Kapının önündeki küçük merdivenden aşağı inerken koltuk değneğini düşürmüş, olduğu yerde çaresizce kalakalmıştı; şeffaf, incecik, cılız elleriyle sıkıca tırabzanı kavramıştı. Değneğini alıp vermek istediysem de, kat kat sargı bezi altındaki ellerimi rahat kullanamıyordum. Epey bir uğraştım, kendime kızdım. Kız yukarıda, sessizce halime gülüyordu.</p>

  <p>— Ellerine ne oldu?</p>

  <p>— Haşlandı.</p>

  <p>— Ben de topallıyorum. Bu mahalleden misin? Hastanede çok yattın mı? Ben çok yattım!</p>

  <p>Göğüs geçirip ekledi:</p>

  <p>— Ço-ok!</p>

  <p>Eskice ama tertemiz, mavi benekli beyaz bir entari vardı üzerinde. Sıkı taranmış düz saçları, kısa, kalın bir örgü halinde göğsüne bırakılmıştı. Gözleri iri, bakışları ciddiydi; gözlerinin sessiz derinliklerinde, sivri burunlu, zayıf yüzünü aydınlatan mavi yalımlar yanıp sönüyordu. Gülümseyişi hoştu, ama ben pek hoşlanmadım. Sakat bedeninin de sanki “Lütfen bana dokunmayın” diyen bir hali vardı.</p>

  <p>Arkadaşlarım bu kıza nasıl âşık olabilmişlerdi?</p>

  <p>Kız, istekle, adeta övünerek anlatıyordu:</p>

  <p>— Uzun süredir hastayım. Komşumuz büyü yaptı bana. Annemle kavga etmişlerdi; acısını büyü yaparak benden çıkardı… Hastanede korktun mu?</p>

  <p>— Evet.</p>

  <p>Kendimi rahat hissetmiyordum kızın yanında; sıkılıp eve gittim.</p>

  <p>Gece yarısına doğru ninemin okşayışlarıyla uyandım.</p>

  <p>— Gelecek misin, –dedi,— benimle? İnsanlara yardım edersen, ellerin çabuk iyileşir…</p>

  <p>Koluma girip, bir körü yeder gibi çekip götürdü beni. Gece simsiyah ve nemliydi. Rüzgâr, hızla akan bir nehir gibi durmamacasına uğulduyor; soğuk, ıslak kumlar insanın ayağına yapışıyordu. Yoksul evlerinin karanlık pencerelerine dikkatle yaklaşan ninem üç kez haç çıkardıktan sonra pencerenin kenarına beş kopek ve üç gevrek bırakıyor, sonra yeniden haç çıkarıp başını yıldızsız gökyüzüne dikerek:</p>

  <p>— Ey Meryem Anamız! İnsanlara yardım et! Hepimiz senin önünde günahkârız! –diye mırıldanıyordu.</p>

  <p>Ötelere gittikçe çevremizi saran karanlık da koyulaşıyor, ortalık daha da sessizleşiyordu. Gökyüzünün uçsuz bucaksız karanlığı, ayı da, yıldızları da bir daha hiç çıkarmamak üzere derinliklerinde gizlemiş gibiydi. Birden bir köpek çıktı önümüze; tam karşımızda durup havlamaya başladı. Karanlıkta gözleri ışıyordu. Korkup nineme yapıştım.</p>

  <p>— Korkma, –dedi ninem,– bildiğin köpek bu, cin değil. Cinler için geç oldu. İlk horozlar öttü bile!</p>

  <p>El edip köpeği yanına çağırdı, okşadı, nasihat etti:</p>

  <p>— Dikkat et köpekçik, toruncuğumu korkutma sakın!</p>

  <p>Köpek bacaklarıma sürtündü, sonra da yanımızdan ayrılmadı, üçümüz birlikte yürümeye başladık. Ninem on ikinci kez bir pencereye yaklaşıp “sessiz sadaka”sim usulca bıraktı. Gün ağarmaya başlamıştı: Karanlığın içinden evler kül rengi kütleler halinde beliriyor, Napolnaya Kilisesi’nin bembeyaz çan kulesi ötede gitgide daha görünür olurken, kilisenin de içinde yer aldığı mezarlığın tuğla duvarları, gevşek bir hasırın dokusunu andırıyordu.</p>

  <p>— Ah-ah, yoruldu bu yaşlı kadın! –dedi ninem.– Artık evimize dönelim! Kadıncağızlar yarın uyanınca, Meryem Anamızın çocukları için bir şeyler yolladığını görecekler! Hiçbir şeyi olmayan insanın, birazcık bir şey bile işine yarar! Ah, Alyoşacığım, insanlarımız öyle yoksul ki! Ve onları düşünen kimse yok!</p>

  <div class="poem">

    <p><i>Ne Tanrı’yı düşünür varsıl</i>,</p>

    <p><i>Ne kıyamet gününü</i>.</p>

    <p><i>Yoksulu da kendine ne dost ne kardeş görür</i>.</p>

    <p><i>Altın biriktirmektedir aklı fikri</i>.</p>

    <p><i>Bilmez oysa, cehennemde bu altınlar</i></p>

    <p><i>Kor olur, yakar onu, cayır cayır</i>!</p>

  </div>

  <p>— Ya, işte böyle, oğulcuğum, –diye sürdürdü sözlerini ninem.– İnsanlar birbirini, Tanrı da hepimizi düşünecek! Yeniden yanımda olduğun için çok mutluyum!</p>

  <p>Ben de içimde, hiçbir zaman unutamayacağım bir şeye katıldığımı belli belirsiz hissetmekten kaynaklanan huzur dolu bir sevinç duyuyorum. Kızıl tüylü köpek, yanı başımda titreyip duruyor: Burnu tilki burnu, hüzün dolu bakışları tertemiz.</p>

  <p>— O da bizimle mi kalacak?</p>

  <p>— İstiyorsa elbette kalabilir. Ben şimdi ona bir gevrek veririm. Elimde iki tane kalmıştı. Gel şu sıraya oturalım. Nedense çok yorgun hissediyorum kendimi…</p>

  <p>Bir kapının önündeki sıraya oturduk. Ayaklarımızın dibine uzanan köpek, takır tukur gevreğini kemiriyor, ninem anlatıyordu:</p>

  <p>— Burada bir Yahudi kadın oturur. Hepsi de küçük küçük tam dokuz çocuğu var. Nasıl, neyle yaşıyorsun Mosevna diye sordum ona bir kez, “Tanrımla yaşıyorum, başka nasıl, kimle yaşayabilirim!” diye karşılık verdi.</p>

  <p>Ninemin sıcacık bedenine sokuldum, kendimi uykunun kollarına bıraktım.</p>

  <p class="extract">Ruhuma her gün hayranlık veren, onu kaygılandıran, üzen, düşündüren birbirinden ilginç yeni duygular ve izlenimler taşıyarak, yeniden gürül gürül akmaya başladı hayat.</p>

  <p>Bir süre sonra, topal kızı olabildiğince sık görmek, onunla konuşmak ya da kapının önüne atılmış sırada hiç konuşmadan, sessizce yan yana oturmak bana da çok hoş gelmeye başladı; var gücümle bunun fırsatını kolluyordum artık. Kumru gibiydi: tertemiz. Don Kazaklarının yaşamlarına değin çok hoş şeyler anlatırdı: Oralarda bir fabrikada makinist olan dayısının yanında kalmıştı uzun süre; derken, tesviyeci olan babası bizim bu tarafa, Nijniy’e taşınmıştı.</p>

  <p>— Ama öbür dayım, Çar’ın yanında çalışıyor!</p>

  <p>Yortu günleri, akşam oldu mu herkes “sokağa dökülürdü”. Genç kızlarla delikanlılar şarkılar söyleyip dans etmek için mezarlığın yolunu tutarken, erkekler meyhanelere dağılır, sokak da kadınlarla çocuklara kalırdı. Kadınlar kapı önlerindeki sıralara ya da doğruca yere, kumların üzerine oturup bağıra bağıra konuşur, onu bunu çekiştirir, kavga ederlerdi. Oğlanlar top, çelikçomak, birdirbir gibi oyunlar oynarken, başarılı olanları coşturarak, başarısızlarla alay ederek anneleri de bu oyunları izlerdi. Kıyamet kopar, şen çığlıklar, neşeli bağırışlarla ortalık yıkılırdı. “Büyükler”in orada durup bizi izlemeleri, oyunumuza özel bir canlılık, heyecan katar, oyunu alabildiğine gergin bir yarışmaya dönüştürürdü. Ama kendimizi oyuna ne kadar kaptırırsak kaptıralım, biz üçümüz –Kostroma, Çurka ve ben–, arada bir fırlayıp topal kızın yanına koşuyor ve kendimizi övüyorduk:</p>

  <p>— Gördün mü, Lyudmila, tek vuruşta ne kadar uzağa yolladım çeliği…</p>

  <p>Kız, yüzünde sevecen bir gülümsemeyle başını üst üste sallayarak bizi onaylardı.</p>

  <p>Önceleri biz üç arkadaş bütün oyunlarda aynı takım içinde yer almaya çalışırdık. Şimdiyse Çurka’yla Kostroma’nın ayrı takımlarda yer aldıklarına ve birbirleriyle sık sık gözyaşlarına ve kavgaya varan acımasız bir güç ve hüner yarışına girdiklerine tanık oluyordum. Bir kez öylesine gözü dönmüş bir şekilde giriştiler ki birbirlerine, büyüklerin işe el koyup köpeklere yaptıkları gibi üzerlerine su dökerek ayırmaları gerekti onları.</p>

  <p>Oturduğu sırada sağlam ayağıyla sürekli yere vurarak kavgayı izleyen Lyudmila, kavgacılar yerde yuvarlanarak onun önüne geldiklerinde, koltuk değneğiyle onları itekleyerek korkuyla haykırırdı:</p>

  <p>— Kesin artık!</p>

  <p>Yüzü, maviye çalacak denli rengini yitirir, gözleri saralıların gözleri gibi donuklaşırdı.</p>

  <p>Bir başka kez de oyunda Çurka’ya çok kötü yenilen Kostroma, kendini oracıktaki bakkalın yulaf sandığının ardına atmış ve yere çömelerek sessiz sessiz ağlamıştı. Korkunç denilebilecek bir görüntüsü vardı: Dişlerini sıkmaktan elmacık kemikleri dışarı fırlamış, iri, kemikli yüzü taş kesilmişti; kederli, kara gözlerinden iri, ağır damlalar yuvarlanıyordu. Kendisini sakinleştirmek için yanına vardığımda, gözyaşlarına boğularak:</p>

  <p>— Başına tuğlayı indirdiğimde görür o… –diye mırıldandı.</p>

  <p>Çurka’nın burnu büyümüş, küstah, kibirli bir tip olmuştu. Evlenmek üzere olan gençler gibi, eller cepte, kasket yana yıkılmış, sokağın ortasından bıçkınca yürüyordu; dişlerinin arasından havalı bir şekilde tükürmeyi de öğrenmişti.</p>

  <p>— Yakında sigara içmeyi de öğreneceğim, –diye söz veriyordu.– İki kez denedim, ama midem bulandı…</p>

  <p>Bütün bunlar hiç hoşuma gitmiyordu: Arkadaşımı kaybettiğimi görüyordum ve bence bunun nedeni Lyudmila’ydı.</p>

  <p>Bir akşam, avluda, topladığım kemik, paçavra ve başka ıvır zıvırı ayırmakla uğraşırken, sallana sallana Lyudmila yaklaştı yanıma. Bir yandan da sağ elini sallıyordu:</p>

  <p>— Merhaba, –dedi, başıyla üç kez selam vererek.– Kostroma da seninle dolaşır mıydı?</p>

  <p>— Evet.</p>

  <p>— Peki, Çurka?</p>

  <p>— Çurka bizimle arkadaşlığını kesti. Ve bunun suçlusu sensin. Çünkü ikisi birden sana âşık oldular, bu yüzden de birbirleriyle dövüşüp duruyorlar…</p>

  <p>Yüzü kızardıysa da, yanıtı gülünçtü:</p>

  <p>— Daha neler! Niye ben suçlu oluyormuşum?</p>

  <p>— Onları kendine âşık ettiğin için!</p>

  <p>— Gelin de bana âşık olun diye yalvarmadım onlara, –dedi öfkeyle ve geri dönüp söylene söylene yürümeye başladı:– Ne saçma! Bir kez ben onlardan büyüğüm… on dört yaşımdayım. Kendinden büyük kızlara âşık olunmaz!</p>

  <p>Salt onu üzmek için:</p>

  <p>— Ne çok şey biliyorsun! –diye bağırdım arkasından-Şu bakkal kadın, Hlistov’un kız kardeşi, yaşını başını almış bir tip, ama gencecik oğlanlarla gezip tozuyor!</p>

  <p>Lyudmila geri döndü, koltuk değneğini yolun kumlarına derince batırdı.</p>

  <p>— Hiçbir şeyden anladığın yok, –dedi çabuk çabuk, ağlamaklı bir sesle; tatlı gözleri sevecen bir ışıkla aydınlanmıştı.– O bakkal, yoldan çıkmış, ahlaksız bir kadın. Ben öyle miyim? Ben daha küçüğüm, bana dokunmak, çimdiklemek, başka şeyler yapmak kesinlikle doğru değil. “Kamçatkalı Kız” romanının ikinci bölümünü okumuş olsan böyle konuşmazdın!</p>

  <p>Hıçkırarak uzaklaştı. Ona acıdım, benim henüz kavrayamadığım bir gerçek seziliyordu sözlerinde. Arkadaşlarım niye çimdikliyorlardı onu? Hem ona âşık olduklarını söylüyorlar hem de çimdikliyorlardı!</p>

  <p>Ertesi gün kendimi bağışlatmak için ona sevdiğini bildiğim şekerlemelerden iki köpeklik satın aldım.</p>

  <p>— Alsana.</p>

  <p>Sert görünmek için kendini zorlayarak:</p>

  <p>— Defol! –dedi.– Arkadaşım değilsin artık benim!</p>

  <p>Ama elini uzatıp şekerlemeleri almaktan da geri durmadı. Bana da bir uyarıda bulunarak:</p>

  <p>— Bari bir kâğıda sarsaydın… ellerin ne kadar kirli!</p>

  <p>— Yıkadım, ama çıkmıyor…</p>

  <p>Elimi, eline alıp incelemeye başladı; eli kuru, sıcacıktı.</p>

  <p>— Berbat etmişsin ellerini…</p>

  <p>— Senin de parmakların delinmiş hep…</p>

  <p>— Çok dikiş dikiyorum, iğne batıyor…</p>

  <p>Birkaç dakika sonra çevresine bakınarak bir öneride bulundu:</p>

  <p>— Baksana, hadi bir yere saklanıp “Kamçatkalı Kız”ı okuyalım?</p>

  <p>Epeyce kendimize saklanabileceğimiz bir yer arandık, ama bir türlü uygun bir yer bulamadık. Sonunda en uygun yerin hamamın soyunma odası olduğuna karar verdik. Pek aydınlık bir yer değildi ama, samanlıkla bitişiğindeki hayvan kesim yeri arasındaki pis bir boşluğa bakan bir penceresi vardı, onun önüne oturabilirdik; insanların pek girip çıkmadığı bir yerdi.</p>

  <p>Ve işte oradayız. Hasta bacağını sıranın üzerine uzatan, sağlam bacağını ise yere sarkıtan Lyudmila pencereye yanlamasına oturmuş, okunmaktan perişan olmuş kitabını yüzünü kapatacak kadar yukarı kaldırmış, çoğunu anlayamadığım birtakım sözleri heyecanla okuyup duruyor. Ben de heyecansız sayılmam, çünkü oturduğum yerden onun ciddi gözlerinin zaman zaman nemlenerek iki mavi ışık halinde kitabın sayfalarında nasıl kaydığını, bir araya gelişleri benim için bir giz olan yabancı birtakım sözcükleri art arda sıralarken sesinin nasıl titrediğini izliyorum. O arada anlaşılmaz da olsalar, kulağıma çarpan bu tuhaf sözcükleri yine de yakalıyor, eğip büküyor ve onlardan dizeler oluşturmaya çalışıyorum; bu işle uğraşmaktan, sonuçta, kitapta ne anlatıldığını asla anlayamıyorum.</p>

  <p>Adım Rüzgâr koyduğum köpeğim dizlerimde uyukluyor. Ona Rüzgâr adını koydum, çünkü uzun bedenli, uzun tüylü, hızlı koşan bir köpek ve hırlaması güz rüzgârlarının bacalarda çıkardığı uğultuyu andırıyor.</p>

  <p>— Dinliyor musun? –diye soruyor kız.</p>

  <p>Sessizce başımı sallıyorum. Oysa kendimi büyük bir tutkuyla sözcüklerle oynamaya kaptırmış durumdayım: Şarkıların düzenini vermeye çalışıyorum onlara; her sözcüğün, gökteki yıldızlar gibi kendi başına yaşayacağı ve ışıyacağı bir düzen.</p>

  <p>Hava kararmaya başlayınca Lyudmila kitabı tutmaktan kanı çekilen ellerini indirip soruyor:</p>

  <p>— Güzel, değil mi? Sen de gördün işte…</p>

  <p>O akşamdan sonra sık sık gittik hamamın soyunma odasına. Lyudmila’nın bir süre sonra “Kamçatkalı Kız”ı okumaktan vazgeçmesi de doğrusu beni mutlandırdı. Bu başı sonu belli olmayan uçsuz bucaksız kitabın ne anlattığını sorsa, kendisine doğru dürüst yanıt veremezdim. Uçsuz bucaksız diyorum, çünkü okumaya başladığımız ikinci bölümün hemen ardından üçüncü bölüm geldi; kızın dediğine göre daha bir de dördüncü bölüm vardı.</p>

  <p>En çok da, tabii eğer hamamın yakıldığı cumartesiye rastlamamışsa, yağmurlu havalar hoşumuza giderdi.</p>

  <p>Yağmur yağdığı için dışarı çıkan pek olmaz, dolayısıyla bulunduğumuz loş köşeye kimseler uğramazdı. Lyudmila “yakalanmamızdan” çok korkardı.</p>

  <p>— O zaman neler düşünürler, biliyor musun? –diye sorardı kısık sesle.</p>

  <p>Neler düşüneceklerini bildiğim için ben de korkardım “yakalanmak”tan. Orada saatlerce oturur, mırıl mırıl konuşurduk. Ben bazen ninemin masallarından anlatırdım. Lyudmila, Medveditsa Irmağı boylarında yaşayan Kazakların yaşamlarını anlatırdı.</p>

  <p>— Ah, öyle güzeldir ki oralar! –derdi derin derin göğüs geçirerek.– Burası ne ki! Ancak yoksullar yaşar burada!</p>

  <p>Büyüdüğümde ne yapıp edip Medveditsa Irmağı’nı görmeye karar verdim.</p>

  <p>Bir süre sonra hamamın oraya gitmeye ihtiyacımız kalmadı. Lyudmila’nın annesi bir kürkçünün yanında işe girdiğinden, sabahları işe gitmeye başladı. Küçük kız kardeşi okula gidiyor, ağabeyi ise çini fabrikasında çalışıyordu. Yağmurlu günlerde evlerine gider, onun yemek pişirmesine, ortalığı toparlamasına yardım ederdim.</p>

  <p>— Karı koca gibiyiz seninle, –derdi gülerek.– Bir tek yatarken ayrıyız. Hatta karı kocalardan çok daha iyi durumumuz, çünkü kocalar karılarına yardım etmezler…</p>

  <p>Param varsa şekerleme alırdım, çay demler içerdik; sonra da Lyudmila’nın çenesi düşük annesi dırdır etmesin diye su döküp semaveri soğuturduk. Bazen ninem de katılırdı bize. Elinde danteli ya da dikişi, olağanüstü güzel masallar anlatırdı. Dedemin kente gittiği günlerdeyse Lyudmila bize gelir, kaygısızca eğlendiğimiz tam bir şölene dönüşürdü birlikteliğimiz.</p>

  <p>— Keyfimiz beyde yok! –derdi ninem.– Yediğimiz önümüzde, yemediğimiz arkamızda!</p>

  <p>Lyudmila’yla dostluğumuza da coşkuyla arka çıkardı:</p>

  <p>— Oğlanların kızlarla arkadaşlık etmeleri güzel bir şey! Yalnız, yaramazlık yapmamaları gerek…</p>

  <p>Yaramazlığın ne olduğunu da inanılmaz yalınlıkla anlatırdı. İçe işleyen, İnsanda yüce duygular uyandıran çok güzel bir konuşması vardı. Henüz açmamış, tomurcuk halindeki çiçeklere dokunulmazdı, yoksa ne o güzel kokuları ne de meyveleri olurdu.</p>

  <p>“Yaramazlık yapmak” gibi bir niyetim yoktu, ama bu durum yine de, benim ve Lyudmila’nın, üzerinde fazla konuşulmaması gerektiği konusunda hemen herkesin birleştiği şeyleri konuşmamıza engel olmuyordu. Aslında biz buna kendimizi zorunlu duyuyorduk, çünkü cinsler arası ilişkiler pek sık, handiyse sırnaşıkça ve gözümüze sokulurcasına ortalıktaydı; son derece incitiyordu bu durum bizi.</p>

  <p>Lyudmila’nın babası, kırklı yaşlarında, kıvırcık saçlı, bıyıklı, bayağı hoş bir adamdı; gür kaşlarını zafer kazanmış bir edayla, ilginç bir biçimde oynatırdı. Tuhaf denecek kadar sessiz, suskun bir adamdı. Onun ağzından tek bir söz duyduğumu hatırlamıyorum. Çocuklarını okşarken, dilsizlerin homurtusunu andırır sesler çıkarırdı. Karısını bile hiç ses çıkarmadan, sessizce döverdi.</p>

  <p>Bayram günleri, akşama doğru, mavi mintanı, şalvarı andırır, bol kırmalı pantolonu ve ışıl ışıl çizmeleriyle kapının önüne çıkar, bir kayışla sırtına astığı kocaman armoniğiyle “Selam dur!” emri almış bir asker gibi dikilirdi. Onun kapı önüne çıkmasıyla, bizim evin önü de “gezinti yeri”ne dönerdi: Genç kızlar, kadınlar, hepsinin gözleri Yevseyenko da, kimi hırsızlama, kimi açıktan açığa, hatta yiyecekmiş gibi bakarak, ördek sürülerini andırırca salına salına gidip gelmeye başlarlardı. Altdudağını kabartarak orada öylece dikilen Yevseyenko da önünde geçit yapan hatunlara kara gözlerini diker, hepsini tek tek seçici bakışlarla süzerdi. Gözlerle gerçekleştirilen bu sessiz konuşmada, kadınların, ona mahkûmmuşçasına yavaş hareketlerle kendilerini erkeğe gösterme törenlerinde, köpekçe diyebileceğim, insanı rahatsız eden bir şeyler vardı. Kadınların her biri, erkeğin en ufak bir işaretiyle kendini sokağın pis kumlarına, onun ayakları dibine atmaya hazırdı sanki.</p>

  <p>Lyudmila’nın annesi:</p>

  <p>— Gene kızıştı bizim azgın teke! Utanmaz herif, ne olacak! –diye söylenirdi.</p>

  <p>Uzun boylu, zayıf bir kadındı; ince, uzun yüzü kirli gibiydi; geçirdiği tifodan sonra saçları kısacık kesilmişti; bu haliyle kullanılmış bir süpürgeyi andırıyordu.</p>

  <p>Onun hemen yanında oturan Lyudmila boşuna bir çabayla annesinin dikkatini sokaktan başka yere çekebilmek için ona başka konularda sorular sorar dururdu.</p>

  <p>Ama kadın, çekik, Moğol gözlerini kaygıyla kırpıştırarak:</p>

  <p>— Kes sesini başımın belası! –diye çıkışırdı kızına; sonra da açık renk gözleri donuklaşır, bir noktaya takılır kalırdı.</p>

  <p>— Kızma anneciğim, –derdi Lyudmila.– Hem onu boş ver, hasırcının karısına bak asıl! Neler takmış takıştırmış öyle!</p>

  <p>— Siz üçünüz olmasaydınız ben çok daha güzel giyinir kuşanırdım, –derdi Lyudmila’nın annesi, acımasızca ve sanki ağlar gibi, bakışlarını hasırcının dul karısının iriyarı bedeninden ayırmadan.– Yediniz bitirdiniz beni!</p>

  <p>Küçük bir evi andırırdı hasırcının karısı: Göğsü, koca bir balkon gibiydi; boynuna doladığı yeşil bir atkının üzerinde yükselen kırmızı yüzü ise, camları güneşi yansıtan çatı penceresi gibiydi.</p>

  <p>Yevseyenko’nun armonikasını sırtından göğsüne alıp çalmaya başlamasıyla, birden olağanüstü ezgiler kaplardı ortalığı; mahallenin bütün çocukları koşar gelir, kendilerini yere, armonikacının ayakları dibine atıp, kumların üzerinde hayranlıkla hareketsiz kalırlardı.</p>

  <p>— Görürsün sen, boynunu nasıl koparacaklar! –diye söylenirdi Lyudmila’nın annesi.</p>

  <p>Yevseyenko ona göz ucuyla sessiz bir bakış fırlatırdı.</p>

  <p>Az ileride, bakkal Hlistova’nın kapısının önündeki sıraya kendini bir taş gibi bırakan hasırcının dul karısı ise, başını omzu üzerine eğip alev alev yanarak müziği dinlerdi.</p>

  <p>Mezarlığın gerisinde, kırlarda, akşamın kızıltıları giderek artıyor; ışıltılı giysilere bürünmüş kocaman et parçaları sokakta bir nehir gibi akıyor, çocuklar kasırga gibi oradan oraya koşturuyorlar, ılık hava sevecen, sarhoş… Gün boyu ısınmış kumlardan keskin bir koku yükseliyor. Ama mezbahadan gelen ılık kan kokusu, o tatlımsı-yağlı koku, bütün kokuları bastırıyor. Kürkçülerin oturdukları evin avlusundan da ekşimsi, keskin bir deri kokusu geliyor. Kadın konuşmaları, sarhoş naraları, çocukların çınlayan haykırışları, armonikanın tok sesi, tümü birleşerek, insana sanki sürekli yaratan dünyanın güçlü soluk alıp verişleriymiş gibi gelen yoğun bir uğultuya dönüşüyor. Her şey, olanca kabalığı ve çırılçıplaklığıyla, hayvanca bir utanmazlık içindeki kapkara hayata karşı son derece sağlam, güçlü bir güven duygusu aşılıyor. Gücünden övünç duyan hayatsa, tedirgin, gergin, bu gücünü akıtıp boşaltabileceği bir yer arıyor.</p>

  <p>Bu uğultu arasında insanın yüreğine işleyen, belleğine sonsuza dek kazınan korkunç birtakım sözler geliyor kulağa:</p>

  <p>Herkesin hep birden bir adamı dövmesi yanlış, sırayla yapılmalı bu iş…</p>

  <p>Kim bize acıyacak, biz bile kendimize acımıyorsak eğer?…</p>

  <p>— Yoksa Tanrı kadını gülünüp alay edilsin diye mi yarattı?…</p>

  <p class="extract">Gecenin eli kulağında. Hava daha serin. Gürültü iyiden azalmış gibi. Koyu kara gölgelere gömülen tahta evler şişip büyümüş. Uyumaları için çocuklar evlere götürülüyor; kimi çocuklar oracıkta, çitlerin dibinde ya da annelerinin bacaklarının üstünde çoktan uykuya dalmış. Yaşı biraz daha büyük olanlar, geceleyin sanki daha bir uslu, uysallar. Yevseyenko eriyip geceye karışmış gibi ortalıktan yok oluveriyor; hasırcının dul karısını da gören yok. Armonikanın tok sesi uzaklardan, mezarlığın oralardan geliyor. Lyudmila’nın annesi, kapı önündeki tahta sırada, hep öyle büzülmüş, sırtını kediler gibi kamburlaştırmış, oturuyor. Ninem, bir komşu kadına çaya gitti: Genç kızlarla delikanlıların arasını bulan, aynı zamanda ebelik de yapan, damarları fırlamış, ördek burunlu, iriyarı bir kadındı bu; erkeklerinkine benzeyen tahta gibi, dümdüz göğsünde “birini ölümden kurtaranlara” verilen altın bir madalya sallanırdı. Kadını bütün sokak büyücü gibi görür ve korkardı ondan. Bir albayın hasta karısıyla üç çocuğunu büyük bir yangından kurtardığı anlatılırdı.</p>

  <p>Ninemse dosttu onunla; sokakta karşılaştılar mı, daha uzaktan inanılmaz hoş bir gülümsemeyle aydınlanırdı yüzleri.</p>

  <p>Kostroma, Lyudmila ve ben, kapının önündeki sırada oturuyoruz. Güreşe tutuşan Çurka ve Lyudmila’nın oğlan kardeşi birbirlerine sarılmışlar, kumların üzerinde tepinip ortalığı toza boğuyorlar.</p>

  <p>Lyudmila korku içinde yalvarıyor:</p>

  <p>— Kesin artık!</p>

  <p>O arada Kostroma, kara gözleriyle yandan kıza bakarak, avcı Kalinin’den söz ediyor Lyudmila’ya: Mahallede herkesin bildiği, ak saçlı, anasının gözü bir ihtiyarcık olan Kalinin’in pek de iyi bir ünü yok. Bu yakınlarda ölmüştü Kalinin. Ama onu toprağa gömmemişler, tabutunu öbür mezarların az ötesinde bir yere öylece bırakıvermişlerdi. Yüksek ayakları olan, kapağı beyaz, kendisi kara bir tabuttu bu. Beyaz kapağının üzerinde haç, mızrak, sopa ve iki kemik resmi görülüyordu.</p>

  <p>Dediklerine göre, akşam havanın kararmasıyla tabutundan çıkan ihtiyar, horozlar ötene dek mezarlıkta bir şeyler arayıp duruyordu.</p>

  <p>— Lütfen bana böyle korkunç şeyler anlatma, –diyor Lyudmila.</p>

  <p>Lyudmila’nın kardeşiyle güreşmekte olan Çurka bir yandan “Bırak beni!” diyerek onun kollarından kurtulmaya çalışırken, bir yandan da Kostroma’ya, alay eder gibi laf yetiştiriyor:</p>

  <p>— Yalan söyleme! Tabutu toprağa gömdüklerini ben kendi gözlerimle gördüm. Orada bıraktıkları şeyin içi boş… anıt niyetine bıraktılar onu oraya. Gece dolaşan ölü hikayesine gelince, sarhoş demircilerin uydurmasından başka bir şey değil…</p>

  <p>Kostroma onun yüzüne bakmadan:</p>

  <p>— Madem öyle git, geceyi mezarlıkta geçir! –diye öneride bulundu öfkeyle.</p>

  <p>Tartışmaya başladılar. Sıkılan Lyudmila annesine dönerek, sordu:</p>

  <p>— Anneciğim, ölüler geceleri kalkarlar mı?</p>

  <p>Lyudmila’nın annesinin yanıtı, sorunun son sözcüğünün uzaktan gelen yankısı gibiydi:</p>

  <p>— Kalkarlar!</p>

  <p>Bakkal kadının şişman, al yanaklı, yirmi yaşlarındaki oğlu Valyok yanımıza gelip tartışmamızı öğrenince:</p>

  <p>— Üçünüzden kim gidip sabaha kadar mezarlıkta o tabutun üzerinde yatarsa, benden ona yirmi kopekle on tane sigara!… Ama ödleklik edip sıvışanın istediğim kadar kulağını çekerim, tamam mı? –dedi.</p>

  <p>Kimse karşılık vermedi; herkesin kafası karışmıştı. Lyudmila’nın annesi:</p>

  <p>— Çocukları böyle şeyler yapmaya kışkırtmak, saçmalık! –dedi.</p>

  <p>— Bir ruble ver, gideyim! –dedi Çurka, ciddi bir yüzle. Kostroma, alay eder gibi:</p>

  <p>— Yirmi kopek yetmiyor anlaşılan korkmamana? –dedi, sonra Valyok’a dönerek:– Bir ruble versen yine gitmez, –diye ekledi,– hava atıyor…</p>

  <p>— Kabul! İşte bir ruble!</p>

  <p>Çurka sessizce oturduğu yerden kalktı, ağır ağır çitlere doğru yürüyerek yanımızdan uzaklaştı. Kostroma parmaklarını ağzına götürüp alaycı bir ıslık çaldı Çurka’nın ardından.</p>

  <p>Lyudmila, heyecanlı:</p>

  <p>— Aman Tanrım, palavracıya bak! –dedi.</p>

  <p>— Sizi gidi ödlekler! –diye alay etti Valyok.– Bir de mahallenin bıçkını geçinirler! Horozdan korkan bıçkınlar sizi!</p>

  <p>Küçümsemelerini dinlemek ağırıma gidiyordu. Bu karnı tok sırtı pek oğlanı pek sevmezdik. Kendinden küçükleri sürekli kötü birtakım sivrilikler yapmaya kışkırtır, genç kızlar ve kadınlarla ilgili çirkin şeyler anlatır ve onların nasıl kızdırılacağım öğretirdi. Onun sözünü dinleyen oğlanların canı yanar, bu iş onlara pahalıya patlardı. Köpeğimi nedense hiç sevmez, gördü mü taş atardı. Bir kez de içine iğne koyduğu ekmek vermişti hayvana.</p>

  <p>Ama bana en çok koyan, Çurka’nın kahrolmuş bir halde aramızdan uzaklaşması olmuştu.</p>

  <p>— Ver rubleyi, ben giderim! –dedim Valyok’a.</p>

  <p>Bir yandan benimle alay ederek, bana gözdağları vererek rubleyi Lyudmila’nın annesine uzattı, ama kadın:</p>

  <p>— Yok bana verme, ben istemem! –dedi ve öfkeyle kalkıp gitti.</p>

  <p>Lyudmila’nın da parayı almaya cesaret edememesi, Valyok’u büsbütün küstahlaştırdı, alayları iyice şiddetlendi. Bu işi yapacaktım, üstelik de onun parasını falan almayacaktım. Tam bu sırada, ninem göründü. Yanımıza gelip konunun ne olduğunu öğrenince rubleyi aldı, sonra bana sakin sakin:</p>

  <p>— Paltonu giy, bir de yorgan al üzerine, –dedi,– sabaha doğru hava soğur…</p>

  <p>Başıma korkunç bir şey gelmeyeceğine duyduğum inancı artıran bu sözler beni büsbütün umutlandırdı.</p>

  <p>Valyok, gün ağarana dek tabutun üzerine uzanıp yatmam ya da tabuta oturmam ve ne olursa olsun oradan hiç inmemem koşulunu getirdi. İhtiyar Kalinin mezarından çıkmaya çabalarken tabut sallanacak falan olursa kesinlikle tabutu terk etmeyecektim; tabuttan aşağı inersem kaybediyordum.</p>

  <p>— Bütün gece seni gözetleyeceğimi de bilmiş ol! –diye uyardı Valyok.</p>

  <p>Mezarlığın yolunu tutarken, üzerimde haç çıkararak beni kutsayan ninem:</p>

  <p>— Bir şeyler görünecek olursa sakın kımıldama, yalnızca “Kutsal Meryem Anamız” duasını oku.</p>

  <p>Hızlı hızlı yürümeye başladım: Her ne olacaksa bir an önce olsun bitsin istiyordum. Valyok, Kostroma ve birkaç delikanlı daha benimle birlikte geldiler. Mezarlığın taş duvarından atlarken yorgan ayağıma dolandı ve yere düştüm, ama sanki toprak beni geri itmiş gibi hemen ayağa kalktım. Duvarın öbür yanından gülme sesleri geliyordu. Yüreğimde bir daralma, sırtımda soğuk bir ürperti duydum.</p>

  <p>İkide bir tökezleyerek kara tabutun başına vardım. Tabutun bir ucu kumlara gömülmüştü, öbür uçta ise, sanki birileri onu kaldırmaya yeltenmiş ve zorlayıp yerinden oynatmış gibi kısa, kalın bacakları açıktaydı. Tabutun ayaklarının bulunduğu ucuna oturup çevreme bakındım: Bazı yerleri tümsek, bazı yerleri düz mezarlık, baştan aşağı boz renkli haçlarla doluydu. Mezarların üstüne düşen büyümüş haç gölgeleri, üzerleri fırça gibi otlarla kaplı mezar tümseklerini kucaklıyor, haçlar arasında sanki yolunu yitirmiş incecik birkaç kayın, dallarıyla mezarları birbirine bağlıyordu. Kayın gölgelerinin dantelleri arasından ot sapları görünüyordu; en korkuncu da buydu, bu solgun otların fırçamsı görüntüsü! Mezarlık kilisesi, bembeyaz bir kar yığını gibi göğe yükseliyor, gökte kımıltısız duran bulutların arasından eriyip küçücük kalmış bir ay, ışıyor.</p>

  <p>“Pis Mujik” Yazyov Baba, uyuşuk uyuşuk bekçi çanını çalıyor; çanın ipini her çekişinde, önce çatı tenekelerine takılan ipten yakınmayı andırır acılı bir inilti kopuyor, sonra, küçük çanın kısa, kuru, sıkıcı vuruşları duyuluyordu.</p>

  <p>Bekçinin sürekli yinelediği “Tanrı kimseye uykusuzluk çektirmesin!” sözü aklıma geliyor.</p>

  <p>Korkuyorum. Ve nedense soluk almakta zorlanıyorum. Gece, serin; ama ben tere batmış durumdayım. İhtiyar Kalinin, mezarından çıkacak olursa acaba kendimi bekçi kulübesine atmayı başarabilir miyim?</p>

  <p>Mezarlığı avucumun içi gibi biliyorum; mezarlık bekçisi Yazyov’un oğluyla ve öbür arkadaşlarımla birlikte ne çok oynadık bu mezarların arasında! Annem de karşıda, kilisenin orada gömülü…</p>

  <p>Daha herkes uyumamış; mahalleden kahkaha yansıları geliyor, kesik kesik şarkı parçaları duyuluyor. Ötedeki tepelerden, kum ocaklarından ya da belki de Katizovka köyünün oralardan bir armonikanın içli inlemeleri duyuluyor. Mezarlık duvarlarının dışından demirci Myaçov geçiyor. Her zamanki gibi sarhoş, şarkı söylüyor. Şarkısından çıkarıyorum onu:</p>

  <div class="poem">

    <p><i>Küçüktür annemiz bizim</i></p>

    <p><i>Küçücüktür günahları da</i></p>

    <p><i>Tek babamızı sevdi o</i></p>

    <p><i>Sevmedi kimseleri başka</i></p>

  </div>

  <p>Hayatın son soluk alıp verişlerini dinlemek ne güzel! Ama çanın her vuruşundan sonra son ses kırıntıları da diniyor, daha da büyüyen sessizlik, bir nehir gibi kırlara dökülerek, her şeyi içine alıyor, her şeyi kendiyle örtüyor. Uçsuz bucaksız bir boşlukta yüzüyor ruh ve yalnızca erişilmez yıldızların ışıdığı, yaşadığı boşluk okyanusunda tek bir iz bile bırakmadan eriyerek karanlıkta bir kibrit alevi gibi sönüyor. Yeryüzünde her şey silinip yitti… yeryüzünde artık her şey gereksiz, ölü.</p>

  <p>Sırtımda yorgan, yüzüm kiliseye dönük, tabutta bağdaş kurmuş oturuyorum. Kımıldayacak oldum mu, tabut gıcırdıyor, alttaki kumlar çıtırdıyor.</p>

  <p>Arkamdan, sanki toprağa bir şeyler düşmüş gibi bir ses duyuyorum. Bir kez daha yineleniyor bu ses. Sonra hemen yakınıma bir tuğla parçası düşüyor. Bu beni korkutuyor; ama Valyok ve yanındakilerin duvarın öte yanından taş attıklarını anlamam uzun sürmüyor: Beni korkutmak istiyorlar. Korkmak şurada dursun, hemen yakınımda insanların bulunması bana iyi geliyor.</p>

  <p>Elimde olmadan annemi düşünüyorum. İlk kez sigara içmeye kalkıştığımda beni yakalayışı aklıma geliyor. Dövmeye başladığında kendisine şöyle demiştim:</p>

  <p>Dokunma bana, zaten çok kötüyüm… içim dışıma çıkıyor…</p>

  <p>Cezamı çekip ocağın arkasında otururken, nineme şöyle dediğini duymuştum:</p>

  <p>Duygu diye bir şey yok bu oğlanda, kimseyi sevmiyor…</p>

  <p>İçime işlemişti bu sözleri. Beni cezalandırdığında anneme hep acırdım; zor duruma düşerdi çünkü. Cezaları ne adil olurdu ne de suça uygun.</p>

  <p>Dünyada insanı yaralayan ne çok şey vardı! Örneğin şu duvarın dışındaki tipler! Gece vakti mezarlıkta, şu tabutun üzerinde korktuğumu çok iyi bilmelerine karşın beni daha da korkutmaya çalışıyorlardı! İyi ama niçin?</p>

  <p>— Şeytanlar götürsün hepinizi! –diye bağırmak geliyordu içimden onlara.</p>

  <p>Ama bu tehlikeliydi; kim bilir şeytanın tepkisi ne olurdu buna? Kesin yakınlarda bir yerlerdeydi.</p>

  <p>Kumlar arasında çok sayıda minik mika parçası vardı; bunların ay ışığı altında yaydığı donuk ışıltılar, Oka Irmağı nda yaşadığım bir olayı anımsattı bana: Sala uzanmış, suya bakarken birden burnumun dibinden suyun yüzüne bir çapakbalığı fırlamıştı; havada yan dönen balığın yüzünün insan yüzünden hiç farkı yoktu; kuş gözünü andıran yuvarlak gözüyle bana şöyle bir baktıktan sonra yeniden suya dalmış ve bir akçaağaç yaprağı gibi ağır ağır, döne döne derinlere doğru uzaklaşıp gitmişti.</p>

  <p>Belleğim, inatla korkunç tablolar yaratmaya çalışan düş gücümü alt etmek istercesine, yaşadığım değişik hayat sahnelerini zihnimde yeniden canlandırmak için inanılmaz bir çaba gösteriyordu.</p>

  <p>İşte sert ayacıklarıyla kumları hışırdata hışırdata bir kirpi yürüyor: Minikliği, saçının başının karışıklığıyla ev cinini hatırlatıyor bana kirpicik.</p>

  <p>Ninem geliyor gözümün önüne: Ocağın önüne oturmuş ev cinine sesleniyor:</p>

  <p>— Sevimli efendimiz, şu hamamböceklerinden kurtar bizi…</p>

  <p>Uzaklarda, buradan görülmeyen kentin arkalarında hava belli belirsiz aydınlanıyor; sabah ayazı yanaklarımı ısırıyor, gözlerim kapanıyor.</p>

  <p>Yumaklanıp yorganı başıma çekiyorum: Ne olacaksa olsun varsın!</p>

  <p>Beni ninem uyandırdı. Yanı başımda dikiliyor, üzerimden yorganı çekiyordu:</p>

  <p>— Hadi kalk! Üşümedin ya? Ee, nasıl, korkunç muydu?</p>

  <p>— Korkunçtu, ama sen bunu kimseye söyleme, bizim çocuklara da…</p>

  <p>Şaşırdı:</p>

  <p>— Niye söylemeyecekmişiz? Korkunç olmadı mı övünülecek bir şey de yok demektir…</p>

  <p>Evin yolunu tuttuk. Yolda bana olanca sevecenliğiyle şöyle diyordu:</p>

  <p>— İşte böyle canım evladım. İnsan her şeyi kendisi denemeli, kendisi yaşamalı, her şeyi kendi kendine öğrenmeli. Sen kendin öğrenmedin mi, kimse sana bir şey öğretmez.</p>

  <p>Akşama doğru sokağın “kahraman”ıydım; herkes gelip soruyordu:</p>

  <p>— Gerçekten hiç korkmadın mı?</p>

  <p>— Korktum!</p>

  <p>Benden “Korktum,” yanıtını alınca başlarını sallayarak:</p>

  <p>— Bak, gördün mü? –diyorlardı.</p>

  <p>Bakkal kadın tam bir iman etmişlikle, bağıra bağıra herkese açıkladı:</p>

  <p>— Demek ki Kalinin’in mezarından çıkıp dolaşması falan yalan! Öyle olsaydı çocuk korkmaya bile zaman bulamazdı… Kalinin onu kaldırdığı gibi kim bilir hangi cehenneme fırlatır atardı?</p>

  <p>Lyudmila’nın bana bakışları sevecen bir hayranlıkla doluydu. Dedem bile sanki benden hoşnuttu, kıs kıs gülüp duruyordu. Bir tek Çurka, yüzü bir karış:</p>

  <p>— Onun için kolay, –dedi,– ninesi cadı onun!</p>
</body>
</html>