<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h1>III</h1>

  <p>Nasıl oldu, farkına bile varamadık: Minik bir yıldızın gün ışırken solup gitmesi gibi kardeşim Kolya da birden sönüverdi.</p>

  <p>Ninem, Kolya ve ben küçük bir odunlukta, üzerleri çul çaputla örtülmüş odun yığını üzerinde yatardık. Hemen bitişiğimizde ev sahibimizin kümesi vardı, kümesle odunluğu aralıklı tahta perdeler ayırıyordu. Akşamleyin tok tavukların uykuya geçmeden önce silkinişlerini, gurklamalarını duyardık. Sabahlarıysa tüyleri altın rengi velveleci horozun cırtlak ötüşüyle uyanırdık.</p>

  <p>— Seni boynu kopmayasıca! –diye, söylenerek uyanırdı ninem uykusundan.</p>

  <p>Ben de artık uyumaz, tahta perdenin aralıklarından yatağıma kadar sızan güneş ışığını, ışın demetleri içinde dans eden gümüşsü tozları izlerdim. Bu minik toz parçacıkları, masallardaki sözcükler gibi gelirdi bana. Odunların arasında fareler tıkırdar, kırmızı kanatlarında siyah noktacıklar olan küçük böcekler koşuştururdu.</p>

  <p>Tavuk pisliği kokusundan boğulur gibi oldum mu kendimi odunluğun damına atar, uyumaktan yüzleri gözleri şişmiş, gözleri kaybolmuş insanların uyanışlarını izlerdim.</p>

  <p>İşte kayıkçı Fermanov başını pencereden dışarı uzatıyor: Saçı başı karışık, yüzü asık; belli, yine akşamdan kalma. Şiş gözlerinin çizgiye dönüşmüş aralığından güneşe bakıyor ve bir domuz gibi homurdanıyor. Derken dedem avluya çıkıyor, soğuk suyla yıkanmak için telaşla hamamın yolunu tutarken iki eliyle kısa, kızıl saçlarını düzeltiyor. Kendisi yaşlı, besili bir güvercine benzeyen ev sahibimizin yüzü çillerle kaplı, sivri burunlu, çenesi düşük aşçısı guguk kuşunu andırıyor. Bütün insanlar bana kuşları, değişik hayvanları, yırtıcıları anımsatıyor.</p>

  <p>Pırıl pırıl, çok tatlı bir sabah, ama ben biraz keyifsizim; kimseciklerin olmadığı kırlara doğru uzaklaşmak istiyorum; çünkü, biliyorum: İnsanlar hep yaptıkları gibi bu aydınlık, ışıl ışıl günü de kirletecekler.</p>

  <p>Bir gün damda yatıyordum; ninem yanına çağırdı ve başıyla kendi yatağını göstererek, usulca:</p>

  <p>— Kolya öldü, –dedi.</p>

  <p>Bebecik yastıktan kaymış, çıplak-mosmor, keçenin üzerinde yatıyor; üzerindeki gömleği yukarı, boynuna doğru toplanmış: Şiş karnı, yaralarla kaplı küçük, çarpık bacakları ortada. Elleri, sanki doğrulup kalkacakmış gibi, tuhaf bir biçimde belinin altında duruyor. Başı hafif yana kaymış.</p>

  <p>— Kurtuldu bebecik! –dedi ninem.– Şükürler olsun! Yoksa böyle sakat sakat ne yapardı?</p>

  <p>Ayaklarını dans eder gibi yere vura vura dedem göründü. Parmağıyla bebeğin kapalı gözüne sakınarak dokundu.</p>

  <p>— Pis elinle dokunmasan olmaz! –diye çıkıştı ninem, öfkeli.</p>

  <p>Dedem, kendi kendine söylenir gibi:</p>

  <p>— Al işte: Doğdu… yaşadı… yedi içti… ve durup dururken çekti gitti…</p>

  <p>— Hey, kendine gel! –diye sözünü kesti ninem.</p>

  <p>Dedem ona boş boş baktı ve söylenerek avluya çıktı:</p>

  <p>— Bende onu gömecek para pul yok, kendin nasıl biliyorsan öyle yap…</p>

  <p>— Tuh sana! Bahtı kara adam!</p>

  <p>Evden çıktım ve akşama kadar da dönmedim.</p>

  <p>Ertesi sabah toprağa verdiler Kolya’yı. Ben kiliseye gitmedim, gömme töreni boyunca annemin açılmış mezarı başında köpeğim ve Yazyov’un babasıyla oturdum. Mezarı çok ucuza açmıştı ve bütün gün bana bununla övündü durdu.</p>

  <p>— Sizi tanıdığım için yaptım bunu, yoksa bir ruble almam gerekirdi…</p>

  <p>Ağır bir kokunun duyulduğu sarımsı çukura bakarken, çukurun kenarlarında kararmış, nemli tahtalar gözüme çarptı. Durduğum tümseğin üzerinde azıcık kımıldadım mı ayağımın altındaki kumlar, iki yanda kırışıklar oluşturarak incecik iplikler halinde aşağıya, mezar dibine akıyordu. Kumlar kararmış, nemli tahtaları örtsün diye olduğum yerde özellikle kımıldıyordum.</p>

  <p>Yazyov Baba piposundan dumanlar salarak:</p>

  <p>— Yaramazlık yapma! –diye uyardı beni.</p>

  <p>Az sonra ninem, kucağında küçük, beyaz bir tabutla geldi. “Pis Mujik” mezara inip tabutu aldı, onu kara tahtaların dibine koydu; sonra mezardan çıkıp kürekle ve ayaklarıyla tümsekteki kumları aşağı itmeye başladı. Piposu buhurdan gibi tütüyordu. Dedem ve ninem sessizce yardım ediyorlardı kendisine. Ne bir din adamı ne de dilenciler vardı; kararmış haç yığını arasında bizim dördümüzden başka kimsecikler yoktu.</p>

  <p>Bekçiye parasını verirken ninem adama çıkıştı:</p>

  <p>— Varyacığımın ruhuna eziyet ettin!</p>

  <p>— Başka ne yapabilirdim ki? Bu durumda bile yan mezarın toprağına geçtim! Neyse artık, olur o kadar!</p>

  <p>Ninem mezarın önünde yerlere dek eğildi, hıçkırdı, inledi, sonra yürüyüp gitti. Dedem de şapkasının siperliğini iyice indirip gözlerini gizleyerek ve eprimiş ceketinin eteğiyle oynayarak onu izledi. Sonra birden:</p>

  <p>— Sürülmemiş toprağa tohum ekildi! –diye mırıldanarak tarlada koşturan bir karga gibi hızlanıp öne geçti.</p>

  <p>— Ne diyor? –diye sordum nineme.</p>

  <p>— Sen aldırma ona! Kendince bir şeyler düşünüyordur…</p>

  <p>Sıcaktı. Ayakları ısınmış kumlara gömülen ninem güçlükle yürüyor, ikide bir durup atkısıyla yüzünün terini siliyordu.</p>

  <p>Bütün gücümü toplayıp nineme sordum:</p>

  <p>— Mezardaki o… kararmış şeyler… annemin tabutu muydu?</p>

  <p>— Evet, –dedi, öfkeyle.– Aptal herif… Oysa bir yıl bile olmadı daha… Ama Varya çürüyüp gitmiş! Çünkü her yer kum! Kum olduğu gibi suyu geçiriyor… En iyisi mezarın balçık olması…</p>

  <p>— Herkes mi çürür?</p>

  <p>— Herkes çürür! Evliyalar dışında…</p>

  <p>— O zaman sen de çürümeyeceksin…</p>

  <p>Durdu, başımdaki kasketi düzeltti ve alabildiğine ciddi:</p>

  <p>— Böyle şeyleri düşünme! –dedi.– Tamam mı?</p>

  <p>Ama ben elimde olmadan düşünüyordum: “Ne kötü şey şu ölüm! İnanılmaz iğrenç, pis bir şey!”</p>

  <p>Kendimi hiç iyi hissetmiyordum.</p>

  <p>Eve vardığımızda dedem semaveri yakmış, masayı hazırlamıştı.</p>

  <p>— İki yudum çay içelim. Hava çok sıcak. Kendi çayımdan demliyorum. Siz de içebilirsiniz.</p>

  <p>Ninemin yanına gitti, elini omzuna koydu:</p>

  <p>— E, buna ne diyorsun, anacık?</p>

  <p>Ninem elini salladı:</p>

  <p>— Ne var ki bunda?</p>

  <p>— Ne var olur mu? Tanrı’nın bütün öfkesi bizim üzerimizde! Parça parça koparıp eksiltiyor bizi! Aile dediğin bir elin parmakları gibi, eksiksiz, sımsıkı bir arada olacak ki…</p>

  <p>Ne zamandır ilk kez bu kadar yumuşak, barışçıl konuşuyordu. Üzüntümü dağıtır, dibindeki kararmış, nemli tahtalarıyla sarı çukuru unutmamı sağlar diye onu dikkatle dinliyordum.</p>

  <p>Ama ninem onu sertçe durdurdu:</p>

  <p>— Yeter artık, baba! Hayatın boyunca hep bunları söyledin, ne yararını gördük? Pasın demiri yemesi gibi sen de ömrün boyunca bizi yiyip bitirdin!</p>

  <p>Dedem kem küm etti, sessizce nineme baktı ve sustu.</p>

  <p>Akşam, kapının önünde Lyudmila’ya büyük bir üzüntüyle sabah tanık olduğum şeyleri anlattım; ama sözlerim onu fazla etkilemedi.</p>

  <p>— Annesiz babasız yaşamak çok daha iyi. Annemle babam ölseler kız kardeşimi abime bırakır, kendim de gider manastıra kapanırdım. Başka ne yapabilirim ki? Topal olduğum için ne evlenebilirim ne de çalışabilirim. Hem doğuracağım çocuklar da topal olur…</p>

  <p>Sokağımızın bütün kadınları gibi akla mantığa uygun şeyler söylüyordu. Ama ben sanırım o akşamdan sonra ona ilgimi yitirdim. Öte yandan, hayatın akışı da arkadaşımı giderek daha seyrek göreceğim bir biçim aldı.</p>

  <p>Kardeşimin ölümünden birkaç gün sonra dedem:</p>

  <p>— Bu akşam erken yat, –dedi,– yarın seni gün doğarken uyandıracağım, birlikte ormana, oduna gideceğiz.</p>

  <p>Ninem de:</p>

  <p>— Ne güzel, ben de ot toplarım! –dedi.</p>

  <p>Ormanımız daha çok çam ve kayın ağaçlarından oluşuyordu ve yaşadığımız yerden üç verst ötede, bir bataklık üzerindeydi. Kurumuş ağaçlardan, çalı çırpıdan yana çok zengindi ve bir yandan Oka Irmağı’na, öbür yandan Moskova şosesine –hatta onun da ötelerine kadar– geniş bir alana uzanıyordu. Ormanın yer aldığı yükseltinin doruğunda yer alan ve kara bir otağ gibi yükselen sık çam korusuna “Savyolov Yelesi” deniliyordu.</p>

  <p>Bu zenginlik, bütünüyle Kont Şuvalov’a aitti ve iyi korunduğu söylenemezdi. Kunavino’lular onu kendi malları gibi görür, çalı çırpısını toplayıp, kurumuş ağaçlarını keser, fırsatını buldular mı yeşil ağaçların da gözünün yaşına bakmazlardı. Güzün, kışlık odunlarını toparlamak için baltasını, ipini kapan soluğu burada alırdı.</p>

  <p>Biz de üç kişilik bir grup olarak buradayız, sabahın köründe çiyle ıslanmış gümüşi yeşil kırlarda yürüyoruz. Solumuzdan, Oka Irmağı’nın gerilerinden tembel Rus güneşi doğuyor: Dyatlov dağlarının kızıl-sarı yamaçları üzerinden, ak ak ağaran Nijniy Novgorod üzerinden ağır ağır doğuyor güneş… ve tepelerdeki yemyeşil bahçelere, altın yaldızlı kilise kubbelerine serpiyor ilk ışıklarını. Sessiz, boz bulanık Oka dan uykulu, usul bir rüzgâr esiyor, çiyle ağırlaşmış altın sarısı düğünçiçekleri sallanıyor, mor çançiçekleri sessizce başlarını eğiyorlar, ölmezotu seyrek çimler üzerinde kuru kuru dikiliyor, akşamsefası kırmızı yıldızlarını cömertçe açıyor…</p>

  <p>Orman, safları sık, kara bir ordu gibi üzerimize doğru geliyor. Kanatlı çamlar, kocaman kuşları andırıyor; kayınlar; genç kızlar gibi. Bataklığın ekşimsi kokusu akıyor dört yandan. Köpeğimin pembe dili dışarıda, yanı başımda yürüyor; arada bir durup sağı solu kokluyor, kafası karışmış gibi tilki başını andıran kafasını sallıyor.</p>

  <p>Dedem, üzerinde ninemin kısa kürkü; başında siperliksiz bir şapka, gözlerini kısmış, içinden her ne geçiyorsa, gülümsüyor ve incecik bacaklarıyla pek dikkatli, sanki hırsızlığa çıkmış gibi yürüyor. Ninemin üzerinde mavi bluzu, siyah etekliği var; başına beyaz bir atkı bağlamış. Öylesine hafif, hünerli, hızlı yürüyor ki, ona yetişmekte zorlanıyorum.</p>

  <p>Ormana yaklaştıkça dedem de daha bir canlanıyor sanki: Burnundan derin soluklar alıyor, önce anlaşılmaz sesler çıkarıyor, kesik kesik, bağlantısız bir şeyler söylüyor, ardından sarhoş olmuşçasına bir coşkuyla son derece güzel, etkileyici şeyler söylüyor:</p>

  <p>— Ormanlar Tanrı bahçeleridir. Ekeni dikeni yoktur. Bir tek O’nun soluğu, O’nun ağzından çıkan ilahi esinti var eder onları. Jiguli’de yedekçi olarak çalıştığım gençlik yıllarımda… Ah, be Lekseyciğim, ben öyle şeyler gördüm, öyle şeyler yaşadım ki, sen bunların hiçbirini görmeyecek, yaşamayacaksın. Kasımov’dan Murom’a kadar uzanan Oka ormanları… ya da Volga’nın ötelerinden ta Urallar’a uzanan ormanlar… Öyle akıl almaz bir büyüklük ve güzellikti ki bu!</p>

  <p>Göz ucuyla ona şöyle bir bakan ninem bana göz kırpıyor. Dedemse bir yandan tümseklere takıla takıla yürürken, bir yandan da anlatıyor: Ağzından dökülen kısa kesik sözcükler, tohum ekiyormuşçasına belleğime yerleşiyor:</p>

  <p>— Bir yelkenliyle Saratov’dan Makari panayırına yağ götürüyoruz. Kiril adında Pureh’li bir kâhya vardı başımızda. Tayfa reisi, Kasımov’lu bir Tatar’dı… adı galiba Asaf’tı. Jiguli’ye vardığımızda hepimiz elden ayaktan kesilmiş, iyice şiddetlenen rüzgârla artık baş edemez olmuştuk. Tekne öyle sallanıyordu ki, içimiz dışımıza çıkmıştı. Bari bir lapa pişirip yiyelim diye kıyıya çıktık. Mayıs ayıydı. Volga, önümüzde bir deniz gibi göz alabildiğine uzanıyor… üzerinde bitmez tükenmez ak köpüklü dalgalar… sanırsın, binlerce kuğu, kafileler halinde Hazar Denizi’ne göç ediyor. Baharla yeşile kesmiş Jiguli dağları, gökyüzüne doğru atılıyor. Bulutlar dersen, bembeyaz, gökyüzünde otlayan bir koyun sürüsü… Güneş, sanki eriyip yeryüzüne sarı sarı yağan bir altın külçesi. Dinleniyor, hayranlıkla çevremizi izliyoruz. Hepimizin yüreği yumuşuyor, hepimizin içi birbirimize karşı iyilikle doluyor. Üzerinde kuzey rüzgârları savrulan ırmak, soğuk… kıyı ise ılık, ıtırlı! Akşama doğru yaşlı, sert bir adam olan kâhya Kiril ayağa kalktı, şapkasını çıkardı ve “Çocuklar!” dedi. “Ben artık sizin amiriniz de değilim, hizmetçiniz de. Yolun bundan sonrasını bensiz gidin, ben artık ormanda yaşayacağım!” Allah Allah! Bu da nerden çıktı şimdi? Başımızda mal sahibinin yetkilendirdiği biri olmadan ne yapardık? İnsanlar başsız yapamazlar ki! Volga üzerindeydik gerçi, ama belli mi olurdu, düz ovada bile şaşırabilirdi yolunu insan! Halk, vahşi hayvana benzer: Kimseye acımaz! Korktuk biz tabii. Ama o da düşüncesinde ayak diriyor: Artık böyle yaşamak istemiyormuş! Daha fazla bizim çobanınız olmayacakmış! Bundan böyle ormanda yaşamak istiyormuş! Aramızdan kimileri elini kolunu bağlayıp onu dövmeye hazırlanırken, kimileri de, “Durun yahu, durun da bir düşünelim!” diye bağırdı. Tam o sırada tayfa reisi Tatar da bağırmaya başlamasın mı: “Ben de… ben de ormanda kalıyorum!” İşte bu olacak şey değildi! Patronun iki “sefer” borcu vardı reise; üçüncü seferde de yolun yarısı geçilmiş durumdaydı. O zamana göre yabana atılır para değildi bu! Bağıra çağıra akşam geç vakitleri bulduk. Geceye doğru yedi kişi daha ayrılmasın mı aramızdan! Geriye on dört-on beş kişi kaldık! Onun için, orman dedin mi duracaksın!</p>

  <p>— Peki, o ayrılanlar, eşkıya mı oldular?</p>

  <p>— Belki eşkıya, belki keşiş oldular? O zamanlar bu ikisi birbirinden pek ayırt edilemezdi…</p>

  <p>Ninem haç çıkarıyor.</p>

  <p>— Kutsal Meryem Anamız! Nasıl da acınası bir yaratık şu insanoğlu!</p>

  <p>— Tanrı herkese bir parça akıl dağıtmış… niye? Şeytanın kendisini nereye çekiştirdiğini anlasın diye!</p>

  <p>Bataklık içinde yer yer yükselen tepeciklerle seyrek çamlar arasında uzanan ıslak bir patikadan ormanın derinliklerine dalıyoruz. Pureh’li Kirillo gibi ormana çekilip orada yaşamanın çok güzel olduğunu düşünüyorum. Ne geveze insanlar, ne kavga dövüş, ne de sarhoşluk vardır ormanda. Dedemin iğrenç açgözlülüğünü, annemin kumlu mezarını ve yüreğimi sıkıştıran bütün her şeyi unutabilirim orada.</p>

  <p>— Şurada oturup bir şeyler yiyelim, –diyor ninem, kuru bir yere vardığımızda.</p>

  <p>Sepetinden çavdar ekmeği, yeşil soğan, salatalık, tuz ve bir bezin içinde biraz lor peyniri çıkarıyor. Bütün bunlara utangaçça bakan dedem, göz kırparak:</p>

  <p>— Ben yiyecek bir şey almadım yanıma… –diyor.– Allah sizi inandırsın…</p>

  <p>— Hepimize yeter…</p>

  <p>Tam gemi direği olacak dümdüz, upuzun bir çamın bakırsı gövdesine sırtımızı verip oturuyoruz. Havada keskin bir reçine kokusu var. Kırlardan hafif bir rüzgâr esiyor, atkuyrukları sallanıyor. Ninem, esmer elleriyle yolduğu kılıçotu, sinirotu, mercanotu gibi otların şifalı özelliklerini açıklıyor bana… eğreltiotunun, akdiken çayının, sarıotun büyülü gücü olduğunu anlatıyor.</p>

  <p>Dedem kuru dalları kesiyor. Benim yapmam gereken, onun kestiği dalları bir araya toplamak. Ama ben dedeme sezdirmeden ninemin ardı sıra ormanın derinliklerine doğru uzaklaşıyorum. Ninem, güçlü ağaç gövdeleri arasında süzülürcesine ilerliyor, ikide bir eğilip elini suya sokar gibi ağaç diplerinde birikmiş yaprakların arasına daldırıyor.</p>

  <p>Yürürken kendi kendine konuştuğu duyuluyor:</p>

  <p>— Bal mantarları erken çıkmış… bu yıl mantar az olacak! Ah Tanrım, yoksulları pek düşünmüyorsun… Mantar demek, yoksulun midesinin bayram etmesi demektir!</p>

  <p>Hiç ses çıkarmadan izliyorum onu; beni fark etmemesi için çok dikkatliyim: Tanrı’yla, kurbağalarla, otlarla içinden geldiği gibi konuşmasını dinlemek istiyorum.</p>

  <p>Ama o beni görüyor:</p>

  <p>— Dedenden kaçtın ha?</p>

  <p>Göz alıcı yeşil giysileri içindeki toprağı yerden selamlayarak, bir zamanlar insanoğluna kızan Tanrı’nın nasıl bütün dünyayı suya boğduğunu ve tüm canlıların bu suda yok olduğunu anlatıyor.</p>

  <p>— Ama Tanrı’nın şefkatli annesi daha önce her şeyin tohumunu bir sepete doldurmuş. Sepetini güvenilir bir yere gizleyen Meryem Anamız sonra dönüp güneşe yakarmış: “Kurut baştan sona bütün dünyayı!” demiş. “Kurut ki şanını şakıyan şarkılar söylesin sana insanlar!” Güneş dünyayı kurutmuş, Kutsal Meryem de gizlediği sepetini çıkarıp ekmiş tohumları. Tanrı bakmış, dünya yeniden canlanıyor: Dört yanda otlar, hayvanlar, insanlar… Kim o, demiş, benim irademe karşı gelen? Meryem Anamız çıkıp suçunu söylemiş, bağışlamasını dilemiş ondan. Tanrı da, dünyanın bomboş hali kendisini de üzdüğü için ona, eline sağlık, iyi yapmışsın, demiş!</p>

  <p>Hikâye beni etkiliyor. Ama yine de kafam karışıyor ve ciddi ciddi soruyorum:</p>

  <p>— Böyle mi olmuştu? Tanrı’nın anası tufandan sonra doğmamış mıydı?</p>

  <p>Bu kez ninemin kafası karışıyor.</p>

  <p>— Bunu sana kim söyledi?</p>

  <p>Okulda söylediler. Kitaplarda da böyle yazıyor…</p>

  <p>Yanıtım onu rahatlatıyor.</p>

  <p>— Kitapları boş ver! –diye öğütlüyor bana.– Yalan hep kitaplarda yazılanlar!</p>

  <p>Kendi kendine usulca gülüyor:</p>

  <p>— Salaklar, neler uyduruyorlar! Tanrı var, ama annesi yok, öyle mi? O zaman Tanrı’yı kim doğurdu?</p>

  <p>— Bilmiyorum.</p>

  <p>— Aman ne güzel! Demek “bilmiyorum”a kadar öğrendin?</p>

  <p>— Papaz, Meryem Anamızın Yoakim ile Anna’dan dünyaya geldiğini söylemişti?</p>

  <p>— Bu hesapça Meryem Anamızın adı Meryem Yakimovna<a class="footnoteref" href="../Text/notlar.xhtml#n2" id="ref2">2</a> mı oluyor, öyle mi?</p>

  <p>Ninem artık kızmaya başlıyor. Tam karşıma dikilip gözümün damarına bakıyor:</p>

  <p>— Böyle düşünürsen eğer, sem çok kötü pataklarım!</p>

  <p>Ama hemen sonra açıklamaya başlıyor:</p>

  <p>— Tanrı’nın anası her zaman vardı… her şeyden önce… Tanrı ondan doğdu, sonra da…</p>

  <p>— Peki, Hazreti İsa?</p>

  <p>Ninem yanıt vermiyor, utanıp gözlerini yumuyor.</p>

  <p>— Evet, ya Hazreti İsa? Ya o? Ya o?</p>

  <p>Onu yendiğimi, Tanrısal sırlarla kafasını karıştırdığımı görüyorum; hoşuma gitmiyor bu.</p>

  <p>Mavilikleri güneşin altınsı ışıklarıyla parçalara ayrılmış sisli derinliklerine doğru dalıyoruz ormanın. İnsanı güvenle saran ılık ormanın, usulca soluk alıp verdiğini duyuyoruz. İnsanı hülyalara salan çok özel bir ses bu. Çapraz gagalı ispinoz kuşları gagalarını gıcırdatıyor, baştankaralar çiğirdiyor, guguklar gülüşüyor, sarıasma kuşu ıslık çalıyor, ispinozlar bitmez tükenmez bir şarkıya durmuşlar, pek tuhaf bir kuş olan kozalak kuşu tümüyle kendine özgü bir ezgi tutturmuş. Ayaklarımızın altında zümrüt rengi kurbağalar hopluyor; ağaç kökleri arasına sinmiş bir karayılan, altınsı ışıklar saçan başını kaldırmış, dikkatle onları gözlüyor. Kabarık kuyruğu dallar arasında görünüp yiten bir sincabın tıkırtıları duyuluyor. Öyle çok şey görüyor ki insan! Ama daha da çok şey görmek, bunun için de ormanın daha da derinliklerine gitmek istiyor!</p>

  <p>Çam gövdeleri arasında havadan yapılmış gibi, saydam, dev boyutlu insan bedenleri görülüyor; görünmeleriyle yeşil koyuluklar arasında gözden yitmeleri bir oluyor. Yeşillikler arasında yer yer gümüşsü mavilikler halinde gökyüzü parçacıkları göz alıyor. Ayaklarımızın altında yosunlar, kırmızı yabanmersini ve kurumuş frenküzümü iplikleri, süslü, yumuşacık bir halı gibi uzanıyor. Taş böğürtlenleri, otlar arasında kan damlaları gibi ışıldıyor. Keskin mantar kokusu genzi yakıyor.</p>

  <p>Ninem göğüs geçirerek dua ediyor:</p>

  <p>— Yüce Meryem Anamız! Yeryüzünün ışığı!</p>

  <p>Sanki buraların sahibiymiş, çevresindeki bütün her şey onun yakınıymış gibi, kendi evindeki bir dişi ayı edasıyla yürüyor, her şeyi görüyor, gördüğü her şeyi övüyor, şükürler ediyor. Bedeni ormana ısı yayıyor sanki. Yürürken basıp ezdiği yosunların, o geçer geçmez düzeliverdiklerini izlemek çok hoşuma gidiyor.</p>

  <p>Yürüyor ve düşünüyor insan. Eşkıya olmak, gözü doymazlardan, varsıllardan aldıklarını yoksullara dağıtmak hiç de fena bir şey değil. Varsın herkesin karnı tok, sırtı pek, keyfi yerinde olsun; birbirini kıskanmasın, huysuz köpekler gibi birbirine hırlayıp durmasın. Yine, ninemin Tanrısının, Kutsal Bakiresinin ulaşılabilir varlıklar olmaları, böylece varıp onlara, insanların ne kadar kötü yaşadıklarına, birbirlerini pis kumların içine gömmelerinin hiç hoş bir şey olmadığına ilişkin gerçekleri anlatabilmek de güzel bir şey. Varlıkları insana aykırı olan, onur kırıcı olan, yeryüzünde hiç olmamaları gereken bütün her şeyi onlara anlatmak… Baktım ki Kutsal Bakire bana inanıyor, o zaman her şeyi yoluna koyabilmem, bu kötü gidişi durdurabilmem için gereken aklı ver bana, derim. İnsanların beni dinlemelerini, bana inanmalarını sağla. Sağla ki, ben de hep birlikte nasıl daha iyi yaşayabileceğimizi araştırıp bulayım! Yaşımın küçük olması da hiç önemli değil, çünkü yaşını başını almış, bilge insanlar Hazreti İsa nın sözünü dinlemeye başladıklarında İsa benden yalnızca bir yaş büyükmüş…</p>

  <p>Bir gün yine böyle derin düşüncelere dalmış yürürken, birden kendimi derin bir çukurun dibinde buldum. Böğrüme bir dal saplanmış, ense kökümün derisi sıyrılmıştı. Çukurun dibinde soğuk, katran gibi yapışkan bir çamurun içinde yatıyor ve büyük bir utançla, buradan tek başıma kurtulamayacağımı hissediyordum. Bağırıp ninemi korkutmak da istemiyordum, utanıyordum da buna, ama yine de yardım etmesi için bağırdım.</p>

  <p>Beni hemen çukurdan çekti, sonra haç çıkararak:</p>

  <p>— Şükürler olsun sana Tanrım! –dedi.– Ya in boş olmayıp da sahibi içinde olsaydı!?</p>

  <p>Hem gülüyor hem ağlıyordu. Beni oracıktaki dereye götürdü, yaralarımı yıkadı, ağrımı dindirecek yapraklar koydu yaraların üstüne, gömleğiyle sardı, sonra beni demiryolu bekçisinin kulübesine götürdü; eve kadar dayanacak gücüm kalmamıştı.</p>

  <p>Hemen her gün:</p>

  <p>— N’olur ormana gidelim! –diye yalvarıyordum nineme.</p>

  <p>Ninem buna dünden razıydı. Böylece güzün son günlerine dek bütün yazı orman yemişleri, mantar, fındık, ot toplayarak ormanda geçirdik. Topladıklarımızı ninem satıyor, kazancıyla geçiniyorduk.</p>

  <p>— Asalaklar! –diye tıslıyordu dedem, hiçbir şekilde kendisinin ekmeğine ortak olmadığımız halde.</p>

  <p>Orman, ruhuma dinginlik veriyordu. Gerginliğimi geçiriyor, yaşadığım bütün tatsızlıkları unutturuyordu. Ama en önemlisi, beş duyumun daha duyarlı hale gelmiş olmasıydı. Görme, işitme duyularım alabildiğine keskinleşmiş, izlenimlerimi biriktirdiğim belleğim güçlenmişti. Ninem beni sürekli şaşırtıyordu. Onu yeryüzünün en iyi, en bilge insanı, bütün insanların en üstünü gibi görmeye alışmıştım. O da sürekli benim bu inancımı pekiştiriyordu. Bir akşam, akmantarlar toplamış evimize dönüyorduk. Ormanın kıyısına vardığımızda ninem biraz dinlenmek için oturdu, ben de başka mantar bulabilir miyim diye oracıktaki ağaçlara doğru ilerledim.</p>

  <p>Birden ninemin sesini duydum. Dönüp baktığımda, oturduğu yerde sakin sakin mantarların köklerini kestiğini, tam karşısında da zayıf, dili bir karış dışarıda boz bir köpeğin durduğunu gördüm.</p>

  <p>— Çekil, –diyordu ninem, köpeğe,– hadi yoluna git! Hadi, selametle!</p>

  <p>Geçenlerde Valyok köpeğimi zehirlemişti, bu köpeği kendime alıştırabilirsem ne güzel olurdu! Bu düşünceyle koşup ninemin ve köpeğin yanına gittim. Köpek acayip bir biçimde sırtını kamburlaştırdı; başını çevirmeden yemyeşil, aç gözleriyle bana şöyle bir baktı ve kuyruğunu kısarak bir sıçrayışta ormana girdi. Duruşu, davranışları pek köpeğe benzemiyordu. Arkasından ıslık çalınca, ok gibi çalıların arasına daldı.</p>

  <p>— Gördün, değil mi? –dedi ninem, gülümseyerek.– Önce köpek sandım onu, sonra baktım dişleri köpek dişi değil, boynu da tam kurt boynu! Korktum bile… Bak, dedim, kurtsan eğer, kendi yoluna git! Şükür, yazın uysal oluyor kurtlar…</p>

  <p>Ormanda hiç yolunu şaşırmazdı; nerde olursak olalım, evin yolunu bulur çıkarırdı. Otların kokusundan orada hangi mantarların bulunduğunu bilir, bu konuda beni de sık sık sınavdan geçirirdi:</p>

  <p>— Söyle bakayım, kanlıca hangi ağacı sever? Yenen mantarı, zehirliden nasıl ayırt edersin? Eğreltiotunu seven mantar hangisidir?</p>

  <p>Ağaç kabuklarındaki belli belirsiz tırnak izlerinden sincap yuvalarını bulurdu. Gösterdiği ağaca tırmandığımda hayvanın yuvada kış için biriktirdiği cevizleri bulur ve boşaltırdım. İçinde neredeyse on funt ceviz bulduğum sincap yuvaları olurdu…</p>

  <p>Bir gün yine bu işle uğraşırken, bedenimin sağ yanına, bir avcının tüfeğinden çıkan yirmi yedi saçma saplandı. Saçmaların on birini ninem iğneyle çıkardı, kalanlar, yıllar içinde kendiliklerinden yavaş yavaş çıktılar.</p>

  <p>Acıya sessizce katlanmam ninemin hoşuna giderdi.</p>

  <p>— Aferin sana! Sabır acıdır, ama meyvesi tatlıdır!</p>

  <p>Mantar ve ceviz satışından biraz parası birikti mi, hemen “sessiz sadaka” olarak, pencere kenarlarına bırakırdı bu parayı, oysa bu sırada kendisi pazarları bile yamalı, eski püskü giysiler giyerdi.</p>

  <p>— Dilencilerden farkın yok, yüzümü yere geçiriyorsun! –diye söylenirdi dedem.</p>

  <p>— Umurumda değil! Senin kızın değilim… gelin olacak halim de yok!</p>

  <p>Gitgide daha sık kavga eder olmuşlardı.</p>

  <p>Dedem haksızlığa uğramış gibi bağırırdı:</p>

  <p>— Başkalarından daha günahkâr değilim, ama payıma herkesten daha çok acı düşüyor!</p>

  <p>— E, şeytanlar iyi bilir, kimin payına ne düştüğünü! –diye büsbütün üzerine varırdı ninem.</p>

  <p>Yalnız kaldığımızda da:</p>

  <p>— Benim ihtiyar şeytanlardan korkuyor, –diye açıklardı bana.– Bu kadar hızlı yaşlanması da, şeytan korkusundan… Zavallı adam…</p>

  <p>Yaz boyu iyice güçlenmiş, gürbüzleşmiş ve yaşıtlarıma, Lyudmila’ya duyduğum ilgiyi yitirerek yabanıl orman yaşamı içinde ben de yabanıllaşmıştım. Lyudmila’dan sıkılıyordum artık, bilgiç buluyordum onu…</p>

  <p>Dedem bir gün kentten sırılsıklam döndü. Güzdü, yağmurlar başlamıştı. Kapıda serçe gibi silkindikten sonra, fazla ciddi, ağırbaşlı bir havada:</p>

  <p>— Hazırlan, haylaz oğlan! –dedi.– Yarın yeni yerindesin!</p>

  <p>Ninem, öfkeli:</p>

  <p>— Yine nereye? –diye sordu.</p>

  <p>— Kız kardeşin Matryona’nın oğlunun yanına…</p>

  <p>— Bu hiç iyi bir düşünce değil, baba!</p>

  <p>— Sus, aptal! Bakarsın, buna da teknik resim çizmeyi öğretirler?</p>

  <p>Ninem susup başını önüne eğdi. Akşam, kente gideceğimi, bundan böyle orada yaşayacağımı söylediğimde Lyudmila dalgın dalgın:</p>

  <p>— Bugün yarın beni de kente götürecekler; –dedi.– Babam bacağımın tümüyle kesileceğini söylüyor, bacaksız daha sağlıklı olurmuşum…</p>

  <p>Yaz aylarında daha da zayıflamış gibiydi, yüzünün derisi mavimsi bir renk almış, gözleri irileşmişti.</p>

  <p>— Korkuyor musun?</p>

  <p>— Korkuyorum, –dedi, sessiz sessiz ağlamaya başladı.</p>

  <p>Onu avutabilecek bir sözüm yoktu. Ben de korkuyordum kentte yaşamaktan. Birbirimize sokulup keder dolu bir sessizlik içinde uzun süre öylece durduk.</p>

  <p>Mevsim yaz olsaydı, ağzından girer, burnundan çıkar, nineme küçüklüğünde de yaptığı gibi, sokak sokak dolaşıp dilenmemizi kabul ettirirdim. Lyudmila’yı da alırdık yanımıza, onu arabayla dolaştırırdım…</p>

  <p>Ama güzdü, gökyüzü silme bulutlarla kaplıydı, çamurlu toprak keyifsizce yüzünü buruşturmuştu ve dışarıda ıslak bir rüzgâr esiyordu…</p>
</body>
</html>