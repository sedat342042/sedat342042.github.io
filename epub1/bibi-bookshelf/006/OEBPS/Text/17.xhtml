<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>XVII</h1>

  <p>Her sabah saat altıda fuardaki işime gidiyordum. Çok ilginç ve akıllıca şeyler söyleyen, kır saçlarıyla Aziz Nikola’ya benzeyen dülger Osip; çatı ustası kambur Yefimuşka; yine bir azizi andıran, dalgın, düşünceli duvarcı Pyotr; mavi gözleri, kumral saçları, yüzünde sessiz iyilik ışıklarıyla sıvacı Grigoriy Şişlin gibi birbirinden ilginç insanlar karşılıyordu beni orada.</p>

  <p>Mimarın yanındaki yaşamımın ikinci döneminde tanıdığım insanlardı bunlar. Dillerinde güzel, benim ilk kez duyduğum seçkin sözlerle, ölçülü, ağırbaşlı, her pazar mutfağa gelirlerdi. Sağlıklı, güçlülerdi ve o sıralar tümü de bana çok iyi insanlarmış gibi gelirdi. Her birinin kendince ilginç bir yanı vardı. Kunavino adını taşıyan bu dış mahallenin hırsız, sarhoş insanlarından çok farklıydılar.</p>

  <p>Sıvacı Şişlin aralarında en hoşuma gideniydi. Hatta beni de sıvacılar loncasına almasını rica ettim kendisinden; alçıdan beyazlaşmış parmağıyla altınsı kaşını kaşıyan Şişlin, yumuşak bir dille bu isteğimi geri çevirdi:</p>

  <p>— Bizim iş için daha küçüksün… Kolay değildir sıvacılık… bir iki yıl daha geçsin…</p>

  <p>Sonra güzel başını sallayarak sordu:</p>

  <p>— Yoksa yaşadığın hayat hoşuna gitmiyor mu? Sık biraz dişini, iyice kendine kapan, o zaman daha kolay katlanırsın!</p>

  <p>Onun temiz yürekle verdiği bu güzel öğüdü bana ne kattı bilmiyorum, ama Şişlin’i minnetle hatırlıyorum.</p>

  <p>Her pazar patronun evine gelip mutfak masasının çevresindeki sıralara oturur ve patronun gelişini beklerken aralarında ilginç şeylerden söz ederlerdi. Gürültülü bir neşeyle içeri giren patron güçlü ellerini sıkarak onlarla selamlaştıktan sonra geçip baş köşeye kurulurdu. Para desteleri, not defterleri, hesapların tutulduğu kâğıtlar ortaya çıkar, haftalık alacak verecek hesaplaşması başlardı.</p>

  <p>Patron şakalaşarak, söz oyunları yaparak onların alacaklarını düşük göstermeye çalışır, onlar da aynı şekilde, bunun tam tersini yaparlardı. Zaman zaman sert tartışmalar geçse de aralarında, çoğu kez dostça gülüşürlerdi.</p>

  <p>İşçiler patrona şöyle derlerdi:</p>

  <p>— Sevimli adamsın, ama anadan doğma bir üçkâğıtçısın!</p>

  <p>Utanmış gibi gülümseyen patron da onlara şöyle karşılık verirdi:</p>

  <p>— Ah, orman tavukları, sizin de benden pek geri kalır yanınız yok!</p>

  <p>Yefimuşka itirafta bulunur gibi:</p>

  <p>— Başka türlü nasıl çıkarız işin içinden, dostum? –derdi.</p>

  <p>Ciddi bir adam olan Pyotr ise şöyle derdi:</p>

  <p>— Çaldığımızla yaşıyoruz… Kazandığımızsa Tanrı’ya ve Çar’a gidiyor.</p>

  <p>Patron gülerek:</p>

  <p>— Elimde değil, –derdi,– ben de size madik atmak istiyorum!</p>

  <p>Olanca saflıklarıyla ona hak verirlerdi:</p>

  <p>— Sövüşlemek istiyorsun yani?</p>

  <p>— Mandepsiye bastırmak…</p>

  <p>Grigoriy Şişlin, gür sakalını elleriyle göğsüne bastırarak, ezgili bir sesle:</p>

  <p>— Kardeşlerim, –derdi, yalvarırcasına,– ne olursunuz birbirimizi aldatmadan görelim işlerimizi! Dürüst olursak, içimiz rahat olur, huzur duyarız, öyle değil mi, kardeşlerim? Canım kardeşlerim, öyle değil mi?</p>

  <p>Gözlerinin mavisi yaşlarla ıslandığı için koyulaşır, böylesi anlarda yüzü inanılmaz güzelleşirdi! Onun bu içten ricası herkesi biraz şaşırtır, hepsi utanarak başlarını öte yana çevirirdi.</p>

  <p>Saygıdeğer bir görünüşü olan Osip, mujiğe acır gibi göğüs geçirerek:</p>

  <p>— Bir kez mujik öyle çok aldatmaz! –diye mırıldanırdı.</p>

  <p>Masaya çokça eğildiği için sırtı iyice kamburlaşan esmer duvarcı:</p>

  <p>— Günah, –derdi, tok bir sesle,– bataklık gibidir, ilerledikçe daha çok içine çeker adamı.</p>

  <p>Patron da tıpkı onların havasında bir şeyler söylerdi:</p>

  <p>— Ben hep şöyle derim: Gelişine göre varışım… ya da şöyle: Gel bana bir adım, varayım sana iki adım…</p>

  <p>Bir süre böyle felsefe yapar, sonra yeniden birbirlerini kazıklamaya girişirlerdi. Hesaplaşma bittiğinde, gerginlikten hepsi yorulmuş, terlemiş olurdu; sonra patronu da alarak hep birlikte lokantaya çay içmeye giderlerdi.</p>

  <p>Ve ben fuarda bu adamların çivi, tuğla, kereste gibi şeyler çalmamalarına göz kulak olmak zorundaydım. Her birinin, patronun yanındaki işin dışında, bireysel olarak üstlenip yürüttükleri özel işleri de vardı. Dolayısıyla da bana sezdirmeden özel işlerinde kullanmak için bir şeyler yürütmeye çalışırlardı.</p>

  <p>İlk gün beni sevecen karşıladılar. Hatta Şişlin:</p>

  <p>— Benim sıvacılar loncasına girmek istediğini hatırlıyor musun? –dedi.– Oysa bak ne kadar yüksek bir görevin oldu! Benim de amirimsin artık, ha?</p>

  <p>Osip, şakacı bir havada:</p>

  <p>— İyi iyi, görevini yap, –dedi.– Her şeye göz kulak ol… Tanrı yardımcın olsun!</p>

  <p>Pyotr ise neredeyse düşmanca:</p>

  <p>— Yaşlı fareleri yönetmesi için genç bir turna görevlendirilmiş… –diye homurdandı.</p>

  <p>Bana yüklenen sorumluluk tepemi attırıyordu; bu insanlardan utanıyordum. Kendilerinden başka kimselerin bilmediği çok iyi ve çok özel şeyler bilen kişiler olarak gördüğüm bu adamlara hırsız, sahtekâr gözüyle bakmak ağırıma gidiyordu. İlk günler dayanılmaz zor geçti. Osip durumumu hemen anladı ve baş başa kaldığımız bir gün:</p>

  <p>— Bak delikanlı, –dedi,– yeter surat asıp gezdiğin, bunun kimseye bir yararı yok, anladın mı?</p>

  <p>Bir şey anlamamakla birlikte yaşlı adamın benim sıkıntımı anladığını hissettim. Çok geçmeden, her şeyi açıkça konuşabildiğimiz bir yakınlık doğdu aramızda.</p>

  <p>Bir iki kelime etmeye uygun bir yerlerde karşılaştık mı, bana hemen uyarılarda bulunurdu:</p>

  <p>— Bilmende yarar var: Aramızdaki en büyük hırsız duvarcı Pyotr’dur. Herif açgözlü, üstelik büyük de bir ailesi var. Ona karşı gözünü dört aç. Hiçbir şeyi küçük görmez; bir funt çivi, on tane tuğla, bir çuval kireç… hiçbirini geri çevirmez. İyi adamdır, dinine düşkündür, aklı başındadır, okuryazardır, ancak çalıp çırpmayı sever! Yefimuşka’nın aklı fikri kadınlardadır. Sessiz, kendi halindedir, ondan yana için rahat olsun. O da akıllı bir adamdır, zaten kamburlardan hiç aptal çıkmaz! Grigoriy Şişlin’e gelince, o biraz böndür. Bırak başkasının bir şeyini almayı, kendi elindekini başkalarına verir. Bu yüzden boşa çalışır durur. İsteyen herkes onu aldatabilir, o ise kimseyi aldatamaz… Akıl fukarasıdır.</p>

  <p>— Peki iyi bir insan mıdır?</p>

  <p>Osip’in gözleri bana uzaktan bakıyormuş gibiydi. Sonra şu unutulmaz sözler döküldü dudaklarından:</p>

  <p>— Evet, iyidir! Tembel için iyi olmaktan kolay ne var? İyiliğin, delikanlı, akla ihtiyacı yoktur…</p>

  <p>— Peki ya sen? –dedim Osip’e.– Sen iyi misin?</p>

  <p>Gülümsedi.</p>

  <p>— Ben, masaldaki genç kızım; ancak nine olduğumda kendimden söz edeceğim… ister o zamana dek bekle… ister araştır, ne olduğumu, nereye gizlendiğimi kendi aklınla bul!</p>

  <p>Kendisiyle ve arkadaşlarıyla ilgili kafamda oluşan bütün yargılarımı yerle bir ediyordu. Onun değerlendirmelerinin doğruluğundan kuşkulanabilmem çok zordu. Çünkü gerek Yefimuşka’nın, gerekse Pyotr ya da Grigoriy’in, bu saygın görünüşlü ihtiyarı gündelik işlerde kendilerinden çok daha akıllı, bilgili gördüklerini görüyordum. Her konuda ona danışıyor, verdiği öğütleri büyük bir dikkatle dinleyip kendisine büyük saygı gösteriyorlardı.</p>

  <p>— Lütfen bize bir öğüt ver, –diye yalvarırlardı ona.</p>

  <p>Bir gün yine böyle bir öğüt ricasından sonra Osip yanlarından uzaklaşınca, duvarcı onun arkasından:</p>

  <p>— Din sapkını! –dedi usulca.</p>

  <p>Grigoriy de gülümseyerek ekledi:</p>

  <p>— Soytarı!</p>

  <p>Sıvacı, dostça uyarırdı beni:</p>

  <p>— Bak, Maksimiç, ihtiyara karşı çok dikkatli olmalısın… Bir saatte insanın aklını başından alır o! Onun gibi zındıklardan Tanrı herkesi korusun!</p>

  <p>Hiçbir şey anlamıyordum.</p>

  <p>Bence içlerinde en dürüst, en onurlu olan taş ustası Pyotr’du; her zaman kısa, etkileyici konuşurdu; en çok da Tanrı, cehennem ve ölüm düşüncesine takmış gibiydi.</p>

  <p>— Çocuklar, dostlar! Ne yaparsanız yapın, kaçıp kurtulamayacağınız bir şey var: Bir gün bir tabut içinde mezarlığı boylayacaksınız! Bundan kurtuluş yok!</p>

  <p>Sürekli karnı ağrırdı; bu yüzden de tek lokma bir şey yiyemediği günler olurdu. Ağzına bir lokma bir şey koyacak olsa midesi bulanır, kıvır kıvır kıvranmaya başlardı.</p>

  <p>Kambur Yefimuşka da iyi, dürüst bir insan gibi görünürdü bana; ama her zaman gülünçtü. Bazen de meczup, hatta divane ya da saf, kendi halinde bir çılgın diyebilirdiniz ona. Durmadan birtakım kadınlara âşık olur ve hepsi hakkında aynı şeyi söylerdi:</p>

  <p>— Açık söylüyorum beyler: Karı değil, yaprakları kaymaktan bir çiçek! Şerefsizim!</p>

  <p>Kunavino’nun ateşli, atak kadınları tahtaları silmek için geldiklerinde, Yefimuşka hemen çatıdan inerek bir köşede durur, kocaman ağzı kulaklarında, canlı, gri gözleri kısılmış, mırıl mırıl konuşmaya başlardı:</p>

  <p>— Tanrım bana nasıl da sağlam yapılı bir kadın gönderdi! Böylesi bir mutluluk gelip ta nerelerde beni buldu! Ah, nasıl bir çiçek bu böyle, yaprakları kaymaktan? Talihin bana bu armağanı için duyduğum minneti nasıl dile getirsem? Böyle bir güzellik için kendimi diri diri ateşlere bile atmaz mıyım ben!</p>

  <p>Kadınlar önce onunla alay ederlerdi:</p>

  <p>— Şu kambura da bakın hele… adam eriyor sanki… tövbe tövbe!</p>

  <p>Kadınların bu alayları bizim çatıcıya hiç dokunmazdı; kemikli yüzü uykulu bir hal alır, sayıklar gibi konuşmayı sürdürürdü; ağzından esrik bir sel gibi akan tatlı sözler kadınların başını döndürürdü. Sonunda öbürlerine göre daha yaşlı olan biri, arkadaşlarına dönüp hayretle şöyle derdi:</p>

  <p>— Adamın sözlerine bir kulak verin millet, sanırsınız gencecik bir delikanlı döktürüyor!</p>

  <p>— Şakıyan bir kuş gibi…</p>

  <p>Pes etmediği anlaşılan bir kadının buna yanıtı şu olurdu:</p>

  <p>— Ya da kilise önündeki bir dilenci gibi…</p>

  <p>Ama Yefimuşka’nın dilenciye benzer bir hali yoktu; olduğu yerde kısa bir kütük gibi dimdik dururken, sesi giderek daha davetkâr, sözleri daha gönül çelici oluyor, kadınlarsa sessizce onu dinliyorlardı. Ağzından dökülen okşayıcı, baş döndürücü sözlerle gerçekten eriyor gibiydi, Yefimuşka.</p>

  <p>Genellikle şöyle sona ererdi bu macera: Ya bir öğle tatilinde ya da bir hafta sonu tatilinde bizimki köşeli, ağır kafasını sallaya sallaya çıkar gelir ve arkadaşlarına içten bir şaşkınlıkla şöyle derdi:</p>

  <p>— Ah, nasıl tatlı, nasıl sevimli bir karıydı, anlatamam! Bunun gibisiyle hayatımda ilk kez ilişkim oldu!</p>

  <p>Kadınlara karşı kazandığı zaferleri anlatırken başkalarının hemen hep yaptığı gibi övünmez, yenilenle alay etmez, onu gülünç göstermez, yalnızca içten bir duygulanmayla sevincini, minnet duygularını dile getirir, hayret ve hayranlıktan çelik mavisi gözleri genişlerdi.</p>

  <p>— Ölmedin gitti be adam? Kaç yaşına geldin sen? –diye sorardı Osip, başını sallayarak.</p>

  <p>— Kırk dördümdeyim. Ama umurumda bile değil! Neden dersen, bugün mesela beş yaş birden gençleştim; canlı, gürül gürül akan bir ırmakta yundum yıkandım sanki… öyle bir canlandım, kendime geldim, yüreğim dinginleşti! O değil de, şu dünyada ne kadınlar var, öyle değil mi?</p>

  <p>Duvarcının yanıtı biraz sert olurdu:</p>

  <p>— Dikkat et, ellili yaşlarını geride bırakırken bu pis alışkanlıkların sana pahalıya patlayabilir!</p>

  <p>Grigoriy Şişlin de:</p>

  <p>— Utanmazın tekisin sen, Yefimuşka! –diye mırıldanır, göğüs geçirirdi.</p>

  <p>Yakışıklı Grigoriy, kamburun aşk başarılarını kıskanıyordu sanırım.</p>

  <p>Şişlin, evliydi; ama karısı köyde kalmıştı, bu yüzden tahta silen kadınlardan o da gözlerini alamıyordu. Bunların tümü de “ek gelir” peşinde olan, kolay elde edilebilir kadınlardı ve kentin bu kesiminde bu tür gelirler de başka herhangi bir gelir gibi doğal görülür, yadırganmazdı. Ama yakışıklı sıvacı kadınlara ilişmez, onlara yalnızca uzaktan, acıma dolu gözlerle bakardı… onlara mı, kendine mi acırdı, bilinmez… Kadınlar onu baştan çıkarabilmek için kendiliklerinden cilveler yapmaya başladıklarında da:</p>

  <p>— Aman siz de… –diyerek uzaklaşırdı.</p>

  <p>Onun bu tepkisine şaşıran Yefimuşka:</p>

  <p>— Sen de amma tuhaf adamsın! –derdi.– İnsan ayağına gelen fırsatı teper mi?</p>

  <p>— Ben evliyim, –derdi Grigoriy.</p>

  <p>— Sanki karının bundan haberi olacak?</p>

  <p>— Yanlış bir şey yaptım mı kesinlikle anlar. Onu aldatamazsın, kardeş!</p>

  <p>— Nasıl anlar?</p>

  <p>— Orasını bilemem. Ne var ki, kendisi bir yanlış yapmadan, namusuyla yaşıyorsa, kesin anlar, anlaması gerek. Ben namusumla yaşarken karım bir günaha girmişse, ben de bunu anlarım…</p>

  <p>— İyi de, nasıl? –diye bağırırdı Yefimuşka.</p>

  <p>Ama Grigoriy sakin bir şekilde hep aynı şeyi yinelerdi:</p>

  <p>— Orasını bilemem.</p>

  <p>Kambur çatıcı ellerini öfkeyle iki yana açıp:</p>

  <p>— Anlayan, ama nasıl anladığım bilmeyen bu kafayı anlayan beri gelsin! –diye söylenirdi.</p>

  <p>Şişlin’e bağlı çalışan yedi işçi, onu patronları gibi görmez, saygısız davranışlarda bulunarak arkasından onun için “buzağı” derlerdi. İşyerine gelip de işçilerinin tembellik ettiğini gören Şişlin, malaya, küreğe sarılıp artistik bir şekilde işe kendisi girişir, bir yandan da sevecen bir edayla onları coşturmaya çalışırdı:</p>

  <p>— Hadi, çocuklar, hadi, hep beraber!</p>

  <p>Bir gün patronun ona yönelik öfkeli bir emrini iletirken:</p>

  <p>— İşçilerinde iş yok… –dedim Şişlin’e.</p>

  <p>— Sahi mi? –dedi, şaşırmış.</p>

  <p>— Dün öğleye kadar bitmiş olması gerekirdi bu işin, oysa onlar bugün bile bitiremeyecekler…</p>

  <p>Kabul etti:</p>

  <p>— Doğru söylüyorsun, bugün de bitiremezler…</p>

  <p>Bir süre sustuktan sonra, her sözünü tarta tarta:</p>

  <p>— Ben elbette bunu görüyorum, –dedi.– Ama onlara fazla yüklenmek de içimi acıtıyor, çünkü aralarında hiç yabancı yok, hepsi bizim köyden. Öte yandan, ekmeğimizi alnımızın teriyle kazanmamızı buyurmuş Tanrı… Ama bu buyruk herkes için geçerli: senin ve benim için de… Oysa sen ve ben onlar kadar çok çalışmıyoruz… Bu yüzden onları daha da fazla çalışmaya zorlamak, beni rahatsız ediyor…</p>

  <p>Gündelik yaşamında dalgın, düşünceliydi. Fuarın boş sokaklarında yürürken, birden kanal köprülerinden birinin üstünde durur, korkuluklara dayanarak uzun uzun suyu, gökyüzünü, Oka Irmağı’nın gerisindeki ufku seyrederdi. Onu bu durumda gördüğümde sorardım:</p>

  <p>— N’apıyorsun?</p>

  <p>Uykudan uyandırılmış gibi şaşırarak:</p>

  <p>— Efendim? –der, sonra utangaçça gülümseyerek eklerdi:– Hiç, öyle… Burada durmuş, etrafı seyrediyorum…</p>

  <p>Şu sözleri sık sık yinelerdi:</p>

  <p>— Tanrı her şeyi ne güzel, nasıl bilgece yaratmış, kardeşler! Yer, gök… gürül gürül akan ırmaklar, onların üzerinde giden vapurlar… Atla vapura, Ryazan’dan Rıbinsk’e, Perm’den ta Astrahan’a kadar canının çektiği yere git! Ben mesela Ryazan’a gittim, fena bir kent değil, ama bizim Nijniy’in yanında biraz sıkıcı. Nijniy gibisi var mı… eğlenceli bir kenttir her şeyden önce! Bak, Astrahan da sıkıcıdır. En önemlisi de Astrahan’da Kalmukların çok olması… Bu benim hiç hoşuma gitmiyor. Mordova’lı, Kalmuk, İranlı ya da Alman, başka halklardan insanları sevmiyorum ben…</p>

  <p>Tane tane söylenen bu sözler, zihinlerde dikkatle tartılır, karşılığını da hemen hep duvarcı Pyotr’da bulurdu.</p>

  <p>— Onlar halk değil… onlar, boş vermişler! –derdi Pyotr, kendinden emin, öfkeli.– İsa’ya boş vererek doğmuşlar, İsa’ya boş vererek yaşıyorlar…</p>

  <p>— Onu bunu bilmem, –derdi Grigoriy, canlanmış.– Ben, kardeşler, temiz, saf halkı severim, Rusları severim. Bak, Yahudileri de sevmem, hatta Tanrı’nın böyle bir halkı niye yarattığını da anlamamışımdır. Her şey nasıl da bilgece yaratılmış…</p>

  <p>Duvarcı Pyotr, somurtkan bir yüzle eklerdi:</p>

  <p>— Bilgece, ama nice gereksiz şeyle birlikte!</p>

  <p>Onların konuşmalarına kulak kabartan Osip söze girerek hem iğneler hem güldürürdü:</p>

  <p>— Doğru, nice gereksiz şey var… örneğin şu sizin lakırdılarınız, bunlardan daha gereksiz şey olur mu? Aslında sizin gibi haylazlara basacaksın sopayı… ki aklınız başınıza gelsin!</p>

  <p>Her zaman kendine özgü bir çizgide dururdu Osip. Neyi kabul ettiğini, neye karşı çıktığını anlamak olanaksızdı. Bazen umursamazca herkesle aynı fikirdeymiş, herkesin her düşüncesini kabul ediyormuş gibi görünse de, ondaki baskın hal, herkesten ve her şeyden bıkıp usanmışlık haliydi. İnsanları aklı kıt yaratıklar gibi görürdü. Pyotr, Grigoriy ve Yefimuşka’ya:</p>

  <p>— Sizi gidi domuz yavruları… –diye seslenirdi.</p>

  <p>Onlar da gülümserlerdi; tamam, neşeyle ve istekle değil, ama yine de gülümserlerdi.</p>

  <p>Patronum yemek parası olarak günde beş kopek veriyordu; bu para yetmediği için karnım biraz aç kalıyordu. Bunu fark eden işçiler beni kahvaltıya ve akşam yemeklerine çağırıyorlardı. Arada bir üstenciler de lokantaya çay içmeye çağırırlardı. Seve seve kabul ederdim bu davetleri. Aralarında oturup onların ağırdan konuşmalarını, anlattıkları tuhaf öyküleri dinlemek hoşuma giderdi. Benim din kitaplarını çok okumuş olmam ve bu konudaki bilgim de onların hoşuna gidiyordu.</p>

  <p>— Yalayıp yutmadığın kitap kalmamış, kursağının hıncahınç kitapla dolu olduğu anlaşılıyor… –dedi Osip, bu ziyaretlerimden birinde ne dediklerini tam olarak anlayabilmenin hiç kolay olmadığı açık mavi gözlerini gözlerime dikerek; gözbebekleri sürekli erir, gezinir gibi olduğu için gözlerinin anlamını ayırt edebilmek zordu.– Bu biriktirdiklerini koru, işine yarayacaktır. Büyüyünce de papaz ol, sözlerinle insanları avut. Ya da milyoner ol…</p>

  <p>— Misyoner, –diye düzeltti duvarcı, nedense biraz gücenik.</p>

  <p>— Ne?</p>

  <p>— Sen de bilirsin, misyoner derler ona. Hem sen sağır değilsin…</p>

  <p>— İyi, dediğin gibi olsun… Evet, misyoner olur, din sapkınlarıyla tartışırsın. Ya da kendin din sapkını olursun. Bak, bu da karın doyumla bilecek bir meslektir. İnsanda kafa varsa, din sapkını olarak da karnını doyurabilir…</p>

  <p>Grigoriy utangaçça gülümserken, Pyotr da ağzının içinden:</p>

  <p>— Büyücülerin ve benzeri öteki dinsizlerin yaşamları da hiç fena sayılmaz, –diye mırıldandı.</p>

  <p>Ama Osip buna hemen karşı çıkarak:</p>

  <p>— O kadar da değil, –dedi.– Büyücü kim, okumuşluk kim!</p>

  <p>Sonra bana dönerek:</p>

  <p>— Dinle, –dedi.– bizim oralarda Tuşka adında yersiz yurtsuz bir köylü vardı. Yoksul, çökkün, bakımsız bir adam… rüzgârın önünde oradan oraya savrulan kuru bir yaprak… Ne çalışkandı ne tembel. Bir gün, yapacak başka bir işi olmadığından, kalktı hacca gitti. İki yıl orada burada sürttükten sonra, bir gün apansız ortaya çıkıverdi. Görüntüsü bütünüyle değişmişti: Saçları omuzlarında, başında siyah bir kadife külah, sırtında şeytan derisinden sarı bir cüppe… bir kendini beğenmişlik…“Tövbe edin, melunlar! Nedamet getirin!” diyor, başka bir şey demiyor. Günahsız, tövbe etmesi gerekmeyen insan mı olur? Özellikle de kadınlar arasında? Neyse, bunun işleri öyle bir yoluna girdi ki, deme gitsin! Her zaman karnı tok, sırtı pek ve her zaman sarhoş… hele kadınlardan yana keyfine diyecek yok…</p>

  <p>Duvarcı öfkeyle araya girdi:</p>

  <p>— Karnın tok olması ve içki içmek midir önemli olan?</p>

  <p>— Nedir peki?</p>

  <p>— Sözdür, önemli olan!</p>

  <p>— Ben Tuşka’nın sözlerini anlamaya falan çalışmadım… sözden yana ben de zengin biriyim…</p>

  <p>— Biz Dmitriy Vasiliç Tuşnikov’u iyi biliriz, –dedi Pyotr, bayağı içerlemiş.</p>

  <p>Grigoriy, başı önünde, sessizce bardağına bakıyordu.</p>

  <p>— Amacım bir tartışma çıkarmak değil, –dedi Osip uzlaşıcı bir tavırla. –Ben bunları, ekmeğini kazanmanın ne kadar değişik yolları olduğunu Maksimiç görsün diye anlattım…</p>

  <p>— O değişik yolların bazıları hapishaneden geçer…</p>

  <p>— Hem de nasıl! –diye onayladı onu Osip.– Ama unutma ki, girdiği her yol insanı papaz olmaya da götürmez; yolda sapılacak yerleri iyi bilmek gerek…</p>

  <p>Fazla dindar olan sıvacıyla duvarcıyı kızdırmayı severdi. Belki de onlardan hoşlanmıyordu, ama bu duygusunu ustaca gizleyebiliyordu. Onun insanlara karşı gerçek duygusunun ne olduğunu anlayabilmek çok zordu.</p>

  <p>Yefimuşka’ya sanki biraz daha yumuşak, iyicil bir bakışı vardı. Çatıcı Yefimuşka Tanrı, hakikat, mezhepler, insanoğlunun şu dünyada çektiği acılar gibi arkadaşlarının tartışmayı çok sevdiği konularda hiçbir konuşmaya katılmazdı. Arkalığı kamburuna engel olmasın diye masaya yanlamasına koyduğu sandalyesine kurulup çay üstüne çay içer, sonra birden dikelip, duman altı olmuş odayı kolaçan eder, içerideki gürültülü konuşmalar arasından sesleri ayırt etmeye çalışır… derken yerinden fırladığı gibi bir anda gözden kaybolurdu. Bu, o anda lokantaya Yefimuşka’ya borç vermiş, ama parasını geri alamamış birinin girdiğini gösterirdi. Yefimuşka’nın borçlu olduğu insanların sayısı çok olduğu, üstelik bunlardan kimileri onu dövdükleri için, kimse günaha girmesin diye ortadan toz oluyordu.</p>

  <p>— Ne acayip insanlar, bir de kızıyorlar! –diye söylenirdi, içten bir şaşkınlıkla.– Param olsa ödemez miyim borcumu!</p>

  <p>— Ah ah, düşmez kalkmaz bir Allah, –derdi Osip, ona arka çıkarcasına.</p>

  <p>Yefimuşka bazen uzunca bir süre dalıp giderdi; bu sırada bir şey görüp duymadığı gibi, iri kemikli yüzü yumuşar, iyicil gözleri hepten iyilik ışıkları saçmaya başlardı.</p>

  <p>Sorarlardı:</p>

  <p>— Ne düşünüyorsun öyle derin derin Yefimuşka?</p>

  <p>— Zengin olsaydım, diye düşünüyorum, gerçek bir hanımefendiyle evlenirdim… soylu bir kadınla, örneğin bir albay kızıyla… Tanrım, nasıl severdim onu! Onun için kendimi ateşe bile atabilirdim… Çünkü, kardeşler, ben bir vakitler bir albayın daçasında çatı onarıyordum…</p>

  <p>— Ve bu albayın dul bir kızı vardı, öyle değil mi? –diye sözünü keserdi onun Pyotr, hiç de dostça sayılmayacak bir tavırla.– Çok dinledik biz bu masalı be kardeş, çok!</p>

  <p>Ama bir yandan elleriyle dizlerini ovalarken, bir yandan da olduğu yerde sallanan Yefimuşka, kamburuyla havayı yara yara konuşmasını sürdürürdü:</p>

  <p>— Çatıda çalışırken bir bakarım, bahçeye çıkmış… üzerinde bembeyaz, göz alıcı bir giysi… Eh, bundan sonra neyleyim artık ben güneşi, neyleyim dünyayı? Buradan bir güvercin gibi havalanıp şu gök mavisi, kaymaklı çiçeğin ayaklarının dibine konabilsem! Yanında böyle bir hanımefendi olduktan sonra, hayatın boyunca güneşi görmesen ne olur!</p>

  <p>Pyotr, sertçe:</p>

  <p>— İyi de karnınızı neyle doyuracaksınız? –diye sorardı.</p>

  <p>— Tanrım! –diye haykırırdı Yefimuşka.– Sanki karnımızı doyurmak için bize çok şey gerek! Hem unutmayın, kadın, zengin!</p>

  <p>— Yefimuşka bütün bu işler için nasıl zaman buluyorsun? Amma savurgan adamsın sen yahu?</p>

  <p>Kadınlardan başka hiçbir şeyden söz etmezdi Yefimuşka. İşinde de pek disiplinli olduğu söylenemezdi. Bazen çok iyi ve hızlı çalışır; bazen, tersine, elinde tahta çekiç, sarsak sarsak çalışır, tavan kirişlerini özensizce tutturarak, aralarında boşluklar bırakırdı. Her zaman yanmış yağ ve balık kokardı; ama bir de kendi kokusu vardı: Yeni kesilmiş ağaç kokusunu andıran sağlıklı, hoş bir koku.</p>

  <p>Dülgerle her konuda konuşabilirdiniz; ilginçti onunla konuşmak. İlginçti, ama pek keyif verici olduğu söylenemezdi. Sözleri her zaman insanı huzursuz ederdi ve ne zaman ciddi konuştuğunu, ne zaman şaka yaptığını anlamak çok zordu.</p>

  <p>Grigoriy’e gelince, onunla en güzeli Tanrı’dan söz etmekti; en sevdiği konuydu bu; sarsılmaz bir Tanrı inancı vardı.</p>

  <p>— Grişa, –derdim ona bazen,– Tanrı’ya inanmayan insanlar da var, biliyorsun, değil mi?</p>

  <p>— Nasıl yani? –derdi, sakin bir gülümsemeyle.</p>

  <p>— Yani, kimileri Tanrı yoktur diyor.</p>

  <p>— Ha, o mu? Onu biliyorum!</p>

  <p>Ve elini görünmez bir sineği kovalar gibi sallayarak sürdürürdü:</p>

  <p>— Davud Peygamber’in sözlerini hatırlar mısın? “Kafasız adam, içinden, Tanrı yoktur der!” Demek ta ne zaman kafasızlar söylemişler bunu! Hiç kimse Tanrısız yapamaz…</p>

  <p>Sanki onunla aynı düşüncedeymiş gibi, Osip de hemen şu eklemede bulunurdu:</p>

  <p>— Petruha’nın içinden Tanrı inancını sök çıkar, sana dünyanın kaç bucak olduğunu göstersin!</p>

  <p>Şişlin’in sevimli yüzü sertleşir, tırnak dipleri kurumuş kireç kalıntılı parmaklarıyla sakalını tararken:</p>

  <p>— Her varlığın içinde Tanrı vardır, –derdi, gizemli bir edayla.– Vicdanımız ve tüm manevi dünyamız da Tanrıdandır!</p>

  <p>— Ya günahlarımız?</p>

  <p>— Günahlarımız, bedenimizdendir… şeytandan! Günahlar dışarıdadır, tıpkı çiçek hastalığının bedendeki izleri gibi; başka da bir şey değildirler. Günahı en çok işleyenler, onu en çok düşünenlerdir. Aklından günah geçirmezsen, günah da işlemezsin! Bedenimizin sahibi olan şeytan aşılar insana günah düşüncesini…</p>

  <p>Duvarcı, kuşkuyla:</p>

  <p>— Pek de öyle değil gibi sanki… –derdi.</p>

  <p>— Öyle öyle! Tanrı, günahsızdır… ve insanoğlu da O’nun suretinde, tıpatıp O’nun gibidir… Günahı işleyen, şekildir, yani beden; suret, günah işleyemez… suret, ruhtur…</p>

  <p>O bu sözlerinden sonra zafer kazanmış bir edayla gülümserken, Pyotr:</p>

  <p>— Bana pek öyle değil gibi geliyor… –diye homurdanırdı.</p>

  <p>— Peki sana göre, –derdi Osip, duvarcıya,– günah işlemezsen, tövbe edip günah da çıkarmazsın, günah çıkarmazsan, selamete eremezsin? Öyle mi?</p>

  <p>— Sanki bu biraz daha uygun gibi! Eskiler boşuna mı demişler, şeytanı unutan, Tanrı’dan da soğur diye?…</p>

  <p>Şişlin içki içmezdi. İçmeye kalktığında iki kadehte sarhoş olur, yüzü pembeleşip gözleri çocuklaşırdı; sesi daha bir ezgili çıkar, konuşması şarkıya dönüşürdü.</p>

  <p>— Kardeşlerim, her şey ne kadar güzel! İşte, yaşıyoruz; biraz çalışıyoruz, çok şükür karnımız tok. Ah, her şey nasıl da güzel!</p>

  <p>Ağlamaya başlar, gözyaşları sakallarının ipeğinde cam boncuklar gibi ışırdı.</p>

  <p>Onun sık sık dile getirdiği yaşama sevinci ve bu camdan gözyaşları benim pek hoşuma gitmezdi. Ninemin yaşama sevinci, hayata övgüleri çok daha inandırıcı ve yalındı; bu kadar takıntılı, sırnaşıkça değildi.</p>

  <p>Tüm bu konuşmalar, içimde tam belirleyemediğim birtakım kaygılar yaratarak beni sürekli geriyordu. Mujikler üzerine nice şey okumuş ve kitaplarda anlatılan mujiğin gerçek hayattaki mujiğe hiç ama hiç benzemediğini görmüştüm. Kitaplarda anlatılan bütün mujikler, mutsuzdular; iyi ya da kötü olsunlar, tümü de gerek söz, gerek düşünce açısından gerçek hayattaki mujiklerden yoksuldular. Kitaplardaki mujiklerin Tanrı’dan, mezheplerden, kiliseden pek söz ettikleri yoktu; onlar daha çok kendilerini yönetenlerden, topraktan, haktan hukuktan ve hayatın ağırlığından söz ederlerdi. Yine, kadınlardan da pek az söz ederlerdi; söz ettiklerinde de kaba bir dille değil, sevecen bir dille anarlardı onları. Oysa gerçek yaşamdaki mujik için kadın demek, eğlence demekti; ama tehlikeli bir eğlence, dolayısıyla kadına karşı hep tetikte, kurnaz olmalıydı mujik; yoksa kadın onun canına okur, hayatını karartırdı. Kitaptaki köylüler ya kötü ya da iyiydiler ve hepsi de tümüyle ve her şeyleriyle oracıkta, kitabın içindeydiler. Gerçek köylülerse iyi de, kötü de değillerdi, ama şaşırtıcı derecede ilginç kişilerdi. Gerçek hayattaki bir köylü sana ne çok şey anlatmış olursa olsun, yine de, her zaman, anlatmadığı, kendine sakladığı bir şeyler olduğu hissedilirdi. Belki de bu söylenmemiş, gizlenmiş şeydi asıl önemli olan.</p>

  <p>Kitaplardaki mujikler içinde benim en hoşuma gideni, “Dülgerler Loncasından Pyotr”du. Bu öyküyü arkadaşlarıma da okumak istedim ve kitabı Fuar’a getirdim. Yağmur yüzünden, ama daha çok da yorgunluktan kente dönemez ve zaman zaman, geceyi değişik loncalarda geçirirdim.</p>

  <p>Yanımda dülgerler üzerine bir kitap olduğunu söylediğimde hepsi çok ilgilendi, en çok da Osip. Kitabı elimden aldı, sayfalarını karıştırdı, güzel başını biraz kuşkuyla sallayarak:</p>

  <p>— Gerçekten de bizden söz ediyor sanki bu kitap, –dedi.– Ne uyanıklar var! Kim yazmış acaba, bir beyzade mi? Eh, ben anlamıştım zaten. Beylerle memurların beceremeyecekleri iş yoktur! Tanrı’nın aklına gelmeyen şey, memurun aklına gelir…</p>

  <p>— Tanrı hakkında ileri geri konuşma, Osip! –dedi Pyotr.</p>

  <p>— Boş ver! Benim sözüm mü Tanrı’ya dokunacak? Bir kar taneciğinin kel kafamı etkilediği kadar bile etkileyemez benim sözlerim Tanrı’yı. İçin rahat olsun, ne sen ne ben Tanrı’ya erişebiliriz…</p>

  <p>Ve birden, tedirgin bir havayla şarkı söylemeye başladı; ağzından çevreye çakmaktaşı kıvılcımlarını andırır sözler savruluyor ve tıpkı bir makas gibi karşısına çıkan her şeyi kırpıyordu.</p>

  <p>Gün boyunca bana üsteledi durdu:</p>

  <p>— Okuyacağız kitabı, değil mi Maksimiç? Evet, güzel bir iş… güzel düşünülmüş bir iş!</p>

  <p>O günkü çalışmamız sona erince, akşam yemeği için Osip’in loncasına gittik. Yemekten sonra Pyotr, kendi loncasından Ardalyon adında bir işçiyle, Şişlin de Foma adında bir delikanlıyla birlikte geldiler. İşçilerin yattıkları ambarda lambayı yaktık ve ben kitabı okumaya başladım. Beni çıt çıkarmadan dinliyorlardı. Ama az sonra Ardalyon, öfkeyle:</p>

  <p>— Benden bu kadar! –diyerek çıkıp gitti.</p>

  <p>İlk uyuyan Grigoriy Şişlin oldu. Oturduğu yerde ağzı tuhaf bir şekilde açılmıştı. Sonra da dülgerler uyudu. Ama Pyotr, Osip ve Foma iyice yanıma sokuldular, gergin bir dikkatle sonuna dek dinlediler beni.</p>

  <p>Kitap bitince Osip hemen lambayı söndürdü. Yıldızlara bakılacak olursa vakit gece yarısı dolaylarıydı.</p>

  <p>Pyotr karanlıkta sordu:</p>

  <p>— Niye yazılmış bu kitap? Kime karşı yazılmış?</p>

  <p>— Vakit çok geç oldu… artık uyuyalım, –dedi Osip, çizmelerini çıkarırken.</p>

  <p>Foma sessizce bir kenara çekildi.</p>

  <p>Pyotr ısrarını sürdürdü:</p>

  <p>— Kime karşı yazılmış bu kitap, diyorum?</p>

  <p>— Bunu kitabı yazanlara soracaksın, –dedi Osip, uyumak için tahta sıranın üstüne uzanırken.</p>

  <p>— Eğer üvey analara karşı yazıldıysa, –diye inatla sürdürdü sözünü duvarcı,– bu düpedüz saçmalık! Burada öyle yazıyor diye üvey anaların daha iyi olacak halleri yok! Öykünün kahramanı olan Pyotr’a karşı yazılmışsa, bu da saçmalık! Cinayet işleyen, cezasını çeker… Ve cinayetin cezası, Sibirya’dır, o kadar! Dolayısıyla bu kitap gereksiz… yani gereksiz gibi, öyle değil mi?</p>

  <p>Osip karşılık vermedi. Bunun üzerine duvarcı:</p>

  <p>— Tabii, –dedi,– yapacak işleri yok, başkalarının işlerine burunlarını sokuyorlar! Toplanıp dedikodu yapan kadınlar gibi… hadi, iyi geceler, artık uyuyalım…</p>

  <p>Açık kapının lacivert karesinde bir dakika kadar dikildikten sonra, sordu:</p>

  <p>— Ne diyorsun bu düşüncelerime Osip?</p>

  <p>Osip uykulu uykulu inledi:</p>

  <p>— Hu?…</p>

  <p>— Peki, hadi uyu…</p>

  <p>Şişlin, oturduğu yerde yana yıkıldı. Foma, ezilmiş samanların üzerine, benim yanıma uzandı. Dış mahalle uyuyordu. Uzak lokomotif düdükleri, demir tekerleklerden yükselen ağır uğultular ve tampon sesleri, ambarı dolduran farklı perdelerden uğultulara karışıyordu. İçimde bir tedirginlik vardı. Ben bir konuşma olur diye ummuştum, ama böyle bir şey olmamıştı…</p>

  <p>Ama birden Osip’in sesi duyuldu; usulca, ama tane tane:</p>

  <p>— Çocuklar, –dedi,– bunların hiçbirine inanmayın; sizler gençsiniz, önünüzde uzun bir hayat var… aklınıza sahip çıkın! İnsanın kendi aklı, başkasının iki aklından üstündür! Foma uyuyor musun?</p>

  <p>— Hayır, –dedi, Foma istekle.</p>

  <p>— İşte böyle! İkiniz de okumuş çocuklarsınız… tamam, okuyun, ama hiçbir şeye inanmayın. Onlar her şeyi yazar, yayımlarlar… bu onların elinde olan bir şey!</p>

  <p>Yattığı tahta sıradan bacaklarını sarkıttı, elleriyle sıranın kenarına tutunarak sözlerini sürdürdü:</p>

  <p>— Bir kitabı nasıl anlamak gerek? Kitap, bize insanları anlatır. Bakın, der, mesela bir dülger ya da bir başkası şöyle şöyle bir insandır… ama bir efendi, bir bey, başka türlü bir insandır. Kitapları boşa yazmazlar; birini savunmak, korumak için yazarlar…</p>

  <p>— O üstenciyi öldürmekle doğru yaptı Pyotr, –dedi Foma, gür bir sesle.</p>

  <p>— Boş laflar bunlar… birini öldürmek hiçbir zaman doğru değildir. Biliyorum, sen Grigoriy’i sevmiyorsun; yine de bu düşünceleri kafandan sil. Bizler zengin insanlar değiliz, ben bugün patronumdur, yarın yeniden işçi…</p>

  <p>— Ben seni kast etmemiştim, Osip Amca…</p>

  <p>— Hepsi bir…</p>

  <p>— Sen hak bilir adamsın…</p>

  <p>— Dur da kitabın niçin yazıldığını anlatayım sana, –dedi Osip, Foma’nın öfkeli sözlerini keserek.– Çok hinoğluhin bir kitap bu! Mujiksiz bey, beysiz mujik! Sonuç: Bey kötü durumda, mujiğin de hali hiç iyi sayılmaz. Derken bey iyiden kötüler, mujikse kendini içkiye çalar, sarhoşun, palavracının teki olur. Oysa toprak köleliği zamanında beylerin yanında hayat çok daha iyiydi: Beyle mujik sırt sırta verirlerdi, ikisi de karnı tok, sırtı pek, huzur içinde yaşarlardı… Ben tartışmıyorum… ama, doğrusu, toprak köleliği zamanında daha huzurlu yaşardık. Köylünün yoksul düşmesi beyin işine gelmezdi; köylüsünün durumu iyi olsun isterdi bey, ikisinin de işine gelirdi bu. Ben bunu biliyorum, nereden derseniz, kendim kırk yıl toprak kölesi olarak yaşadım, sırtım bu kırk yılın izleriyle doludur!</p>

  <p>Boğazını keserek kendini öldüren arabacı Pyotr’un da toprak beyleri hakkında tıpkı böyle konuştuğunu hatırladım ve Osip’in de o kötü ihtiyarla aynı düşüncede olması hiç hoşuma gitmedi.</p>

  <p>Osip ayağıyla ayağıma dokunarak sözlerini sürdürdü:</p>

  <p>— Kitap denen şeyi anlamak gerek! Kimse boş yere bir şey yapmaz, sana boşunaymış gibi gelen şey, yalnızca görünüşte öyledir. Kitap da boşuna yazılmaz, kafaları karıştırmaktır kitabın amacı. Her şey ancak akıl çerçevesinde olur, akıl yoksa, koyver kuyruğunu gitsin, balta bile odunu kesmez olur!</p>

  <p>Uzun uzun konuştu: Yerinde yatarken birden fırlayıp kalkıyor sonra yeniden uzanıyor ve sessizlikte usul usul, esprili sözler dökülüyordu ağzından:</p>

  <p>— Neymiş, beyle mujik farklı yaratıklarmış. Tümüyle yanlış! Biz beyle aynıyız. Şu farkla ki, biz ondan çok aşağılardayız. Elbette, bey öğrenir kitaplardan, ben öğrenirim sırtıma inen sopalardan… Bir de, beylerin kıçı daha beyazdır… aramızdaki bütün fark da bu kadardır! Yok, gençler, yeni bir hayat gerek bize, kitap diye ne varsa hepsini kaldırıp bir yana atmak gerek! Herkes kendine şunu sormalı: Ben kimim? İnsan!… Peki, karşımdaki kim? O da insan! Tanrı ondan farklı bir şey mi istiyor? Asla! İkimizin de Tanrı önünde eşit yükümlülüklerimiz var…</p>

  <p>Ağaran tanyeri gecenin yıldızlarını bir bir söndürürken, Osip bana dönerek:</p>

  <p>— Görüyorsun, –dedi,– ben de kitap gibi konuşabiliyor, kitaplarda yazıldığı gibi uydurabiliyormuşum! Hiç düşünmediğim, bugüne dek bir kez bile aklımdan geçmemiş ne cevherler yumurtladım! Siz, çocuklar, sakın bana inanmayın, sözlerimi ciddiye almayın… Ben bunları yalnızca uykum kaçtığı için söyledim. İnsan yatağına girer ama gözüne bir türlü uyku girmezse, başlar benim gibi dam üstünde saksağan vur beline kazmayı hikâyelerine… Siz bana aldırmayın… Hadi uyuyalım, az sonra kalkma zamanı…</p>
</body>
</html>