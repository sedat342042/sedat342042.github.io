<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Dava başlıyor</h1>
		<p>Artık malzeme istenen kıvama getirilmiştir, artık savcı işini kotarabilir. Marie-Antoinette, 12 Ekim günü ilk sorgu için büyük toplantı salonuna çağrılır. Karşısında Fouquier-Tinville, yardımcısı Herman ve birkaç kâtip oturmaktadır, yanında oturan yoktur. Vekili yok, yardımcısı yoktur, yalnızca kendisini bekleyen jandarma başındadır.</p>
		<p>Fakat Marie-Antoinette yalnız geçirdiği pek çok hafta içinde güç toplamıştır. Tehlike ona düşüncelerini toparlamayı, iyi konuşmasını ve daha da iyi susmasını öğretmiştir: verdiği karşılıklardan her biri, hazırcevaplığı ve aynı zamanda ihtiyatlı ve akıllıca oluşuyla şaşırtır. Sakinliği onu bir an bile terk etmez; en çılgınca ya da en sinsice sorular bile onu şaşkına çevirmez. Şimdi, bu son, en son dakikada isminin verdiği sorumluluğu kavramıştır. Marie-Antoinette, şunu bilmektedir: Burada, bu loş sorgu odasında kraliçe olmak zorundadır, Versailles’ın şatafatlı salonlarında yeterince olamadığı ölçüde. Burada, ve burada savcı rolünü oynadığını sanan açlıktan kaçıp devrime sığınmış o küçük avukata ya da hâkim kılığına girmiş o bekçilerle kâtiplere değil, tek gerçek ve geçerli hakime hesap vermektedir: tarihe. Annesi Maria Theresia yirmi yıl önce, çaresizlik içinde, “Ne zaman sen kendin olacaksın?” diye yazmıştı. Şimdi, ölüme bir adım kala, Marie-Antoinette, kendisine şimdiye kadar yalnızca dışarıdan verilmiş olan o yüceliği kendi gücüyle kazanmaktadır. Adının ne olduğu yolundaki şekil sorusuna yüksek sesle, açık seçik şu cevabı verir: “Avusturya-Lorraine Hanedanı’ndan Marie-Antoinette, otuz sekiz yaşında, Fransa Kralı’nın dulu.” Düzenli bir hukuk davasının bütün şekil gereklerini yerine getirme konusunda ürkekçe bir titizlik gösteren Fouquier-Tinville sorgulama usulü formalitelerine sıkı sıkıya uyar ve bilmiyormuş gibi, tutuklandığı anda nerede ikamet ettiğini sorar. Marie-Antoinette iddia makamına, herhangi bir alay sezdirmeksizin, kendisinin hiçbir zaman tutuklanmadığını, Ulusal Meclis’ten alınarak Temple’a götürüldüğünü bildirir. Sonra dönemin kof coşkusu içinde dile getirilen asıl sorular ve suçlamalar başlar; sanık devrimden önce “Bohemya ve Macaristan Kralı”<a class="si-noteref epub-type_noteref" href="#f232" id="ref_f232">232</a> ile siyasi ilişki içinde bulunmuş, Fransa’nın maliyesini “dehşetengiz bir şekilde”, “halkın alın terinin meyvelerini eğlenceleri ve entrikaları uğruna, vicdansız bakanlarla anlaşma içinde çarçur etmiş” ve İmparator’a “kendisini besleyen halka karşı kullanılmak üzere milyonlar” göndermiştir.</p>
		<p>Devrimden bu yana Fransa aleyhine komplolar kurmuş, yabancı ajanlarla pazarlığa oturmuş, kocasını, Kral’ı vetoya yönlendirmiştir. Marie-Antoinette bütün bu suçlamaları nesnel ve kararlı bir şekilde reddeder. Diyalog ancak Herman’ın son derece beceriksizce dile getirdiği bir iddia üzerine canlanır.</p>
		<p>“Capet’ye ikiyüzlülük sanatının inceliklerini öğreten sizdiniz, o da bununla Fransa’nın dürüst yurttaşlarını, aşağılığın ve kalleşliğin ne dereceye kadar götürülebileceğini bilmeyen o dürüst halkı uzun zaman aldattı.” Marie-Antoinette bu tirat üzerine sakin sakin yanıt verir:</p>
		<p>“Evet, halk aldatılmıştır, üstelik en zalimane şekilde aldatılmıştır, fakat zevcim ve benim tarafımızdan değil.”</p>
		<p>“Kimin tarafından aldatılmıştır öyleyse halk?”</p>
		<p>“Bu aldatmadan menfaati olanlar tarafından. Bizim, kendimizin, halkı aldatmaktan en küçük bir menfaatimiz yoktu.” Bu iki tarafa çekilir yanıt üzerine Herman hemen atılır. Kraliçe’yi şimdi, cumhuriyete karşı düşmanlık olarak yorumlanabilecek bir ifadeye sürebileceğini ummaktadır.</p>
		<p>“Peki kimdir öyleyse, sizin fikrinizce, halkı aldatmaktan menfaati olanlar?”</p>
		<p>Fakat Marie-Antoinette bunu beceriklilikle savuşturur. Bunu bilmemektedir. Onların davası, halkı aydınlatmak olmuştur, aldatmak değil.</p>
		<p>Herman bu yanıttaki alaycılığı sezer ve kınar: “Soruma kati bir yanıt vermediniz.”</p>
		<p>Fakat Kraliçe aldığı savunma pozisyonunu bırakıp ileri gidecek değildir: “Bu kişilerin isimlerini bilseydim, hiç çekinmeden yanıt verirdim.” Bu ilk atışmadan sonra sorgu yine objektifleşir. Varennes’e kaçışla ilgili ayrıntıları sorarlar; Marie-Antoinette dikkatle yanıt verir ve bu arada, savcının davanın içine çekmeye çalıştığı o gizli dostlarının hiçbirini ele vermez. Ancak Herman’ın bir sonraki safça suçlamasında tekrar, sert biçimde geri vurur.</p>
		<p>“Fransa’yı mahvetmeye yönelik gayretlerinize asla, bir an için bile son vermediniz. Ne pahasına olursa olsun hüküm sürmek ve yurtseverlerin leşlerini çiğneyerek yeniden tahta çıkmak istediniz.” Bu tumturaklı laf salatasına Kraliçe gururla ve sertçe (ah, niçin böyle bir salağı çıkarmışlardır karşısına, sorgusunu yapsın diye) yanıt verir: Kendisi ve kocasının tahta çıkmaları gerekmemiştir; çünkü taht zaten onların tahtı olagelmiş, kendilerinin tek arzusunu da ancak Fransa’nın esenliği oluşturmuştur.</p>
		<p>Derken Herman saldırganlaşır; Marie-Antoinette’in o dikkatli ve güvenli tavrının sarsılamayacağını, ağzından kamu davası için “malzeme” alınamayacağını sezdikçe suçlamalarını da bir o kadar öfkeyle sıralamaya başlar: Marie-Antoinette, Flaman alaylarını sarhoş etmiş, yabancı saraylarla mektuplaşmış, savaşa neden olmuş ve Pillnitz Antlaşması üzerinde etkili olmuştur. Fakat Marie-Antoinette onun söylediklerini, olgulara uygun biçimde, düzeltir: Savaşa karar veren kocası değil, Ulusal Konvansiyon olmuştur ve kendisi o resmî yemek sırasında yalnızca iki kere salondan geçmiştir.</p>
		<p>Fakat Herman en tehlikeli soruları sona saklamıştır; Kraliçe’nin ya içindeki duyguyu inkâr edeceği ya da bir şekilde cumhuriyete karşı ifadelere başvuracağı sorulardır bunlar. Kendisinden istenen bir devlet hukuku ilmihalidir. “Cumhuriyetin silahlı kuvvetlerinin kaderiyle ilgili olarak sizin menfaatiniz nedir?”</p>
		<p>“Benim her şeyin üstünde arzu ettiğim, Fransa’nın saadetidir.”</p>
		<p>“Kralların halkın saadeti için elzem olduğuna inanıyor musunuz?”</p>
		<p>“Tek bir şahıs böyle şeylere karar veremez.”</p>
		<p>“Kuşkusuz ki, oğlunuzun eğer halk nihayet haklarını öğrenip de parçalamamış olsaydı çıkabilecek olduğu bir tahtı kaybetmesine üzülüyorsunuzdur?”</p>
		<p>“Eğer memleketinin istifadesi içinse, oğlum hesabına bir şeyin kaybına asla üzülmem.”</p>
		<p>Görülüyor ki, sorgu hâkiminin şansı yoktur. Marie-Antoinette, oğlu hesabına “kendi memleketinin istifadesi içinse” hiçbir şeyin kaybına üzülmeyeceğini söylemekten daha ince bir buluş, daha Cizvitvari bir ifade kullanamazdı, çünkü bağlılık gösteren bu “kendi memleketi” ifadesiyle Kraliçe, açık açık cumhuriyeti yetkisiz ilan etmeksizin, bu cumhuriyetin sorgu hâkimine Fransa’nın hâlâ çocuğunun hukuki memleketi ve mülkü olarak gördüğünü söylemiş, kendisi için en kutsal şey olan, oğlunun tahta çıkma hakkını tehlike altındayken bile feda etmemiş olur. Bu son atışmadan sonra sorgu hızla sona doğru ilerler. Kendisinin esas duruşma için bir vekil gösterip göstermeyeceği sorulur. Marie-Antoinette hiçbir avukat tanımadığını açıklar ve şahsen tanımadığı bir ya da iki avukatın resmî yolla görevlendirilmesine rıza gösterir. Aslında, bunu bilmektedir, avukatın tanıdık mı yoksa yabancı mı olacağı hiç fark etmez; çünkü bütün Fransa’da şimdi hiç kimsede eski kraliçeyi ciddi ciddi savunacak cesaret yoktur. Onun lehine açıkyüreklilikle tek bir sözcük bile söyleyecek olan, hemen vekil sandalyesinden sanık sandalyesine kayacaktır. Artık –hukuki bir soruşturmanın dış görüntüsü kurtarılmıştır– biçimcilikte yeteneğini göstermiş olan Fouquier-Tinville işe başlayabilir ve iddianamesini yazabilir. Tüy kalemi çabucak, çevikçe kaymaktadır kâğıdın üstünde: Birisi her gün yığın yığın iddianame üretmek durumundaysa, eli de çabuklaşır. Taşra hukukçusu yine de, bu özel vakada, kendini kalemine belli bir şairanelik çalımı vermekle yükümlü hisseder: İnsan bir kraliçeyi suçluyorsa bu, herhangi bir terzi kızın, “<em>Vive le Roi</em>!” diye bağırdığı için, ensesine yapışırken olduğundan daha merasimli, daha tumturaklı bir hava içinde yapılmalıdır. Onun için yazı alabildiğine şatafatlı ifadelerle başlar: “İddia makamı tarafından tevdi edilen delillerin tetkikinden tespit olunduğu üzere, vaktiyle Fransa kraliçeleri olarak zikredilen ve rezilane isimleri tarih sayfalarından silinemeyecek olan Messalina, Brunhilde, Fredegunde ve Catherine de Médicis gibi Marie-Antoinette, Louis Capet’nin dul karısı da Fransa’da ikamet ettiği müddet boyunca Fransızlar için bir çile, kan emici bir sülük olagelmiştir.” Bu küçük tarih bocalamasından sonra –çünkü Fredegunde’nin ve Brunhilde’nin zamanında ortada henüz bir Fransa krallığı yoktur– malum suçlamalar gelir: Marie-Antoinette “Bohemya ve Macaristan Kralı” diye bir adamla siyasi ilişkide bulunmuş, İmparator’a milyonlar aktarmış, Muhafız Alayı’nın düzenlediği âlemde işbirliği yapmış, içsavaşı çıkarmış, yurtseverlerin katliamına neden olmuş, savaş planlarını dış memleketlere ulaştırmıştır. Biraz üstü kapalı şekilde de Hébert’in suçlaması aktarılarak, Marie-Antoinette’in “tabiata aykırı şahsiyeti ve her türlü cürüme yakınlığı sebebiyle, anne olarak mevkiiyle ve tabiatın kanunlarıyla alay edercesine, oğlu olan Louis Charles Capet ile düşünülmesi ya da zikredilmesi bile insanı tiksintiyle titreten ahlaksızlıklar yapmaktan geri durmadığı” belirtilir. Buna karşılık yeni ve şaşırtıcı olan yalnızca, Marie-Antoinette’in kendisini küçük düşürücü bir şekilde betimleyen eserleri bastırıp dağıttırarak, alçaklığı ve ikiyüzlülüğü, yabancı memleketlerde kendisine Fransızlar tarafından ne kadar kötü muamele edildiği inancını uyandıracak derecede ileriye götürdüğü suçlamasıdır. Demek ki Fouquier-Tinville’in fikrine göre, La Motte’un ve sayısız başka kimselerin sevicilikten söz eden broşürlerini de Kraliçe kendisi hazırlamış olmalıdır. Bütün bu suçlamalar temelinde Marie-Antoinette yalnızca gözetim altında biri olmak konumundan çıkartılıp sanık sandalyesine alınmaktadır.</p>
		<p>Bir belagat sanatı şaheseri sayılması pek mümkün olmayan bu belge, daha üzerindeki mürekkep kurumadan, 13 Ekim’de avukat Chauveau-Lagarde’a iletilir, o da hemen hapishaneye, Marie-Antoinette’in yanına gider. Sanıkla avukatı iddianameyi birlikte okurlar. Fakat metnin nefret dolu tonundan şaşkınlığa uğrayan ve sarsılan yalnızca avukat olur. Marie-Antoinette, sorgusundan sonra bundan daha iyi bir şey beklememiştir, tamamen sakin kalır. Fakat vicdanı sağlam hukukçu durup durup yeni baştan çaresizliğe düşmektedir. Hayır, böyle bir suçlamalar ve belgeler yığınını yalnızca tek bir gece içinde gözden geçirmesine olanak yoktur, etkili bir şekilde savunma yapabilmek içinse, bu kâğıt kargaşasına gerçekten nüfuz etmesi gerekecektir. Bunun için Kraliçe’den ısrarla, gözden geçirdiği malzeme ve incelenecek delillere dayanarak savunmasını hazırlayabilmesi için, üç günlük bir erteleme için başvuruda bulunmasını ister.</p>
		<p>“Kime müracaat etmeliyim?” diye sorar Marie-Antoinette.</p>
		<p>“Konvansiyon’a.”</p>
		<p>“Hayır, hayır... bu asla olmaz!”</p>
		<p>“Fakat,” Chauveau-Lagarde ısrar eder, “burada faydası olmayan bir gurur yüzünden kendi menfaatinizden olmayınız. Siz hayatınızı yalnızca kendiniz değil, çocuklarınız için de devam ettirmekle mükellefsiniz.” Çocukları için olacağı çağrısı üzerine Kraliçe kabul eder. Meclis’in başkanına yazar:</p>
		<div class="letter html5_section">
			<p>Yurttaş Reis, </p>
			<p>Mahkemenin müdafaam için bana tahsis ettiği Yurttaş Tronson ve Yurttaş Chauveau, kendilerine bu vazifenin ancak bugün tevdi edilmiş olduğuna dikkatimi çekmiş bulunmaktadırlar. Hakkımda hükmün yarın verilmesi talep olunmaktadır ve kendilerinin bu kadar kısa bir müddet içinde dava dosyalarını tetkik etmesi ya da yalnızca okuması dahi mümkün değildir. Anneleri olarak kendisini tamamıyla müdafaa etmek için hiçbir vasıtayı ihmal etmemek çocuklarıma olan borcumdur. Vekilim üç gün tehir rica etmektedir. Konvansiyon’un bunu tasvip edeceğini umut ederim.</p>
		</div>
		<p>Bu yazıda da bir daha, Marie-Antoinette’in geçirdiği zihin değişikliği insanı şaşırtır. Hayatı boyunca kötü bir yazıcı, kötü bir diplomat olan bu kadın şimdi kral gibi yazmaya ve sorumluluk taşıyarak düşünmeye başlamaktadır. Çünkü had safhadaki hayati tehlike altında bile, üst hukuki merci olarak hitap etmek zorunda kaldığı Konvansiyon’a bir ricada bulunmak onurunu bahşetmez. Kendi adına bir ricada bulunmamaktadır –Hayır, mahvolup gitmek daha iyi!– o yalnızca üçüncü bir kişinin dileğini aktarır: “Vekilim üç gün tehir rica etmektedir,” yazılıdır orada ve: “Konvansiyon’un bunu tasvip edeceğini umut ederim.” Bir “rica ediyorum” yoktur.</p>
		<p>Konvansiyon yanıt vermez. Kraliçe’nin ölümü çoktan karara bağlanmıştır, mahkeme karşısındaki formaliteleri ne diye uzatmalı? Her geciktirme zulüm olacaktır. Ertesi sabah sekizde dava başlar; herkes önceden nasıl biteceğini bilmektedir.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f232"><a class="si-backref" href="#ref_f232">232</a><span class="si-footnote-text">. Bohemya ve Macaristan Kraliçesi (ve Avusturya Arşidüşesi) olan Maria Theresia’dır. Oğlu II. Joseph ise Kutsal Roma Germen İmparatorluğu Kayzeri ve Avusturya Arşidüküdür. (Ç.N.)</span></div>
	</div>
</body>
</html>