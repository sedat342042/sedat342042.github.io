<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Yeni sosyete</h1>
		<p>Marie-Antoinette o cıvıl cıvıl evine taşınır taşınmaz, hararetli bir temizliğe girişir. Önce yaşlılar çekip gitmelidir: Yaşlı insanlar can sıkıcıdır, çirkindir. Dans edemezler, eğlenemezler, insana hep dikkatli olma, düşünceli hareket etme vaazları verirler; oysa bu cıvıl cıvıl kadına veliaht eşi olduğu zaman boyunca, bitmez tükenmez temkine zorlanışlardan, öğüt dinlemelerden gına gelmiştir. Öyleyse çekip gitmelidir o kaskatı mürebbiye, o <em>Madame Etiquette</em>, Kontes Noailles. Bir kraliçenin terbiye almaya ihtiyacı yoktur, istediğini yapabilir! Annesinin yanına kattığı, karşısında günah çıkardığı rahibi ve danışmanı Rahip Vermond uygun bir mesafeye gönderilmelidir; kaybolmalı, gitmelidir insana zihin bakımından zahmet veren herkes! Yalnızca gençler gelmelidir, neşeli, hayata budalaca bir ciddiyetle bakarak oyunu ve zevki ıskalamayan bir nesil! Bu eğlence yoldaşlarının rütbece yüksek, soyca asil ve sağlam karakterler olup olmadığına pek o kadar bakılmaz, özellikle akıllı ve kültürlü olmaları da gerekmez –kültürlü insanlar kılı kırk yarar, akıllı olanlarda ise hep kötücül bir taraf vardır– yeter ki pırıl pırıl bir zekâ göstersinler, iç gıcıklayıcı anekdotlar anlatmayı bilsinler ve varlıkları partileri süsleyebilsin. Eğlence, eğlence, eğlence, Marie-Antoinette’in yakın çevresine yönelttiği ilk ve tek talep budur. Böyle olunca, Maria Theresia’nın ah ederek söylediği gibi, çevresini, “<em>avec tout ce qui est du plus mauvais à Paris et de plus jeune</em>”<a class="si-noteref epub-type_noteref" href="#f89" id="ref_f89">89</a>, “<em>soi-disante société</em>” insanlarla, ağabeyi II. Joseph’ in deyişiyle de, görünüşte rahat, fakat aslında alabildiğine kendine düşkün bir güruhla sarar; Kraliçe’nin <em>maître de plaisir</em>’i<a class="si-noteref epub-type_noteref" href="#f90" id="ref_f90">90</a> olma görevini üstlenen bu kişiler hafiflik hizmetleri karşısında hatırı sayılır birer dünyalığı götürür, bir yandan o kibarlık oyunlarını oynarken, bir yandan da palyaço elbiselerinin ceplerini tıka basa doldururlar.</p>
		<p>Arada şöyle bir uğradığında bu uçarı topluluğun rahatını kaçıran can sıkıcı tek bir kişi vardır. Fakat onu da ayıp etmeden kovmak mümkün değildir, çünkü –neredeyse unutulmuştur işin o yönü– bu bey o neşeli hanımın kocası, ayrıca Fransa’nın hükümdarıdır. Büyüleyici zevcesine sonuna kadar dürüst bir şekilde âşık olan hoşgörülü Louis, önceden izin alarak bazen Trianon’a gelir, gençlerin nasıl eğlendiğini seyreder, bazen, geleneğin sınırlarını altüst etmede pek ileriye gidilmişse ya da masraflar göğe çıkmışsa, ürkekçe itirazlarda bulunur; ama o zaman gülücüklerini gösterir Kraliçe ve bu gülücüklerle her şey savuşturulmuş olur. Evin neşeli konukları da, Kraliçe’nin kendilerine en yüksek mevkileri ayarlarken hazırlattığı kararnamelerin altına daima, uslu ve itaatkâr, o güzel elyazısıyla “Louis”sini oturtan Kral’a karşı tepeden bakan bir sempati beslemektedirler. Öyle ya, bu iyi adam onları hiç öyle uzun uzun rahatsız etmez, hep bir saat kalır, iki saat kalır, sonra Versailles’a döner: kitaplarının başına ya da tesviye atölyesine. Bir keresinde, fazlaca uzun oturmuştur, şen takımıyla Paris’e gitmek için sabırsızlanmakta olan Kraliçe gizlice sarkaçlı saati bir saat ileri alır, Kral da bu hilenin farkına varmadan, kuzu kuzu, saat on bir yerine onda yatmaya gider ve bütün o şık çakallar sürüsü gülmekten kırılır. </p>
		<p>Kral’ın haysiyeti böyle şakalarla elbette yükselecek değildir. Fakat Trianon bu kadar beceriksiz, çolpa bir adamı neylesin? Havai anekdotlar anlatmasını bilmez, gülmesini bilmez. Korkmuş, ürkmüş bir halde, sanki karnı ağrıyormuş gibi, neşeli topluluğun orta yerinde oturup esnemesini bilir, oysa ötekiler ancak gece yarısına doğru asıl havalarına girmektedir. Maskeli balolara gitmez, kumar oynamaz, hiçbir kadına kur yapmaz – hayır, hiçbir işe yaramayan bu iyi ve sıkıcı adama Trianon sosyetesinde, rokoko ülkesinde, bu hafiflik ve taşkınlık diyarında yer yoktur.</p>
		<p class="gap">Yani Kral, bu yeni sosyetenin üyelerinden biri olarak görülmez kesinlikle. Hırsını, göstermelik bir kayıtsızlık ardına saklayan kardeşi Provence Kontu da itibarını böyle genç züppelerle iki paralık etmemeyi daha akıllıca bulur. Fakat Kraliçe’ye eğlencelerinde sarayın erkek üyelerinden birinin refakat etmesi gerektiğinden, koruyucu azizlik görevini XVI. Louis’nin en küçük erkek kardeşi Artois Kontu üstlenir. Aklı beş karış havada, hoppa, küstah ama aynı zamanda esnek ve hünerli biri olan bu genç de, Marie-Antoinette’le aynı korkudan mustariptir: can sıkıntısına kapılma ya da ciddi şeylerle meşgul olma korkusu. Kadın avcısı, borçlanma uzmanı, eğlendirici ve zarif, övüngen, küstahlığı cesaretinden fazla, gerçekten tutkulu olmaktan çok farfara biri olarak neşeli kafadarların başını çekerek nerede yeni bir spor, yeni bir moda, yeni bir eğlence varsa oraya gider ve böylece çok geçmeden, borçlarıyla kralı, kraliçeyi ve bütün sarayı geçer. Fakat tam da bu haliyle Marie-Antoinette’e gayet güzel uymaktadır. Kraliçe bu havai delifişeğe pek saygı duymaz, sevgisi ise dili uzunların bütün iddiaları bir yana, daha bile azdır; kayınbirader yalnızca ağabeyinin eşine sırt vermektedir. Eğlence hummasında bir erkek kardeş, bir kız kardeş olarak ikisi çok geçmeden birbirinden ayrılmaz bir çift haline gelir.</p>
		<p>Artois Kontu, Marie-Antoinette’in neşeli aylaklığın bütün vilayetlerine gece gündüz demeden çıktığı devriye gezilerinde yanına aldığı muhafız takımının başına seçilmiş kumandandır; aslında küçüktür bu takım, başı çeken üyeleri de durmadan değişmektedir. Çünkü bu anlayışlı Kraliçe etrafındaki uydularının her hatasını affeder, borçlanmalarını ve küstahlıklarını, çizmeyi aşan ve fazlasıyla teklifsizleşen davranışlarını, âşıkdaşlıklarını ve skandallarını bağışlar; fakat biri ona can sıkıntısı vermeye başlamayagörsün hemen defteri dürülür. Bir süre Baron Besenval revaçtadır, elli yaşındaki bu İsviçreli asilzade eski bir askerin şamatalı hoyratlığıyla arzı endam eder, sonra göze giren Coigny Dükü olur: “<em>Un des plus constamment favorisés et le plus consultés</em>”.<a class="si-noteref epub-type_noteref" href="#f91" id="ref_f91">91</a> Bu ikisine ve aynı zamanda, hırslı biri olan Guines Dükü’ne ve Macar Kontu Esterhazy’ye garip bir görev verilir: Kraliçe’ye kızamıkçıktan hastalandığında refakat etmek. Bu olay, sarayda dili uzun birilerinin şu soruyu sormasına vesile olur: Acaba Kral aynı durumda olsa, saraylı hanımlardan hangi dördünü seçecektir? Mevkiini devamlı olarak koruyabilen Vaudreuil Kontudur, Marie-Antoinette’in gözde hanım arkadaşı Kontes Polignac’ın âşığı, içlerinde en akıllıları; en inceleri ise biraz daha geri planda kalır: Ligne Prensi; Trianon’daki konumundan ötürü devletten yüklü bir maaş almayan tek kişidir, ayrıca yaşlandığı zaman hatıralarında kraliçesinin hatırasına hürmeti koruyabilen tek kişi de o olacaktır. Bu Arkadia göğünün yanıp sönen yıldızları, “yakışıklı” Dillon ile genç ve ateşi başına vurmuş Lauzun Dükü’dür; ikisi de zoraki bakire Kraliçe için bir süre hayli tehlikeli olurlar. Elçi Mercy’nin enerjik çabaları, Marie-Antoinette’in sempatisini fethetmiş olan bu afacan genç adamın daha başka fetihlerde bulunmadan önce safdışı edilmesini güçbela sağlayabilir. Kont Adhémar ise arp eşliğinde pek hoş şarkı söylemekte ve iyi tiyatro oynamaktadır: Önce Brüksel’de, sonra Londra’da elçilik makamına getirilmesi için bu yeter de artar bile. Ötekilerse memlekette kalıp yapay bir membaın fıkır fıkır kaynattığı sularda sarayın en çok gelir getiren mevkilerine çöreklenmeyi tercih ederler. Bu kavalyelerden hiçbiri, Ligne Prensi hariç, gerçekten zihinsel bir erginliğe sahip değildir, hiçbirinde Kraliçe’nin dostluğuyla elde ettiği güçlü konumdan siyasi anlamda büyüklük gösterme yönünde faydalanmak gibi bir sevdaya rastlanmaz, Trianon’un bu maskeli balo kahramanlarından hiçbiri tarihin gerçek bir kahramanı olmamıştır. Bunlardan hiçbiri Marie-Antoinette’e gerçekten içten bir saygı da duymamıştır. Bu genç ve koket kadın bazısına, kendisiyle kraliçe olarak mevkiine yakışanın üzerinde bir samimiyet içinde beraber olma izni vermiştir; fakat bunlardan hiçbirine –ki can alıcı nokta da budur– ne ruhen ne de kadın olarak tamamen teslim olmuştur. Bütün hepsinin içinde tek olan biri, biricik olan, biricik olma payesine erecek olan, günün birinde kalbine ulaşıp hep orada kalacak olan tek biri vardır ki, henüz gölgede gizlidir. Kaldı ki bu figüran alayının hayhuyu belki de yalnızca onun yaklaşmasını ve varlığını daha iyi gizlemeye yaramaktadır. </p>
		<p>Kraliçe için bu güvenilmez ve rotasyon halindeki kavalyelerden daha tehlikeli olanlar, hanım arkadaşlarıdır; bu alanda, esrarengiz bir karışıma sahip duygusal güçler, uğursuzluk getirecek bir şekilde işi karıştırmaktadır. Marie-Antoinette karakter olarak tamamen doğal, çok kadınsı ve yumuşak, özveri gereksinimi ve şefkatle dolu bir kadındır ve duyuları donuk, uykucu kocasından ilk yıllarda bu ihtiyaçlarının karşılığını bulamamıştır. Dürüst bir yapısı vardır, içindeki ruhsal gerilimleri herhangi birine açmak istemez, hele bu sırdaş –ahlaka hürmeten– bir erkek olamayacağına ya da henüz olamayacağına göre, ister istemez daha en başından bir hanım arkadaş arar.</p>
		<p>Marie-Antoinette’in kendi cinsinden arkadaşlıklarında hep belli bir duygusal tonun bulunması doğaldır. On altı yaşındaki, on yedi-on sekiz yaşındaki Marie-Antoinette, her ne kadar evli ya da daha doğrusu görünüşte evli ise de, ruhen yatılı okul arkadaşlıklarına özgü yaştadır ve bunlara özgü bir konumda bulunmaktadır. Çocuk olarak erken yaşta annesinden, gerçekten sevdiği bu eğiticisinden koparılıp alınmış, beceriksiz ve sevecenlik yoksunu bir adamın yanına verilmiş olmasıyla, kokunun çiçeğin tabiatında olması kadar genç kızın tabiatında olan bir şeyi, bir insana tamamen güven duyarak yakınlaşıp açılma eğilimini yaşayamamıştır. Bütün o çocuksu ufak tefek huylar, ele ele tutuşup gezmeler, kol kola girmeler, köşelerde kıkırdaşmalar, odadan odaya koşuşmalar, birbirine hayran olmalar, “Bahar Uyanışı”nın<a class="si-noteref epub-type_noteref" href="#f92" id="ref_f92">92</a> bütün bu naif belirtileri henüz mayalanıp pişmemiş bir halde onun çocuk bedeninde beklemektedir. Marie-Antoinette on altı yaşında, on yedi, on sekiz, on dokuz, yirmi yaşında bile hâlâ doğru dürüst genç olmak ve çocukça sevdalanmak hakkına sahip olabilmiş değildir – böyle fırtınalı coşkunluklarda yaşanıp tadılan hiç de cinsellik değil, buna ilişkin bir ön duygudur, heyecandır. Böylece Marie-Antoinette’in kız arkadaşlarıyla ilk ilişkileri de duygu teline akortlu olmak durumundadır, fakat bir kraliçenin böylesine gelenek dışı halleri kibar saray çevresinde en fena biçimde yanlış yorumlanır. Medeni olmanın da ötesine geçmiş, sapkınlığa kaymış saray, doğal olanı kavrayamamaktadır; çok geçmeden kraliçenin Sapphovari eğilimleri olduğu yolunda fısıldaşmalar başlar. “Benim kadınlara ve erkek âşıklara çok ileri giden, özel bir eğilimim olduğu iddia edildi,” diye yazar, kendi duygularından emin olan Marie-Antoinette annesine açık açık ve pür neşe; kendini beğenmişçesine dürüstlüğüyle sarayı, kamuoyunu, dünyayı hakir görmektedir. Henüz iftiranın bin dilli gücü hakkında bir şey bilmemekte, sonunda birini sevmenin ve birine güvenebilmenin hiç beklemediği halde karşısına çıkan sevincine henüz hiçbir çekince duymadan kendini vermekte ve yalnızca hanım arkadaşlarına onları ne kadar kayıtsız şartsız sevebildiğini kanıtlamak için bile her türlü temkini elden bırakmaktadır.</p>
		<p>Kraliçe’nin ilk gözdesi Madam Lamballe, görece talihli bir seçimdir. Fransa’nın ileri gelen ailelerinden birindendir ve bu nedenle de para ya da iktidar canlısı değildir, ince, duygusal bir tabiatı vardır, çok akıllı değildir ama buna karşılık entrikacı da değildir, çok önemli olmayan ama çok hırslı da olmayan bir kadındır ve Kraliçe’nin eğilimine gerçek bir dostlukla karşılık verir. Temiz ahlaklıdır, etki alanı Kraliçe’nin özel hayat çevresiyle sınırlıdır, arkadaşları için, ailesi için imtiyaz dilenciliği etmez, devlet işlerine ya da siyasete karışmaz. Salonunda kumar oynanmaz, Marie-Antoinette’i eğlence girdabına daha da çok sürüklemez; sessizce, göze batmadan bağlılığını gösterir ve sonunda kahramanlara layık ölümüyle dostluğunun üstüne mührü vurur. Fakat bir akşam birdenbire, bir mumun üflenince sönüşü gibi, hükmü sona eriverir. 1775 yılında bir saray balosunda Kraliçe’nin dikkatini henüz tanımadığı bir kadın çeker, mütevazı edasıyla alımlı görünen, mavi bakışları bir melek saflığında, endamıyla dal gibi bir genç kız; etrafındakilere sorunca adını söylerler: Kontes Jules de Polignac. Bu kez, Prenses Lamballe’de olduğu gibi insanca bir sempati değil, aniden uyanan tutkulu bir ilgi söz konusudur,<em> coup de foudre</em><a class="si-noteref epub-type_noteref" href="#f93" id="ref_f93">93</a> türünden bir ateşle sevdalanma. Marie-Antoinette yabancı kadına yaklaşır ve sarayda niçin bu kadar seyrek göründüğünü sorar. Kontes Polignac, dürüstçe, servetinin kendini ele güne göstermeye yetmediğini söyler ve bu açıklığıyla kraliçeyi kendine hayran bırakır; çünkü bu büyüleyici kadının içinde ne kadar arı bir ruh bulunmalıdır ki, o zamanın en rezilce ayıbını, parasızlığını böylesine zarif görünen bir rahatlıkla, daha söze başlarken itiraf edebilmektedir! Çoktan beri aradığı ideal hanım arkadaş bu kadın değilse kimdir? Marie-Antoinette, Kontes Polignac’ı hemen saraya çeker, onu öylesine göze batan iltimaslara boğar ki, herkesin kıskançlığı kabarır: Onunla alenen kol kola dolaşır, ona Versailles’da daire verir, onu her gittiği yere götürür, hatta bir kere, ilahe gibi taptığı bu arkadaşının loğusa yatağına yakın olabilmek için, bütün maiyetini Marly’ye taşır. Birkaç ay sonra bu fakir aristokrat, Marie-Antoinette’in ve bütün sarayın efendisi olmuştur.</p>
		<p>Fakat ne yazık ki, bu narin, bu masum melek gökten inmek yerine, büyük ölçüde borçlanmış bir aileden gelmektedir ve aile, bu beklenmedik alçakgönüllülüğü kendi hesabına akçeye çevirmekte son derece büyük isteklilik gösterir; işin ceremesini çok geçmeden maliye bakanları çekmeye başlayacaktır. Önce 400.000 <em>livre</em> tutarında borç ödenir, ailenin kızı 800.000 <em>livre</em>’lik bir çeyize konar, damat bir kaptanlık kadrosu, bir yıl sonra da ek olarak, 70.000 düka irat getiren bir malikâne, baba emekli maaşı ve yardımsever koca –ki aslında yerine çoktan bir âşık konulmuştur– dük unvanını ve Fransa’nın en çok gelir getiren arpalıklarından birini, posta idaresini elde eder. Eşinin kız kardeşi Diane de Polignac kötü şöhretine rağmen sarayda nedime olur, Kontes Jules’ün kendisi kraliyet ailesinin çocuklarına mürebbiye, babası emekli maaşına ilaveten elçi yapılır, bütün aile para ve şeref içinde yüzmeye ve üstüne üstlük eline geçirdiği bereket boynuzundan ha bire kendi dostlarına pay çıkarmaya başlar; nihayet, Kraliçe’nin tek bir keyfi, yalnızca bu Polignac ailesi devlete yılda yarım milyon <em>livre</em>’e mal olacak hale gelir. “Eşi görülmüş bir şey değildir ki,” diye yazmaktadır Elçi Mercy, Viyana’ya, dehşete düşmüş bir halde, “bu kadar kısa zamanda bu kadar büyük bir meblağ tek bir aileye tahsis edilmiş olsun.” Maintenon ile Pompadour bile melek gözleriyle yere bakan bu gözdeden, o alçakgönüllü, o iyilik timsali Polignac’tan fazla paraya mal olmamıştır.</p>
		<p>Kendileri aynı girdaba kapılmış olmayanlar bakakalır, şaşar ve kraliçenin ismini, mevkiini ve şöhretini bu liyakatsiz, değersiz ve açgözlü ailenin istismarına açışındaki uysallığı anlayamaz. Herkes bilmektedir ki, Kraliçe doğal zekâ, ruh gücü ve dürüstlük bakımından, günbegün haşır neşir olduğu bu küçük yaratıklardan yüz kat üstündür. Fakat karakterler arasındaki gerilimlerde can alıcı olan şey, hiçbir zaman güç değil beceridir, zihince değil iradece üstünlüktür. Marie-Antoinette gevşek, Polignac hırslıdır, biri daldan dala atlarken, öbürü direşkendir; biri tek başınadır, oysa öbürü Kraliçe’yi sarayın geri kalanından planlı bir şekilde soyutlayan bir kümeleşmeye gitmiştir; bu küme Kraliçe’yi eğlendirerek avucunun içinde tutmaktadır. Ne faydası olabilir, zavallı ihtiyar Rahip Vermond’un eski öğrencisini uyarmasının: “Erkek ve kadın arkadaşlarınızın şöhreti ve ahlakı bakımından fazlasıyla yumuşak davranır oldunuz”; ne faydası olabilir, dikkate değer bir cüret göstererek suçlamasının: “Kötü hal ve tavır, kötü ahlak, tehlikeye girmiş ya da kaybolmuş şöhret, sizin çevrenize kabul olunmak için düpedüz bir reçete haline geldi”; ne faydası olabilir bir sözün, kol kola dolaşırken edilen tatlı, narin sözlere karşı; ne faydası olabilir akıllılığın bu her gün yeni hesaplar peşindeki kurnazlığa karşı! Polignac ve takımı, Kraliçe’yi eğlendirerek ve can sıkıntısını sürekli besleyerek kalbinin sihirli anahtarını ele geçirmiştir; birkaç yıl sonra da Marie-Antoinette buz gibi hesap peşinde olan bu çetenin hepten bağımlısı olur. Polignac’ların salonunda herkes bir diğerinin makam ve mevki arayışını destekler, hepsi karşılıklı olarak birbirine arpalıklar, maaşlar ayarlar, herkes görünüşte yalnızca ötekinin esenliği için çabalamaktadır ve böylece devlet hazinesinin suyunu çekmekte olan son altın kaynakları da hiçbir şeyin farkında olmayan Kraliçe’nin elinin altından bir avuç kişiye doğru akar gider. Bakanlar bu işlere karşı koyamaz. Omuz silkerek, “<em>Faites parler la Reine,</em>” – “Kraliçe’nin sizin lehinize konuşmasına bakın,” yanıtını vermektedirler bir dileği olan herkese; çünkü rütbe ve unvan, makam ve maaş Fransa’da yalnızca Kraliçe’nin elinden dağıtılmaktadır, bu eli oynatan görünmez güç ise o menekşe gözlü kadın, o güzel, o uysal Polignac’tır.</p>
		<p class="gap">Etrafındakiler, bu sürüp giden eğlencelerle Marie-Antoinette’in çevresini aşılmaz bir engelle sarar. Öbür saraylılar bunu çok geçmeden fark ederler; anlarlar ki, bu duvarın arkasında yeryüzü cenneti bulunmaktadır. Orada makamlar çiçek açmakta, maaşlar çağıl çağıl akmaktadır, başkalarının onyıllarca sebat gösterip hizmet ederek ulaşmaya çalıştığı bir lütuf meyvesi orada bir şakayla, neşeli bir iltifatla koparılabilmektedir. O saadet dünyasında ebedî neşe, endişesizlik ve sevinç hüküm sürmektedir; her kim bu krallara özgü teveccühün İrem bağına girmeyi başarmışsa, yeryüzünün bütün ihsanları emrine amadedir. Duvarın öte yanında kalmaya mahkûm olan, eski aristokrat ve hizmet sahibi olmakla birlikte Trianon’a giriş izni koparamayan kişilerin, aynı diğerlerininki kadar hırsla açılan elleri asla altın yağmuruyla ıslanmayan sülalelerin, gittikçe şiddetlenen bir gareze kapılmalarında şaşılacak bir şey yoktur. Orléans’lar, Rohan’lar, Noaille’ler, Marsan’lar homurdanmaktadır: Biz şu çulsuz Polignac’ lardan daha mı değersiziz ki? Genç, alçakgönüllü, namuslu bir kralımız, nihayet metreslerinin oyuncağı olmayan bir kralımız oldu da, insanların anasının sütü gibi hak ettiklerini, Pompadour’un, Dubarry’nin ardından yine bir gözdeden, bir ayrıcalıklı hanımdan dilenmesi için mi oldu? Etrafına yüzyıllardır burada yeri olan asiller yerine yabancı delikanlılarla şüpheli kadınları toplayan o Avusturyalı genç kadın tarafından böyle küstahça bir kenara itilmeyi, soğuk bir şekilde görmezden gelinmeyi sineye mi çekmeli? Dışlananlar, gittikçe saflarını sıklaştırır, aralarına her gün, her yıl yenileri katılır. Çok geçmeden, Versailles’ın terk edilmiş pencerelerinden karşıya, Kraliçe’nin tasasız ve her şeyden habersiz oyun dünyasına yüz gözlü bir nefret bakmaya başlar.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f89"><a class="si-backref" href="#ref_f89">89</a><span class="si-footnote-text">. (Fr.) Sırasıyla: Paris’te en rezil ve en genç kim varsa onlarla; sözde sosyete. (Ç.N.)</span></div>
		<div class="si-footnote html5_aside epub-type_footnote" id="f90"><a class="si-backref" href="#ref_f90">90</a><span class="si-footnote-text">. Zevk üstadı. (Ç.N.)</span></div>
		<div class="si-footnote html5_aside epub-type_footnote" id="f91"><a class="si-backref" href="#ref_f91">91</a><span class="si-footnote-text">. (Fr.) Her zaman en gözdelerden ve sürekli danışılanlardan biri. (Y.N.)</span></div>
		<div class="si-footnote html5_aside epub-type_footnote" id="f92"><a class="si-backref" href="#ref_f92">92</a><span class="si-footnote-text">. <em>Frühlings Erwachen - Eine Kindertrgödie </em>(Bahar Uyanışı - Bir Çocukluk Trajedisi.) Alman oyun yazarı Frank Wedekind’in 1891’de yayımlanan, ergenlik çağındaki insanlarla yetişkin çevreler arasındaki sürtüşmeleri konu eden dramı. (Ç.N.)</span></div>
		<div class="si-footnote html5_aside epub-type_footnote" id="f93"><a class="si-backref" href="#ref_f93">93</a><span class="si-footnote-text">. (Fr.) Yıldırım aşkı. (Ç.N.)</span></div>
	</div>
</body>
</html>