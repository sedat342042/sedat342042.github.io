<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Dava ve karar</h1>
		<p>Napoléon, şahin bakışıyla Marie-Antoinette’in kolye davasındaki can alıcı hatasını görmüştür. “Kraliçe suçsuzdu, suçsuzluğunu alenen duyurmak için de, Parlamento’nun mahkeme olmasını istedi. Sonuç, herkesin Kraliçe’yi suçlu sayması oldu.” Gerçekten, bu olayda Kraliçe ilk defa kendine güvenini kaybetmiştir. Başka zaman o pis kokular saçan dedikodu ve iftira çamuruna gözucuyla bile bakmadan geçip giderken, bu defa şimdiye kadar hep küçük gördüğü bir mercie sığınmaktadır: kamuoyuna! Yıllar boyunca, sanki o zehirli okların vızıltılarını hiç duymamış, hissetmemiş gibi davranmıştır. Şimdiyse, aniden parlayan ve neredeyse histerik olan bir öfke içinde mahkeme kurulmasını isterken, gururunun nice zamandır, ne kadar büyük bir şiddetle örselenmiş olduğunu açık vermektedir; hepsinin içinde en ileri gitmiş olan şu Kardinal Rohan, içlerinde en göze görünür olanı, herkesin yerine ceremeyi çekmelidir. Fakat işin uğursuz yanı şudur ki, bu zavallı soytarının düşmanca bir niyeti olduğuna inanan da yalnızca Kraliçe’dir. Hatta Viyana’da bile II. Joseph, kız kardeşinin Rohan’dan en büyük suçlu olarak söz etmesi karşısında, kuşku içinde başını sallamaktadır: “İhsancıbaşıyı olabilecek en havai insan olarak bilirim, fakat itiraf edeyim ki, şimdi suçlandığı derecede bir haydutluk ve bu kadar büyük bir adilik yapmaya muktedir olacağı, hiçbir zaman aklımın ucundan bile geçmemiştir.” Versailles ise Rohan’ın suçuna daha da az inanmaktadır ve çok geçmeden, Kraliçe’nin bu haşince tutuklamayla, rahatsızlık vermeye başlamış bir suç ortağından kurtulmak istediği yolunda tuhaf bir dedikodu yayılır. Kendisine annesinin aşıladığı nefret, Marie-Antoinette’i pek düşüncesizce bir çıkış yapmaya itmiştir. Ve bu ani hareket, o koruyucu hükümdar mantosunun omuzlarından düşmesine yol açar; ortalığı saran nefretin karşısına örtüsüz çıkmak durumundadır şimdi.</p>
		<p>Çünkü şimdi bütün gizli rakipleri sonunda ortak bir dava etrafında toplanabilmektedir. Marie-Antoinette, kibri incinmişlerden oluşan koca bir yılan yuvasına elini arsızca daldırmıştır. Louis Kardinal de Rohan –Nasıl unutabilmiştir bunu!– Fransa’nın en eski ve en şanlı isimlerinden birini taşımaktadır ve öbür feodal sülalelere, en başta da Soubise, Marsan, Condé ailelerine kan bağıyla bağlıdır; doğal olarak şimdi hepsi de kendilerini, içlerinden birinin adi bir yankesici gibi kralın sarayında tutuklanmış olmasından dolayı, ölesiye hakarete uğramış hissetmektedir. Ayrıca yüksek ruhban kesimi de küplere binmektedir. Bir kardinali, böyle yüksek bir şahsiyeti, Efendimizin huzuruna çıkıp ayin okumasına birkaç dakika kala, kilisenin tören cüppesi sırtındayken askerin birine tutuklatmak ha! Ta Roma’ya kadar şikâyetler edilir. Gerek asiller gerek ruhban, kendilerini bütün zümre olarak sövgüye uğramış saymaktadır. Bundan başka güçlü bir grup olan masonlar da, savaşmaya kararlı biçimde arenaya çıkar, çünkü jandarmalar yalnızca hamileri olan Kardinal’i değil, aynı zamanda tanrısızların ilahı, masonların başı, Üstad-ı Azam Cagliostro’yu da Bastille’e götürmüştür; şimdi sonunda tahtın ve sunağın haşmetli sahiplerini iyice rahatsız etme fırsatı çıkmaktadır. Başka zaman saray dünyasının bütün eğlencelerinin ve iç gıcıklayıcı skandallarının dışında kalan halk ise bu olup bitenler karşısında kendinden geçmiştir. Sonunda ona büyük bir gösteri sunulmaktadır: bir kamu davasının sanık sandalyesinde gerçek bir kardinal, onun piskoposluk cüppesinin erguvani gölgesinde bir dizi süzme haydut, dolandırıcı, simsar, sahtekâr ve arka planda da –Başlı başına bir zevk!– o mağrur, o kibirli Avusturyalı kadın! Bahtını, tüyünü ve kalemini kuşanarak arayan bütün o şövalyeler, o broşür yazarları, karikatür çizerleri, gazete çığırtkanlarına “Güzel İtibarlı”nın skandalından daha eğlendirici bir konu bahşedilemezdi. Montgolfier’nin bütün bir insanlık hesabına yeni bir dünya fetheden uçuşu bile Paris’te, hayır, hatta bütün dünyada, bu kadar, bir kraliçe tarafından açılan ve zamanla kraliçeye karşı bir davaya dönüşen bu dava kadar ilgi uyandırmamıştır. Savunma konuşmalarının kanun uyarınca sansürsüz olarak basılma izni olduğundan, kitapçı dükkânları daha duruşmadan önce, kalabalıkların hücumuna uğrar, polis duruma el koymak zorunda kalır. Voltaire’lerin, Jean-Jacques Rousseau’ların, Beaumarchais’lerin ölümsüz eserleri onyıllar boyunca bile bu savunma metinlerinin bir hafta içinde vardığı tiraja ulaşamayacaktır. Yedi bin, on bin, yirmi bin nüsha, bu savunmaları çiziktirip basanların elinden daha üzerlerindeki mürekkep kurumadan, kapış kapış alınmakta; yabancı elçiliklerde elçiler gün boyu, memlekette dostane meraklar içinde kalmış efendilerine Versailles Sarayı skandalı üzerine çıkan en son alay metinlerini zaman kaybetmeksizin gönderebilmek için durmadan paket bağlamaktadır. Herkes her şeyi okumak, çoktan okumuş olmak istemekte; haftalar boyunca başka bir şey konuşulmamakta, en çılgınca tahminlere körlemesine inanılmaktadır. Asıl duruşmaya ise taşradan kervan kervan insan gelir. Asiller, burjuvalar, avukatlar; Paris’te zanaatçılar, dükkânlarını saatlerce yüzüstü bırakır. Halkın yanılmaz içgüdüsü bilinçsizce hissetmektedir: Burada yalnızca tek bir hatanın muhakemesi edilmeyecektir, bu küçük, pis yumaktan, ucu Versailles’a varan bütün ipler kendi kendine sökülecektir, <em>lettres de cachet</em> denen o başına buyruk tutuklama emirlerinin çıkarılması garabeti, sarayın israfı, mali işlerdeki idaresizlik, bütün hepsi şimdi hedef alınabilecektir; ilk kez bütün halk tesadüfen yerinden düşmüş bir çit tahtasının gediğinden o erişilmezlerin gizli dünyasına bakabilecektir. Bu davada söz konusu olan, bir kolyeden fazla bir şeydir, halihazırdaki hükümet düzenidir; çünkü bu davanın açılmasıyla atılan taş, ustalıkla kullanılırsa dönüp bütün hâkim sınıfı, Kraliçe’yi, böylece de krallık idaresini vurabilecektir. “Ne büyük ve umut verici bir olay!” diye bağırır gizli cephecilerden biri Parlamento’da:</p>
		<blockquote>
			<p>Bir kardinalin haydut olduğu ortaya çıkıyor! Kraliçe bir skandal davasına karışıyor! Ne çok pislik yapışmış hem piskoposluk hem kraliyet asasına! Özgürlük düşüncesi için ne büyük bir zafer!</p>
		</blockquote>
		<p>Kraliçe, tek alelaceleci hareketiyle nasıl bir uğursuzluğun ipini boşandırdığının henüz farkında değildir. Fakat bir bina çürümüş, altı çoktan oyulmuşsa, duvardan tek bir çiviyi sökmek yeter: Hiçbir yeri ayakta kalmamacasına yıkılır.</p>
		<p class="gap">Mahkeme karşısında Pandora’nın esrarengiz kutusu yavaşça açılmaktadır. Kutunun içinde olan her neyse ortalığa hiç de gül kokuları yaymamaktadır. Hırsız kadının lehine bir durum varsa, o da yalnızca, soylu zevci La Motte’ un zaman kaybetmeden, kolyeden geriye kalanlarla birlikte Londra’ya kapağı atabilmiş olmasıdır; böylece gözle görülür delil nesnesi ortadan kaybolmuştur; hırsızlık ve çalıntı mal bulundurma suçları, nesne görünürde olmadığından, başkasının üzerine atılabilir ve bu arada hep alttan alta, kolyenin belki daha Kraliçe’nin elinde bile olabileceği olasılığı ima edilir. Madam La Motte, ki kibar beylerin bu olayı kendi sırtına bindireceğini anlamıştır, Rohan’ı gülünç bir duruma düşürmek ve kuşkuyu üzerinden savmak için, hepten suçsuz olan Cagliostro’yu hırsızlıkla suçlar ve zorla davanın içine çeker. Hiçbir çareye başvurmaktan geri kalmamaktadır. Birdenbire zenginleşmesini açıklamak üzere, küstahça ve utanmazca, Kardinal’in sevgilisi olduğunu ileri sürer, “Zaten herkes biliyor,” der, “bu çapkın rahibin cömertliğini! İş Kardinal hesabına artık en azından yüz kızartıcı hale gelmektedir ki, sonunda sanığın yardımcısının yardımcıları olan Rétaux ile “Barones d’Oliva” kılığındaki küçük şapkacıyı ele geçirmek mümkün olur ve bunların ifadeleriyle her şey açığa çıkar.</p>
		<p>Fakat bir isim vardır ki, iddia makamı olsun, savunma olsun, ürkekçe üzerinden atlayıp geçmektedir: Kraliçe. Sanıklardan her biri, Marie-Antoinette’i en küçük bir töhmet altında bırakmaktan özenle kaçınmaktadır, hatta La Motte bile –ileride başka türlü konuşacaktır– Kraliçe’nin kolyeyi teslim almış olduğu düşüncesini adice bir hakaret olarak reddeder. Fakat tam da bu durum, Kraliçe’den herkesin söz birliği etmişçesine, böyle yerlere kadar eğilmelerle, saygılar duyarak söz etmesi şüpheci kamuoyunun üzerinde ters bir etki yaratır; Kraliçe’nin “korunması” yolunda bir fısıltı geldiği dedikodusu yayıldıkça yayılır. Dedikodularda Kardinal’in büyüklük göstererek suçu üzerine aldığı söylenmektedir; hele o alelacele, kimsenin eline geçmesin diye yaktığı mektuplar, hepsi de sahte miydi bakalım? Yoksa işin içinde, gerçi ne olduğunu kimse bilmez ama yine de bir iş, bu meselenin Kraliçe için nahoş bir tarafı var mıdır?</p>
		<p>Vakanın tamamen netlik kazanması hiç işe yaramaz, “<em>Semper aliquid haeret</em>”;<a class="si-noteref epub-type_noteref" href="#f126" id="ref_f126">126</a> Marie-Antoinette, adı tam da mahkeme karşısında anılmadığından, görünmez bir biçimde mahkemeye çıkarılmış olur. </p>
		<p class="gap">Sonunda, 31 Mayıs’ta karar verilecektir. Ucu bucağı görülmez bir kalabalık saat sabahın beşinden itibaren Adalet Sarayı’nın önünde birikir; Seine Nehri’nin sol rıhtımına sığmamaktadır insanlar, Pont-Neuf Köprüsü’yle sağ kıyı da sabırsız bekleşenlerle tıklım tıklım doludur; atlı polis düzeni zahmetle sağlayabilmektedir. Altmış dört hâkim daha yoldayken bile, seyircilerin heyecanlı bakışlarından, coşkulu bağrışlarından, verecekleri kararın bütün Fransa için ne kadar önemli olduğunu hisseder; fakat asıl can alıcı uyarı kendilerini Büyük Meclis salonunun ön odasında, Grand Chambre’da beklemektedir. Burada, matem elbiseleri içinde Rohan, Soubise ve Lorraine ailelerinin on dokuz temsilcisi iki yana dikilmiş, aralarından geçen hâkimlerin önünde eğilmektedir. Hiçbiri bir söz söylemez, hiçbiri ileri bir adım atmaz. Elbiseleri, tavırları her şeyi dile getirmektedir. Ve bu sessiz yalvarış, mahkemenin kararıyla Rohan ailesine tehlike altındaki onurunu iade etmesi dileği, kendileri de çoğunlukla Fransa’nın üst aristokrasisinden gelen meclis üyeleri üzerinde devasa bir etki yapar; daha görüşmelerine başlamamışken şunu bilmektedirler: Halk ve aristokrasi, bütün ülke, Kardinal’in beraatini beklemektedir. </p>
		<p>Fakat yine de, on altı saat sürer istişareleri; Rohanların ve sokaktaki on binlerin on yedi saat, sabahın saat altısından akşamın saat onuna kadar beklemesi gerekecektir. Çünkü hâkimler, etkisi uzun erimli bir karar karşısında bulunmaktadır. Sahtekâr kadınla ilgili karar daha önceden verilmiştir, yardakçıları ve küçük şapkacı kız üzerine de... Kızı, bu şirin ve hiçbir şeyden habersiz haliyle Venüs Korusu’na dalıvermiş olduğundan, gönül rahatlığıyla salıverirler. Asıl verilecek olan karar, yalnızca kardinalle ilgili olandır. Onu, sabit olduğu üzere kendisi de dolandırılmış olduğu, dolandırıcı olmadığı için beraat ettirmek konusunda hemfikirdirler; fikir ayrılığı yalnızca bu beraatin biçimiyle ilgilidir; çünkü bu noktada davaya büyük bir siyasi mesele bağlıdır. Saray tarafı, bu beraatin “ceza gerektiren girişim” olarak bir uyarıyla birlikte kararlaştırılmasını ister –ki haksız da değildir– çünkü kardinal bir Fransa kraliçesinin, kendisiyle karanlık bir ağaçlıkta randevulaşabileceğine inanma suçunu işlemiştir. İddia makamı, Kardinal’in, Kraliçe’nin kutsal kişiliği karşısında gösterdiği bu saygı noksanlığının karşılığı olarak, <em>grande chambre</em> karşısında alçakgönüllülük içinde açık biçimde özür dilemesini ve makamlarından geri çekilmesini talep eder. Karşı taraf, Kraliçe’ye karşı olanların tarafı ise davanın düşmesini istemektedir. Kardinal dolandırılmıştır, şu halde kusursuz ve suçsuzdur. Böyle, eksiksiz bir beraat sadağında zehirli bir ok taşıyan bir beraat olacaktır. Çünkü Kardinal’in, Kraliçe’nin herkesçe bilinen hareket tarzından ötürü böyle gizli ve kendi başına işler çevirmesinin mümkün olduğunu düşünmüş olabileceği kabul edilirse, Kraliçe’nin havailiği de açıkça kınanmış olacaktır. Terazinin kefesinde büyük bir ağırlık vardır: Rohan’ın davranışı en azından taht sahibi kadına karşılık saygısızlık olarak görülürse Marie-Antoinette’e adının istismarıyla zedelenen onuru geri verilmiş; Rohan hepten beraat ettirilirse aynı zamanda ahlaken Kraliçe’ye hüküm giydirilmiş olacaktır.</p>
		<p>Parlamento’nun hâkimleri bunu bilmekte, taraflar bilmekte ve sabırsızlığı had safhadaki halk bilmektedir: Bu karar, söz konusu olan tek ve önemsiz vakayı aşan bir karar olacaktır. Burada paylaşılan kozlar, kişisel bir meseleyle ilgili değildir, çağın politikasıyla ilgilidir: Fransa Parlamentosu, Kraliçe’nin kişiliğini hâlâ “kutsal”, dokunulmaz olarak mı, yoksa aynı herhangi bir Fransız yurttaşı gibi kanunlara tabi olarak mı görmektedir; gelmekte olan devrim ilk defa burada bir şafak kızıllığı yansıtmaktadır, Marie-Antoinette’in giyotine götürülmeden önce tutulduğu o tüyler ürpertici hapishane olan Conciergerie’yi de içinde barındıran pencerelerine. Aynı binada bitecek olan, aynı binada başlamaktadır. Şimdi Madam La Motte’un hesap verdiği salonda ileride Kraliçe hesap verecektir.</p>
		<p>Hâkimler on altı saat istişarede bulunur, fikirler ve bir o kadar da çıkarlar amansız bir mücadele verir. Çünkü iki taraf da, hem kral tarafı hem kral karşıtı olanlar, ellerinden geleni artlarına koymamış, ceplerine el atmaktan da çekinmemişlerdir; haftalardır bütün Parlamento üyeleri etki altında bırakılmakta, tehdit edilmekte, işlenmekte, yemlenmekte ve satın alınmaktadır; hatta sokaklarda şöyle şarkılar bile duyulur olmuştur:</p>
		<p class="gap"><em>Si cet arrêt du cardinal</em></p>
		<p><em>Vous paraissait trop illégal</em></p>
		<p><em>Sachez que la finance</em></p>
		<p><em>Eh bien</em></p>
		<p><em>Dirige tout en France</em></p>
		<p><em>Vous m’entendez bien!</em><a class="si-noteref epub-type_noteref" href="#f127" id="ref_f127">127</a></p>
		<p class="gap">Sonunda, Kral ile Kraliçe’nin Parlamento’ya karşı yıllardır gösterdikleri kayıtsızlığın öcü alınır, hâkimler arasında aristokrasiye artık esaslı ve göz ardı edilemeyecek bir ders verme zamanının gelmiş olduğunu düşünenler pek çoktur. Yirmi ikiye karşı yirmi altı oyla –yarış başa baş sonuçlanmaktadır– Kardinal “her türlü kusurdan müstesna” olarak beraat ettirilir, arkadaşı Cagliostro ve o küçük Kraliyet Sarayı şapkacısı da öyle. Yardakçılara karşı da lütuf gösterilir, yalnızca sınır dışı edilmeyle kurtulurlar. Bütün hesabı ödeyen La Motte olur, oybirliğiyle suçluluğuna karar verilir, kırbaç cezasıyla cezalandırılır, eti “V” (<em>voleuse</em><a class="si-noteref epub-type_noteref" href="#f128" id="ref_f128">128</a>) işaretiyle dağlanır, sonra da ömür boyu hapis cezasıyla Salpêtrière’de<a class="si-noteref epub-type_noteref" href="#f129" id="ref_f129">129</a> ortadan kaybolur.</p>
		<p>Fakat Kardinal’in beraatiyle birlikte sanık sandalyesinde oturmamış biri de hüküm giymiş olmaktadır; hem de yine aynı şekilde ömür boyu: Marie-Antoinette. Kraliçe artık düşmanlarının iftiralarına ve dizginlenmek bilmez nefretlerine karşı korunmasız kalacaktır.</p>
		<p>Kararı duyanlardan biri, mahkeme salonundan ilk dışarı fırlayan olur, ardından yüzlercesi koşarak beraat kararını kendinden geçmişçesine sokağa yayar. Coşku çığlıkları yükselir, yükselir, uğultusu karşı kıyıya ulaşır. “Yaşasın Parlamento!” – Alışılagelmiş “Yaşasın Kral”ın yerini alan yeni bir çığlık bütün şehirde yankılanır. Hâkimler kendilerine duyulan şükranın coşkusuna karşı durmakta güçlük çekmektedir. Herkes onları kucaklamakta, salondaki kadınlar onları öpmektedir, yollarına çiçekler serpilmektedir; beraat edenlerin zafer alayı çok gösterişli başlar. On bin kişi, zafer kazanmış bir kumandanın peşinden gidercesine, tekrar erguvani cüppesini giymiş olan Kardinal’in ardından, bu geceyi de geçireceği Bastille’e yürür; durmadan yenileri gelen kalabalıklar gün ağarıncaya kadar orada bekleyip sevinç çığlıkları atacaktır. Cagliostro’nun göklere çıkarılışının da bundan aşağı kalır yeri yoktur; şehrin onun onuruna ışıklandırılmasını da yalnızca polis yasağı önleyebilmektedir. Böylece bütün bir halk, Fransa için, kraliçenin ve kraliyetin saygınlığını öldürücü bir şekilde zedelemekten başka hiçbir şey yapmamış, hiçbir hizmette bulunmamış bu iki adamın başarısını kutlar – endişe verici bir işarettir bu.</p>
		<p> Kraliçe’nin çaresizliğini gizlemeye çalışması boşuna olur; bu kamçı darbesi yüzünün orta yerine fazlasıyla keskin, fazlasıyla açık bir biçimde inmiştir. Nedimesi, onu gözyaşları içinde bulur; Mercy, Viyana’ya, çektiği acının “aklıselimle bakıldığında sebebiyet veren vesilenin icap ettirir göründüğünden daha büyük” olduğunu bildirir. İçgüdüsünün bilinçli düşüncesine her zamanki üstünlüğü içinde Marie-Antoinette, bu yenilginin ortadan kaldırılması olanaksız zararını hemen fark etmiştir; kraliyet tacını başına geçirdiğinden bu yana, ilk kez, karşısına kendi iradesinden daha güçlü bir güç çıkmıştır.</p>
		<p>Fakat son karar hâlâ Kral’ın elinde bulunmaktadır. Kral’ın sağlam bir önlem alarak karısının aşağılanmış onurunu kurtarması ve o boğuk direnişi gecikmeksizin ürkütüp kırması hâlâ mümkündür. Güçlü bir kral, kararlı bir kraliçe böylesine isyankâr bir Parlamento’ya kapıyı gösterebilmelidir; XIV. Louis olsa böyle davranırdı ve hatta belki XV. Louis de öyle. Fakat XVI. Louis’nin cesareti oldukça zayıftır. Parlamento’yla hesaplaşmaya cesaret edemeyip yalnızca karısına bir tür tatmin sağlamak için Kardinal’i sürgüne gönderir, Cagliostro’yu ise sınırdışı eder; Parlamento’yu –gerçekten vurmak yerine– kızdıran, adaleti ise –karısının onurunu yeniden inşa etmeksizin– aşağılayan yarım yamalak bir önlem olur bu. Her zamanki kararsızlığı içinde orta yolu tutar, ki bunun politikada her zaman en hatalı yol olduğu ortaya çıkmıştır. Böylece yokuş inilmeye başlamış olur, çok geçmeden de bu karıkocanın birleşik kaderinde Grillparzer’in öylesine unutulmaz biçimde dizelere döktüğü o eski Habsburg laneti gerçek olacaktır:</p>
		<p class="gap">Asil hanedanımızın lanetidir bu,</p>
		<p>Yarı yollarda, yarım işlerde</p>
		<p>Yarım çarelerle, bocalayarak ilerlemek.</p>
		<p class="gap">Büyük bir karar, Kral hesabına, bir daha geri gelmeyecek biçimde ıskalanmıştır. Parlamento’nun Kraliçe’ye karşı verdiği kararla yeni bir çağ başlamış olmaktadır.</p>
		<p class="gap">Madam La Motte’a karşı da saray aynı, uğursuz yarım yamalaklık yöntemini uygular. Burada da iki olasılık söz konusu olmuştur: ya yüce gönüllü davranıp suçlu kadının o korkunç cezasını affetmek –böylesi harika bir etki yapardı– ya da tersine, cezanın olabildiğince açık biçimde infaz edilmesini sağlamak. Fakat o içten içe duyulan utanç yine bir orta çözüme sığınır. Gerçi merasimle iskeleler kurulup bütün halka barbarca bir gösteri olan o herkese açık dağlama cezasının uygulanacağı vaadinde bulunulur, çevredeki binaların pencereleri akla ziyan fiyatlardan kiraya verilmiştir bile; fakat saray son anda kendi cesaretinden ürküntüye kapılır. Saat sabah beşte, yani özellikle kimsenin şahit olmasından endişe edilmeyecek bir saatte, on dört cellat ciyak ciyak bağıran ve öfke içinde çırpınan kadını Adalet Sarayı’nın merdivenine sürükler; burada yüzüne karşı, halka açık biçimde dayak yiyeceği ve dağlanacağı kararı okunacaktır. Fakat yakalayıp getirdikleri çılgın bir dişi aslandır, isterik kadın canhıraş bir feryada koyulur, Kral’a, Kardinal’e, Parlamento’ya ettiği küfürler etrafta bütün uyuyanları uyandırır; La Motte vurmakta, ısırmakta, tekme atmaktadır, öyle ki, dağlama işlemini yapabilmek için sırtından elbiselerini yırta yırta almak zorunda kalırlar. Fakat kor halindeki damganın omzuna değdiği an öyle bir fırlar ki, bir yandan bütün çıplaklığı seyircilerin keyfini kabartırken, o yakıcı “V” omzuna değil, göğsüne iner. Bu azgın hayvan gördüğü eziyetin acısıyla bir çığlık koparıp dişlerini yeleğinin üstünden celladın etine geçirir, sonra da baygın düşer. Kadını baygın haliyle, bir hayvan leşi gibi Salpêtrière’e sürüklerler; karar uyarınca burada ömrü boyunca, sırtında gri bir çul, ayaklarında tahta nalınlarla çalışacaktır, yalnızca kara ekmekle mercimek yiyerek.</p>
		<p>Cezanın infazının bu tüyler ürpertici ayrıntıları duyulur duyulmaz, bütün sempati bir anda La Motte’un lehine döner. Elli yıl önce –Casanova’da okunabilir– bütün aristokrasi, hanımlarıyla birlikte, suçu minicik bir çakıyla XV. Louis’yi bir çizikle yaralamak olan deli Damiens’a yapılan işkenceyi dört saat boyunca izleyip bu talihsiz insan parçasının etinin kor halinde maşalarla kıstırılışını, kızgın yağla haşlanışını ve bitmek tükenmek bilmez bir can çekişmenin ardından, bu arada birdenbire bembeyaz kesilen saçları başında fırça gibi dikildikten sonra, çarka bağlanışını seyrederek keyiflenirken, aynı toplum yine modaya uyarak insansever olmuştur ve içi “masum” La Motte’a karşı birdenbire ilgiyle dolmaktadır. Çünkü ne mutlu ki, şimdi Kraliçe’ye karşı cephe almanın yeni ve hiç mi hiç tehlikeli olmayan bir biçimi bulunmuştur: olayın “kurban”ına, “zavallı talihsiz kadın”a karşı gözle görülür biçimde sempati sergilemek. Orléans Dükü halka açık bir yardım kampanyası açar, bütün aristokrasi zindana hediyeler gönderir, günbegün kibar arabalar çekilir Salpêtrière’in önüne. Hüküm giymiş hırsızı ziyaret, Paris sosyetesinde <em>dernier cri</em><a class="si-noteref epub-type_noteref" href="#f130" id="ref_f130">130</a> sayılmaktadır. Fakat yönetici rahibe günün birinde bu merhametli ziyaretçi hanımlar arasında Kraliçe’nin en iyi arkadaşlarından birini, Prenses Lamballe’ı görür. Kendi isteğiyle mi gelmiştir, yoksa, milletin hemen fısıl fısıl yaymaya başladığı üzere, Marie-Antoinette’in verdiği gizli görevle mi? Ne olursa olsun, bu yersiz merhamet Kraliçe’yle ilgili meselenin üzerine nahoş bir gölge düşürür: Bu uluorta merhamet gösterisi ne demek oluyor?” diye sormaktadır herkes. “Kraliçe’yi vicdanı rahatsız mı ediyor? “Kurban”ı ile gizlice anlaşmaya mı çalışıyor? Mırıldanmalar bitmek bilmez. Birkaç hafta sonra da, Madam La Motte esrarengiz bir biçimde –bilinmeyen eller geceleyin zindanının kapılarını açıvermiştir– İngiltere’ye kaçınca bütün Paris’te tek bir ses duyulur: Beriki yücegönüllülük gösterip mahkeme karşısında kolye skandalıyla ilgili olarak Kraliçe’nin suçunu ya da suç payını ifşa etmediği için Kraliçe “arkadaş”ını kurtarmıştır. Gerçekte, La Motte’un kaçışını sağlamak, komplocu sülalenin yapabileceği en sinsice oyun olmuştur. Çünkü şimdi Kraliçe’nin hırsızla işbirliği yaptığına dair esrarengiz dedikodulara kapı açılmış olmakla kalmaz, cezalandırılmış olan La Motte da Londra’da şikâyetçi olarak ortaya çıkar, en hayasızından yalanlarının ve iftiralarının basılmalarını sağlar, hatta dahası var, Fransa’da ve Avrupa’da sayısız kimse bu tür “açıklama”ların peşinde olduğundan, sonunda yine bir sürü para kazanmaya başlar. Daha Londra’ya geldiği gün, oradaki bir matbaacı kendisine büyük paralar vaat eder; iftiraların ucunun nerelere varabileceğini şimdi anlamış olan saray, boş yere o zehirli oku yerine varmadan tutmaya çalışır; Kraliçe’nin gözdesi Polignac gönderilir, La Motte’u 200.000 <em>livre</em>’e satın alıp susmasını sağlasın diye; fakat bu yırtık haydut, sarayı ikinci kere dolandırır, parayı alır, sonra “hatıralar”ını hiç çekinmeden defalarca hep değişen biçimlerde, hep daha sansasyonel bir şekil alan eklemeler uydurarak yayımlatır. Bu hatıralarda skandal düşkünü bir okur çevresinin duymayı umduğu her şey vardır, hatta daha fazlası: Sözde Parlamento karşısındaki dava, göstermelik bir oyun olmuştur; zavallı La Motte en kalleşçe biçimde feda edilmiştir. Tabii ki kolyeyi ısmarlamış ve Rohan’dan teslim almış olan Kraliçe’den başkası değildir; La Motte ise bir masumiyet timsali, yalnızca dostluk yüzünden suçu üzerine almıştır, kraliçenin kirletilmiş onurunu korumak için. Bu pişkin yalancı, Marie-Antoinette’le bu arkadaşlığının ne tür bir arkadaşlık olduğunu da aynen o şehvet düşkünü güruhun bilmek istediği gibi açıklar: <em>more lesbico</em><a class="si-noteref epub-type_noteref" href="#f131" id="ref_f131">131</a>, yatak mahremiyeti. Tarafsız bakan biri bu yalanların çoğunun ne kadar beceriksizce örüldüğünü hemen görecektir; La Motte, Marie-Antoinette’in Kardinal Rohan’la daha grandüşes iken, berikinin elçiliği sırasında bir aşk ilişkisi yaşadığını iddia eder; oysa iyi niyetli herkes için Marie-Antoinette’in, Rohan, Viyana’da elçiyken çoktan Versailles’da <em>Dauphine</em> kimliğini almış bulunduğu iki kere iki gibidir. Fakat iyi niyetliler seyrelmiştir. Büyük okuyucu kitlesi ise La Motte’un anıları arasına yerleştirdiği o sözümona Kraliçe tarafından Rohan’a yazılmış, misk kokulu aşk mektuplarını büyük keyif içinde okumakta, daha da fazlasını öğrenmek istemektedir. Şimdi bir hicviyenin ardından öbürü gelir, her biri de açık saçıklık ve alçaklık bakımından öncekinin üstüne çıkar; çok geçmeden, “Kraliçe’nin Sefihçe Alakalar İçinde Bulunduğu Bütün Şahısların Listesi” yayımlanır; her iki cinsten tastamam otuz dört isim bulunmaktadır bu listede, dükler, tiyatrocular, uşaklar, Kral’ın kardeşleri, kardeşin oda hizmetçisi, Madam Polignac, Madam Lamballe ve nihayet, kırbaçtan geçirilen sokak fahişeleri dahil olmak üzere, kısaca <em>toutes les tribades de Paris</em><a class="si-noteref epub-type_noteref" href="#f132" id="ref_f132">132</a>. Fakat salonların ve sokağın Marie-Antoinette’e atfettiği sevgililer, bu otuz dört isimle tükenmemektedir; bütün bir şehrin, bütün bir milletin erotik uçuşlara geçmiş hayal gücü eline bir kadını geçirdi mi, ister imparatoriçe, ister film yıldızı, kraliçe ya da opera sanatçısı olsun, bu kadına bir çığ gibi yüklenir ve o zaman olduğu gibi bugün de akla gelebilecek bütün taşkınlıkları, sapkınlıkları yakıştırarak düşlediği zevkleri kitlesel bir orgazm ve göstermelik bir öfke içinde yaşamaya çalışır. Başka bir hicviye, <em>La vie scandaleuse de Marie-Antoinette</em><a class="si-noteref epub-type_noteref" href="#f133" id="ref_f133">133</a>, daha Avusturya imparatorluk sarayındayken, on üçündeki Marie-Antoinette’in dinmek bilmez <em>fureurs utérines</em>’ini<a class="si-noteref epub-type_noteref" href="#f134" id="ref_f134">134</a> (üçüncü bir hicviyenin zevkli başlığı da budur) yatıştırmayı bilen güçlü bir Macar uşaktan söz eder; <em>Bordel Royal</em><a class="si-noteref epub-type_noteref" href="#f135" id="ref_f135">135</a> (bir başka hicviyenin başlığıdır) içindeki <em>mignons et mignonnes</em><a class="si-noteref epub-type_noteref" href="#f136" id="ref_f136">136</a> ile birlikte kendinden geçmiş okur çevresine kraliçeyi çeşitli eşleriyle Aretino<a class="si-noteref epub-type_noteref" href="#f137" id="ref_f137">137</a> tarzı sevişme pozlarında gösteren pornografik gravürlerle tanıtılır. Çirkef gittikçe daha yükseklere sıçramakta, yalanlar gittikçe daha kindarlaşmakta ve insanlar, bu “suçlu” hakkındaki her şeye inanmak istedikleri için her birine inanmaktadır. Kolye davasından iki-üç yıl sonra Marie-Antoinette artık bir daha kurtarılamaz biçimde, bütün Fransa’nın en düşkün, en ahlaksız, en düzenbaz, en despot kadını olma şöhretine ulaşmıştır; buna karşılık o üçkâğıtçı, o dağlanmış La Motte masum kurban sayılmaktadır. Ve sonra devrim başlar başlamaz da kulüpler, ülke dışına kaçmış olan La Motte’a kol kanat gererek tekrar Paris’e getirmeye ve bütün o kolye davasını yeniden, fakat bu defa kendi devrim mahkemelerinin karşısında, La Motte’u davacı ve Marie-Antoinette’i sanık sandalyesine oturtarak yeniden görmeye çalışır. Yalnızca La Motte’un ani ölümü olur –kovalanma psikozu içindeki kadın, 1791’de geçirdiği bir kriz sırasında pencereden atlamıştır– bu büyük dolandırıcının bir zafer alayı içinde Paris’ten geçirilip kendisine “cumhuriyete hizmette bulunmuştur” sıfatının verilmesine engel olan. Kader işe karışmış olmasa dünya, kolye davasından da grotesk bir adliye komedisi görecektir: iftiraya buladığı kraliçenin idamını kalabalığın sevgi gösterileri içinde seyreden bir La Motte.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f126"><a class="si-backref" href="#ref_f126">126</a><span class="si-footnote-text">. (Lat.) Geride hep bir iz kalır. (Y.N.)</span></div>
		<div class="si-footnote html5_aside epub-type_footnote" id="f127"><a class="si-backref" href="#ref_f127">127</a><span class="si-footnote-text">. (Fr.) Eğer Kardinal’in bu kararı / Size çok yasadışı geldiyse / Bilin ki Fransa’da / Maliye yönetir her şeyi / Duydunuz mu beni! (Y.N.)</span></div>
		<div class="si-footnote html5_aside epub-type_footnote" id="f128"><a class="si-backref" href="#ref_f128">128</a><span class="si-footnote-text">. (Fr.) Hırsız. (Ç.N.)</span></div>
		<div class="si-footnote html5_aside epub-type_footnote" id="f129"><a class="si-backref" href="#ref_f129">129</a><span class="si-footnote-text">. Devrim öncesi Paris’inin zindanlarından biri. (Ç.N.)</span></div>
		<div class="si-footnote html5_aside epub-type_footnote" id="f130"><a class="si-backref" href="#ref_f130">130</a><span class="si-footnote-text">. (Fr.) Son moda. (Ç.N.)</span></div>
		<div class="si-footnote html5_aside epub-type_footnote" id="f131"><a class="si-backref" href="#ref_f131">131</a><span class="si-footnote-text">. (İsp.) Lezbiyen tarzı. (Ç.N.)</span></div>
		<div class="si-footnote html5_aside epub-type_footnote" id="f132"><a class="si-backref" href="#ref_f132">132</a><span class="si-footnote-text">. (Fr.) Paris’in bütün lezbiyenleri. (Y.N.)</span></div>
		<div class="si-footnote html5_aside epub-type_footnote" id="f133"><a class="si-backref" href="#ref_f133">133</a><span class="si-footnote-text">. (Fr.) Marie-Antoinette’in Skandal Dolu Hayatı. (Ç.N.)</span></div>
		<div class="si-footnote html5_aside epub-type_footnote" id="f134"><a class="si-backref" href="#ref_f134">134</a><span class="si-footnote-text">. (Fr.) Seks düşkünlüğü. (Ç.N.)</span></div>
		<div class="si-footnote html5_aside epub-type_footnote" id="f135"><a class="si-backref" href="#ref_f135">135</a><span class="si-footnote-text">. (Fr.) Kraliyet Genelevi. (Ç.N.)</span></div>
		<div class="si-footnote html5_aside epub-type_footnote" id="f136"><a class="si-backref" href="#ref_f136">136</a><span class="si-footnote-text">. (Fr.) Genç erkek ve kadın sevgilileri. (Y.N.)</span></div>
		<div class="si-footnote html5_aside epub-type_footnote" id="f137"><a class="si-backref" href="#ref_f137">137</a><span class="si-footnote-text">. Pietro Aretino (1492-1556). Güçlü kişilere yönelen ve zaman zaman şantaj havasını taşıyan, pornografik öğelerle dolu eserler veren İtalyan şair, düzyazı ustası ve oyun yazarı. (Y.N.)</span></div>
	</div>
</body>
</html>