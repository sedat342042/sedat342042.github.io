<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Rokokonun kraliçesi</h1>
		<p>Avusturya’nın ezelî düşmanı Büyük Friedrich eski rakibi Maria Theresia’nın kızı Marie-Antoinette Fransız tahtına çıktığında huzursuzlanır. Prusya elçisine, Marie-Antoinette’in politik planları hakkında esaslıca bir şeyler öğrenmeye çalışması için mektup üstüne mektup gönderir. Gerçekten de onun için tehlike büyüktür. Fransız diplomasisinin bütün iplerinin yalnızca onun eline geçmesi için Marie-Antoinette’in istemesi, birazcık gayret göstermesi yetecektir; Avrupa, üç kadının hâkimiyeti altına girecektir, Maria Theresia’nın, Marie-Antoinette’in ve Rusya’ da ise Yekaterina’nın. Fakat Prusya’nın talihine –ve berikinin talihsizliğine– bakın ki, Marie-Antoinette’e, dünya tarihini etkileyecek bu büyük görev hiç mi hiç çekici gelmemektedir, zamanı anlamak gibi bir derdi yoktur, istediği yalnızca zamanını geçirmektir; elleri taca kayıtsızca, bir oyuncakmış gibi uzanır. İstediği, kucağına düşen güçten faydalanmak yerine, yalnızca tat almaktır.</p>
		<p>Bu, Marie-Antoinette’in daha en başından beri işlediği vahim bir hatadır. Zafere kadın olarak ulaşmak istemiştir, kraliçe olarak değil; küçük, kadınca zaferleri ona büyük ve dünya tarihini etkileyecek zaferlerden daha değerli gelmiştir; ayrıca oyun düşkünü gönlü kraliyet fikrine manevi bir içerik değil, yalnızca mükemmel bir biçim katabildiği için, büyük bir görev ellerinin arasından kayıp gitmiş, bugün var yarın yok bir oyuna, yüksek bir mevkinin canlandırıldığı bir tiyatro rolüne dönüşmüştür; kraliçe olmak demek, Marie-Antoinette için on beş havai yıl boyunca yalnızca ama yalnızca şu anlamı taşımıştır: bir sarayın en şık, en koket, en iyi giyinen, en çok şımartılan ve her şeyden önce, en çok eğlenen kadını olarak hayranlık toplamak, zarafet konusunda otorite olmak, doğallıktan alabildiğine uzaklaşmış ve dünya benim diyen o sosyete dünyasının gündemi belirleyen seçkini olmak. Yirmi yıl boyunca, Versailles’daki, bir Japon çiçek köprüsü gibi uçurum üzerine kurulmuş özel sahnesinde, kendine âşık bir halde, mükemmel bir rokoko kraliçesi rolünü primadonna olarak, özenli bir üslup ve çekicilik göstererek oynamıştır.</p>
		<p class="gap">Fakat ne kadar zavallıca bir repertuvarla yetinecektir bu sosyete komedisi: birkaç küçük, kaçamak koketlik, cılız birkaç entrika, pek az ruh ve pek çok dans. Bu oyunlarda ve oynaşmalarda yanında kral namına gerçek bir eş, karşıtı olarak gerçekten kahraman bir rakip yoktur, etrafını hep o aynı, can sıkıntısı çeken züppe gözbağcı takımı sarmıştır ve bu arada, parmaklıkları altın kaplamalı kapıların dışında halk, milyonlarca insan, sabırla kraliçesini beklemektedir. Ama bu gözleri kamaşmış kadın, rolünden vazgeçmez, o deli gönlünü durmadan yeni fasa fisolarla ayartılar peşinde koşturmaya devam eder; hatta Paris’ten bu yana doğru top gürlemeleri Versailles’ın bahçelerini geçip gelmeye başladığında bile oyununu bırakmaz. Ancak devrim kendisini bu küçücük rokoko sahnesinden dünya tarihinin büyük ve trajik sahnesine zorla çekip götürdüğü zaman, yaptığı dev hatayı anlar: Yirmi yıl boyunca çok ufak bir rol seçmiştir kendine, <em>soubrette</em>,<a class="si-noteref epub-type_noteref" href="#f63" id="ref_f63">63</a> salon hanımı rolü, üstelik kader kendisine bir kahraman kadın rolü oynayacak kuvveti ve ruh gücünü vermişken. Bu hatayı geç anlar fakat çok geç de değil. Çünkü tam kraliçe rolünü oynayarak yaşamasının değil, ölmesinin söz konusu olduğu anda, o pastoral komedinin trajik kapanış oyununda gerçek bir azamete ulaşır. Marie-Antoinette ancak oyun ciddiyete dönüp başından taç alındığı zaman bütün yüreğiyle kraliçe olur.</p>
		<p>Marie-Antoinette’in yaklaşık yirmi yıl boyunca özünden önemli olanı fasa fisoya, görevi zevke, ağırı hafife, Fransa’yı o küçük Versailles’a, gerçek dünyayı kendi oyun dünyasına feda etmekle işlediği bu düşünce –daha doğrusu düşüncesizlik– hatası, bu tarihî hata kolay kolay akla sığar gibi değildir. Bu hatayı anlamsızlığı içinde elle tutulur, gözle görülür bir şekilde kavrayabilmek için, insan eline Fransa’nın haritasını almalı ve üzerinde, Marie-Antoinette’in yirmi yıllık hükümranlığını geçirdiği o ufacık mekânı işaretlemelidir. Sonuç şaşırtıcı olacaktır. Çünkü bu daire o kadar küçüktür ki, orta boy bir haritanın üzerinde neredeyse küçücük bir nokta kadar kalır. Versailles, Trianon, Marly, Fontainebleau, Saint-Cloud, Rambouillet. Gülünç derecede küçük, birkaç saatte kat edilebilen bir çevre içindeki altı saray arasında gidip gelmiştir o sürekli hareket halindeki can sıkıntısının altın topacı. Marie-Antoinette bir kere olsun, ne mekânsal ne de düşünsel olarak şeytanların en ahmağı olan eğlence şeytanının kendisini esir tuttuğu bu beşgenin dışına çıkma gereğini duymaz. Fransa Kraliçesi’nin, bir yüzyılın neredeyse beşte biri kadar bir zaman içinde bir kere olsun kendi devletini tanımak, başında olduğu vilayetleri, kıyılarına vuran denizi, dağları, kaleleri, şehirleri, katedralleri, o geniş ve çeşitlilik gösteren ülkeyi görme arzusunun peşine düştüğü olmamıştır. Bir kere olsun, aylaklığından bir saat zaman çalıp tebaasından bir kişinin yanına uğramaz, hatta o insanları düşünmez bile, bir kere olsun bir burjuva evine girmez: Kendi asil çevresinin dışında gerçekten var olan bu dünya, kendisi için fiilen mevcut değildir. Paris’in opera binasını olanca fakirlik ve memnuniyetsizliğiyle devasa bir kentin çepeçevre sardığını, Trianon’un içinde Çin ördeklerinin, besili kuğu ve tavusların yüzdüğü havuzlarının arkasında, saray mimarlarının tertemiz, güzel tasarımlarıyla kurduğu Hameau adlı göstermelik köyün arkasında gerçek köy evlerinin dökülmekte olduğunu ve ambarların boş durduğunu, sarayın parklarının altın kaplamalı parmaklıklarının ardında milyonlarca insanın çalıştığını, açlık çektiğini ve umut ettiğini hiç bilmemiştir Marie-Antoinette. Belki de ancak bu dünyanın trajik durumunu ve hüznünü bilmeme ve bilmek istememe hali rokokoya o büyüleyici zarafetini, o hafif, tasasız çekiciliğini verebilmiştir; ancak dünyanın ciddiyetini bilmeyen kişi böyle bir mutluluğu oynayabilir. Fakat halkını unutan bir kraliçe, riski büyük bir oyuna girişiyor demektir. Tek bir soru Marie-Antoinette’e dünyanın kapılarını açabilirdi; fakat o bu soruyu sormak istememiştir. Çağına bir göz atabilir ve durumu kavrayabilirdi, fakat o kavramak istememiştir. Kendi masun köşesinde neşeli, genç ve rahatsız edilmeden kalmak istemiştir. Yanıltıcı bir ışığın peşinden koşar gibi, dur durak bilmeden bir daire üzerinde dolanıp durur ve sarayının kuklalarıyla birlikte, yapay bir kültürün ortasında, hayatının can alıcı ve bir daha geri getirilmesi mümkün olmayan yıllarını ıskalar.</p>
		<p class="gap">Budur onun hatası, inkâr edilemeyecek hatası: kıyas kabul etmez havailiğiyle tarihin en zorlu görevinin başına ve yumuşak bir yürekle yüzyılın en sert çekişmesinin ortasına oturmak. İnkâr edilemez bir hatadır ama yine de ağır bir hata değildir; çünkü yapılmasına yol açan ayartının ölçüsü daha güçlü bir karakterin de pek direnemeyeceği kadar büyüktür. Çocuk odasından zifaf yatağına çekilip alınmış, bir sarayın arka odalarından bir gece içinde iktidarın en yücesine, neredeyse hâlâ rüya görürken çağrılmış, daha hazır olmayan, daha ruhen uyanmamış, içinde kötülük bulunmayan, olağanüstü bir güce de, olağanüstü bir uyanıklığa da sahip olmayan bu karakter birdenbire kendisini etrafını gezegenlerin hayranlıklar sergileyen dansıyla sarılı olarak bulmuştur; hem ne kadar da beceriklidir bu <em>Dix-huitième</em> nesli, genç bir kadının aklını çelme konusunda! Leziz övgülerden oluşan zehirlerini hazırlamada ne kadar sinsice bir eğitimden geçmiştir, fasa fisoyla hayran bırakma hünerini uygulamada nasıl da yeni yeni icatlar ortaya koyabilmektedir, hoppalık okulundan ve Phaiakların<a class="si-noteref epub-type_noteref" href="#f64" id="ref_f64">64</a> hayatı hafife alma sanatından ne büyük bir maharetle çırak çıkmıştır! Ruhun nasıl ayartılacağı, nasıl zayıflatılacağı konusunda tecrübeli mi tecrübeli olan saraylılar, çiçeği burnunda, merakı henüz kendini tanımaya yönelik bu kızcağızı daha baştan büyücü çemberlerinin içine alıvermiştir. Marie-Antoinette’in ayakları kraliçeliğinin ilk gününden itibaren ölçüsüz bir tapınmanın yaydığı bir tütsü dumanı içinde yerden kesilir. Ne söylerse akıllıca bulunur, ne yaparsa kanun olur, ne isterse yerine getirilir. Aklına öyle esmiştir, hemen yarın moda olur. Bir çılgınlık yapmıştır, bütün bir saray coşkuyla taklit eder. Onun yakınlığı bütün bu kendini beğenmiş, hırslı sürü için bir güneştir, bakışı bir armağan, gülümsemesi mutluluk bağışlama, gelişi bayram olur; bir kabul veriyorsa bütün hanımlar, en yaşlıları da, en gençleri de, en kibarları da, saraya daha yeni kabul edilmişleri de, Tanrı aşkına, onun dikkatini bir saniye için üzerlerine çekebilmek, bir küçük iltifatını, bir sözünü yakalayabilmek, bu da olmazsa hiç değilse fark edilmek, geri planda kalmamak için en zorlamalı, en neşeli, en gülünç, en olmayacak zahmetlere girmektedir. Yollarda ise halk yine akın akın dizilip önüne çıkmakta, coşkuyla haykırmakta, tiyatroda en öndeki koltuktan en arkadakine kadar bütün seyirci kalabalığı ayağa kalkmaktadır, zaten aynaların karşısından yürüyüp geçerken kendi de görmektedir, işte: şahane elbiseleriyle, kendi zaferinin şevkiyle salınan alımlı bir kadın, tasasız ve mutlu, sarayın en güzelleri kadar güzel, onun için de –öyle ya, o bu sarayı dünyayla karıştırmaktadır– yeryüzündeki en güzel kadın. İnsan çocuksu bir yürekle, vasat bir güçle nasıl savunsun kendini, böylesine sarhoş edici, duygunun bütün keskin ve tatlı özsularının karışımından, erkeklerin hayran bakışlarından, kadınların gıptalarından, halkın fedakârlığından, kendi gururundan oluşan bir mutluluk iksirine karşı? İnsan nasıl hafifliğe kaçmaz, her şey bu kadar kolay, bu kadar hafifse? Para durup durup yeniden kâğıt parçacıkları şeklinde uçup geliyorsa ve tek bir sözcük, bu pusulaların üzerine bir “<em>Payez</em>”<a class="si-noteref epub-type_noteref" href="#f65" id="ref_f65">65</a> çiziktiriliverdi mi, dükaların binlercesi yuvarlanıp eline düşüveriyor ve bunların büyüsüyle ortada değerli taşlar, bahçeler, saraylar beliriveriyorsa? Mutluluğun ılık havası o kadar tatlıysa ve bütün sinirleri gevşetiyorsa? Nasıl tasalarını unutmaz da insan yüreği hafiflemez, gökten böylesine kanatlar iner de o genç, pırıl pırıl omuzlara yapışırsa? Nasıl ayaklarının altındaki zemini kaybetmez, böyle bir ayartı insanı kapıp götürürse?</p>
		<p>Hayata bakışındaki bu havailik, tarih açısından bakıldığında, kuşkusuz onun hatası, ama aynı zamanda bütün kuşağının da hatasıydı: Marie-Antoinette tam da döneminin ruhuyla tamamen bütünleşmesiyle <em>Dix-huitième</em>’in tipik bir temsilcisi olmuştur. Rokoko, eski mi eski bir kültürün bu doğallığını iyice kaybetmiş, bu en narin çiçeği, bu zarif ve aylak ellerin, oyunbaz ve incelmiş ruhun yüzyılı, batıp gitmeden önce bir şekil almak istemişti. Oysa hiçbir kral, hiçbir erkek, tarihin albümünde bu hanımlara özgü yüzyılı temsil edemezdi – yalnızca bir kadın, bir kraliçe biçiminde gözle görülür kılabilirdi kendini bu çağ; işte Marie-Antoinette, bu rokoko kraliçesinin tam bir örneği oldu. Tasasızların en tasasızı, müsriflerin en müsrifi, kibar ve koket kadınlar arasında en narin ve hoppa, en bilinçlice koket olan bu kadın, <em>Dix-huitième</em>’in âdetlerini ve sanatkârane hayat tarzını kendi şahsında neredeyse bir belgenin açık seçikliğiyle ve unutulmaz bir biçimde dile getirmiştir. “İmkânı yok,” der Madame Staël onun hakkında, “nezaketin içine bundan çok zarafet ve iyilik konulamaz. İnsanlarla öyle bir haşır neşir olma tarzı var ki, bu tarz kendisinin kraliçe olduğunu unutmasına asla izin vermiyor, ama o hep unutmuş gibi davranıyor.” Marie-Antoinette’in hayatıyla oynayışı çok narin, kırılgan bir müzik aletini çalmasına benzemiştir. Bütün zamanların büyük insanlarından olmak yerine, kendi zamanının alabildiğine tipik insanı olmuştur; bir yandan içindeki gücü anlamsız bir şekilde çarçur ederken yine de bir anlamı yerine getirmiştir:<em> Dix-huitième</em> onun şahsında olgunlaşmış, onunla birlikte sona ermiştir.</p>
		<p class="gap">Sabahları kendine ait Versailles Sarayı’nda uyandığında, bir rokoko kraliçesinin ilk kaygısı ne olur? Kentten, devletten gelen haberler mi? Elçilerin ulaştırdığı, orduların zafer haberleri mi, İngiltere’ye savaş ilan edilip edilmediği mi? Hiç de değil. Marie-Antoinette her zamanki gibi ancak sabahın dördünde ya da beşinde eve dönmüştür – pek az uyumuştur, o huzursuzluğuyla fazla dinlenmeye ihtiyacı yoktur; şimdi önemli bir törenle gün başlamaktadır. Gardırobundan sorumlu başnedime birkaç gömlek, mendil ve havluyla sabah tuvaleti için odaya girer, yanında birinci oda hizmetçisi kadın. Bu kadın eğilerek Kraliçe’ye bakması için bir dosya uzatır: içine gardıropta bulunan bütün tuvaletlerin küçük kumaş örneklerinin iğnelenmiş olduğu bir dosya. Marie-Antoinette bugün hangi ropları giyeceğine karar verecektir: Ne güç, ne sorumluluk isteyen bir seçimdir bu; çünkü her mevsim için on iki yeni resmî elbise, on iki fantezi elbise, on iki tören elbisesi öngörülmüştür, her yıl yeniden alınan yüzlerce öbür elbise bu sayıya dahil değildir (Bir moda kraliçesinin aynı robu bir kereden çok giymesinin nasıl bir yüz karası olacağı düşünülsün!) Bunlara ek olarak, bir terzi ve gardırop hizmetçisi kadınlar ordusunu işe koşan ve sabahlıklar, lizözler, dantelli mendiller, işlemeli atkılar, başlıklar, mantolar, kemerler, eldivenler, çoraplar ve iç çamaşırlarından oluşan bir mühimmat deposu. Seçim genellikle uzun sürer: Nihayet, Marie-Antoinette’in o gün için arzu buyurduğu tuvaletlerin örneklerine topluiğneyle işaret konur, kabul için resmî elbise, öğleden sonra için sade bir elbise, akşam için büyük tuvalet. İlk endişe giderilmiştir, kumaş örneklerinin olduğu defter götürülür, seçilen elbiselerin kendileri getirilir.</p>
		<p>Tuvalete verilen bu büyük önem karşısında, en üst modacının, o ilahî Matmazel Bertin’in Marie-Antoinette üzerinde bütün bakanlarından daha etkili olmasında şaşılacak bir şey yoktur, sonuçta bakanların yerine düzinelerce yenisi konulabilir, ama modacı bir tanedir, eşsizdir. Kökeni bakımından, halkın en alt sınıfından gelen, yalnızca sıradan bir şapka yapımcısı olan, kaba saba, kendine güveni tam, bileği güçlü ve kibar olmaktan çok bayağı tavırlı bu kadın, bu <em>haute couture</em> ustası kadın Kraliçe’yi büsbütün avucunun içine almıştır. Onun yüzünden, asıl devrimden on sekiz yıl önce Versailles’da bir saray devrimi yapılır: Matmazel Bertin, saray adabının, burjuva kökenli birinin Kraliçe’nin <em>petits cabinets</em>’sine<a class="si-noteref epub-type_noteref" href="#f66" id="ref_f66">66</a> girmesine ilişkin yasağını yürürlükten kaldırır; bu sanatçı kendi alanında, Voltaire’in ve dönemin bütün şair ve ressamlarının asla başaramadığı bir şerefe nail olur: Kraliçe tarafından yalnız olarak kabul edilmek. Haftada iki kere yeni desenleriyle çıkageldiği zaman, Marie-Antoinette yanındaki saray hanımlarını bırakıverir ve bu saygıdeğer sanatçıyla gizli bir görüşme yapmak için özel dairesine, kapalı kapılar ardına çekilir, onunla birlikte yeni, çılgınlığından henüz bir şey kaybetmemiş bir modayı dünün modası olarak bırakıvermek üzere. Tabii ki, işini bilen biri olan modacı kadın, böyle bir zaferi kendi kesesine yarayacak biçimde kullanmasını da bilecektir. Marie-Antoinette’i bizzat en büyük masraflara sokmaktan başka, bütün sarayı ve asiller takımını da haraca keser: Saint-Honoré Caddesi’ndeki dükkânının üstüne dev gibi harflerle “Kraliçelerinin Terzisi” unvanını yazdırır ve beklettiği müşterilerine, küçük dağları yaratmış olmanın verdiği bir umursamazlıkla, “Majesteleriyle çalışıyordum da...” mazeretini ileri sürer. Çok geçmeden, yanında terzi ve işlemecilerden oluşan koca bir kadınlar alayını çalıştırmaya başlayacaktır; çünkü Kraliçe ne kadar şık giyinirse, öbür hanımlar da buna denk bir tezcanlılıkla ondan geri kalmamaya çalışmaktadır. Bazıları bu sadakatsiz büyücüyü, kocaman altınlarla yoldan çıkarıp kendilerine daha Kraliçe’nin bile giymediği bir model çizmesini sağlarlar. Tuvalet lüksü bir hastalık gibi yayılır. Ülkedeki huzursuzluklar, Parlamento’yla olan çekişmeler, İngiltere’yle savaş bu zarafet budalası saray toplumunu Matmazel Bertin’in moda olmasını sağladığı yeni pire kahverengisi kadar ya da çemberli tarlatanın özellikle cüretkâr kıvrımlı bir <em>tournure</em>’ü<a class="si-noteref epub-type_noteref" href="#f67" id="ref_f67">67</a> ya da Lyon’da ilk defa üretilen bir ipek türü kadar heyecanlandırmamaktadır. Benim diyen her hanım, bu çığrından çıkmış maymunlar dansına ayak uydurma yükümlülüğünü hissetmektedir; kocalardan biri içini çekerek şöyle şikâyet eder: “Fransa’da kadınlar hiçbir zaman kendilerini gülünçleştirmek için bu kadar çok para dökmemiştir.”</p>
		<p>Fakat bu ortamda kraliçe olmayı Marie-Antoinette kendisinin asli görevi saymaktadır. Tahta geçeli üç ay olmuştur ki, o küçük prenses şık dünyanın moda mankeni katına erişmiş, bütün kostümlerin ve saç biçimlerinin modelini belirleyen kadın olmuştur; zaferi salondan salona, saraydan saraya uçarcasına yayılmaktadır. Tabii, ünü Viyana’ya kadar da ulaşmıştır, oradansa hoşnutsuz bir yankı gelir. Kızı için daha saygın görevler arzu etmiş olan Maria Theresia, kızını modaya uygun şekilde süslenmiş ve –sanki Fransa Kraliçesi’ne değil de bir tiyatro oyuncusuna aitmişçesine– abartılı bir şaşaa içinde gösteren bir resmi, kızarak elçisine geri gönderir. Kızına öfke içinde, tabii her zaman olduğu gibi boşu boşuna uyarılar yağdırır:</p>
		<div class="letter html5_section">
			<p>Biliyorsun ki, ben daima insanın modayı ölçülü bir tarzda takip etmesi, fakat asla abartmaması gerektiğini savunmuşumdur. Genç, güzel bir kadın, zarif bir kraliçe bütün bu saçmalığa ihtiyaç göstermez, bilakis, giyimin sadeliği ona daha iyi yakışır ve böylesi kraliçe olarak onun mevkiine daha uygundur. Yol gösteren o olduğu için, bütün dünya onun en küçük hatalarını bile benimsemek için uğraşacaktır. Fakat ben, ki küçük kraliçemi seviyorum ve attığı her adımı takip ediyorum, onun dikkatini işlediği bu küçük hafifliğe çekmekten geri duramayacağım.</p>
		</div>
		<p>Sabahları ikinci kaygı: saç. Ne mutlu ki, burada da yüce bir sanatçı emre amadedir, Mösyö Léonhard, rokokonun yaratıcılığı tükenmeyen, alt edilemeyen Figarosu. Büyük beyefendi olarak, üç çifte atlı arabasıyla her sabah Paris’ten Versailles’a gelir; elinde tarak, losyonlar, kremlerle o soylu ve her gün yenilenen sanatını Kraliçe üzerinde uygular. Evlerin tepesine kendi adını alan sanatkârane çatıları diken o büyük mimar Mansart gibi, Mösyö Léonhard da mevki sahibi olan ve benim diyen her kadının alnından yukarıya, saçtan örülmüş kocaman kuleler inşa eder ve bu yükselen yapıya sembolik süslerle şekil verir. İri iri firketelerle ve bir hayli katı pomat harcanarak, önce saçlar alnın üzerinde, köklerinden yukarıya doğru, bir Prusyalı humbaracı miğferinin iki katı yüksekliğine varacak şekilde mum gibi dikilir, ancak sonra, göz hizasının yarım metre yukarısında sanatçının asıl plastik dünyası başlar. <em>Pouf</em><a class="si-noteref epub-type_noteref" href="#f68" id="ref_f68">68</a> ya da <em>quésaco </em>ya da<em> qués-aco</em><a class="si-noteref epub-type_noteref" href="#f69" id="ref_f69">69</a> denen bu figürler (Beaumarchais’nin bir hicviyesine göre böyle adlandırılırlar), üzerlerinde tarakla biçim verilmiş meyveleri, bahçeleri, evleri ve gemileriyle, dalgalı denizleriyle manzara ve panoramalar, rengârenk bütün birer dünya tablosu sergilemekle kalmaz, modaya canlılık kazandırmak için, daima günün olaylarını sembolik olarak sahneye de koyarlar. Bütün bu kuş beyinlileri uğraştıran, çoğu boş olan bu kadın kafalarını dolduran her şey, başın üstüne takılmalıdır. Gluck’un operası sansasyon mu yarattı, Léonhard hemen siyah matem şeritleri ve Diana’nın hilaliyle süslü bir <em>coiffure à la Iphigénie</em><a class="si-noteref epub-type_noteref" href="#f70" id="ref_f70">70</a> yaratır. Krala çiçek aşısı mı yapılıyor, günün bu heyecan verici olayı derhal <em>pouf à l’inoculation</em><a class="si-noteref epub-type_noteref" href="#f71" id="ref_f71">71</a><span class="char-style-override-18"> </span>biçiminde ortaya çıkar. Amerika’daki isyan mı günün konusu oldu, hemen özgürlük başı yıldız olur, ama bundan daha aşağılık, daha ahmakça olanı da vardır: Paris’in fırınları kıtlık sırasında yağmalanırken, bu edepsiz saray toplumunun aklına bu isyanı <em>bonnets de la révolte</em><a class="si-noteref epub-type_noteref" href="#f72" id="ref_f72">72</a> adıyla sergilemekten daha önemli bir şey gelmez. Boş kafaların üzerindeki bu sanat yapıları gittikçe daha çılgın biçimler alır. Saç kuleleri yavaş yavaş, temel olarak daha kütleli kalıplar ve yapay lüleler kullanılması sayesinde o kadar yükselir ki, hanımlar bunlarla artık arabalarında oturamaz olur, eteklerini kaldırıp diz çökmek zorunda kalırlar, yoksa o değerli saç binası arabanın tavanına çarpacaktır; sarayda kapıların söveleri yukarı çekilir, hanımlar grantuvalet yürürken eğilmeden geçebilsin diye, tiyatro localarının tavanları kubbe şeklinde yükseltilir. Böyle saçların bu hanımların âşıklarını ne biçim mahcubiyetlere soktuğu üzerine, zamanın hicviyelerinde pek eğlenceli öyküler vardır. Fakat bir moda söz konusuysa, kadınlar bilindiği gibi her fedakârlığa hazırdır ve anlaşılan Kraliçe de bütün bu çılgınlıklara kendisi önayak olarak ya da daha da ileri giderek katılmazsa gerçekten kraliçe olamayacağını sanmaktadır.</p>
		<p>Böylece Viyana’dan yine homurdanan bir yankı gelir: “Bir noktaya temas etmeden kendimi alamayacağım: Gazetelerde sürekli gördüğüm bir husus, senin saçların! Diyorlar ki, saçın kökünden itibaren otuz altı parmak yüksekliğinde oluyormuş ve bunun da üstünde tüyler ve şeritler bulunuyormuş.” Kızının <em>chère maman</em>’a<a class="si-noteref epub-type_noteref" href="#f73" id="ref_f73">73</a> bahane arayarak yazdığına göre, burada, Versailles’da gözler bu saçlara artık o kadar alışmıştır ki, bütün dünya –dünya derken, Marie-Antoinette daima saraydaki yüz asil hanımı kastetmektedir– bunda göze batacak bir şey görmemektedir. Böylece Üstat Léonhard pür neşe, binalarını kurar da kurar, ta ki her şeye kadir efendi bu modaya dur desin, o zaman da ertesi yıl, kuleler yıkılır, tabii yalnızca daha da masraflı bir modaya, devekuşu tüyü modasına yer açmak üzere.</p>
		<p class="gap">Üçüncü kaygı: İnsanın uygun takıları olmadan hep değişik giyinmesi mümkün müdür? Hayır, bir kraliçenin bütün ötekilerden büyük elmaslara, daha iri incilere ihtiyacı vardır. Ona Kral’ın iki küçük kardeşinin karılarından ve sarayın bütün kadınlarından daha çok yüzük, bilezik, alınlık, saç zinciri, mücevher, daha çok ayakkabı klipsi ve çizimlerini Fragonard’ın yaptığı yelpazelerine gömmek için daha çok elmas gerekir. Gerçi daha Viyana’dan gelirken yanına bir hayli elmas verilmiş, XV. Louis de kendisine düğünde aile mücevherlerini içeren koca bir kutu hediye etmiştir. Fakat insan her zaman yeni, daha güzel, daha kıymetli taşlar almayacaksa niye kraliçe olsun ki? Marie-Antoinette’in mücevhere delicesine tutkun olduğunu Versailles’da herkes bilmektedir – ve yakında görüleceği üzere, herkesin fısıldaşarak bundan söz etmesi iyi değildir. Ağzı laf yapan ve işini bilir kuyumcular, Almanya’dan göç etmiş Yahudiler, Böhmer’ler, Bassenge’lar kadife levhaları üzerinde sanatlarının en yeni eserlerini, büyüleyici küpelerini, yüzüklerini, tokalarını gösterdiğinde, kraliçe asla hayır diyemez. Ayrıca bu efendi adamlar, onu satın alma işinde hiç de zora koşmaz. Bir Fransa kraliçesine nasıl hürmet gösterileceğini bilirler. Gerçi fiyatlarını iki katına çıkarırlar, ama kredi açarlar ve hiç olmadı mı, eski elmasları değerinin yarısını hesap ederek düşerler; Marie-Antoinette bu tür vurgunculuğun beraberinde getirdiği aşağılanmanın farkında olmaksızın, her tarafa borç yapar – zorda kalırsa, bilmektedir ki, tutumlu kocası durumu kurtaracaktır.</p>
		<p>Fakat şimdi Viyana’dan gelen uyarı da sertleşmiştir: “Paris’ten gelen bütün haberler gösteriyor ki, kendine tekrar, iki yüz elli bin <em>livre</em> karşılığında bilezik almış ve bu suretle bütçenin düzenini bozmuş ve borç yapmışsın, hatta idare edebilmek için elmaslarını düşük bir fiyata satıyormuşsun... Böyle haberler yüreğimi parçalıyor, hele ki geleceği düşündüğüm zaman. Ne zaman sen, sen kendin olacaksın?” diye seslenmektedir çaresizlik içindeki anne:</p>
		<div class="letter html5_section">
			<p>Taht sahibi bir kadın böyle süslenirse tenezzül etmiş olur; kaldı ki böyle bir zamanda bu denli masraf ederse, daha da çok tenezzül etmiş olur. Bu israf ruhunu ben fazlasıyla bilirim ve bu konuda sessiz kalamam; çünkü ben seni, senin için seviyorum, sana dalkavukluk etmek için değil. Dikkat et, böyle hoppalıklarla hükümetinin başlangıcında kazandığın itibarını kaybetmeyesin. Herkesçe biliniyor ki, Kral gayet mütevazıdır; böylece bütün sorumluluk yalnızca sana ait oluyor. Böyle bir değişikliği, böyle bir yıkımı yaşamak istemem.</p>
		</div>
		<p>Elmaslar para ister, tuvaletler para ister; iyi niyetli koca başa geçtikten hemen sonra karısının ödeneğini iki katına çıkardıysa da, bu tıka basa dolu kesenin bir yerinde bir deliği olmalıdır ki, ne zaman el atılsa bomboş çıkmaktadır.</p>
		<p>Peki nasıl para bulmalı? Ne mutlu ki, şeytan havailer için bir cennet icat etmiştir: kumar. Marie-Antoinette’ten önce kral sarayında kumar oldukça masum bir akşam eğlencesi olagelmiştir, tıpkı bilardo ya da dans gibi: Ortaya küçük miktarlar koyarak, tehlikeli bir oyun olmayan <em>lansquenet</em> oyunu oynanırdı. Marie Antoinette kendisi ve ötekiler hesabına, Casanova’dan bütün haydutların ve hilekârların seçkin avlağı olduğunu öğrendiğimiz firavun oyununu keşfeder. Kral’ın yeni bir emrinin her tür kumara ceza verileceğini açıkça belirtmesi umursanacak bir şey değildir: Kraliçe’nin salonlarına polis giremez. Kral’ın kendisinin de bu altın yüklü kumar masalarına göz yummayacağı, bu kumarbaz takımına vız gelir: O arkasını dönünce oynamaya devam ederler; kapıdaki hizmetkârlara Kral gelir gelmez alarm verme görevi verilmiştir. O zaman kâğıtlar sanki büyülenmiş gibi masanın altında kayboluverir, yalnızca sohbet edilir olur, herkes bu dürüst yurttaşa güler ve parti devam eder. İşin canlanması ve cironun artması için Kraliçe, yeşil masasını cebinde para olan herkese açar; dolandırıcılarla simsarlar sökün eder, çok geçmeden de kentte, Kraliçe’nin cemiyetinde hileli kumar oynandığı rezaleti anlatılmaya başlar. Yalnızca bir kişinin haberi olmaz bundan, eğlencesi içinde gözleri kamaşmış bir halde, hiçbir şey bilmek istemeyen birinin: Marie-Antoinette’in. Bir kere coştu mu, bir şey için yanıp tutuşmaya başladı mı, kimse tutamaz onu, her gün saat sabahın üçüne, dördüne, beşine kadar oynar, hatta bir keresinde saray skandalı olur bu, Azizler Yortusu’ndan önceki bütün geceyi oyunda geçirir. Yine Viyana’dan yankı gelir:</p>
		<div class="letter html5_section">
			<p>Kumar kuşkusuz ki eğlencelerin en tehlikelilerinden biridir, çünkü kötü yoldaşları ve fena dedikoduları cezbeder. (...) Kazanma ihtirası yüzünden insanın elini ayağını bağlar, kaldı ki iyice hesaplandığı takdirde, bu arada aldananın, insanın yine kendisi olduğu görülür; çünkü dürüstçe oynayan hep kazanamayacaktır. Onun için senden rica ediyorum, sevgili kızım: Yavaş yavaş olmaz, insan kendini böyle bir ihtirastan bir çırpıda koparmalıdır.</p>
		</div>
		<p>Fakat elbiseler, süs ve kumar; bunlar günün bir yarısı ile gecenin bir yarısını doldurur. Saatin akrebine günü tamamlamakta yardım eden başka bir kaygı daha vardır: Nasıl eğlenmeli? İnsan çıkıp atla gezer, avlanır, ezelden beri beylere özgü bir eğlencedir bu: Ne var ki kendi kocasına nadiren refakat eder –öyle ya, bir mezar kadar can sıkıcıdır o– refakat etmek için kendine, daha bir neşeli olan kayınbirader Artois Kontu’nu ya da başka kavalyeleri seçer. Bazen matraklık olsun diye eşeğe de binilir, gerçi bu o kadar asilce bir şey değildir, ama insan o zaman, böyle bir çelebinin sırtında oturuyorsa, büyüleyici bir şekilde yere düşüp saraya bir kraliçenin dantelli içgömleğiyle muntazam bacaklarını gösterebilir. Kışın sıkı sıkı giyinmiş olarak kızakla gezintiler yapılır, yazın akşamları havai fişek gösterileriyle, kır balolarıyla, parktaki küçük gece konserleriyle eğlenilir. Terastan aşağı birkaç adım indi mi, yanında seçkin refakatçileriyle beraber, tamamen karanlığın koruyucu örtüsüne bürünmüş olarak, neşe içinde sohbet edip şakalaşır insan – tabii tamamen edep çerçevesinde, fakat insan hayatın başka her şeyiyle oynandığı gibi tehlikesiyle de oynayacaktır. O kötü kalpli saraylılardan biri bir kraliçenin gece maceraları üzerine nazım şeklinde bir broşür, “<em>Le lever de l’aurore</em>”u (Tan Ağarırken) yazmışsa ne çıkar yani bundan? Kral, bu anlayışlı koca, öyle iğnelemelerle heyheylenecek değildir, söz konusu olan iyi bir eğlencedir sonuçta. Yalnızca, yalnız kalmamalı, bir akşam elde bir kitapla, yanında kendi kocasıyla evde kalmamalı, hep neşeli bir hayhuy, insanı sürükleyen bir şeyler olmalıdır. Nerede yeni bir moda canlanmaya başlıyorsa, Marie-Antoinette onu ilk kabul edendir; Artois Kontu –Fransa’ya yaptığı tek hizmet olarak– İngiltere’den at yarışlarını mı getirmiştir, Kraliçe hemen tribünde, etrafı düzinelerce İngiltere hastası züppeyle sarılı, bahse girer, oynar ve sinirleri geren bu yeni tür eğlencenin heyecanına ihtirasla kapılıp gider. Ne var ki coşkularının saman alevi genellikle uzun sürmez, çoğu zaman daha ertesi gün, dün bayıldığı şeyden canı sıkılır; asabi huzursuzluğunu –ki nedeninin kubbeli yatağın o sırrında yattığında şüphe yoktur– yalnızca eğlencenin durmaksızın değişmesi örtebilir. Değişip duran yüzlerce çeşit eğlence arasında en çok sevdiği, sürekli tutkunu olduğu eğlenceler, şöhreti için de en tehlikeli olanlarıdır: maskeli balolar. Bunlar Marie-Antoinette’in sürekli tutkusu haline gelir; çünkü bu eğlenceden iki kat zevk alabilmektedir, kraliçe olmanın zevki ve ikinci olarak da koyu renkli kadife maske sayesinde kraliçe olduğu anlaşılmazken, duygusal maceraların kıyısına kadar yaklaşma cesaretini göstermenin, yani ortaya kumar masasındaki gibi yalnızca para değil, kadın olarak kendini de koymanın zevki. İnsan, Artemis kılığına girmiş ya da koketçe bir dominoya<a class="si-noteref epub-type_noteref" href="#f74" id="ref_f74">74</a> bürünmüş olarak, teşrifatın buz gibi zirvelerinden aşağıya, sevecenliğin soluğunun hissedildiği o yabancı, sıcak insan kalabalığına, ayartının yanı başına inebilir, tehlikenin neredeyse kucağına düşer gibi olmayı iliklerine kadar ürpererek hissedebilir, maskenin koruyuculuğu içinde yarım saat boyunca şık, genç bir İngiliz centilmeninin koluna girebilir ya da o büyüleyici İsveçli kavalye Hans Axel von Fersen’e cüretkâr birkaç kelimeyle bu kadının, ne yazık ki, ah ne yazık ki kraliçe olarak zorla fazilete mecbur edilen bu kadının ne kadar hoşuna gittiğini gösterebilir. Sonra bu küçük şakalar Versailles’ın dedikodusu içinde hemen kabaca erotik bir nitelik kazanır ve bütün salonlarda ağızdan ağıza dolaşırmış ya da bir keresinde, saray arabasının bir tekerleği yolda kırılıp da Marie-Antoinette opera binasına gitmeye yirmi adım için bir kira arabası tuttuğunda olduğu gibi, gizli basın bu delişmenlikleri edepsizce maceralara dönüştürürmüş... İşin bu yanını Marie-Antoinette bilmemekte ya da bilmek istememektedir. Annesi boş yere uyarır:</p>
		<div class="letter html5_section">
			<p>Kralın yanında olsaydı, susardım; fakat o yokken ve daima Paris’in en kötü, en genç ahalisiyle beraberken ve bu arada bu büyüleyici Kraliçe bütün çetenin içinde yaşça en büyükleriyken. Eskiden kızımın ruh büyüklüğünü ve iyi yürekliliğini övdükleri için okumaya doyamadığım gazeteler birdenbire değişivermiş. At yarışlarından, kumar oyunlarından ve sabaha kadar uykusuz geçen gecelerden başka hiçbir şey işitilmiyor, öyle ki artık okumak istemiyorum; fakat yine de çocuklarıma duyduğum sevgiyi ve şefkati bilen bütün dünyanın bundan söz etmesine karşı elimden gelen bir şey yok. Hatta böyle şeyler işitmemek için, genellikle insan içine karışmaktan kaçınıyorum.</p>
		</div>
		<p>Fakat bütün suçlamalar bu laf anlamaz kadını etkileyecek güce sahip değildir, o kadar ileri gitmiştir ki, anlaşılmadığını anlamaz hale gelmiştir. Niçin hayatın tadını çıkarmamalı, başka bir anlamı yok ki. Böylece annesinin uyarıları karşısında, Elçi Mercy’ye sarsıcı bir açıklıkla şu yanıtı verir: “Ne istiyor? Ben can sıkıntısından korkuyorum.”</p>
		<p class="gap">“Ben can sıkıntısından korkuyorum.” Bu sözüyle Marie-Antoinette, dönemin ve bütün toplumunun parolasını söylemektedir. XVIII. yüzyıl, sonuna yaklaşmış, amacını yerine getirmiştir. Devlet kurulmuştur, Versailles yapılmış, teşrifat mükemmelleştirilmiştir, aslında sarayın artık yapacak işi kalmamıştır; mareşaller –savaşılmadığından– artık yalnızca üniformalı birer korkuluk olmuş, piskoposlar –bu nesil Tanrı’ya inanmayı bıraktığından– mor cüppeli kibar beyefendiler haline gelmiş, kraliçe ise –yanında gerçek bir kral ve eğitilecek bir veliaht olmadığından– şen şakrak bir hoppa olup çıkmıştır. Can sıkıntısı içinde ve hiçbir şey anlamadan durmaktadır hepsi de, dev dalgalarla akıp gelen çağın karşısında; bazen meraklı ellerini daldırıp pırıldayan birkaç çakıltaşı çıkarırlar; o azametli unsurla, parmaklarını hafifçe yalayıp damlalar sıçrattığı için, çocuklar gibi eğlene güle oynarlar. Fakat hiçbiri selin süratle, gittikçe hızlanarak yükseldiğini fark etmez, sonunda tehlikenin farkına vardıklarında ise kaçacak yer kalmamış, oyun çoktan kaybedilmiş, hayat harcanmış olur.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f63"><a class="si-backref" href="#ref_f63">63</a><span class="si-footnote-text">. (Fr.) Komedilerde hafifmeşrep genç kadın ya da hizmetçi. (Y.N.)</span></div>
		<div class="si-footnote html5_aside epub-type_footnote" id="f64"><a class="si-backref" href="#ref_f64">64</a><span class="si-footnote-text">. Homeros’un <em>Odysseus</em>’unda Skherie adasında tasasızca yaşayan ve hayatın tadını çıkarmaya bakan denizci halk. (Ç.N.)</span></div>
		<div class="si-footnote html5_aside epub-type_footnote" id="f65"><a class="si-backref" href="#ref_f65">65</a><span class="si-footnote-text">. (Fr.) Ödeyiniz. (Ç.N.)</span></div>
		<div class="si-footnote html5_aside epub-type_footnote" id="f66"><a class="si-backref" href="#ref_f66">66</a><span class="si-footnote-text">. (Fr.) Özel daireler. (Ç.N.)</span></div>
		<div class="si-footnote html5_aside epub-type_footnote" id="f67"><a class="si-backref" href="#ref_f67">67</a><span class="si-footnote-text">. Çemberli tarlatanın belden kalçayı kapsayacak kadar uzanan arka bölümüne yapılan dolgu. (Y.N.)</span></div>
		<div class="si-footnote html5_aside epub-type_footnote" id="f68"><a class="si-backref" href="#ref_f68">68</a><span class="si-footnote-text">. (Fr.) XVIII. yüzyılda Fransa’da, Kraliçe Marie-Antoinette sayesinde moda olan saç modeli.  (Y.N.)</span></div>
		<div class="si-footnote html5_aside epub-type_footnote" id="f69"><a class="si-backref" href="#ref_f69">69</a><span class="si-footnote-text">. (Fr.) XVIII. yüzyıl sonunda moda olan ve topuzun arkasına takılan bir tür bone. (Y.N.)</span></div>
		<div class="si-footnote html5_aside epub-type_footnote" id="f70"><a class="si-backref" href="#ref_f70">70</a><span class="si-footnote-text">. (Fr.) Iphigenia tarzı saç. (Y.N.)</span></div>
		<div class="si-footnote html5_aside epub-type_footnote" id="f71"><a class="si-backref" href="#ref_f71">71</a><span class="si-footnote-text">. (Fr.) Aşı saçı. (Y.N.)</span></div>
		<div class="si-footnote html5_aside epub-type_footnote" id="f72"><a class="si-backref" href="#ref_f72">72</a><span class="si-footnote-text">. (Fr.) İsyan boneleri. (Y.N.)</span></div>
		<div class="si-footnote html5_aside epub-type_footnote" id="f73"><a class="si-backref" href="#ref_f73">73</a><span class="si-footnote-text">. (Fr.) Sevgili anne. (Ç.N.)</span></div>
		<div class="si-footnote html5_aside epub-type_footnote" id="f74"><a class="si-backref" href="#ref_f74">74</a><span class="si-footnote-text">. Kapüşonlu uzun, bol manto. (Ç.N.)</span></div>
	</div>
</body>
</html>