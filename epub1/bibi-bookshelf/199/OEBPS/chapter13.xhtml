<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Kraliçe gözden düşüyor</h1>
		<p><em>Dauphin</em>’in doğduğu saat, Marie-Antoinette’in iktidarının zirvesidir. Devlete bir veliaht bahşetmekle, neredeyse ikinci bir defa kraliçe olmaktadır. Kalabalıkların çağıltılı sevinci ona bir kere daha, Fransız halkının içinde krallık hanedanına karşı, bütün hayal kırıklıklarına rağmen, sevgi ve güven bakımından ne tükenmez bir sermayenin bulunduğunu ve bir hükümdarın bu ulusu ne kadar az bir çabayla kendine sıkı sıkı bağlayabilecek olduğunu göstermiştir. Şimdi artık o bir tek can alıcı adımı atmalı, Trianon’dan Versailles’a, Paris’e, rokoko dünyasından gerçek dünyaya, o hafifmeşrep sosyetesinden aristokrasiye, halka dönmelidir, o zaman her şey kazanılmış olacaktır. Fakat Marie-Antoinette bir kere daha, zor gününden tasasızca hafif ve eğlenceli hayatına geçer; halkın kutladığı bayramları yine o pahalılığıyla uğursuz Trianon eğlenceleri takip eder. Ne var ki, şimdi o büyük sabrın sonuna gelinmiş, saadetin yol ayrımına ulaşılmıştır. Bundan sonrası iniştir, gidiş artık hep dibe doğrudur.</p>
		<p>Gözle görülür, göze çarpar bir şey olmaz başlangıçta. Yalnızca, Versailles sessizleşir de sessizleşir, büyük kabullere gelen beylerle hanımların sayısı gittikçe azalır, gelen bir avuç davetli de selamlayışlarında gözle görülür bir soğukluk göstermeye başlar. Henüz şekle riayet etmektedirler, fakat şeklin hatırına, yoksa kraliçenin değil. Henüz diz kırmakta, saray âdetince el öpmektedirler; fakat artık bir konuşma fırsatı elde etmek için yarış ettikleri yoktur, bakışları karanlık, yabancı kalmaktadır. Marie-Antoinette tiyatroya girince, salon ve localar eskiden olduğu gibi şevkle ayağa kalkmamakta, caddelerde o alışılmış, “<em>Vive la Reine!</em>”<a class="si-noteref epub-type_noteref" href="#f105" id="ref_f105">105</a> duyulmamaktadır. Ne var ki, henüz açıktan açığa bir düşmanlık kıpırtısı yoktur, yalnızca, bir görev olarak gösterilen hürmete insanın içine iyi gelecek bir şekilde ruh katan o sıcaklık kaybolmuştur; hükümdarlara itaat devam etmektedir, fakat kadına biat kalmamıştır artık. Kral’ın zevcesine saygıyla hizmet etmektedirler, ama yaranmaya çalışan artık yoktur. İsteklerine açıkça karşı çıkılmayıp, susulmaktadır; katı, kötücül, içten pazarlıklı bir susuştur bu.</p>
		<p class="gap">Bu gizli komplonun merkez karargâhı, kraliyet ailesinin dört-beş sarayına dağılmış bulunmaktadır: Lüksemburg, Kraliyet Sarayı, Bellevue ve Versailles’ın kendisi. Bütün bunlar Trianon’a, Kraliçe’nin payitahtına karşı birleşmiştir.</p>
		<p>Nefret korosunu yönetenler, üç ihtiyar haladır. Genç kızın kendi kötülük okullarından kaçtığını ve kraliçe olarak tepelerine çıktığını unutmamışlardır; hoşnutsuzdurlar; çünkü artık hiçbir rol oynamamaktadırlar; Bellevue Sarayı’na çekilmişlerdir. Orada, Marie-Antoinette’in o ilk muzaffer yıllarında iyice unutulmuş bir halde ve can sıkıntısı içinde odalarında oturmaktadırlar; kendileriyle ilgilenen olmaz, çünkü bütün çabalar iktidarın tamamını o hafif, beyaz ellerinde tutan genç, büyüleyici kraliçenin gönlünü çelmeye yönelmiştir. Fakat Marie-Antoinette ne kadar gözden düşerse Bellevue Sarayı’nın kapıları da o kadar işlemeye başlar. Trianon’a davet edilmeyen bütün o hanımlar, hizmetine son verilen <em>Madame Etiquette</em>, koltuktan indirilen bakanlar, çirkin ve bu yüzden edepli kalmış kadınlar, refüze edilmiş kavalyeler, kayaya toslamış mevki korsanları, “yeni rota”dan nefret eden ve eski Fransız geleneğinin, Kilise’ye bağlı sofuluğun ve “iyi” âdetlerin ardından matem tutanlar, bu yıldızı sönmüşler salonunda düzenli bir şekilde buluşur olmuştur. Halaların, Bellevue’deki odası zehir imal edilen gizli bir eczaneye döner, içinde bütün o nefret yüklü saray dedikodusunun, “Avusturyalı”nın en son çılgınlıklarının, etrafındaki erkeklerin iltifatlarına ilişkin hikâyelerin damla damla damıtılıp şişelendiği bir eczaneye; bütün o kötücül laf taşımalarla meydana gelen büyük silah deposu, o <em>atelier des calomnies</em><a class="si-noteref epub-type_noteref" href="#f106" id="ref_f106">106</a> burada kurulur; burada yazılıp topluca okunur o küçük, hınzırca şiircikler ve buradan çıkarlar Versailles’ı oda oda dolaşan yolculuklarına; burada toplanır sinsice, kalleşçe, bütün o hayal kırıklığına uğramış, koltuğundan indirilmiş, defteri dürülmüşlerin canlı cenazeleri, geride kalmış bir dünyaya ait maskeler, bir köşeye atılmış o eski nesil, burada toplanır ve eskiyip bir köşeye atılmış olmasının öcünü almak ister. Fakat biriken nefretten süzülen bu zehir kendisi için ikiyüzlülükle üzüldükleri “zavallı, iyi Kral” için değil, yalnızca Marie-Antoinette için, genç, ışıl ışıl, mutlu Kraliçe içindir.</p>
		<p class="gap">Bu, dünün ve evvelki günün dişleri dökülmüş, artık ısıramayıp yalnızca kin püskürtebilen insanlarından daha tehlikelisi henüz iktidarı hiç tadamamış ve daha fazla gölgede kalmak istemeyen yeni nesildir. Versailles, kalburüstü tavrı ve kayıtsızlığıyla kendini o derecede bihaber bir şekilde gerçek Fransa’dan koparmıştır ki, ülkeyi harekete geçiren yeni akımların hiç farkına varmaz. Akıllı bir şehirli zümresi uyanmış, Jean-Jacques Rousseau’nun eserlerini okuyarak haklarını öğrenmiştir, komşu İngiltere’de demokratik bir yönetim biçimi olduğunu görmektedir; Amerikan Bağımsızlık Savaşı’ndan dönenler, eşitlik ve özgürlük fikirlerinin kast ve zümre ayrılıklarını kaldırdığı yabancı bir ülkenin mesajını taşımaktadır. Fransa’da ise yalnızca katılık ve sarayın alabildiğine beceriksizliği yüzünden yaşanan bir çöküş görmektedirler. XV. Louis’nin ölümünde, halk birlik içinde, artık sonunda metresler saltanatının, kayırmacılığın sonu geldi, diye ummuştur; bunun yerine şimdilerde kadınlar yönetimi ele geçirmektedir: Marie-Antoinette ve arkasındaki Polignac. Aydınlanmış burjuvazi artan bir hoşnutsuzlukla, Fransa’nın politik gücünün nasıl azaldığını, borçların nasıl arttığını, ordunun, filonun zayıfladığını, kolonilerin kaybolduğunu, oysa etraftaki bütün devletlerin enerjik bir şekilde geliştiğini görmektedir; ve bu vurdumduymaz idareye bir son verme yolundaki irade, büyüyen dalgalar halinde yayılmaktadır.</p>
		<p>Vatanseverce ve millî duygular taşıyanların bu yoğunlaşan hoşnutsuzluğu ise en başta Marie-Antoinette’i hedef almaktadır, ki haksız da değildir. Gerçek bir karar vermeye yetersiz ve iradesiz olan Kral –böyle olduğunu bütün ülke bilmektedir– hükümdar olarak hiç sayılmamaktadır, yalnızca Kraliçedir bütün gücü elinde tutan. Böyle olunca, Marie-Antoinette’in önünde iki olasılık olacaktır: ya annesi gibi ciddi, işbilir, enerjik bir biçimde hükümet işlerine soyunmak ya da büsbütün uzak durmak. Politikaya girmesi yolunda Avusturya grubundan sürekli teşvik gelmektedir fakat boşunadır bu; çünkü hükümet etmek ya da hükümet etme işlerine katılmak için her gün birkaç saat belge okumak gerekir, oysa Kraliçe okumayı sevmez. Bakanların tekliflerini dinleyip üzerlerinde düşünmek gerekir, fakat Marie-Antoinette düşünmeyi sevmez. Daha yalnızca dinlemek bile o uçarı algılayışını felaket bir zahmete sokmak demek olacaktır. “Bir şey söylendiği zaman neredeyse hiç dinlemiyor,” şikâyetinde bulunmaktadır Elçi Mercy, Viyana’ya, “ve kendisiyle önemli ve ciddi bir meseleyi konuşmak ya da dikkatini, ağırlığı olan bir mevzu üzerinde toplamak için fırsat bulmak neredeyse hiç mümkün değil. Eğlence düşkünlüğü, üzerinde pek esrarengiz bir güce sahip.” Olsa olsa Mercy’ye ara sıra, beriki kendisini annesinin ya da ağabeyinin talimatıyla çok çok sıkıştırırsa yanıt verir. “Ne yapacağımı siz bana söyleyin, yapayım,” der, sonra da gerçekten Kral’a gider. Fakat o hercailiği içinde daha ertesi gün her şeyi unutmuştur, yapılan yönlendirme “belirli, sabırsızca hareketler”den ileri sonuç vermez ve nihayet Viyana Sarayı’nda Kaunitz pes eder. “Hiçbir zaman ve hiçbir konuda ona güvenmeyelim. Borcunu ödemeyen bir borçlu gibi, ne koparabilirsek hiç değilse onu elde etmekle yetinelim.” Bu kadarına razı olmak gerektiğini yazar Mercy’ye, çünkü başka saraylarda da kadınlar siyasete karışmamaktadır.</p>
		<p>Fakat devletin dümeninden elini keşke hakikaten çekebilse! O zaman hiç değilse yük ve sorumluluk altına girmez! Oysa Polignac takımının itelemesiyle, ne zaman bir bakan koltuğuna, devletin önemli bir makamına yeni biri getirilecek olsa işe karışmaktadır; siyasette yapılabilecek en tehlikeli şeyi yapar o zaman, konunun uzağından bile geçmemiş olduğu halde her konuşmaya katılır, bütün acemiliğini ortaya döker ve en önemli konularda ayaküzeri kararlar verir, Kral üzerindeki gücünü yalnızca ve yalnızca himayesi altındaki kimselerin avantajı uğruna çarçur eder. “Ciddi şeyler söz konusu olunca,” diye şikâyet eder Mercy, “hemen ürkekleşiyor ve uğraştığı işlerde çekingenlik gösteriyor; fakat etrafındaki o hilekâr ve entrikacı güruh gayrete getiriyorsa onların isteklerini kabul ettirmek için de her şeyi yapıyor.” – Devlet Bakanı Saint-Priest’e göre, “Kraliçe bu aniden işe karışmaları, iltimasla liyakatsiz kişileri tayin ettirmeleri kadar başka hiçbir sebepten ötürü bu denli nefret toplamamıştır.” Çünkü şehirli zümresinin gözünde devlet işlerini Kraliçe yürüttüğüne göre, onun ısrarıyla mevki sahibi olan bütün o generaller ve elçiler ve bakanlar yararlık gösteremediklerine göre; bu keyfi otokrasi tamamen karaya oturmuş ve Fransa, selin üstünde gittikçe artan bir hızla iflasa doğru sürüklenmekte olduğuna göre, bütün suç kendi sorumluluğunun hiç mi hiç farkında olmayan Kraliçe’nin üzerinde kalmıştır. (Aman canım, o yalnızca, gayet hoş ve cana yakın birkaç kişinin iyi birer mevkie gelmesine yardım etmiştir!), Fransa’da ilerleme, yeni düzen, adalet ve yaratıcılık görmek isteyen herkes Trianon’un bu müsrif ve tasasız, neşesinden sürgit bir dirhem kaybetmeyen ve yirmi milyon insanın sevgisini delice, yirmi dam ile kavalyeden ibaret, burnu havada bir kliğe düşüncesizce feda eden sahibesine karşı konuşmakta, homurdanmakta ve tehditler savurmaktadır.</p>
		<p class="gap">Yeni bir sistem, daha iyi bir düzen, sorumluluğun daha anlamlı bir şekilde dağılmasını isteyen herkesteki bu büyük hoşnutsuzluk uzun zaman bir noktada toplanamamıştı. Hoşnutsuzlar şimdi bir evde, bir insanın şahsında toplanmaktadır. Öfke içindeki bu rakibin damarlarında da hanedan kanı dolaşmaktadır: Nasıl gericiler, halaların Bellevue Sarayı’nda toplandıysa devrim de Orléans Dükü’nün Kraliyet Sarayı’nda toplanır. Marie-Antoinette’e karşı savaş iki cepheden birden, aynı zamanda, iki zıt zihniyetle açılır. Doğası gereği hırstan çok haz için yaratılmış, kadın dostu, kumarbaz, müsrif ve zarif, hiç akıllı olmayan, aslında kötü de olmayan, tamamen vasat bir aristokrat olan Orléans Dükü, yaratıcı olmayan insanlara has, malum zaaflara sahiptir: yalnızca dış görünüşe yönelik bir kendini beğenmişlik. Ve Marie-Antoinette, kuzeninin savaş başarılarından, hafife alarak, şakayla –tam bir Viyanalı üslubuyla dalga geçerek– söz etmesiyle ve Fransa Başamirali asasını onun elde etmesine engel olmasıyla bu gururu zedelemiştir. Kendini ağır hakarete uğramış gören Orléans Dükü yere atılan eldiveni alır; krallık hanedanının eskilik bakımından eşit bir dalından gelen, zengin mi zengin, bağımsız bir adam olarak, Parlamento’da Kral’a inatçı bir direniş göstermekten ve Kraliçe’ye alenen, düşmanı olarak davranmaktan çekinmez. Onun şahsında hoşnutsuzluk sonunda özlediği önderini bulmuştur. Habsburglara ve Bourbonların hükümet etmekte olan dalına karşı isyan etmek isteyen, kraliyet otokrasisini eskimiş ve ezici bir şey olarak gören, Fransa’da akılcı ve demokratik bir yeni düzen isteyen kim varsa artık Orléans Dükü’nün kanatları altına girmektedir. Kraliyet Sarayı’nda, devrimin, henüz aristokrasi himayesi altındaki bu ilk kulübünde bütün yenilikçiler, liberaller, meşrutiyetçiler, Voltaireciler, Philanthropinum<a class="si-noteref epub-type_noteref" href="#f107" id="ref_f107">107</a> yanlıları masonlar bir araya gelir: bunların arasına hoşnutsuz kim varsa karışır; borçlular, gözden düşmüş aristokratlar, bir makama oturamamış kültürlü burjuvalar, iş bulamayan avukatlar, demagoglar, gazeteciler; yani için için kaynayan, canlı mı canlı ve ileride birleşip devrimin akıncı birliğini meydana getirecek olan bütün güçler. Fransa’nın özgürlüğü fethetmek için seferber ettiği en güçlü beyinler ordusu zayıf, kibirli bir önderin arkasında, birlik içinde hazır beklemektedir. Henüz taarruz işareti verilmemiştir. Fakat herkes yönü bilmekte, parolayı bilmektedir: Kral’a karşı! En başta da Kraliçe’ye karşı!</p>
		<p>Bu iki rakipler kümesinin, devrimcilerle gericilerin arasında, tek başına bir adam olarak, Kraliçe’nin belki en tehlikeli ve en uğursuz düşmanı, kocasının öz kardeşi, “Mösyö” Provence Kontu Franz Xavier, ileride Kral XVIII. Louis olacak adam bulunmaktadır. Yere bakan yürek yakan, saman altından su yürüten, entrikacı, dikkatli biridir ve kendini zamanlı zamansız ortaya sürmemek için bu gruplardan hiçbirine katılmamış, bekler bir halde bazen sağa, bazen sola yaklaşmakta, kaderin kendisine en doğru ânı göstermesini beklemektedir. Zorlukların büyümesini izlemekten hoşlanmıyor değildir; fakat bunları açık biçimde eleştiri konusu etmekten de kaçınır; kara, siyah bir köstebek gibi, yerin altında humbara döşeyeceği lağımları kazıp durur ve ağabeyinin konumunun yeteri kadar sarsılmasını bekler. Çünkü Provence Kontu Franz Xavier, ancak XVI. Louis ve XVII. Louis’nin işi bitirildikten sonra kral olabilecektir, o zaman nihayet XVIII. Louis unvanına kavuşacaktır – hırsının çocukluğundan beri gizli tuttuğu hedefidir bu. Daha önce de bir kere, ağabeyinin temsilcisi, naibi ve kanuni halefi olma yolunda haklı bir umuda kapılmıştır; XVI. Louis’nin evliliğinin o meşum engeli yüzünden çocuksuz kaldığı yedi trajik yıl, onun sabırsız hırsı için İncil’deki yedi bolluk yılı olmuştur. Fakat sonra, bu miras düşkünü umutlarını yerle bir eden darbeyi yemiştir; Marie-Antoinette kızını doğurduğunda, İsveç Kralı’na bir mektup yazarak içini buran bir itirafta bulunur:</p>
		<div class="letter html5_section">
			<p>Bu hadisenin bana çok dokunduğunu kendimden gizleyecek değilim... Dışarıya karşı çabucak kendime hâkim oldum ve daha önceki hal ve tavırlarımı takındım, gelgelelim bariz bir sevinç göstermiş olsaydım, bu ikiyüzlülük olarak idrak olunabilirdi, ki hakikaten olurdu da. (...) Kendi içimde muzaffer kalmak bana daha güç geldi. Bu hissin bazen isyan ettiği oluyor, fakat onu dizginleyebileceğimi zannediyorum, her ne kadar tamamen mağlup edilemese de.</p>
		</div>
		<p><em>Dauphin</em>’in doğumu, onun taht vârisi olma yolundaki son hayallerini de yıkar. Tahta çıkan düz yolda engel vardır şimdi, demek ki dolambaçlı yollardan ikiyüzlülükle yürümek zorundadır ve bunlar da –ancak otuz yıl sonra olsa bile– kendisini o dört gözle beklediği hedefe ulaştıracaktır. Provence Kontu’nun karşıtlığı Orléans Dükü’nünki gibi değildir, onunki açık bir nefret alevi değil, yüze gülerlik külü altında için için yanan bir kıskançlık ateşidir; Marie-Antoinette ve XVI. Louis, iktidarı tartışmasız biçimde ellerinde tuttukları sürece, bu gizli taht adayı, açık biçimde en ufak bir talepte bile bulunmaksızın mesafeli ve sessiz davranır; ancak devrimle birlikte o şüpheli gidip gelmeleri, Lüksemburg Sarayı’ndaki o garip toplantıları başlar. Fakat daha sınırı aşıp yakayı kurtarır kurtarmaz, hasretini çektiği tacı bir tabutta bulabilmek için, devrime pervasızca meydan okumalarıyla ağabeyinin, yengesinin, yeğeninin mezarları başında kürek sallamaya başlar bile... Ve nitekim aradığını bulur da.</p>
		<p>Provence Kontu bundan fazlasını yapmış mıdır? Oynadığı rol birçoklarının iddia ettiği gibi daha da şeytani mi olmuştur? Adaylık iddiasında hırsı gerçekten, yengesinin namusunu lekeleyecek broşürleri bizzat bastırıp dağıttıracak kadar ileri gitmiş midir? Le Temple’dan<a class="si-noteref epub-type_noteref" href="#f108" id="ref_f108">108</a> gizlice kurtarılan XVII. Louis’yi, o talihsiz çocuğu, belgeleri çalarak tekrar karanlık ve bugün bile tamamen aydınlatılamamış bir kaderin kucağına iten gerçekten o mudur? Davranışındaki birçok nokta, en korkunç kuşkulara bile meydan bırakacak niteliktedir. Çünkü Kral XVIII. Louis tahta çıktıktan hemen sonra, yüklü paralar karşılığında ya da kaba kuvvet kullanarak, bir zamanlar Provence Kontu olarak yazdığı birçok mektubu eline geçirmiş ya da başka yoldan yok ettirmiştir. Ayrıca Temple’da ölen o çocuğun cenazesini XVII. Louis olarak defnettirmeye cesaret edemediğine göre, bu durum XVIII. Louis’nin kendisinin bile XVII. Louis’nin öldüğüne değil, yerine yabancı bir çocuğun konulduğuna inandığından başka nasıl yorumlanabilir? Fakat bu inatçı sinsi, susmayı ve gölgede kalmayı iyi bilmiştir; bugünse Fransız tahtına yaklaşmak için kazdığı o lağımlar çoktan yıkılıp yok olmuş bulunuyor. Bilinen yalnızca şu: Marie-Antoinette’in en kızgın karşıtları arasında bile, gizli niyetleri olan ve neler çevirmekte olduğu hiç belli olmayan bu adamdan daha tehlikeli bir düşmanı olmamıştır.</p>
		<p>Oyunla çarçur edilen, ziyan olan on hükümranlık yılından sonra Marie-Antoinette, dört bir yandan kuşatılmış haldedir; 1785 geldiğinde nefret artık büyümüş, başak vermiştir. Kraliçe’ye düşman olan bütün gruplar –neredeyse bütün aristokrasiyle burjuvazinin yarısı buna dahildir– mevzilerini almış, saldırı için gelecek tek bir işareti beklemektedir. Ne var ki ırsiyetle elde edilen hükümranlığın verdiği otorite henüz fazlasıyla güçlüdür, henüz ortada azimlice çizilmiş tek bir plan yoktur. Yalnızca hafiften bir konuşma, bir mırıltı vardır, her biri ucunda Ares’in zehrinden bir damla taşıyan incecik tüylü oklar Versailles’da vızır vızır uçuşmakta ve hepsi de krala dokunmadan geçerek kraliçeye yönelmektedir. Küçük, basılı ya da elyazılı pusulalar, masaların altında elden ele dolaşmakta, yabancı bir ayak sesi duyulduğunda hemen ceketin altında kaybolmaktadır. Kraliyet Sarayı’nın kitapçı dükkânlarında Louis Haçı nişanını taşıyan, ayakkabı tokaları elmaslı, kibar aristokrat beyler satıcının arkasına takılıp arka odalara geçmekte, satıcı, kapıyı özenle kilitledikten sonra, eski ciltlerin arasında gizli bir yerden Kraliçe’yi hedef alan en yeni <em>libelle</em>’i çıkarmaktadır; sözümona Londra’dan ya da Amsterdam’dan kaçak getirilmiştir, ama gariptir ki baskısı henüz pek taze, neredeyse nemi daha üzerindedir, belki aynı binada, Orléans Dükü’nün olan Kraliyet Sarayı’nda, belki Lüksemburg Sarayı’nda basılmış bir nüshadır bu. Kibar müşteriler bu broşürleri tereddüt etmeden, çoğu zaman yaprak sayısından da çok altını ödeyip alırlar; bazen on ya da yirmi yapraktan kalın değillerdir, ama buna karşılık açık saçık gravürlerle süslenmiş, kötücül nüktelerle müstehcenleştirilmişlerdir. Marie-Antoinette’in Trianon’a davet etme lütfunu bahşetmediği kadınlardan birine, aristokrat sevgilisinin verebileceği en değerli hediye artık bu müstehcen hicviyelerdir; böyle adice bir hediye değerli bir yüzük ya da yelpazeden çok daha fazla sevinç vermektedir. Kraliçe’ye karşı, bilinmeyen yazarların kaleme aldığı, gizli ellerin basıp yakalanmaz ellerin dağıttığı bu onur düşmanı yazılar, Versailles’ın park kapılarından yarasalar gibi süzülmekte, hanımların özel dairelerine, şehir dışındaki şatolara ulaşmaktadır; fakat polis memuru peşlerinden koşmaya kalktı mı, birdenbire görünmez güçler tarafından engellendiğini hissetmektedir. Her yere ulaşmaktadır bu pusulalar; Kraliçe sofrada peçetesinin altında, Kral yazı masasında dosyaların arasında bulmaktadır onları; Kraliçe’yi locasında, koltuğunun karşısında, bir dikiş iğnesiyle kadifeye iliştirilmiş halde fena bir şiir karşılamakta, geceleyin penceresinden başını çıkardığında, kulağına, uzun bir zamandır ağızdan ağıza dolaşan ve şu soruyla başlayan sokak şarkısı çalınmaktadır:</p>
		<p class="gap"><em>Chacun se demande tous bas:</em></p>
		<p><em>Le Roi peut-il? Ne peut-il pas?</em></p>
		<p><em>La triste Reine en désespère...</em><a class="si-noteref epub-type_noteref" href="#f109" id="ref_f109">109</a></p>
		<p class="gap">Erotik ayrıntılardan sonra şöyle bir tehditle bitmektedir şarkı:</p>
		<p class="gap"><em>Petite Reine de vingt ans</em></p>
		<p><em>Quit traitez aussi mal les gens</em></p>
		<p><em>Vous repasserez en Bavière.</em><a class="si-noteref epub-type_noteref" href="#f110" id="ref_f110">110</a></p>
		<p class="gap">Ne var ki, ilk dönemin bu hiciv broşürleri ve <em>polissonnerie</em>’leri<a class="si-noteref epub-type_noteref" href="#f111" id="ref_f111">111</a> sonrakilerle karşılaştırıldığında çekingence sayılabilir; kötü niyetli olmaktan çok, kötücül birer şaka gibidirler. Henüz okların ucu yalnızca tuzlu suya batırılmıştır, zehre değil; kızdıracak kadar sivriltilmiştir, öldürecek kadar değil. Ancak Kraliçe hamile kalıp da bu beklenmedik olay, saraydaki çeşitli veraset heveslilerini derinden kızdırdığında, söylenenlerin tonu da hissedilir biçimde sertleşir. Herkes tutup tam da şimdi, gerçek olmaktan çıktıktan sonra, Kral’ın iktidarsız, Kraliçe’nin zina düşkünü olduğu yolundaki alaylarını kasıtlı olarak yüksek sesle yaymaya başlar; hedef, doğacak bütün halefleri daha baştan piç olarak damgalamaktır, ki bunun kimin çıkarına olduğu sezilmektedir. Özellikle <em>Dauphin</em>’in, tartışmasız bir şekilde tahtın hukuki vârisinin doğumundan bu yana, o himaye altındaki gizli mevzilerden Marie-Antoinette’in üzerine “kırmızı mermiler”le ateş edilmeye başlanır. Arkadaşları Lamballe ve Polignac’ın lezbiyenlik hizmetlerinde tecrübeli ustalar olduğu iddia edilir. Marie-Antoinette doymak bilmez bir şehvet manyağı, Kral zavallı bir boynuzlu, <em>Dauphin</em> ise piçtir; örnek olarak, o zamanlar ağızdan ağıza dolaşan şu mısraları anmak yetsin:</p>
		<p class="gap"><em>Louis, si tu veux voir</em></p>
		<p><em>Bâtard, cocu, putain,</em></p>
		<p><em>Regarde ton miroir,</em></p>
		<p><em>La Reine et le Dauphin.</em><a class="si-noteref epub-type_noteref" href="#f112" id="ref_f112">112</a></p>
		<p class="gap">1785’e gelindiğinde kara çalma konserlerinin sesi yükselmiştir; tempo bellidir, metin ortaya konulmuştur. İhtilalin, Marie-Antoinette’i mahkeme karşısına çıkarmak için, artık yalnızca ağzını açıp salonlarda uydurulup kafiyelenen ne varsa sokağa haykırması yetecektir. Savcılığın başlıca iddialarını sufle eden saray olmuştur. Ve Kraliçe’yi düşüren nefret baltasının sapı, celladın eline, narin, zayıf, parmakları yüzüklü aristokrat elleri tarafından tutuşturulmuştur.</p>
		<p class="gap">Bu apaçık iftira yazılarını kim yazmaktadır? Bu aslında tali bir sorudur, çünkü o küçük şiirleri kaleme alan şair bozmaları bu işi çoğu zaman, işin hepten farkında olmadan ve belli bir amaç gütmeden yapmaktadır. Başkalarının verdiği para karşılığında, başkalarının amaçlarına hizmet etmektedirler. Rönesans döneminde kibar beyler rahatsız oldukları birinden kurtulmak istediler mi, bir torba altın verip etkisi kesin bir hançer satın alır ya da zehir sipariş ederlerdi. XVIII. yüzyıl, insan sevgisiyle dolup taşan bir dönem olarak, daha ince yöntemler kullanmaktadır. Siyasi rakiplere karşı artık hançer değil, kalem kullanmasını bilen bir el kiralanır; siyasi düşmanlar artık bedenen değil, ruhen safdışı bırakılır: Cinayetler, artık insanlar gülünç kılınarak işlenir. Ne mutlu ki, özellikle 1780’lerde iyi bir paraya en iyi kalemler kiralanabilmektedir. Ölümsüz komediler yazarı Mösyö Beaumarchais, ileride <em>tribun</em><a class="si-noteref epub-type_noteref" href="#f113" id="ref_f113">113</a> olacak Brissot, hürriyetin dehası Mirabeau, Choderlos de Laclos, bu büyük adamların hepsi, reddedilmiş olduklarından, dehalarına rağmen ufak fiyatlara satın alınabilmektedir. Ve bu dâhiyane hiciv ustalarının arkasında, daha kabası, daha adicesinden, tırnakları kirli ve mideleri boş yüz kişi daha, ne sipariş edilirse yazmak için hazır beklemektedir; siparişler ister bal ister zehir olsun, ister düğün şiiri ister hicviye olsun, ister ağıt ister bildiri olsun, ister kısa ister uzun, ister keskin ister tatlı, ister siyasi ister gayrisiyasi olsun – beyefendi nasıl arzu ederlerse öyle. Hele insanın bir de gözü karaysa ve hüneri yerindeyse böyle siparişlerle iki-üç kat kazanması işten değildir. Önce, vaktiyle Pompadour’a, Dubarry’ye, şimdilerde de Marie-Antoinette’e karşı yazılıp teslim edilen hicviye karşılığında ismi belirsiz müşteriden para alınır; sonra da gizlice saraya, Amsterdam ya da Londra’da böyle bir hicviyenin baskıya hazır halde bulunduğu bildirilir ve saray defterdarından ya da polisten, baskının engellenmesine katkıda bulunma karşılığı olarak tekrar para alınır. Üçüncü olarak da, insan üç kat akıllıysa, ki Beaumarchais bu sınıftandır, vaatlere, yeminlere rağmen sözde tamamen yok edilmiş olan baskıdan bir ya da iki nüsha saklayıp bunları, üzerinde değişikliklerle ya da olduğu gibi yeniden bastırmak tehdidinde bulunur – gerçi bu eğlence, dâhiyane mucidine Maria Theresia’nın Viyanası’nda iki hafta hapse mal olmuş, fakat sonra ürkek Versailles’dan 1.000 altın gulden tazminat ve ayrıca 70.000 <em>livre</em> gelir sağlamıştır. Çok geçmeden, çamur atıcılar arasında bir haber dolaşmaya başlar: Marie-Antoinette’e karşı hicviye yazmak şu sıralar en çok gelir getiren iştir, üstelik çok tehlikeli de değildir; böylece bu uğursuz moda durmadan yayılmaya devam eder. Bu yazıların ısmarlanıp yayılmasında sükûtla gevezelik, işbilirlikle kalleşlik, nefretle para hırsı pek güzel bir birlik içinde çalışmaktadır. Ve çok geçmeden, bu birleşmiş zahmetler hedeflerine nail olur: Marie-Antoinette, kadın olarak ve kraliçe olarak bütün Fransa’nın kesin nefretini toplamıştır.</p>
		<p>Marie-Antoinette, arkasından yapılan bu kötü niyetli faaliyeti pekâlâ hissetmektedir, hicviyelerden haberi vardır ve çıkaranların kim olduğunu da sezinlemektedir. Fakat onun her şeylerin üstünde olma tavrı, doğuştan getirdiği o iflah olmaz Habsburglu gururu, tehlikeleri hakir görmenin, onlara akıllılıkla ya da dikkatlilikle karşı çıkmaktan daha büyük bir cesaret olduğunu söylemektedir. Elbisesine sıçrayan bu çamur damlalarını aşağılayıcı bir edayla siliverir. “Bir alaycı <em>chanson</em>’lar<a class="si-noteref epub-type_noteref" href="#f114" id="ref_f114">114</a> devrinde bulunmaktayız,” diye yazar annesine bir telaş, “erkek olsun, kadın olsun, saraydaki herkes hakkında böyle şarkılar çıkarılıyor ve Fransızların hafifliği Kral için bile bir istisna yapmamakta. Bana gelince, ben de bundan nasibimi almamış değilim.” Hepsi bu kadardır, görünürde bütün kızgınlığı, bütün hıncı budur. Ona ne zararı olabilir ki, elbisesinin üstüne birkaç atsineği konduysa! Kraliyet onurunun zırhına bürünmüş haliyle, bu kâğıttan okların kendisini yaralayamayacağı inancındadır. Fakat unutmaktadır ki, böyle şeytani bir zehrin bir damlası kamuoyunun kan dolaşımına bir karışmayagörsün, öyle bir ateş yapar ki, sonradan en bilge hekimler bile çaresiz kalakalır. Marie-Antoinette gülümseyerek, hafif adımlarıyla tehlikenin yanından geçip gider. Laflar onun için rüzgârın önüne katılmış saman çöpünden başka bir şey değildir. Ancak bir fırtına çıkacak da o zaman uyanabilecektir.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f105"><a class="si-backref" href="#ref_f105">105</a><span class="si-footnote-text">. (Fr.) Yaşasın Kraliçe! (Ç.N.)</span></div>
		<div class="si-footnote html5_aside epub-type_footnote" id="f106"><a class="si-backref" href="#ref_f106">106</a><span class="si-footnote-text">. (Fr.) İftiralar atölyesi.</span></div>
		<div class="si-footnote html5_aside epub-type_footnote" id="f107"><a class="si-backref" href="#ref_f107">107</a><span class="si-footnote-text">. <span class="char-style-override-25">Eğitim reformcusu </span>J. Bernhard Basedow’un (1724-1790) Dessau’da kurduğu okul. İnsancıl dünya görüşünü ve insanlar arasında dayanışmayı yerleştirmeyi amaçlamış, öğrenci kabulünde din ve sınıf ayrımı gözetmemiştir. (Ç.N.)</span></div>
		<div class="si-footnote html5_aside epub-type_footnote" id="f108"><a class="si-backref" href="#ref_f108">108</a><span class="si-footnote-text">. (Fr.) Tahttan indirildikten sonra kraliyet ailesinin hapsedildiği zindan. (Ç.N.)</span></div>
		<div class="si-footnote html5_aside epub-type_footnote" id="f109"><a class="si-backref" href="#ref_f109">109</a><span class="si-footnote-text">. (Fr.) Her biri alçak sesle şunu sorar kendine: / Kral yapabilir mi? Yoksa yapamaz mı? / Zavallı Kraliçe umudunu keser... (Y.N.)</span></div>
		<div class="si-footnote html5_aside epub-type_footnote" id="f110"><a class="si-backref" href="#ref_f110">110</a><span class="si-footnote-text">. (Fr.) Yirmi yaşındaki küçük kraliçe / İnsanlara bu kadar kötü davranmaktan vazgeçin / Bavyera’ya geri dönersiniz. (Y.N.)</span></div>
		<div class="si-footnote html5_aside epub-type_footnote" id="f111"><a class="si-backref" href="#ref_f111">111</a><span class="si-footnote-text">. (Fr.) Açık saçık fıkra. (Y.N.)</span></div>
		<div class="si-footnote html5_aside epub-type_footnote" id="f112"><a class="si-backref" href="#ref_f112">112</a><span class="si-footnote-text">. (Fr.) Piç, boynuzlu, fahişe, / görmek istersen Louis, / aynaya bak, / Kraliçe ve veliaht. (Y.N.)</span></div>
		<div class="si-footnote html5_aside epub-type_footnote" id="f113"><a class="si-backref" href="#ref_f113">113</a><span class="si-footnote-text">. (Lat.) Halk önderi. (Y.N.)</span></div>
		<div class="si-footnote html5_aside epub-type_footnote" id="f114"><a class="si-backref" href="#ref_f114">114</a><span class="si-footnote-text">. (Fr.) Şarkı.</span></div>
	</div>
</body>
</html>